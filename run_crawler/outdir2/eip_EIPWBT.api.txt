40001001	Asekeipnusin buku noutamak ara, Yesus Kristus el deipkirikdop nang si seknune. Yesus Kristus el apu kopropa ara, Daud. Daud el apu kopropa ara, Abraham.
40001002	Abraham el mi ara, Isak. Isak el mi ara, Yakup. Yakup el mapu ara, Yehuda ap, el du yapu ap, deiyamuk.
40001003	Yehuda el mapu bitinye Peres ap, Sera ap, sik nin si ara, Tamar. Peres el mi ara, Hesron. Hesron el mi ara, Ram.
40001004	Ram el mi ara, Aminadab. Aminadab el mi ara, Nahason. Nahason el mi ara, Salmon.
40001005	Salmon el mi ara, Boas. Boas el lin bira, Rahab. Boas el mi ara, Obed. Obed el lin bira, Rut. Obed el mi ara, Isai.
40001006	Isai elce deibuk mi ara, Daud deibuk. Daud ara, Israel ninye sik weik ninye deiyoknye ati, Raja Daud nyalamik. Daud el mi ara, Salomo. Salomo el lin si ara, Batsyeba. Ara, Uria domuk kil bukni, dibuk talak ara, Daud youwak dakukce, Salomo deibuk.
40001007	Salomo el mi ara, Rehabeam. Rehabeam el mi ara, Abia. Abia el mi ara, Asa.
40001008	Asa el mi ara, Yosafat. Yosafat el mi ara, Yoram. Yoram el mi ara, Uzia.
40001009	Uzia el mi ara, Yotam. Yotam el mi ara, Ahas. Ahas el mi ara, Hisikia.
40001010	Hisikia el mi ara, Manase. Manase el mi ara, Amon. Amon el mi ara, Yosia.
40001011	Yosia el mapu ara, Yekonia ap, el weit yapu ap, deiyamuk. Amapu deiyamuk talak ara, Babel mutuku nang arye Israel ninye opbisibikce, tapu koubuka Babel mutuku bobinamikce, talya fil uk aruklamikba dolamik.
40001012	Afil fia dolamikbuk, kiting tamun yupa 70 akunum ubuk ura, ton Israel ninye ara, Israel mutuku tamubuka biyik. Tonda, Yekonia el mi Sealtiel deibuk. Sealtiel el mi ara, Zerubabel.
40001013	Zerubabel el mi ara, Abihud. Abihud el mi ara, Elyakim. Elyakim el mi ara, Asur.
40001014	Asur el mi ara, Sadok. Sadok el mi ara, Akim. Akim el mi ara, Eliud.
40001015	Eliud el mi ara, Eleasar. Eleasar el mi ara, Matan. Matan el mi ara, Yakup.
40001016	Yakup el mi ara, Yusuf. Yusuf bira Maria dobuk. Dobukba, Maria arye Yesus deibuk. Ara, ‘Ninye mutuku-mutuku nirya noutamak arye, ninye weike lyeplirye, sik kanye talima fia talinamle’ tenen, Allah arye wibuka deiyamuknye ati, Kristus nyanyake.
40001017	Aning ati ara, Abraham arye deibukba, dadeipdanin yangalamika ani, Daud deibuk talak deipdanin yangalamika ani yupa ara, 14 kibuk. Tonda, Daud arye deibukba, dadeipdanin yangalamika ani, Babel mutuku nang arye, Israel ninye tapu koubuka bobiyik talak ababye, deipdanin yangalamika ani yupa ara, 14 ton kibuk. Atonun ton, Israel ninye arye, Babel mutuku batakuka, sik mutuku kopropa tamubuka biyik talak ara, anyapce deipdanin yangalamika ani, Yesus Kristus deibuk talak ara, deipdanin yangalamika ani yupa ara, 14 ton kibuk. Yesus Kristus delina ara, ‘Allah arye wibuka deibuk touk, tukwak ninye nirya lyeplirye sik kanye talima talinamle’ tenen, deiyamuk.
40001018	Yesus Kristus delin talak winibuk ning ara ani. Yusuf birye, ‘Maria dopnamle’ tenen, moun akunum domuk bukni, min kum domukce, neika min kum unmarikak uk, Maria mi bobuk. Maria mi bobuka ara, Allah El Dib Kanye arye mikip aribuka deice arye, mi bobuk.
40001019	Yusuf bira Musa sekamuk yupu kekebuka fia diksukumuk ulamuka anya arye, ninye nirya arye, ‘Akil ara malye kil tenebicak’ tenen, ‘Ninye kekenak akil batakna ati, laka kum nyapnune. Akil duknubuka bataknamne,’ teneyamuk.
40001020	Uteneyamuk bukni, Yusuf aning ati, kanye talima ikin kanye tuba ubuk talak ara, mapmokak, Allah el im deice fil donye malaikat arye, Yusuf el lengdar mabuka deice arye yanuka laka nyabuk. “Daud el yala nang arye deipkuknye, Yusufo, Maria el mi bobuka ara, ninye arye kuma. Allah El Dib Kanye mikip deice arye mi bobuke. Aning ati ara, ilil una kume. Maria talya mangkau asa dopnalame.
40001021	Maria arye sal mi deipnamle. Deiplyop ura, el si Yesus nyapnamlyame. Yesus nyapnamlama deiyok ara, ‘Elda Ninye Lyenanye ulule,’ tenena ati nyapnamlyame. Allah el mapu nirya sik malye wininyak ning ap, malye tenenyak ning ap ati, ‘Allah arye wenebuka oplyak’ tenen, Yesus arye aning nirya kum daneiplirye, ninye weike lyepnamla ati, ami el si Yesus nyanamle.” Malaikat arye Yusuf ati nyabuk.
40001022	Ura, Maria ninye dona kum dib aryuk, Allah El Dib Kanye mikip deice arye mi bobuka ara, Allah arye nyapdeibukba, el yupu laka nyalamuknye nabi Yesaya arye nyalilamuk touk winipnamuka ati, winibuk.
40001023	Yesaya arye nyalilamuk yupu ara ani. ‘Ninye dona kum kil arye, mi bomlya ani sal mi deipnamle. Deiplyop ura, el si ati Imanuel nyanamake. Imanuel nyanamaka ara, ‘Allah ap, nun ap, neika unyapnye’ tenen, nyanamake.’
40001024	Malaikat arye ayupu nyapdeibukba, Yusuf bukuop ura, Allah el im deice fil donye amalaikat arye, “Winiplyame,” nyapmok touk, Yusuf arye Maria dobuk ura, neika ulamrik.
40001025	Yusuf arye Maria domuk bukni, akil ap neika mana kum dib aryuk, Allah El Dib Kanye mikip deice arye sal mi deibuk. Sal mi deibukop ura, Yusuf arye, “Ami el si ara Yesus,” nyabuk.
40002001	Yesus deiyamuk mutuku ara, Yudea tam noutamak bukni, mutuku si ara, Betlehem mutuku deibuk. Yesus deibuk talak ara, amutuku nirya weik ninye deiyok talibuka ulamuknye, el si ara Raja Herodes ulamuk. Yesus akunum deibukop ura, kurya ning min arye kel kibuka balamik nang, kiting yangan tam arye, weik mutuku si Yerusalem mutuku dilyayik.
40002002	Yayikce asipdeyik. “Yahudi yala nang sik weik ninye deiyoknye Raja, winiryuk deipmalnye bira dan ulul do?” nyabuka asipdeyik. “Kiting yangan tam arye, anye el kurya tikukba eibupurye, ‘El si erepnamap’ tenen, kurya im noutamak banmok bisik uk elilamuburye, melibuka yanmabe,” nyabik.
40002003	Nyabikop ura, yuk nang arye Herodes dam laka nyabikba, Herodes kekebukce malye kanye bobuk. Tonda, ‘Yerusalem mutuku ulamik nang ababye, yata yupu nyanmak do?’ tenen, sik nirya ababye malye kanye bobik.
40002004	Herodes ara, malye kanye bobukce, Yahudi yala nang, sik Allah arina ap, el si erena ap ati, anyaik fum fil dona deiyok nang ap, Allah arye, ‘Wininamlulume, aning ara kum wininamlulume,’ nyapdeibukba, Musa arye sekeiyamuk yupu peterena deiyok nang ap, Raja Herodes arye yukubukba yayikop ura asipdeyuk. “Allah yupu laka nyalamik nang, nabi-nabi arye, ninye nirya lyeplirye talinamlanye Kristus ara, yata mutuku deipnamle nyalamik do?” nyabuka asipdeyuk.
40002005	Asipdeyuk bukni, sikce, “Yudea tam noutamak bukni, Betlehem mutuku deipnamle nyalamik,” nyabik. Ara, Allah yupu laka nyalamuknye nabi Mika arye, ayupu laka nyabuka sekeiyamsuke. El sekeiyamsuk yupu ara, ani.
40002006	‘Allah arye Betlehem mutuku ati nyabuk. “Yudea tam noutamak aubuk mutuku nirya ara, mitik mambul mutuku bukni, Betlehem mutuku ara fia weik mambule. Ara, Betlehem mutuku noutamak unyak ninye kan-kan arye, weik ninye deiyok unamlanye deipnamake. Anye bira, domba basam teleb ubuka weilamlanye atonun, Allah el mapu Israel ninye ati, bico tenebuka, ‘Wininmale’ nyabuka, fia talinamle. Aning ati ara, Betlehem mutuku ara, weik mambul mutuku nyapne,” Allah arye nyabuk.’
40002007	Sik kurya dipnin yangalamik nang arye Herodes ati nyabik. Anang arye Herodes ati ayupu nyabikba, Herodes arye kurya dipnin yangalamik nang yukubukba yayikop ura, duknubuka asipdeyuk. “Anggun eiplum kurya ara, dan sum arye tikuk do?” nyabuka asipdeyuk.
40002008	Asipdeyukce yupu ton mopreibuk. ‘Betlehem dilbinamak’ tenen, ayupu nyapdeibuk. “Betlehem mutuku bimunce, ami elamunya ani, akunum eipmunyop ura, tamubuka ne ati yanuka nyapnumunyeba, na ababye el ti si erebuka kilbinmane. El si erepnamna atia,” nyabuka, Raja Herodes arye tenepce arye nyaplobuk.
40002009	Ayupu nyabukba, kekebikop ura, kurya banmok bisik eibuka, melibuka dobolbalamik nang ara biyik. Kiting yangan tam arye tikmokba, eipmek kurya uk el menekmokba, sik aminyan melibuka banmeka ani, Yesus deipmok aik, aruma dup deice tikukop ura, sik babye anyaik wekik.
40002010	Akurya anyaik aruma dup deice tikukop ura, sik weik arye kanye deibik.
40002011	Weik arye kanye deibikce, anyaik wekuka Maria ap, el mi Yesus ap eibikce, ami el kina ati, sik nirya arye, gutam tuku diprongobukabikce, tonda, Yesus el si erenmek. Erenmekce, sik mambul ning, lin ning fum torokukabikce, dekna weik ning Yesus ati aribik. Sikce Yesus aribik ning ara, ani. Yo fia akunum mikamuk ning, el si kemenyan uku dongobikiba, ‘Teleb nintong nyapnamle’ tenen, aribik. Aning ara el si ara, kemenyan. Tonda, dekna weik ning emas aribik. Ton ning ara, dekna weik yo fia, teleb nintong nyalamuk ning, el si ara mur aribik.
40002012	Aribuka mapmekba, lengdar deice Allah arye anang ati nyabuk. “Anggun tamubuka ban talak ara, Herodes dam bisik bana kume. Yuk bisik arye anggun mutuku kopropa tamubuka binamlulume,” nyabukba, kekebikce yuk bisik biyik.
40002013	Sik kurya dipnin yangalamik nang, Yesus delin aik akunum batakuka biyikop ura, lengdar deice arye, Allah el im deice fil donanye malaikat arye, Yusuf ati ayupu nyabuk. “Herodes arye ami oplyak anya arye, bukmince ami ap, el lin ap bobuka, Mesir mutuku bobilyame. Herodes arye, ‘Ami opnamne’ tenen, fia enamla anya arye, Mesir mutuku bimince, daulaminya ani, na arye yukupkinyop ura, tamubuka amutuku yanamlyame,” nyabuk.
40002014	Allah arye Yusuf ati nyabukop ura, Yusuf bukukabukce ami ap, el lin Maria ap bobuka, alukunyan noutamak aryuk Mesir mutuku biyik.
40002015	Daulamika ani, Raja Herodes dibukop ura, tamubuka sik mutuku kopropa yayik. Awinibik ning nirya ara, Allah yupu laka nyalamuknye, nabi Hosea arye nyalamuk touk winibik. Hosea nyalamuk yupu ara ani. ‘Allah arye nyabuk. Mesir mutuku noutamak arye na mi yukupsiba, tamubuka yayuk.’
40002016	Sik kurya dipnin yangalamik nang arye, Herodes tenepce arye talya nyaplobuk yupu deiyok kel kiyamika ati, kekebukabikce, el dam tamubuka kum biyik bukni, sik mutuku kopropa bana ati, yuk bisik biyik. Akunum biyik bukni, aminyan ara Herodes aning kel kibukce, el fia yu ubuk. Sik kurya dipnin yangalamik nang arye, Herodes ati, “Kurya atalak arye tiku,” nyabikba, Raja Herodes kekebukce, sik nyabik touk deiyok koubuka, anyapce nukdebukabukce, ‘Sal mapu kiting tamun bitinye arye sekdongobuka, utam mapu nirya obuka sirya daknamne,’ tenebuk. Utenebukce, yu weik ubukba, el yin talin nang ati ayupu nyapdeibuk. “Betlehem mutuku ap, adam karin mutuku nirya ap, sal mapu, kiting tamun bitinye arye sekdongobuka utam sal mapu nirya oploplulume,” nyabuk. Elce nyabuk touk binuka obik.
40002017	Amapu nirya obika ara, Allah yupu laka nyalamuknye nabi Yeremia nyalamuk touk, winibuk. Yeremia nyalamuk yupu ara ani.
40002018	‘Rama mutuku noutamak ara, weik arye malye nyana ap, engena ap, wininmakba, kekepmabe. Rahel, el mapu dipmakba, weik arye engenmale. El kanye talima weik arye buku sukunmala ati, kum namin uptue. Kanye namin una ara, el like. Ara el mapu weike dipmaka atia.’
40002019	Yusuf bira Mesir mutuku noutamak daulamuka ani, Herodes akunum dibukop ura, Allah el im deice fil donanye malaikat, lengdar deice Yusuf ati nyalyayuk.
40002020	“Yusufo, ‘Ami optibye’ tenen, pirilamik nang nirya ara, akunum dibika anya arye, bukukapmince, ami ap, el lin Maria ap, bobukapmince, Israel mutuku tamubuka bobinulyame,” nyabuk.
40002021	Nyabukop ura, Yusuf bukukabukce ami ap, el lin Maria ap bobuka, Israel mutuku tamubuka bobiyukce, sik daulamik.
40002022	Daulamik bukni, aminyan talak Israel tam tamubuka biyuk bukni, “Herodes dibukba, el pununa ati, winira el mi Arkelaus arye Yudea tam talibuke,” nyabikba kekebukce, ‘Anye birye opsilyak’ tenen, ilil weik ubukba, ‘Yudea tam kum binune,’ tenebuk. Tonda, Allah lengdar deice arye, “Yesus oplyak ati kanye wisiplyame,” nyabuka ati, Yusuf kekebukce, Yudea tam kum bukni, Galilea tam uk tamubuka biyuk.
40002023	Galilea tam biyukop ura, tonok mutuku si Nasaret mutuku binuka ulamik. Nasaret mutuku binuka ulamika ara, sik Allah yupu laka nyalamik nang, nabi nang arye ayupu nyalamik. Ara, “Ninye Lyena Deiyoknye bira, ‘Nasaretnye ulule,’ nyapnamake,” nyalamik. Aning ati ara, Nasaret mutuku binuka ulamikak arye, sik Allah yupu laka nyalamik nang laka lyalamik touk, Nasaret mutuku binuka ulamik.
40003001	Atalak ara, ninye una ap, mok cena ap kum ulamukak, Yudea tam noutamak arye, Yohanes min arye ninye mek dongolamuknye yayuk. Yayukop ura, ayupu peterelamuk.
40003002	Yohanes peterelamuk ning ara, ani. “Anggun nirya, anggun kanye talima malye tenelulum ning ap, anggun malye winimunye ning ap batakuka, kanye dangupmunye ura, Allah arye amalye ning nirya kum daneiplirye, namin kipnamsile. Winipnamlum ning, ara Allah arye ninye weike lyeplirye sik kanye talima talinamle talak akunum dam upmala ati, anggun malye winimunye ning nirya bataknululume,” nyabuk.
40003003	Anye Yohanes ara, elda talinye kume. Allah yupu laka nyalamuknye nabi Yesaya arye, “Bisik Kintinilnanye yanamle,” nyalilamuk touk, anye bira Yohanes ayanmale. Yesaya arye domon yupu nyalilamuknye ara ani. ‘Na Allah ara, na yupu laka nyalinanye birye, mok cena ap, ninye ap, kumak arye, ayupu nyanamle. Winibuka nyanamle. “Ninye Deiyoknye nun Ni Allah yanamla ati, bisik pung uk yalinamlulume. Nun Deiyoknye binamle bisik ara, pung uk yabuka kintinilinamlulume.” ’
40003004	Yohanes arye unta basam bola kobuka, potong kepman butum aling wibuka ongolamuk. Abasam bola uk deiyatinga delilamuk. Tonda, Yohanes arye mong mek ap, sul kwising ap, dilamuk.
40003005	Weik asik dolamik mutuku, Yerusalem mutuku ulamik ninye ap, Yudea tam noutamak ulamik ninye ap, Yordan mek duman ulamik ninye ap, yupa weik arye Yohanes peterelamukak kekelbalamik.
40003006	Balamikce sik malye ulamik ning, yuk ninye kekelamikak arye, lakak laka nyabikce batakik. “Nun dipkoprop malye winilamupe,” nyabuka, sik malye winilamik ning lak akarye, laka nyabuka bataklamikba, Yohanes arye adib tenelamik ninye uk bobuka, mek ongolamuk. Aninye bobuka mek dongolamuk mek si ara, Yordan mek.
40003007	Aninye mek dongolamuk bukni, elce diba tenena ninye mek dongolamukak, sik Farisi nang ap, Saduki nang ap dilyayikba, eibukop ura, anang ara tuba malye winilamika anya arye, sik ti ayupu nyabuka wenebuk. “Anggun yu una ap, tenepce arye talya yupu nyabuka duknuna ap winimunya ara, ninye ton kwatima duknubuka mapmalya arye, si tolamsil touk winilulume. Yatanye birye sik ti, ‘Allah arye malye winin ninye wenebuka opnamle,’ nyabikba kekelumce, ‘Allah arye nun opsilyak’ tenen, bik-bik abuka bilum do? Yata nang arye, anggun ti ayupu laka nyapsuk do?” Yohanes arye sik ti nyabuka wenebuk. Nyabukce ayupu ton nyabuk.
40003008	“Anggunda, ‘Nunce nun malye wininyap ning akunum batakape,’ nyabuka talya yupu deice arye nyapnutum bukni, yo duk moulamya ani eklamle touk, dipkoprop bataktumce, diksukumuk uptumba eiptinyeto ura, diba tenepsitinye. Ati, anggun malye winimunye ning adip aryuk batakmunce, telebuk unululume.
40003009	Tonda, sikce, ‘Kume, nun deipkirik dopnye bira, Abraham usulula ati, Allah arye kum wenepnamsile,’ tenebuka kum nyapnamlulume. Aning ara tenena kume. Allah arye, ‘Abraham el mapu na doproptinye’ tenen, pataptop ura, talya ubuk keil arye bobuka, Abraham el mapu ton kintinipdeiptue.
40003010	Yo wena deiyoknye birye, yo wepmala ati, el ya bobuka yo deiyok dam kintinipmale. Teleb yo duk kum moulamle yo nirya ara, webukaplirye uku dongopnamle.”
40003011	“Anggun malye ning nirya batakmunba, mek sirika dem dongosunun bukni, nada mitik mambulnye anya arye, aminyan talak yanamla weik deiyoknye bira, elda weik mambulnye. Nada, mambulnye kum ati, fia malye fil uk bukni, el sandal koulongon tapu na arye kum loploptinye. Aminyan yanamlanye bira, el mikip fia weik ati, elce Allah El Dib Kanye arinamsile. Na arye mek sirika dem dongopsiniba, anggun nong nirya mek singilamle touk, aminyan yanamlanye bira, el mikip fia weike ati, elce Allah El Dib Kanye aripsiliba, anggun kanye talima nirya talinamsile. Uku arye malye ning dilamle touk, Allah El Dib Kanye arye, anggun malye winin ning nirya dobuka, kum kipdeipnamsile.
40003012	Batce dipnulinye bira, batce bama labuka, uku dongoplirye, batce nong uk dilamle touk, Yesus arye ninye nirya bokuka, teleb ning doproplirye, malye ning bataknamle. Ninye arye din ning teleb ning yo lalina deice delilamak touk, Allah arye el ti diba tenebikirye, diksukumuk wininyak nang ara, aninye dobuka im deice deipliba, el ap neika fia unamake. Tonda, ninye arye din ning bama labuka, uku dongolamak touk, Yesus arye malye winin ninye nirya dobuka, uku fia dilulak dongopnamle. Auku ara fia kum tangaptue, fia dinamle.” Yohanes arye awekmek nang nirya ati adomon yupu nyabuk.
40003013	Yesus ara, ‘Yohanes arye na mek dongopnamnil’ tenen, Galilea tam arye Yohanes el peterelamukak Yordan mekin yayuk. Yayukce, “Mek dongopnilyame,” nyabuka morobuk.
40003014	Morobuk bukni, Yohanes arye, ‘Nada malinye,’ tenebukce ayupu nyabuk. “Kume naio, teleb ning ara, ance na ti mek dongopnutum bukni, ance na morolyanmanilam ara, yata ati do? Na kanye ara aning kum winiptinye,” nyabuk.
40003015	Nyabuk ura, Yesus arye tamubuka nyabuk. “Kume, Allah arye nun ti, ‘Winibuka diksukumuk unamake’ tenepsuk touk, diksukum ninguk wininuyaba ati, winitalak ance mek dongopnilyame,” nyabuk. Nyabuk ura, Yohanes arye telebe nyabuka Yesus mek dongobuk.
40003016	Mek dongobukba, Yesus ara mek fum arye mek wekabuka ani, tikildongouk talak ara, adip aryuk Allah arye im deice kukeibukba, Yesus arye dinmok. Dinmokba, Allah El Dib Kanye ara, yalma maka atonun dayukce, Yesus el nong deice bulyayuk.
40003017	Bulyayukop ura, Allah im deice arye ayupu nyapdeibuk. “Anye bira, na Mi Koprop ulule. Na arye el ti fia bico tenenuna anya arye, el ti na kanye fia deilinune,” Allah arye nyabuk. Nyabukop ura, Allah El Dib Kanye arye Yesus talima noutam nyapdeibukba, Yesus ara ninye fia kum ulamik mutuku, pata mutuku noutamak biyuk.
40004001	Yohanes arye Yesus akunum mek dongobukop ura, Allah El Dib Kanye arye, ‘Yesus ara ikin upliba, Allah el yupu uk kekepnamal do, Isa Mutuku Dongonye arye, nyaplye yupu kekepnamal do?’ tenen, Yesus el talima noutamak yupu nyapdeibukba, Yesus el winildena ati, ninye fia kum ulamik mutuku, pata mutuku noutamak biyuk. Amutuku noutamak ulamuk talak ara, Isa Mutuku Dongonye arye, ‘Yesus malye uptue’ tenen, Yesus dam yanuka winideyuk.
40004002	Yesus amutuku ulamuk talak ara, kiting noutam ap, lukunyan ap nirya ara, like yupa tonok keba koklomdikin, ara 40 malam malamuk. Amutuku ulamuk talak nirya ara, ‘Din kum dipnamne,’ tenebukce, din bulung uk ulamuka anya arye, like yupa tonok keba koklomdikin, 40 sum akunum ubuk ura, el din fia patabuk.
40004003	Din fia patabukop ura, Isa Mutuku Dongonye arye, ‘Yesus winipdenun’ tenen, Yesus dam nyalyayuk. “Anda dipkoprop Allah el Mi Koprop ulaminyop ura, aubuk keil dopropmince, ‘Kwaning kiplyame,’ nyapminba, kwaning daliba, aning dobuka diptume,” nyabuk.
40004004	Nyabuk bukni, Yesus arye tamubuka nyabuk. “Allah yupu buku sekeipsuka noutamak nyasilya ara ani. ‘Ninye nirya kwaning uk dibikirye, kam fia kum unamake. Bukni, Allah arye el yupu nyasilye ning nirya kekebuka, dobolbalamikcop ura, kam fia unamake. Din ning ara mitik mambul bukni, weik mambul ning ara, Allah el yupu aupmala ati, din ninguk tenena kume. Allah yupu kekebuka dobolbana ara, weik mambule.’ Minop talak sekamik Allah yupu nyapsine,” Yesus arye nyabuk.
40004005	Nyabukop ura, Isa Mutuku Dongonye arye, Yesus bobuka Yerusalem mutuku Allah ati arel balamikce, el si erelamik aik duma deice deibuk.
40004006	Deibukce, ayupu nyabuk. “Allah yupu buku noutamak ara ayupu nyabuka sekik. ‘An opkilyak ati, Allah el im deice fil don nang, malaikat nyapdeipliba, tukwak fia moubuka kalikmaka arye tomobuka erelinamkiyake. Ara, ‘An yan kisok babye, keil yan dum dukuka opkilyak’ tenen, kalikuka melinamkiyake. Tomobuka erelinamkiyaka anya arye, ‘Mitiktonun arye ton oplyak’ tenen, an ti kalikinamkiyake.’ Isa Mutuku Dongonye arye ayupu nyabuk ura, ayupu ton nyabuk. “Ura, Mazmur yupu akunum nyapkina ara, ayupu ara Allah yupu buku noutamak aupmala ati, anda Allah el Mi Koprop ulaminyop ura, anyaik duma deice arye, tukwak sakminyebuk, kum opkutue,” Isa Mutuku Dongonye arye Yesus ati nyabuk.
40004007	Nyabuk ura, Yesus arye tamubuka nyabuk. “Anyapmanilam ning ara aupmal bukni, yuk Allah yupu sekamik ning ara nyapnukine. Ara ani. ‘Anggun Ni Allah arye, ‘Dipkoprop kalikuka melinamsil do, kum do?’ tenen, Allah ati winilden ning winina meme.’ Ayupu ara Allah yupu noutamak ulula ati nyapkine,” Yesus arye nyabuk.
40004008	Aminyan ara, Isa Mutuku Dongonye arye Yesus bobuka, weik mutuku konak bobiyukce, mutuku-mutuku nirya ap, weik deiyok nang talibuka unyak mutuku nirya ap, aubuk ning urasin teleb ning ap, sik dekna weik ning ap nirya, binebukce, “Dipdelyame,” nyamokba, Yesus arye dinmok. Dinmokba, Isa Mutuku Dongonye arye Yesus ati ayupu nyabuk.
40004009	“Anda na si erebuka, na si erebuka kipniminyop ura, elinmalam ning nirya an ti aripnukine,” nyabuk.
40004010	Nyabuk ura, Yesus arye tamubuka nyabuk. “Kume, Allah yupu buku noutamak arye nyasulule. ‘Anggun Ni Kopropa Allah ara, el si uk erebuka talinamlulume. Anggun kanye ara, el deice anyuk delinamlulume. El fil uk donamlulume.’ Ayupu ara, Allah yupu noutamak ulula ati nyapkine. Ati, Isa Mutuku Dongonye anda, na batakuka an yukak bilyame,” Yesus arye Isa Mutuku Dongonye ati nyabuk.
40004011	Nyabukop ura, Isa Mutuku Dongonye biyukba, Allah el im deice fil don nang, malaikat-malaikat, Yesus dam yayikce, el patalamuk ning, aning nirya ara melilamik.
40004012	Ura, yuk nang arye, “Raja Herodes arye, Yohanes tapu koubuka ninye wenen aik dongopmale,” nyabikba, Yesus kekebukce, tamubuka Galilea mutuku yayuk.
40004013	Galilea mutuku noutamak bukni, Nasaret mutuku batakuka, Kapernaum mutuku yanuka ulamuk. Kapernaum mutuku ara, Galilea mekwen dam asik domikak ulamuk. El ulamuk mutuku ara, minop arye Zebulon yala nang ap, Naftali yala nang ap, ulamik.
40004014	Amutuku binuka ulamuka ara, Allah yupu laka nyalamuknye, nabi Yesaya nyalilamuk touk winipnamuka ati, binuka ulamuk.
40004015	Yesaya arye sekeiyamuk domon yupu ara ani. ‘Zebulon mutuku tam unyak ninye ap, Naftali mutuku tam unyak ninye ap, Yordan mek duman, ton Galilea mekwen dam umunye ninye anggunda, Yahudi yala kum ninye ap, Yahudi yala ninye ap, neika umunye ninye ati nyapne.
40004016	Anggun kanye talima kunuknak atonun ulamak bukni, winitalak ara, weik dirina atonun ning akunum eipmake. Sik aunyak nang talima kanye dipna atonun unyamukba, kunuknak atonun ulamak bukni, winitalak ara, weik dirina atonun ning eipmaka ati, bereklirye kiting deililamle touk unamake,’ Yesaya arye domon yupu nyabuk.
40004017	Yesus arye Nasaret mutuku batakuka, Galilea mutuku biyuk talak ara, aning ara, Allah yupu deiyok koubuka peterelamuk. El peterelamuk yupu ara ani. “Anggun malye winimunye ning ap, kanye talima malye tenelulum ning ap, batakanamlulume. Ara, Allah arye ninye weike lyeplirye sik talima talinamle talak akunum dam upmala atia,” nyalamuk.
40004018	Ayupu nyapnin balamuk talak noutamak ara, Yesus arye Galilea mek lilkwa banmok. Banmokce ninye bitinye sik nang susuk uk eibuk. Eibuk nang ara, Simon, ton el si ara Peterus nyalamiknye ap, el weit kopropa Anderias ap, ‘Mek imbal dongobuka dopnanam’ tenen, mek fum aling atonun ning, mekin bal don ning, el si jala dolkwetenmarikbuk eibuk. Sik abitinye nang ara, mekin bal don nang anya arye, winimarik.
40004019	Sik wininmarikba, Yesus eibukop ura, abitinye nang ati nyabuk. “Anggunda na melibuka dobolyanururume. Mekin bal dongobuka dolamlum touk, ninye bulubuka don nang kipdeipnamsine. Ara, ‘Allah lyeplirye sik talima talinamle’ tenen, sikce ninye weike bulubuka na dam boyanamnurume,” nyabuk.
40004020	Yesus arye nyabukop ura, Simon ap, Anderias ap, sik bitinye nang ara, mekin bal dongobuka don ning, jala batakrikce, adip aryuk Yesus melibuka dobolbirik.
40004021	Yesus ayupu nyabukce, amekwen lilkwa uk banmoka ani, bitinye nang ton, Yakobus ap, el weit Yohanes ap, ara Zebedeus el mapu, sik mek lia yo deice arye mekin bal dongobuka dolamrik ning, el si ara jaring, aning fum lipsisikuka winmarikbuk eibuk.
40004022	Eibukop ura, Yesus arye yukubuk ura, sik bitinye nang arye, sik ni Zebedeus ara, mek lia yo deice abukmokak, anyaka uk batakuka, sik adip aryuk Yesus melibuka birik.
40004023	Sik ap, Yesus ap, Galilea mutuku noutamak balamika ani, Yesus arye, sik Yahudi yala nang Allah yupu keken aik wekuka, el yupu peterelamuk. El teleb yupu peterelamuka ara, Allah arye ninye lyeplirye sik talima talinamle yupu, lak teleb yupu peterelamuk. El peterelamuk talak nirya ara, sik amutuku ninye mitik uk dilamuk nang ap, minop danirye weik uk dilamuk nang ap, teleb ubuka kwetelamukba, aninye nirya teleb ulamik.
40004024	Yesus arye, ninye kwetepra daulamuk bukni, yuk nang arye el winilamuk ning laka nyalbalamikba, Siria mutuku tam ulamik nang nirya ara, Yesus winilamuk ning kekelamik. Aninye nirya kekelamika ati, uk yala-yala nirya fia weike dilamukba, kanye imun ulamuk ninye weik arye bobukabikce, Yesus dam boyangalamik. Ara, minop arye, weik uk dilamuk ninye ap, isa arye sik talima wekuka talyamuk ninye ap, walwal arye kanye wangalamak ninye ap, sik taruk yan nirya sesal selamuk ninye ap, Yesus dam boyangalamikba, Yesus arye aninye nirya, teleb ubuka kwetelilamuk.
40004025	Yesus elce winilamuk talak nirya ara, Galilea tam ulamik ninye ap, Yudea tam ulamik ninye ap, Yordan mek koubuka otam ulamik ninye ap, sik asik sepuluh arye dobuka ulamikce, amutuku si Dekapolis nyalamik mutuku ulamik ninye ap, Yerusalem mutuku ulamik ninye ap, weik arye Yesus melibuka balamik.
40005001	Ura, sik ninye weike Galilea tam ap, Yudea tam ap, Yerusalem mutuku ap arye, bulubuka yayikba, Yesus eibukop ura, ‘Peterepnun’ tenen, weik mutuku kon deice welebuka buku. Bukuop ura, elce wipdeiyamuk nang, sik 12 nang ara, el bukmok dam bukik. Abulupmek nang nirya babye anyaka uk bukik.
40005002	Aninye ap, el yupu kekebuka dobolbalamik nang, yuk nang ap, sik nirya bukik ura, elce ayupu deiyok koubuka peterenmok.
40005003	Sik kanye deibuka telebuk winin nang ara, ani. Ara, sik kanye talima erena kum aryuk, Allah arye, “Etekdopuk unamlulume,” nyasilya ara, ‘Nunda talima malye ninguk winiyaba, ati, nun bidamnye aryuk kum winiptibye. Allah el melisilya deice aryuk teleb unamabe,’ tenebikce ninye ara, Allah lyeplirye, sik kanye talima talibuka, el mapu kipliba, el ap neika unamake. Allah arye sik taliliba, el tam nang unyaka ati, sik kanye deibuka telebuk unyaka atonun, afia unamake.
40005004	Sik kanye deibuka telebuk winin nang ara, ani. Ara, sik babye malye winin ning ap, yuk nang malye winin ning ap ati, ‘Se,’ tenebikirye, mambul kanye bobuka engenamak nang ara, Allah arye sik talima kwa dibuka melinamle. Aning ati ara, sik kanye deibuka telebuk unyaka atonun, fia unamake.
40005005	Sik kanye deibuka telebuk unyak nang ara, wininyake. Ara, sik kanye erena kum arye, mitang arye unyak nang ara, Allah arye ninye weike lyeplirye, sik talima talinamle talak ara, mutuku-mutuku nirya wiryuk ning, kintinibuka arepliba, anang arye talinamake. Aning ati ara, sik kanye deibuka telebuk unyaka atonun, aminyan talak babye afia unamake.
40005006	Sik kanye deibuka telebuk winin nang ara, ani. Ara, Allah arye “Diksukumuk unamlulume,” nyasilye yupu ati, ‘Aning uk winiptibye’ tenen, fia patalul nang ara, sik kanye talima noutamak diksukum winin ning, pataplye ning nirya, Allah arye tuba melibuka arinamle. Aning ati ara, sik kanye deibuka telebuk unyaka atonun, aminyan talak babye, afia unamake.
40005007	Sik kanye deibuka telebuk winin nang ara, ani. Ara, yuk nang ikin uplye nang ati, talima arepliba, melibikce nang ara, Allah arye anang wenena kumce melina uk unamle. Tonda, yuk nang arye anggun ti malye winipbikceba, adip aryuk yu upliba, kum kwang dakalulume. Sik ti malye winipmangu nang ati, ila tamubuka malye kum wininyak bukni, namin kibikirye, anang ati teleb ulinyake. Aning ati ara, anang sik kanye deibuka telebuk unyaka atonun, fia unamake.
40005008	Sik kanye deibuka telebuk un nang ara, ani. Ara, sik kanye talima bitinye kina kum dib aryuk, ‘Na talima ap, nonge ap nirya, Allah akunum aripsa ati, malye winin ning tonok ning ababye kum wininamne,’ tenenyakce, el yupu uk kekebuka unyak nang ara, Allah eipnamake. Ara, sik talima kanye dukdongopra, Allah ap, neika ulamikirye, Allah ap epdakirye, kanye deibuka epdanamke. Aning ati ara, sik kanye deibuka telebuk unyaka atonun, fia unamake.
40005009	Sik kanye deibuka telebuk un nang ara, ani. Ara, ninye olanmace talak, ‘Namin uptinge’ tenen, ‘Olana ap, walana ap ara, bataklulume,’ nyabuka, teleb ubuka bita dilamice nang ara, Allah diba tenebuka unyaka anya arye, aminyan talak ara, anang ati Allah arye nyapnamle. “Anang ara, na mapu unyake,” nyapnamle.
40005010	Sik kanye deibuka telebuk un nang ara, ani. Ara, sik Allah yupu diba tenenyak nang ara, diksukumuk ulamice bukni, yuk malye nang arye eibikcop ura, ‘Diksukum una ara nun like’ tenen, anang ara Allah el mapu unyaka ati, ikin ning sik nong deice deibikirye, malye kilinyake. Bukni, sik diba tenenyak nang ara, Allah akunum lyebukce, sik kanye talima talilula anya arye, el mapu unyake. Ati, sik kanye deibuka telebuk unyaka atonun, aminyan talak babye unamake.
40005011	Anggunce na tuba diba tenepnuluma ati aning ara, malye nang arye malye yupu nyabuka yu kilina ap, ikin ning anggun nong deice delina ap, lululina yupu nyana ap winipsicop ura, anggun kanye deibuka telebuk unamlulume.
40005012	Ara, Allah arye anggun ti kanye deipsuka anya arye, urdemuk aripnamsil ning, weik arye im deice kintinibuka akunum deipsuke. Aning ati ara, amalye winin ning nirya winipsicop ura, anggunda kanye fia deibuka unamlulume. Amalye winin nang, anggun apu yapu arye, na yupu laka nyalamik nang, nabi ati, atouk ikin ning sik nong deice delilamika anya arye, winitalak unyak nang babye anggunda na yupu kekelulum ninye ati, atouk malye winin ning winilinamsiake. Winipnamsiyak bukni, im deice binamlum talak ara, Allah arye menenga ning weik arye arinamsile. Aning ati ara, anggun kanye fia deibuka unamlulume nyapsine.
40005013	Winipmanto yupu nyapnusine. Din ning to kum nyaplyeba, ‘To nyapnamle’ tenen, garam dongobuka dilamak touk, anggunce na ti diba tenelulum ninye ara, tukwak mutuku unyak ninye kan-kan, garam uwa atonun ululume. Ara anggunce namin una ap, ninye melina ap winimunyop ura, anggun winilulum ning yuk nang eibikirye, kel bikikirye, diba tenenamaka ati nyapsine. Garam uwa teleb nyalamle deiyok ning ara kum uptuba, ila tamubuka teleb kipdeiptumba, to nyaptu do? Kume, aning ara fia kum winipmanto ati, to kum nyaptuba kum diptinge. Talya buru tam donokiceba, ninye arye aning deice yanibuka banyake.
40005014	Tonda, anggunda mutuku-mutuku nirya ninye kan-kan arye weik dirina atonun ululume. Weik mutuku dup aik domtingce, weisa uptingop ura, yata ubuka duknuptu do? Kume, aweisa dirina upliba, yuk karen mutuku ninye nirya arye eiptinge.
40005015	Mutuku konak ulamak weisa ara, ninye arye ubuka deibikiba, kum duknulul touk, aik fum delilamak weisa ton nyapnusine. Ara, sik weisa ubikirye, aik fum boyangalamaka, ara ‘Kau fum siknipdongopnamap’ tenen, ubuka yangalamak do? Tonda, ‘Amsuna dangabuka, amutam weisa siknipnamap’ tenen, ubuka yangalamak do? Aning ara kum. Weisa ubikirye, abilinga taram ak deibikiba, dirina weik upliba, anyaik wekmace ninye nirya elinyake.
40005016	Aning ati ara, ‘Ninye eipnamak’ tenen, upna delilamak touk, anggunda ninye dinak nirya weik dirina atonun unamlulume. Winimunyop ura, yuk nang arye anggun teleb winilulum ning eibikirye, anggun Ni Allah im deice ululnye ati, kel kibuka el si uk erenamake. Yesus arye el mapu ati nyabuk.
40005017	Yesus arye ayupu nyabuk. Anggunce, ‘Musa sekamuk yupu, mem yupu ap, Allah yupu laka nyalamik nang, nabi-nabi nang arye sekamik yupu ap, kum daneipnamle ati, Yesus arye yayuke,’ tenenululume. Bukni, aning ara kum tenenamlulume. Aning ara kume. Allah arye, ‘Wininamlulume, aning ara kum wininamlulume,’ nyapdeibukba, Musa arye sekeiyamsuk yupu ap, tonda Allah yupu laka nyalamik nang nabi-nabi nang arye sekamik yupu ap, ‘Ayupu ara kum daneipnamle’ tenen, na kum yase. Sikce, “Aminyan talak, Allah arye winipnamle,” nyabuka sekamik ning ara, bola deice atonun ulul bukni, dipkoprop nong upnamle ning una ati, na yase.
40005018	Na dipkoprop nyapsine. Winitalak arye dipdongobuka, im ap, tuku ap, kum danamle talak noutamak nirya ara, Allah arye, ‘Wininamlulume, aning ara kum wininamlulume,’ nyapdeibukba, Musa arye sekeiyamsuk yupu, mem yupu noutamak ara, tonok huruf babye, fia mitik sekna ning babye, min kum, kum danamle. Ayupu nirya, sik lyalamik touk, dipkoprop nong upnamle.
40005019	Allah arye, ‘Wininamlulume, aning ara kum wininamlulume,’ nyapdeibukba, Musa arye sekeiyamsuk yupu, mem yupu noutamak ning ara, yatanye do nirya, mitik ning babye gaktapredi, ‘Yuk nang ton, sik bidamnye gaktaptinge’ tenen, “Musa yupu ara dawaplye, ayupu kekena kume, bataknululume,” nyabuka petereplyopop ura, aminyan talak, Allah arye ninye weike lyeplirye sik kanye talima talinamle talak ara, anye ati aning ara, weneplirye nyapnamle. “Anye fia mambule kume. Anye bira talinye,” nyapnamle. Bukni, anyapce tamubuka, yata nang do nirya, Musa el mem yupu sekamuk ning kekebuka ulirye, ‘Yuk nang ton atonun, Musa el yupu ara teleb yupu anya arye, kekenamake’ tenen, petereplyop ura, Allah arye ninye weike lyeplirye, sik kanye talima talinamle talak ara, Allah arye anye biti, “Anye bira, ereipnamne, elda weik mambule,” nyapnamle.
40005020	Anyapmasina ara, talya ati kuma. Sik Farisi nang ap, Allah arye, “Wininamlulume, aning ara kum wininamlulume,” nyapdeibukba, Musa arye sekeiyamsuk yupu, mem nyabuka peterena deiyok nang ap, talya nang arye utenenyake. ‘Se, sik diksukum una ara telebe,’ tenenyak bukni, dipkoprop sik anang ara, talima malye nang unyaka anya arye, Allah arye anang kum talinamle. Anggun akekepmanulum nang ara, anggun dipkoprop Allah yupu moubuka kekebuka, diksukum upmunyop ura, Allah ninye weike lyeplirye, sik kanye talima talinamle talak ara, anggun ti, ‘Telebe,’ nyabuka anggun dobuka talinamsile. Yesus arye nyabuk.
40005021	Ayupu nyabukop ura, Yesus arye ayupu ton dukdongopra nyabuk. Minop talak Allah yupu peterelamik nang arye, ‘Ninye talya obuka batakna ara meme. Ninye talya obuka batakikcop ura, yupu bokeibikirye wepnamake,’ nyalamik. Nyabuka peterelamikba, sik apu yapu kekelamika anya arye, anggun babye ayupu tuba kekelulume.
40005022	Bukni, na arye nyasunun yupu ara, ani. Yata yuk dib tenena nang do nirya, yuk nang ati, ona kum bukni, deremunye ning babye, Allah arye wenepnamsile. Tonda, sik minop talak ulamik nang arye nyalamik. “Yata yuk dib tenena nang do nirya, fia yu upliba derelakirye, sik bidamnang ati, ‘Anda fia weik malinye,’ nyapmunyop ura, Yahudi yala weik ninye deiyok nang, Sandeheren nang arye wenepnamsiyake,” nyalamik. Bukni, na arye nyasunun yupu ara, ani. Yu upliba derelamunce, yuk dib tenena nang ati, “Anda fia walwalnye,” nyapmunyop ura, anyapmamunye ning ati, Allah arye anggun wenena ati, anggun dobukapsilirye, uku din mutuku dongopsilyak ati, kanye moubuka unululume. ‘Aning ara talya nyapmala,’ kum tenenamlulume.
40005023	Aning ati ara, anggunce Allah si erena ap, tonda, ‘Nun malye un ning eipsilirye, kum daneipnamsil’ tenen, anggun malye winin ning dekna ati, Allah biti arepnumunye talak ara, moubuka tenepdenamlulume. Anggunce, ‘Se, na arye, ninye yuk dib tenenanye biti, malye upmasiba, anye birye na ton derepnuke,’ tenepmunyop ura, adip aryuk Allah arepnumunye ning ara, anyaka uk batakuka deipnululume.
40005024	Allah ati arepnumunye ning anyaka uk deipmunce, anggun ti derepmasilinye dam bimunce, yupu talibukamunce teleb upmunyop ura, ‘Anang arye tamubuka Allah ati arepnun’ tenen, deipmamunye ning ara, ila dobuka Allah ati arinamlulume.”
40005025	“Aning atonun, anggun derepsikce nang arye, anggun bobuka yupu talinak bobisikce talak ara, minopce anggun adip aryuk yupu talipmunce, telebuk ulinamlulume. Dobuka bobasikce talak bisik noutamak arye, teleb min kum kipdeipmunyop ura, derepsilinye birye, yupu talina deiyoknye birye arepsiliba, yupu talina deiyoknye birye wenepsilirye, yin talin nang arepsilyop ura, wenen aik dongopnamsiyake.
40005026	Aning ara moubuka tenepnululume, na arye dipkoprop nyapsine. Yupu talina deiyoknye birye, ‘Winibuka arepnamsululume,’ nyapsikce touk, nirya min kum aryamunye talak ara, wenen aik noutamak arye kum lopnamsiyake. Afia unamlulume. Ati, yuk nang arye anggun ti derepsikce ning ara, adip aryuk merekelinamlulume. ‘Yuk talak uka’ tenena kume.” Yesus arye nyabuk.
40005027	Ayupu nyabukop ura, Yesus arye ayupu ton nyabuk. “Allah yupu peterelamik nang arye, ‘Kil ubula yoldana meme,’ nyabuka peterelamik. Nyabuka peterelamikba, anggun apu yapu kekelamik touk, anggun babye kekelulume.
40005028	Bukni, na nyapsin yupu ara, anggun asing arye kilapu eipmunce, ‘Akil ara teleb tenepmana ati, dobuka yoptinye,’ tenepmunyop ura, ara dipkoprop kil dobuka talya yolamak touk, anggun talima ap, kanye ap, tenena noutamak arye akunum winilulume. Winipmunyop ura, Allah el kanye ara, ‘Akunum yopdanmarake,’ tenesulule.
40005029	Ati, anggun sirik tam asing arye eipmunce, malye upmunyop ura, anggun sirik tam asing kwetebuka donoklulume. Tonok asing kum dasutop ura, ara telebe. Bukni, asing bitinye tuba aupsilyop ura, tuba-tuba malye umunyop ura, Allah wenepsilirye anggun dobuka, uku din mutuku dongopsilyeba, ara fia ikin weik unamlulume.
40005030	Aning atonun, anggun sirik taruk arye malye upmunyop ura, asirik taruk ara sekuka donoknululume. Tonok taruk kum dasutop ura, ara telebe. Bukni, taruk bitinye tuba aupsilyop ura, tuba-tuba malye umunyop ura, Allah wenepsilirye anggun dobuka, uku din mutuku dongopsilyeba, fia ikin weik unamlulume.” Yesus arye nyabuk.
40005031	Yesus arye nyabuk. “Sik Allah yupu peterelamik nang arye nyalamik. ‘Anggun domunye kilapu ‘Akil bataknun,’ tenepmunyop ura, kil batakna ati laka nyan surat sekuka aripmunyop ura, akil talya mangkau asa bataknamlulume,’ nyalamik. Nyabuka nyalamikba anggun apu yapu kekelamik touk, anggun winitalak winilulum ninye babye ayupu kekelulume.
40005032	Bukni, na nyapsin yupu ara, anggun domunye kilapu yuk nang arye ubula yocop ura, akil batakna mitik telebe. Bukni, ubula kum yobmakce bukni, mambul ning ati, deiyok kum upmalibuk, talya batakmunyop ura, ara fia malye. Anggun kilapu arye, yuk nang ap ubula yoldakcop ura, batakna teleb bukni, yuk deiyok nirya deice arye teneprumunce, anggun kilapu talya batakmunyop ura, ara malye. Abatakmunye kil yuknye birye doplyop ura, sik bitinye talya yoldalamak touk wininamrake. Bukni, akil ati malye ulina deiyok nang ara, sik kilapu batakanyak nang uka. Tonda, yuk nang domikce kilapu ubula kum yomikcebuk batakikceba, yuknye birye akil doplyop ura, anye babye talya yoldana atonun ulule. Ati, anggun babye, yuk nang babye, yuk ninye arye batakikce kilapu babye, batakikce ninye babye, dolana meme. Tonda, sik kilapu do, ninye do, talye-talye yoldana kumop ura, batakna fia meme.” Yesus arye nyabuk.
40005033	Yesus arye nyabuk. Ura, Allah yupu peterelamik nang arye anggun apu yapu ati, ‘ “Anggunce Allah ati dipkoprop winipnamle,” nyalilulum yupu ara, talya nyaltakana kume. Anggunce Allah ati, “Winipnamabe,” nyabuka nyalalulum yupu nirya ara, “Dibkoprop wininamlulume,” nyalamik.’ Ayupu ara anggun babye kekelulume.
40005034	Bukni, na winitalak nyapsin yupu ara, anggunce yuk nang ati nyalin yupu nyamunye talak nirya ara, ‘Kekepsikce nang dib tenepnamsiyak’ tenen, mambul ning si ap, tabakuka nyana meme. Anggunda, “Allah el ulye mutuku im deice arye nyapsine,” nyamunye ning ara, batakanamlulume. Ara, im deice ara, Allah ulirye aning-aning nirya talibuka ulula anya arye, nyana meme.
40005035	Tonda, anggunce, “Tukwak mutuku im sirya, mutuku sirya nirya si deice arye nyapsine,” nyamunye ning ara, batakanamlulume. Tukwak mutuku im sirya, mutuku sirya nirya ara, Allah elce talilula anya arye, el yan deice didik selula atonun ulule. Ati ayupu nyana meme. Tonda, “Kota Yerusalem mutuku si deice arye nyapsine,” nyamunye ning ara, batakanamlulume. Ara, ‘Nun weik ninye deiyoknye, nun Ni Allah arye, ‘Yerusalem mutuku wininamne,’ tenen, wibuka deiyamuk mutuku ulula ati, nyana meme.
40005036	Tonda, sik kisok potong ara, ‘Miripnutue, tonda kurupnutue’ tenen, aning nyabuka moroptuma babye, kum miripnamsile. Tonda kum kurupnamsile. Aning fil dona ara, kanam fil uk bukni, anggun fia mikip ninye ati, aning babye kum winiptume. Aning ati ara, “Na kisok ap, na si ap deice arye nyapsine,” nyamunye ning ara, batakanamlulume.
40005037	Aning ati ara, anggunce nyalin yupu nyanamlum talak nirya ara, ‘Winipnune,’ tenelulumop ura, “Yo, winipnune,” nyapnamlulume. Aning atonun, ‘Kum winipnune,’ tenelulumop ura, “Kume, kum winipnune,” nyapnamlulume. Anggunce, ‘Yuk ninye dib tenepnamsiyak’ tenen, yuk ning si ap tabakuka nyamunye ning ara, isa arye nyapsiliba winin ning atonun ati, winina meme nyapsine. Yesus arye nyabuk.
40005038	Yesus arye ayupu nyabukop ura, ayupu ton nyabuk. Minop arye kekelamlum ning ara ani. ‘Yuk nang arye anggun asing tulubuka opsikcop ura, anggun babye tamubuka anang sik asing tulubuka onamlulume. Tonda, yuk nang arye anggun si bana tarakuka opsikcop ura, anggun babye tamubuka anang sik si bana tarakuka opnamlulume.’ Nyalamikba kekelamlume.
40005039	Bukni, na winitalak nyapsin yupu ara, sik fia yu nang, ‘Opnuyap’ tenen, opsikcop ura, sik bidamnye ila tamubuka anang obuka lyeldana kume. Yu nang arye sirik katum opsikcop ura, ila ton tam katum babye merekeipnamlulume.
40005040	Tonda, yuk nang arye, ‘Sik butum aling arepsitinge’ tenen, yupu talina deiyok nang dam bobisikcop ura, anggun nong deice aongopmamunye butum aling ap, na tenemunye deice butum aling ap, talya mangkau asa anang ati arinamlulume.
40005041	Atonun ton, yu nang arye, “Na bisik melina ati, na bona bobuka, na binamne mutuku melibuka bobinamnilyame,” nyabuka ikin fil deipsikcop ura, sik nyabikce mutuku babye, anyapce otam karen binamak mutuku babye, abona melibuka bobinamlyame.
40005042	Yuk nang arye anggun ti moropsikcop ura, adip aryuk arinamlulume. Tonda, yuk nang arye, ‘Tia bopnun’ tenen, moropsikcop ura, sik anang tia bona ati, sik moropmakce ning arinamlulume. Yesus arye nyabuk.
40005043	Yesus arye nyabuk. Allah yupu peterelamik nang nyalamikba, anggun apu yapu kekelamik touk, anggun winitalak ululum ninye babye kekelulume. Ara, ‘Anggun oldalamlum nang ati, lik tenenamlulume. Bukni anggun dam unyak ninye ati, bicoe tenebuka melinamlulume,’ nyalamsikba kekelulume.
40005044	Bukni, na winitalak nyapsin yupu ara, ani. Anggun oldalamlum nang ati, bico tenebuka melinamlulume. Anggun nong deice ikin ning deililamsiyak nang ati, ‘Allah arye aninye lyepnamle’ tenen, moronamlulume.
40005045	Wininamlum ning ara, anggun Ni Allah, im deicanye, ‘El mapu unamak’ tenen, wininamlyame. Allah ara fia telebnye ulula anya arye, teleb ninye babye, malye ninye babye, bico tenebuka kanye talima aresulule. Anggunda el mapu ululuma ati, anggun babye atonun unamlulume. Allah el kiting ara, elce nyaptuba, malye nang dam babye, teleb nang dam babye, delilule. Mok ababye, Allah elce nyaptuba, malye nang dam babye, teleb nang dam babye, mok celule.
40005046	Yuk nang arye anggun ti, bico tenebuka kanye talima melisinyak nanguk bico tenepmunyop ura, adeice arye Allah elce anggun teleb una ati, ‘Talya arepnamne,’ tenepsuk ning aripnamsil do? Kume. Sik fia malye nang, ‘Ninye deiyok nang dopropnamak’ tenen, pajak yo bok bulubuka delilamak nang, anggun malye nang ababye, sik babye atonun nang ati, bico tenebuka melildanyake. Aning ara, ninye nirya sik babye atonun nang ati melildanyake.
40005047	Anggun kayapu nang, yuk dib tenena nang tonok si erebuka telebe nyapmunyop ura, ‘Aning ara teleb unamabe,’ kum tenenamlulume. Yuk nang nirya atonun unyake. Allah diba kum tenenyak nang ababye, sik bidamnang ati si erebuka telebe nyanyake.
40005048	Aning ati ara, anggun Ni Allah im deice ululnye birye, ninye nirya ati, bico tenebuka kanye talima melilul touk, anggun babye ninye nirya ati, kanye talima arinamsile. Anggunda, Allah el mapu ululuma anya arye, anggun Ni Allah malye una kum dib aryuk diksukumuk ulye touk, anggun babye atonun, malye una kum dib aryuk diksukumuk unamlulume. Yesus arye nyabuk.
40006001	Yesus arye ayupu nyabuk. “Anggun kanye moubuka una ati, ayupu nyapnusine. Anggunda, ‘Allah el si erebuka el fil donamape,’ tenemunye talak nirya ara, yuk nang eipsikirye, ‘Sikda teleb nang, tenenamsiyak’ tenen, ninye si seknak lakak anyuk kum fil donamlulume. Ninye si seknak uk laka fil domunyop ura, anggun Ni Allah im deice ululnye birye, ‘Dekne ning arinamne’ tenepsuk ning kum arinamsile.”
40006002	“Aning ati ara, sik tenepce arye talya nyaltakanyak nang ulamak ning ara, anggun atonun kum unamlulume. Anang ara, Allah el si erena ati kum bukni, ‘Yuk nang eipsikirye, si erepsikirye, fia teleb nang tenepnamsiyak’ tenen, bona utotoa talina kum ninye patalul ning arebikce talak ara, weik bingong nyana terompet nyabikirye, ninye weik arye ban bisik nirya ap, Allah yupu peterena aik kopropa ap, anyaka anyuk yuk ninye dinyak ak laka ubuka arenyake. Na dipkoprop nyapsine, Allah arye anang ati, aminyan talak teleb ning ton kum arepnamle. Anang arye teleb wininyak ning ara, yuk ninye arye laka akunum elinyaka ati, sik menenga atonun ning ara akunum dopropmake. Allah arye anang ati yuk ning tabakuka kum arepnamle.
40006003	Bona utotoa talina kum nang arepnumunyop ura, ‘Yuk nang eipnusiyak’ tenen, lakak kum arinamlulume. Bona utotoa talina kum nang arepnumunye talak ara, Allah elcuk tenepnamsila ati, yuk nang kekena ati, laka nyana kum dib aryuk, talya yupu tunimabuka duknupmunce arinamlulume.
40006004	Winipmunyop ura, yuk nang arye kum eipnamsiyak bukni, anggun Ni Allah ara duknubuka umunye ning nirya elilunye anya arye, elcuk eibuka kel biksilirye, teleb ning kintinipsuka ara aminyan talak arinamsile.” Yesus arye nyabuk.
40006005	Yesus arye ayupu nyabukop ura, ayupu ton nyabuk. Anggun talimak malye ning tuba aupsukbuk, ‘Ninye eipsikirye, teleb nang tenepnamsiyak’ tenen, nong bola deice uk teleb unyak nang wininyak touk, anggunda na mapu arye aning kum wininamlulume. Amalye unyak nang ara, ‘Yuk nang arye eipsiting’ tenen, ninye bulubuka balamak bisik ap, Allah yupu peterena aik kopropa ap, ninye dinak tikikirye, Allah moronyake. Awininyak ning nirya ara, ‘Teleb nang tenepnamsiyak’ tenen, unyaka anya arye, na dipkoprop nyapsin, sik menenga atonun ning ara, adeice arye akunum dolonyake. Aminyan talak Allah arye anang ati, yuk ning ton tabakuka kum arinamle. Bukni, na mapu, anggunce Allah moronamlum talak nirya ara, sik anang wininyak touk kum wininamlulume.
40006006	Anggunda, anggun aik kopropa wekmunce, buplan tirikdongopmunyop ura, Allah moronamlulume. Winimunye talak ara, ninye asing arye kum elinyaknye, anggun Ni Allah ati moronamumba, elcuk dinamsile. Winipmunyop ura, anggun Ni Allah ninye duknubuka ulamak ning nirya elilunye anya arye, kel biksilirye, el tenepsuk ning, menenga ning aminyan talak arinamsile.
40006007	Tonda, Allah diba tenena kum nang arye, Allah moropnukce talak, ‘Yupu cang arye nyabibiba kekepnusile,’ tenebuka morolamak touk, anggunda na mapu aning kum wininamlulume.
40006008	Anang yupu cang arye nyabuka, Allah morolamak touk kum moronamlulume. Anggun patasilye ning min kum moropmamunye talak arye, anggun Ni Allah akunum kel bikilula anya arye, yupu cang arye morona kum unamlulume.
40006009	Anggunce Allah moronamluma ara ani. Nun Ni Allah im deice ulyamnye birye, ‘Nun babye, yuk nang nirya babye, an si uk erebuka unamap’ tenen, moropkiyabe. Tonda, ance mutuku-mutuku nirya ap, nun tukwak nang nirya ap, talisilyamce, ‘Nun Weik Deiyoknye an tonok unamsilam’ tenen, moropmabe.
40006010	‘Minop yamince, ninye mutuku-mutuku nirya talibuka unamsilam’ tenen, moropkiyabe. Tonda ance nyapminba, im deice unyak nang fil dolamak touk, nun tukwak nang babye, ‘An tenesiminye touk, melipsiminba, an fil uk donamap’ tenen, moropmabe. ‘Ance teneminye touk, im deice ap, tukwak mutuku noutamak ap, aning atouk unamle’ tenen, moropkiyabe.
40006011	Asum-asum nirya nun kwaning ap, yuk ning ap, patasilye touk, ‘Melibuka arepsiminyeba, dobuka dinamabe’ tenen, moropmabe.
40006012	Yuk nang arye nun ti malye upsikiba, nun babye namin kinyap touk, ance ton nun malye wininyap ning ati, ‘Namin kibuka, kum kipdeipnamsilam’ tenen, moropkiyabe.
40006013	‘Malye upnamak do?’ tenen, ‘Weik ikin winilden ning kum arepnamsilam’ tenen, moropkiyabe. Aning kum bukni, tonda, Fia Malye Uning Deiyoknye, ara Isa Mutuku Dongonye arye, ‘Malye ulisulul anya arye, malye winibibyak’ tenen, ‘Ance kalikuka disimince melinamsilam’ tenen, moropkiyabe. Ayupu nyabuka Allah moronamlulume. Yesus arye el yupu kekenmek nang ati nyabuk. Nyabukce ayupu tonap nyabuk.
40006014	Anyapmasin yupu ara, urdem ati kum nyapsine. Deiyok ara, yuk nang arye anggun ti, malye upsikiba, namin kipmunce, tonap kum tenemunyop ura, anggun Ni Allah im deice ululnye birye, anggun malye winilulum ning ati atonun, namin kipsilirye, kum daneipsilyop ura, aning ati tuba tenebuka kum wenenamsile.
40006015	Bukni, yuk nang arye anggun ti, malye upsikiba, kum namin kipmunce, tuba tenemunyop ura, anggun Ni Allah el babye, anggun malye winilulum ning ati, kum namin kilinamsie, aning ati tuba tenebuka, dipkoprop wenepnamsile. Yesus arye nyabuk.
40006016	Yesus arye nyabuk. Sik talimak malye ning tuba aubuk buk, ‘Ninye eipnamsiyak’ tenen, nong bola deice uk teleb unyak nang atonun kum unamlulume. Sik anang ara, Allah si erena ati, din dina kum, si tebuka unyak talak ara, ‘Yuk nang eipsikirye, mambul nang tenepnamsiyak’ tenen, sik asok melmel karikuka engepmanto unyake. Tonda, ‘Yuk nang eipsikirye, se Allah ati din dina kumce, urdemuk unmake, tenenamsiyak’ tenen, potong wina ap, mek kekena ap, kum dib aryuk, malye-malye ubuka lakak banyake. Anang ara yuk ninye eibikirye, sik ti, ‘Se, sikda mambule,’ tenelamak nang akunum dopromaka anya arye, aminyan talak Allah arye yuk menenga ning ton sik ti tabakuka kum arepnamle.
40006017	Anang ara wininyak bukni, na mapu anggunda aning atonun kum wininamlulume. Allah si erena ati, din dina kum, si tebuka unamlum talak nirya ara, anggun nonge ap, asok ap, mek kekukapmunce, potong wibuka talya kanye bobuka, nonge nirya diklya asa unamlulume.
40006018	Awinamluma nirya ara, yuk nang eipsikirye, ‘Allah ati din dina kumce, si tebuka unmake, kum tenepnamsiyak’ tenen, nyapsine. Anggun Ni Allah ninye asing arye kum elinyaknye, elcuk, anggun duknubuka winimunye ning nirya, eibuka kel kilulnye anya arye, el si erena ati din dina kumce, si tebuka umunyop ura, kel biksilirye, el tenesilya ning arinamsile. Yesus arye nyabuk.
40006019	Yesus arye ayupu nyabukop ura, ayupu ton nyabuk. Anggun mambul ning ara, tukwak mambul ninguk bulubuka, dokola kum delinamlulume. Tukwak mambul ning nirya ara, sisilya una ap, sing arye dina ap deice arye, malye-malye ulule. Tonda, ubula don nang arye, sik buplan kukuka wekikirye, ubula donyake. Ati, tukwak mambul ning nirya ara, kum dasutue.
40006020	Mambul tenelulum ning ara, tukwak kum delinamlulum bukni, im deice mambul ninguk ara, im deice dokola delinamlulume. Im deice ara, sisilya ap, sing arye dina ap deice arye, mambul ning malye kum uptue. Tonda ubula don nang arye, buplan kukuka im deice ning ubula kum doptinge. Ati, im deice mambul ning nirya ara, min kum dasutue.
40006021	Anyapmasin yupu ara, urdem ati kum nyapsine. Deiyok ara, anggun mambul ning dokola delulumak ara, aning uk patasilibuk, anggun kanye talima aning uk tuba-tuba tenenamlulume. Ati aning ara, im deice uk dokola delinamlulume.
40006022	Anggun nonge upna atonun ning ara, anggun asing upsuke. Asing teleb dasutop ura, bisik teleb ninguk eibuka bitume. Bukni, asing malye upsilyop ura, asing kubuka kwepdanin, malye bisik uk binamlume. Aning atonun, anggun kanye talima anggun bidamnye ning ap, malye ning ap, aning atibuk tenepmunyop ura, aminyan wininamlum ning nirya malye winipnamsile.
40006023	Anggun asing noutamak dirina kum weksutop ura, kunuknak uk bitume. Aning atonun, anggun kanye talima noutamak anggun bidamnye ning atibuk tenepmunce, malye ninguk tuba upmasilyop ura, anggun fia malye uk unamlulume. Anggun kanye talima ap, winimunye ning ap, fia kunuknak atonun unamlulume. Teleb winin ning ara, tonok ning ton kum wininamlume. Yesus arye nyabuk.
40006024	Yesus arye ayupu nyabukce, ayupu ton nyabuk, “Yata nang do nirya, sik deiyok nang bitinye nang ati, kanye talima deibuka, tonye fil dobuka, tonye fil dobuka, kum winiptinge. Tonok fil donye birye, el deiyok nang bitinye nang utiringop ura, tonoknye birye abitinye nang ati fil kum doptue. El deiyok nang bitinye nang ati, kanye talima deibuka, sik bitinye nang ati, fil teleb ubuka kum doptue. Ato fil don nang ara, ton deiyoknye biti, kanye talima deibuka, ton deiyoknye biti, lik tenebuka unamake. Tonda, sik deiyok nang bitinye ubrikiba, ton deiyoknye biti, kanye deiplirye meliplirye fil donamle. Ton deiyoknye biti, lik tenebikirye, lik upliba, bataknamake. Tonye bira, bataknamle, tonye bira, fia talinamle. Ayupu nyapmasin touk, Allah ap, yo bok do, talya tukwak ning nirya ap ati, neika atonun patapliba, teleb ubuka kum fil doptume. Weik mambul ninguk tenepmunce, wibuka talinamlulume,” Yesus arye nyabuk.
40006025	Yesus arye ayupu nyabuk. Anggun patasilye ning nirya ati, ‘Se yata winiptibye do?’ tenen, kanye imun una kume. Anggun din ning ap, butum aling ap ara, mitik mambul bukni, anggun nonge ap, kam una ap ara, weik mambule anya arye, Allah arye anggun patasilye ning ati melinamsile. Aning ati ara, ‘Se, nun yata mek ap, yata din ning ap, dipnamap do? Nun butum aling ara, yatato butum aling ongopnamap do?’ tenen, kanye imun kanye bobuka kum unamlulume.
40006026	Sik maka lakuka balamaka nirya ati tenipdelulume. Maka ara yal ning kouna ap, nong una ap, din ning dokola delina ap, fia kum wininyak bukni, anggun Ni Allah arye, amaka sik din ning tuba arepliba, dinyake. Maka ara, mitik mambul bukni, ninye nirya ara weik mambul anya arye, Allah arye anggun ti, anggun patasilye ning nirya melibuka arinamsile. Aning nirya ara, kum bikmalumce, kum kel bikmalum do?
40006027	Anggun awekmalum nang noutamak ara, yatanye birye tenepturye el kanye imun uptua deice arye, like tonok talak tonap tabakturye kam uptu do? Ara kum winipmanto.
40006028	Yata ati, ‘Yatato butum aling ongopnamap’ tenen, kanye imun usulul do? Dolkua kan-kan arye ulamle kurun ning ara, tenenamlulume. Akurun ning urasin ara, fia teleb ulul bukni, aning ara fil dona ap, butum aling ongona ap, kum ulule.
40006029	Afil kum dolul bukni, weik ninye deiyoknye Raja Salomo ongolamuk butum aling ara, urasin mitik teleb bukni, atalye kurun ning urasin ara, fia weik telebe. Dolkua noutamak talya ulye kurun ning ara, asum arye kurun upmalya ani, kiting deiplirye koulupliba, uku dongonyake.
40006030	Bukni, Allah arye akurun el urasin fia teleb ubuka kwelilule. Ati, aning ara mambul kum ning bukni, anggun tukwak ninye ara weik mambul ululuma ati, Allah arye anggun patapsilye butum aling babye melibuka arinamsile. Bukni, anggunce Allah ati, weik arye diba kum tenelulume. Anggunce, ‘Nun patapsilye ning Allah arye arinamsile,’ tenen, diba tenelulum ning ara, mitikanun usulule.
40006031	Allah arye dipkoprop melinamsila anya arye, anggun mambul upsilye ning ati, ‘Se, yata din ning ap, mek ap, dipnamap do? Tonda, yata butum aling ongopnamap do?’ tenen, kanye imun kum unamsile. Anggun talima ap, kanye ap, atukwak ning ati weik patapliba, atalye-talye ning deice kum delinamlulume.
40006032	Tukwak ning wabliba, ninye patalul ning nirya ara, Allah diba tenena kum ninye arye, ‘Aning uk doproptibye,’ tenebuka unyake. Wininyak bukni, anggunda na ti diba tenelulum ninye, anggun patasilye ning nirya, anggun Ni Allah arye akunum tenesilirye melibuka arinamsile ati, kanye imun kanye bobuka kum unamlulume.
40006033	Aning uk tenebuka kum unamlum bukni, weik mambul ning ara, Allah arye, ‘Wininamake,’ tenen, nyasilye touk diksukum una ap, lyepsilirye nun kanye talima talibuka unamsil ning ap, im deice welepnamlum ning ap, aning uk minopce tenepmunce, fia moubuka talipmunyop ura, yuk yala ning nirya babye, elce arinamsile.
40006034	Aning ati ara, ‘Ambusum ara yata winipnamap do?’ tenen, kanye imun una kume. Ambusum ning upmal ning ara, ambusum ning anyuk tenenamlume. Asum-asum nirya kanye imun usilye ning ara, akunum aupmalula anya arye, yuk sum ning ara, aunmalum sum noutamak tabakuka tenena kume. Yesus arye nyabuk.
40007001	Yesus arye nyabuk. “Anggunce yuk nang ati, anggun babye malye un ning tenena kum dib aryuk, yuk nang sik malye ning atibuk, ‘Anggunda fia malye nang,’ nyabuka, yapyap abuka kum nyanamlulume. Yuk nang ati yapyap ana fia nyapmunyop ura, Allah arye, anggun ti yupu bokeipsilirye, wenepnamsile.
40007002	Anggunce yuk nang ati yapyap nyalamlum touk, Allah arye anggun ti yapyap abuka wenepnamsile. Yuk nang ati, weik arye yapyap amunyop ura, Allah el babye weik arye yapyap abuka anggun ti wenepnamsile. Anggunce yuk nang ati mitika aryuk wenepmunyop ura, Allah el babye mitika aryuk anggun ti yapyap abuka wenepnamsile,” Yesus arye nyabuk.
40007003	Yesus arye ayupu nyabukop ura, adomon yupu ton nyabuk. Anggun asing noutamak weik yo touku aupmasilibuk, aning tenena kum dib aryuk, anggun kayapu nang, dib tenena nang ati, “Anggun asing noutamak yo kita singsinga atonun ning aupmasile,” nyamunye ning ara, yata ati do?
40007004	Yata wiribuka arye an asing noutam weik yo touku aupmasilibuk, anggun kayapu nang ati, “An asing noutamak yo kita singsinga atonun ning dopropnukine,” nyaptum do?
40007005	Anggun kanye talima noutamak fia malye ning tuba aupmasilabuk, ‘Teleb ning winibibiba, yuk nang eipsikirye, sikda teleb nang tenenamsiyake,’ tenelulum nang ani. Minop ara, weik yo touku anggun asing noutamak aupmasilya doproptumop ura, anggun kayapu asing tulukmatu ning teleb ubuka eiptumce doptume. Sik asing noutam weik ning kum dobuka batakmunyop ura, yata ubuka eiptumce, anggun kayapu nang asing noutam, mitik uplye nang doproptum do? Yesus arye nyabuk.
40007006	Ayupu nyabukop ura, adomon yupu ton nyabuk. “Anggun Allah arina ati wibuka deiplum ning ap, dekna weik ning ap, dopropmunce bai kam ap, yua basam ap aripmunyop ura, yaniprikirye tamubuka si tobuluklobuka batakadurake. Bulukuka batakaduraka anya arye, teleb ning dobuka kam ap, basam ap ati kum arinamlulume. Aning atonun, ninye sik talimak gat upliba, ilil kumce, pi dobuka unyak nang ara, Allah yupu fia ilil ning ara, talima gat nang ati kum peterenamlyame. Anang ara, Allah yupu kum kekepmanto nang ati, peteremunyop ura, ayupu kum kekebikirye, yaniptabuka talya uk unamake.” Yesus arye el yupu kekenmek nang ati nyabuk.
40007007	Yesus arye ayupu nyabuk. Anggun patasilye ning moropmunyop ura, Allah kekepsilirye aning uk arinamsile. Anggun patasilye ning, ‘Dana ak eipnuyap do?’ tenen, epkirikmunyop ura, eipnamlume. ‘Anyasik wekuka bitinye’ tenen, bisik lourum-lourum nyabuka, ubuka, pitin-pitin upmunyop ura, Allah arye buplan kukeipnamsile.
40007008	Aning ati ara, na dipkoprop nyapsine. Yata nang do nirya, Allah ati morolulum nang ara, Allah kekeplirye arepliba dolonamake. Elkirikilulnye bira, Allah arye melipliba eipnamle. ‘Anyaik wekuka bitinye’ tenen, bisik lourum-lourum ubuka, pitin-pitin ululnye bira, Allah arye abuplan kukeipliba weknamle.
40007009	Anggun teniplulume. Anggun awekmalum nang kan-kan, yatanye el mi arye el li biti, kwaning moropli bukni, talya keil uk arepnamlum do?
40007010	Tonda, el mi arye mekin bal moropli bukni, ninye on kwatima arepnamlum do? Kume, anggun mapu arye morobikce touk, teleb ninguk arinamlume.
40007011	Anggunda talimak malye winilulum nang bukni, anggun mapu ati teleb ning arina ara akunum kel biklume. Winimunye ning ara, mitik teleb ubuka, mitikanun arye arelulum bukni, anggun Ni Allah im deice ululnye birye, el kanye talima fia telebnye binya arye, el ti moropnyak ninye arinamsil ning ara, weik telebe uka.
40007012	Allah arye, “Wininamlulume, aning ara kum wininamlulume,” nyapdeibukba, Musa arye mem yupu sekeipsuk yupu ap, Allah yupu laka nyalamik nang, nabi nang arye seklamik yupu ap, weike seklamik bukni, yupu deiyok fia weik mambul ning ara, ani. Anggun winimunye ning winamlum talak nirya ara, ‘Se, yuk nang arye na ti, teleb ubuka winibuka winipnitinge,’ tenemunye touk, anggun babye, yuk nang ati, aning atonun teleb ubuka wininamlulume. Yesus arye nyabuk.
40007013	Yesus arye ayupu nyabukop ura, ayupu ton dukdongobuka nyabuk. “Anggun akekenmanulum nang ara, mitik bisik buplan noutamak wekenamlume. Allah arye malye unyak ninye wenebuka donoknamlak mutuku bisik ap, buplan ap ara, weik bisik weike ubuka anya arye, abisik deice ara, ninye weike wekuka banyake.
40007014	Bukni, Allah arye kanye talima teleb unyak ninye taliliba, fia kam unamakak ara, el wekelban bisik ap, buplan ap ara, fia mitik dukun bisik anya arye, ninye weike, ‘Se, abuplan wektibye’ tenen, enyak bukni, ninye fia mitikanun uk eibuka wekenamake,” Yesus arye nyabuk.
40007015	Yesus arye ayupu tonap nyabuk. “Kekenululume. ‘Tilila yupu peteren nang arye yanuka peterepsikcak’ tenen, kanye moubuka unamlulume. Ara, anang arye, ‘Allah el yupu peterenyabe,’ nyabuka talya nyaplopsikiba, tilila yupu peteren nang yanuka peterepsicop ura, mangkau kanye bobuka, sik nyanyak yupu diba teneluluma ati, anggun moubuka tenepmunce unamlulume. Anang sik winina ara, kanye talima mitang arye teleb winin nang atonun wininyak bukni, sik talima ak ara, yua basam atonun unyake. Ara, yu una ap, wirik-wirik ana ap, unyaka ati nyapsine.
40007016	Winibuka wininyak bukni, sik wininyak ning moubuka eililum deice arye, ‘Aning ara, tilila nang unyake’ tenen, kel bikinamlulume. Anggun kel bikna ati, winipmanto ning nyapnusine. Ura, ninye arye, ‘Sumik duk daknuyabe,’ tenebikirye, cunang tapu deice mouamlyak ton dakanyak do? ‘Kisang dakuka dipnuyap’ tenen, kwalip naca tapu deice arye dakanyak do? Kume.
40007017	Aning atonun, dina teleb yo duk moulamle yo ara, teleb yo duk uk moulul bukni, ninye kum dipmanto yo duk moulamle yo ara, malye yo duk uk mouptue.
40007018	Teleb yo duk moulamle yo ara, malye yo duk kum mouptue. Malye yo duk moulamle yo ara, teleb yo duk kum mouptue.
40007019	Teleb yo duk kum moulamle yo nirya ara, ninye arye webukabikirye, uku dongonyake.
40007020	Anyapmasin touk, yo yala nirya yo duk moupliba eipmunce, ‘Ayo yala ara anye,’ tenelamluma atonun, atilila yupu peterenamak nang arye, sik wininamak ning deice arye, eibuka kel bikinamlulume.
40007021	Ninye aryuk na ti, ‘Na ni, Na ni,’ nyabuka talya nyaltakaninyak nang nirya ara, na arye talipniba, neika kum unamabe. Na ti, ‘Na nie,’ nyabuka, talya nyaltakaninyak nang nirya kum bukni, Na Ni Allah im deice ululnye birye, ‘Ninye nirya wininamak’ tenen, nyasilye touk kekebikirye, aning uk talibuka unyak nang uk, na arye talinirye, na ap neika unamabe,” Yesus arye nyabuk.
40007022	Ayupu ton nyabuk. “Allah arye ninye nirya wibuka boknamle talak ara, ninye weik arye na ti nyapnamniyake. ‘Naie, Naie, an si deice arye, an yupu lakak laka nyalamubu talak ara, an si deice arye isa dolkwetelamubu. An mikip deice arye, ninye kum winipting ning, sirya dana fil dolamubu,’ nyabuka moropnamniyake.
40007023	Bukni, na arye aninye ati, adip aryuk laka kibuka nyapnamne. ‘Anggunda kanye talima fia malye ululum nang anya arye, na dam arye bindoplulume. Anggun winilamluma ara, na kum kel bikamsise. Anggunda na mapu koprop kume. Anggunda na walwale,’ nyapnamne,” Yesus arye nyabuk.
40007024	Yesus arye nyabuk. Ura, ‘Na nie,’ nyabuka, talya nyaltakaninyak nang ati, “Anggunda na walwale,” nyapnamne, nyapmasina aning ati ara, yupu tonap nyapnusine. Yata ninye do nirya, na nyasinye yupu kekebikirye, aning uk wininyak ninye ara, aik dona fia weik kel nang atonun unyake. Anyaik dona kel nang ara, ‘Anyaik dopnun’ tenen, tuku palibuka mutuku yangan keil deice ayukumna yo ikuka aik dobuke.
40007025	Aik akunum dobukop ura, weik mok cebuka, yenya dobukce, mek obukop ura, anyaik dam yanuka obuka aknubuk bukni, aik kum loklobuk. Ara mutuku yangan keil deice arye ayukumna yo ikuka dobuka ati, el aik kum loklobuk.
40007026	Bukni, yata ninye do nirya, na nyasinye yupu amol deice aryuk kekebuka batakikcop ura, aik dona walwal nang atonun unyake. Aik dona walwalnye bira, ayukumna yo mek wininga deice uk deibuka dobuk.
40007027	Dobukop ura, mok cebuka, yenya dobukce, weik mek deibukak dongobukce, anyaik dibukce loklobuk. Anyaik loklobukba, weik arye lelim nyabuk. Yesus arye nyabuk.
40007028	Yesus arye ayupu nyanmok ani, sirya dakukop ura, abulupmek nang nirya kekebikce, mambul kanye bobuka, ‘Se’ tenen, ngalukunmek.
40007029	Ara, ‘Allah arye, ‘Wininamlulume, aning ara kum wininamlulume,’ nyapdeibukba, Musa arye sekeiyamsuk yupu peterena deiyok nang arye, peterelamsik touk kum bukni, Yesus ara, dipkoprop weik kel arye peterelamsile. Elda, dipkoprop peterena weik deiyok ning talilirye peterelule,’ tenebuka, ngalukunmek.
40008001	Yesus arye ayupu-ayupu nirya peteremoka ani, akunum sirya dakukop ura, amutuku kon deice arye koulukuk. Koulukunmok talak ara, ninye weike aminyan melibuka yanganmek.
40008002	Aninye nirya koulukuka yanganmek bukni, barye suse atonun suse, nong bol nirya dilamuknye, aunmoka arye, Yesus eibukce Yesus dam yayuk. Yayukop ura, Yesus si erena ati, gutam tuku dibuka yanuka bukuk. Yanuka bukukce, Yesus ati morobuk. “Naie, an kanye deipnutumce, ‘Anye bira kwetepnune,’ tenepnutumop ura, na barye suse adip aryuk kwetepnutume. Ati, ‘Kwetepnutum’ tenen, moropmakine,” nyabuka morobuk.
40008003	Barye suse dilamuknye birye morobukop ura, Yesus el taruk anye deice deibukce ayupu nyabuk. “Na arye an ti kanye deibuka kwetepnukine. An suse winitalak akunum teleb ubuka nipdeipkine,” nyabuk. Nyabukop ura, adip aryuk anye el barye suse atonun suse dilamuka nirya ara, kum dayukba, teleb ubuk.
40008004	Kum dayukba, Yesus arye anye biti nyabuk. “An suse kwetepmakinba, lopmakila ara, yuk nang ati, laka kum nyalbinulyame. Lak kum nyanulyam bukni, an nong dipdenamkila ati, Yahudi yala nang, Allah el si erena aik fum fil dona deiyoknye dam binuka, laka nyapmince, el elina ati, an nong benbenepnulyame. Tonda, uk dilamne ninye uk lopnop ura, Musa arye, ‘Wininamlulume,’ nyabuka sekamuk touk, Allah si erena ati, kam un ning obuka arelbalamak touk, an babye aning kintinibuka arelbinulame. Ara, yuk ninye eibikirye, ‘Allah arye anye akunum kwetepmale, tenepnamkiyak’ tenen, nyapmakine,” Yesus arye nyabuk.
40008005	Yesus amutuku batakuka ila tonap banmoka ani, Kapernaum mutuku biyukop ura, yin talin nang sik deiyoknye birye, ‘Na fil donanye, Yesus arye kwetepnutue’ tenen, Yesus dam yanuka morobukce ayupu nyabuk.
40008006	“Naie, na ti fil donanye bira, weik uk dilamukce, nong nirya sesal sebukba, weik arye donmalba, an ti inilyanmakine,” nyabuk.
40008007	Nyabuka morobukop ura, Yesus arye tamubuka nyabuk. “An aik binirye, an fil donanye kweteipnune,” nyabuk.
40008008	Yesus nyabukba, ayin talina deiyoknye birye tamubuka nyabuk. “Naie, nada, mambul kumnye binya arye, anda weik telebnye na ti kum binuka weknamnile. Atikmalamak aryuk, an yupu nyapminba, adeice aryuk na fil donanye bira, uk kum dalirye teleb upnamale.
40008009	Aning ara, talya ati kum nyapkine. Na kele. Na deiyok nang arye nyapnikiba, sik nyapnikce touk, adip aryuk fil donune. Tonda, na babye, na amutam yin talin nang ati, ‘Winiplume,’ nyabuka yupu nyapdeipniba, kekebikirye, adip aryuk afil uk donyake. Tonoknye biti, ‘Bilyame,’ nyapniba balule. Tonye biti, ‘Yalyame,’ nyapniba, yangalule. Aning atonun, na fil donanye biti, ‘Afil dopnilyame,’ nyapniba, afil uk donulule. Aning ati ara, anda weik mikipnye unmalama anya arye, yupu uk nyaptumba, na fil melibuka melina teleb uptue.” Yin talina deiyoknye birye Yesus ati nyabuka morobuk.
40008010	Ayin deiyoknye birye ayupu nyabukop ura, Yesus kekebukce, se tenebuka ngalukuk. Ngalukukce, el melibuka yanganmek nang ati ayupu nyabuk. “Na dipkoprop nyapsine. Israel mutuku noutamak balamse talak nirya ara, anye bira Yahudi yala kumnye bukni, elda weik arye diba tenepmanil touk nang ton kum eililamse.
40008011	Siria talak, Allah arye tukwak mutuku im sirya, mutuku sirya nirya noutamak, ninye weik lyeplirye, sik kanye talima talinamlak ara, ninye weike bulubuka yanganamake. Kiting yangan tam ap, kiting wekelban tam ap, dana-dana tam nirya arye, Yahudi yala kum ninye weike bulubuka, nun Yahudi yala nang, nun apu yapu ap ara, Abraham ap, Isak ap, Yakup ap, yanuka bukikceba, Allah arye weik kwalina kwalibuka deipliba, neika dinamake.
40008012	Aninye nirya ara, Allah arye el kwalina dina ati, kintinibuka deipsukak, anyuk bukikirye dipnamak bukni, Allah arye, ‘Na tenen ninye unamake’ tenen, min arye wiamuk ninye, Yahudi yala ninye ara, na ti diba kum teninyaka ati, sikda kum wekanamake. Allah arye aninye dobuka buru tam kunuknak noutam donokliba, aninye ara kanye imun upliba, weik arye ngalukuka engenamake,” Yesus arye nyabuk.
40008013	Nyabukop ura, el ti moropmoknye birye, el dam yanmok yin talina deiyoknye biti, ayupu nyabuk. “Kao, tamubuka an bidamnye asik bilyame. Diba tenepmanilamce, moropmanilama atonun melipnamkina ati, asum winipnukile,” nyabuk. Nyabukop ura, akiting atalak deice aryuk, yin talina deiyoknye, el fil donanye uk dilamukce sesal semuk ning ara, kum danyukce teleb ubuk.
40008014	Yesus arye nyabukop ura, banmoka ani, Peterus aik binuka wekuk. Anyaik wekukce, Peterus el yamal kil weik nong bupu uk dinmokba, mapmoka eibuk.
40008015	Eibukce, akil el taruk deice Yesus taruk deibukba, weik nong bupu uk dinmoka ara, kum dayuk. Uk kum dayukba, akil amapmokak arye bukukop ura, Yesus ap, el melin nang ap, sik din ning kintinibuk.
40008016	Sik aunmek bukni, eibukop ura, yuk nang arye isa talyamuk ninye ap, uk yala-yala nirya dilamuk ninye ap weike, Yesus dam boyayik. Boyayikba, Yesus arye yupu tonok nyabuka deice aryuk, ninye talyamuk isa nirya yakukba bindobik. Tonda, uk dilamuk ninye nirya kwetebukba, uk dilamuk nang nirya kum dayuk.
40008017	Yesus arye, afil dobuk ning nirya ara, ‘Allah yupu laka nyalamuknye, nabi Yesaya arye nyalamuk touk winipnul’ tenen, winibuk. Nabi Yesaya arye laka nyabuka sekeiyamuk yupu ara ani. ‘Nun Lyenanye birye nun uk dilamsuk ning nirya ara, kum daneipsuke.’
40008018	Ninye fia weike Yesus dam bulubuka yayikop ura, Yesus eibukce el mapu ati, ayupu nyabuk. “Nunda, mek lia yo deice bukibirye, Galilea mek deice arye otam binamabe,” nyabuk.
40008019	‘Mek lia yo buknuyap’ tenen, tuba banmek talak ara, Allah arye, ‘Wininamlulume, aning ara kum wininamlulume,’ nyapdeibukba, Musa arye sekeiyamuk yupu peterena deiyoknye, tonoknye birye Yesus dam yayukce ayupu nyabuk. “Naie, An banalam mutuku nirya ara, na ap bananame,” nyabuk.
40008020	Nyabuk ura, Yesus arye anye biti tamubuka nyabuk. “Kabang atonun ning do, yuk talya buru tam ulamle ning do nirya ara, tuku dekuka aik dobikirye unyake. Maka yala nirya ara, sik asik ara, yo deice dobuka unyake. Tonda yo taruk deice manyake. Kabang el asik ara, yo peia fum ton malule. Kabang ap, maka ap, sik asik aupmal bukni, nada Ninye Mi Koprop Atonunye bira, na bidamnye aik kum ati, na manak ton kum upnuke,” Yesus arye nyabuk. “Na ti dobolyaniminyop ura, ikin upnamkila ati, aning tenena kum dib aryuk yanamlam do, bataknalam do?” Yesus arye, Musa yupu peterena deiyoknye biti nyabuk.
40008021	Yesus banmok bukni, Yesus el neika balamdiknye tonok arye, yanuka nyabuk. “Naie, aminyan ara, an ap, bananam bukni, na ni koprop dipmala ati, ‘Telebe dabilyame,’ nyapniminba, na ni weilbinune,” nyabuk.
40008022	Anye bira, nyabuka asipdeyuk bukni, Yesus arye tamubuka nyabuk. “Kume, adip aryuk an melipniminba, binuname. Diba tenena kum ninye ara, akunum dibik ninye atonun ninye unyaka anya arye, sik bidamnye aryuk dibikce ninye weipnamke,” nyabuk.
40008023	Yesus arye ayupu nyabukba, sik banmeka ani, Galilea mek lilkwa biyikop ura, Yesus ap, el yupu kekebuka melyamikce balamik nang ap, mek lia yo deice wekuka bulbuyik.
40008024	Mekwen deice banmek bukni, weik yenya talye karin arye dobukba, mek lonting-lonting nyanmokce, mek lia yo fum mek wekenmokba, mekwen deibukce, sik mek lia yo mekwen fum wekmanto unmek. Aning nirya wininmok talak ara, Yesus mapmokbuk wininmok.
40008025	Winibuka mapmokba, Yesus el melin nang arye el mapmokak biyikce, “Naie, nun mekwen dipmanto unmasila ati, an bukmince, yupu sekmince, nun ti lyepsilyame,” nyabuka morobik.
40008026	Nyabikop ura, Yesus arye tamubuka nyabuk. “Anggun ilil unmaluma ara, yata deiyok ati do? Na ti mitikanun uk diba tenepmanulume,” nyabuk. Yesus nyabukop ura, bukukabukce ayenya donmoka ap, mekwen lonting-lonting nyanmoka ap ati, “Tunimablyame,” nyabuka yupu sekuk. Yupu sekukop ura, atalak aryuk amekwen lonting-lonting nyanmoka ap, ayenya ap, tunimabuk.
40008027	Winibukop ura, Yesus el melin nang arye, sik weik ilil weik ubukba, ngalukunmekce asilanmek. “Se, Yesus ara, yatatonye ulul do? Weik yenya babye, mekwen lonting-lonting nyanmal ning babye, el yupu nyaplop ura, el nyapmal touk kekebuka winiple,” nyabik.
40008028	Weik yenya akunum tunimabuk ura, mekwen deice uk banmeka ani, Galilea mekwen otam, mutuku si Gerasa mutuku biyik. Ura, Gerasa mutuku ara, isa arye talyamuk nang bitinye, ninye weiamik keil deiya noutamak ulamrik. Sik bitinye ninye weiamik keil deiya damak uk ulamrik talak ara, isa arye talyamuka deice arye, abitinye nang yu weik ulamrika anya arye, yuk nang arye amutuku noutamak kum balamik. Yesus ap, el mapu ap, Gerasa mutuku akunum biyikop ura, Yesus ara, mek lia yo deice arye tukwak kutukuka tikilbiyuk. Tikilbiyuk ura, isa arye talyamuk nang bitinye, ninye weiamik keil deiya noutamak arye kutukukaprikce, Yesus dam yarik.
40008029	Sik abitinye nang Yesus dam yarikop ura, Yesus ati nyaprik. “Anda, Allah el Mi Koprop ulyame. Anda nun yata wiripnusilama ati, yanmalam do? ‘Allah arye isa nirya obuka sirya daknamne,’ tenebuk talak min kum upmal bukni, ance, ‘Sik opnaman’ tenen, yanmalam do?” nyabuka Yesus ati asipderik.
40008030	Yesus ati ayupu nyaprik talak ara, ninye arye weiamik basam, yupa fia weike amutuku taram bukni, mitik pera tuku dilamik.
40008031	Basam arye tuku dipra aunmeka ati, isa mer nirya arye Yesus ati, moronmek. “Ance inibuka dopkwetepsiminba, aunmak basam nong fum wektibye do?” nyabuka moronmek.
40008032	Moronmek bukni, Yesus arye, “Telebe, anye el kanye talima talamlumak arye kutukuka buru bilulume,” nyabuk bukni, adip aryuk isa talyamuk nang bitinye sik talimak arye, isa nirya kutukukabikce, omutuku unmek basam nong fum wekelbiyik. Wekelbiyikop ura, abasam yupa weike, amutuku taram arye bik-bik abuka koulukikce, mekwen fum wekelbanmek. Wekikop ura, abasam nirya mekwen dibukba, dibik.
40008033	Abasam weinmek ninye arye, awininmok nirya ap, anang bitinye isa talyamuk bukni, Yesus arye kwetebuk ning ap nirya eibikce, awininmok ati ninye asik dolamik noutamak laka nyapnin banmekba, ninye weik kekebikce, ‘Yesus ap, awininmok ning ap, eipnamap’ tenen, Yesus dam dilyayik.
40008034	Anyasik domikak ulamik ninye nirya, Yesus dam dilyaikce, awinipmok ning nirya ap, Yesus ap eibikce, ilil ubukba, ‘Yesus ara, nun mutuku nirya batakuka, yukak bindoptue’ tenen, Yesus ati morobik.
40009001	Sik nirya daulamika ani, Yesus arye ‘Na mutuku kopropa binune’ tenen, mek lia yo deice wekuka, mekwen deice arye otam tamubuka binmoka ani, omutuku biyukce, Kapernaum asik dolamikak biyukop ura, amutuku noutamak ulamik ninye arye kekebik.
40009002	Yesus wekuka bulbiyuk aik unmokce peterenmok talak ara, dum barye nang pala yo deice arye, nong nirya meiyal semuknye, kum binmantonye baya wibuka boyayik. Sikda, ‘Yesus arye anye kweteptue’ tenen, boyanmaka deice arye, Yesus ara, ‘Na ti dipkoprop diba tenepmaniyake,’ tenebuka kel kibukce, anye min kum kwetebuk talak arye, ameiyal semuknye biti nyabuk. “Na mio, an malye teneminye ning ap, malye winiminye ning ap, kum daneipkinirye, namin kipnamkine,” nyabuk.
40009003	Yesus arye ayupu nyanmok talak ara, Musa sekamuk yupu peterena deiyok nang ton, abukuka kekenmekce, sik kanye noutamak arye tenenmek. Anye birye ayupu peterenmala ara, yata ati do? Yesus ayupu nyanmala deice arye Allah si yanipmale. Ara, Yesus arye, ‘An malye winiminye ning namin kipkine,’ nyapmoka deice arye ara, ‘Na Allah atonunye unune,’ nyapmoka ati, elda dipkoprop malye nyanmale. Nun kele, ‘Allah elcuk nun malye wininyap ning kum danalilula ati, yatanye birye tonap afil doptu do?’ tenebik.
40009004	Sik talima noutamak nirya tenebik ning ara, Yesus el kanye noutamak akunum tenebukce kel kipmoka ati, elce Musa yupu peterena deiyok nang ati nyabuk. “Amalye yupu anggun kanye talima noutamak tenepmaluma ara, yata ati do?
40009005	Na kanam arye, ameiyal semukba, kum binmantonye biti, ‘An malye winiminye ning nirya kum daneipkine,’ talya nyaploptinye do? Akumop ura, kanam aryuk, ‘Tikukapmince, an amsuna dobuka banulyame,’ talya nyaploptinye do?
40009006	Bukni, nada Ninye Mi Koprop Atonunye, na mikip deice arye, ‘Tukwak ninye sik malye winilamikce ning nirya, kum daneipsutue,’ tenen, kel kipmanuluma ati, ameiyal semuknye biti, adip aryuk kwetepnune,” Yesus arye nyabuk. Nyabukce, meiyal semukba, kum binmantonye ati ayupu nyabuk. “Anda, tikmince an amsuna dobuka, an aik tamubuka bilyame nyapkine,” nyabuk.
40009007	Nyabukop ura, adip aryuk meiyal semukba, kum binmantonye teleb ubukba, tikukabukce, el amsuna dobuka, awekmek nang nirya sik adip aryuk, anyaik fum arye buru tam binuka, el bidamnye aik tamubuka biyuk.
40009008	Biyukba, awekmek nang nirya eibikce, Yesus winibuka deice arye, ‘Se, Allah arye el mikip fia weik arye anye akunum aribuka ara, kel bikaba atia,’ tenebuka ngalukunmekce, Allah el si erenmek.
40009009	Yesus amutuku batakukce, yukak banmok. Banmoka ani, tonoknye, el si ara Matius ulamuk. Roma mutuku nang arye amutuku nirya talilamika ati, amutuku ulamik nang arye sik pajak yo bok Roma mutuku weik ninye deiyok nang ati arilamik. Matius ara, Roma mutuku nang arina ati, ‘Apajak yo bok bulubuka, Roma mutuku nang aripnamne’ tenen, ayo bok deiyamuk aik fum bukmokak, Yesus yayukce eibuk. Eibukce, Matius ati, “Anda na melibuka dobolyanilyame,” nyabukba, Matius arye adip aryuk tukuka, el bukmok aik batakuka Yesus melibuka dobolbiyuk.
40009010	Banmarika ani, Matius el aik koprop wekrikce, sik ap, Yesus el dopromukba, el melibuka balamik nang ap, amutuku talyamuk nang, Roma mutuku nang ati, pajak yo bok bulubuka arilamik nang weik tonap wekik. Tonda, yuk nang ap weik arye neika din dinmek. Sik Yahudi yala peterena deiyok nang arye, atalye ninye ati, ‘Sikda malye wininyak nang,’ tenelamik.
40009011	Dinmek bukni, sik Farisi nang ara, Roma mutuku deiyok nang arina ati, pajak yo bok bulubuka delina deiyok nang ap, yuk nang ap, ara ‘Sikda malye-malye wininyak ninye,’ tenelamik nang ap, Yesus ap, neika din dinmekba, sik Farisi nang arye eibik. Eibikop ura, Yesus el melin nang ati asipdeyik. “Anggun peterena deiyoknye Yesus ara, telebnye ulul bukni, pajak yo bok bulubuka delina deiyok nang ara, sikda ubula don nang unyaka anya arye, anang ap, yuk malye-malye wininyak nang ap, neika dinmaka ara, yata ati do? Ara fia malye weik wininmale,” nyabuka wenebik.
40009012	Nyabuka wenebikba, Yesus arye ayupu kekebukce, anang ati domon yupu nyabuk. Uk dinmalibuk, aning moubuka tenena kum nang ara, ‘Ninye kwetenanye dokter dan do?’ tenen, kum enyake. Akum bukni, ‘Se, uk dinmasile’ tenen, moubuka tenelanyak ninye ara, ninye kwetenanye dokter ati pataplyeba, enyake. Aning atonun, nada malye winin nang teleb ulina ap, lyena ap ati yase. Aning atonun, mitik pung uk ulamice bukni, sik talima noutamak malye ning tuba aupmalibuk, aning moubuka tenena kumce, ‘Nunda teleb nanguk unyabe,’ tenenyak ninye ati, ‘Lyepnamne’ tenen, kum yase. Ati adomon yupu nyapsine. Uk dina kum nang ara, dokter kwetenanye kum patalule. Akum bukni, uk din ninye ara, dokter kwetenanye ati patalule.
40009013	Aning ati ara, na nyapnusin yupu ara ‘Deiyok ani’ tenen, anggun aik tamubuka bimunce, fia tenepmunce, kel bikinamlulume. Ara, Allah yupu nyalamuknye, nabi Hosea arye sekamuk yupu nyasilye touk, ‘Allah el kanye ara, Allah arina ati, kam ning obuka arilamak ning ara, na patana kume. Weik mambul ning ara, yuk ninye nirya ati bico tenebuka melilana ara, aning uk ara, weik telebe tenenune.’ Allah arye nyapdeibukba, Hosea sekamuk yupu ati nyapsine. Aning atonun, mitik pung uk ulamice bukni, sik talimak malye ning tuba aupmalibuk, aning tenena kumce, ‘Kume, nunda teleb nanguk unyabe,’ tenelanyak ninye ati, ‘Aninye ara dobuka lyepnamne’ tenen, kum yase. Sik malye winilamikce bukni, talima noutamak ara, ‘Se, nunda malye nanguk unyabe,’ tenenyakce, malye kanye bobuka unyak ninye ara, ‘Sik malye winilamikce ning batakikcop ura, atouk ninye dobuka, lyepnamne’ tenen, yase. Yesus arye sik Farisi nang ati nyabuk.
40009014	Yohanes Pembaptis elce peterelamuk yupu kekelamukce, melibuka balamik nang ap, sik Farisi nang ap arye, sik malye winilamne ning ati, ‘Allah moropnuyap’ tenen, din dina kumce, din bulang uk ubuka, Allah moronmek. Sik winibuka moronmeka ati, atalak ara, Yohanes Pembaptis el yupu kekebuka balamik nang, Yesus dam yayikce asipdeyik. “Nun ap, sik Farisi nang ap, nun nirya arye, ‘Nun malye wininyap ning kum daneipnamsil’ tenen, din dina kumce, din bulang uk ubuka Allah moronyabe. Nunda wininyap bukni, an mapu ara, awinipye touk yata ati kum wininyak do?” nyabuka asipdeyik.
40009015	Asipdeyikop ura, Yesus arye anang ati domona yupu arye tamubuka nyabuk. “Kil donanye dopnulye talak ara, el ap, el kayapu ap, el melin nang ap ara, neika tuba unyak talak ara, kanye deibuka kum unyak do? Tonda, kwalin ning kwalibuka neika kum dinyak do? Ikin kanye bobuka, engena uk unyak do? Kume, sik kwit el kil don talak ara, kanye deipmanyaka anya arye, fia teleb kanye deipdakirye, kwalibuka neika dinyake. Aning atonun, nada kil donanye bito ununa ati, na mapu ara kanye imun upliba, din dina kumce, din si tebuka kum unyake. Din bulang uk kum unyake. Bukni, na talibuka bobuka binamniyak talak ara, sik ikin kanye upliba, din dina kumce, din bulang uk unamake,” Yesus arye ayana asinmek nang ati nyabuk.
40009016	Ayupu nyabukop ura, Yesus arye, ‘Allah yupu sekamik ning telebuk ulule,’ tenebuk bukni, ‘Sik Farisi nang ap, sik apu yapu ap, Yahudi yala deiyok nang ap arye, sik bidamnye tenelamikce, talya tabakuka peterelamik,’ tenebuk. Sik tuba peterelamik ning mem ning ara, ‘Ara malye, kel kipnamak’ tenen, awekmek nang nirya ati, domon yupu bitinye nyabuk. Tonda Yesus arye, ‘Na peteren ning ap, na wininye ning ap deice arye, kanye tenena wiryuk ning kel kipnamak’ tenen, awekmek nang nirya ati, ayupu bitinye nyabuk. Yesus arye nyabuk yupu ara ani. “Yatanye do nirya, minop butum aling baraplyop ura, abutum aling lipsisikuka wina ati, winiryuk butum aling kwilikukaptingce, mek kum likilamikirye, kwilikamlyak deice deibikirye, kum winyake. Minop butum aling kwilikamlyak, winiryuk butum aling tabakuka wilamting bukni, ‘Winiryuk wibice ning el urasin yuk, minop butum aling el urasin yuk uplyak’ tenen, aning kum wininyake. Tonda, abutum aling mek likikirye, kiting ak deibikiba, akunum miklyop ura, minop butum aling kwilikilule. Deiyok ara, winiryuk butum aling miklirye, mitik uplyop ura, awilamakak arye, fum weik arye tonap kwelekenamle. Ara, winiryuk butum aling arye, minop butum aling kwilikamlyak deibuka wibikirye winilula ati, minop butum aling ap, winiryuk butum aling ap, ansinibuka wina ara, malye. Winibuka kum winyake.” Yesus arye nyabuk.
40009017	Ton ning ara ayupu nyabuk. “Aning atonun ton, ninye domba bola dobuka, potong lyeklobikirye, dana-dana tam nirya wibikcop ura, fumbisik ara, anggur mek kwebuka dikdongobuka delinyake. Wininyaka ati, ninye arye purupra, winiryuk kwelamak anggur mek ara, minop domba bola fum kum dikdongobuka delinyake. Winiryuk anggur mek kwebuka minop domba bola fum dikdongoptinge bukni, anggur mek mikip neplirye, domba bola Kwiliklirye, mek sakalule. Kwililirye sakalyop ura, anggur mek ap, domba bola ap, kum danuka malye ulule. Aning ara, kum wininyak bukni, anggur tapu duk purupra, winiryuk anggur mek kwelamak ning ara, winiryuk domba bola fum uk dikdongobuka delinyake,” Yesus arye nyabuk.
40009018	Sik nirya Yesus ap aunmek bukni, tonoknye yayuk. Anye bira, Yahudi yala nang Allah si erelamik aik, anyaik sik deiyok nang weik ulamik bukni, el ton ulamuk. Yayukce, Yesus eibukop ura, ‘Yesus ati si erebuka kipnun’ tenen, Yesus yan dam gutam tuku dipdongobuka bukukce, Yesus ati weik arye moronmok. “Na kilmu akunum dipmal bukni, ance yanuka, el nong deice an taruk deipnutumce kweteipnutumba, kam buknamle,” nyabuka moronmok.
40009019	Moronmokba, Yesus ap, el melin nang ap, amoronmoknye ap, neika banmekce, Yesus dam dana-dana nirya langdipmekce banmek.
40009020	Abanmek nang kan-kan noutamak arye, uk dilamukba, kiting tamun 12 deice arye, el ining balamuk kil neika banmek. Yesus fil dobuka winilamuk ning kekebukce, ‘Yesus ara ninye kwetenanye dipkoprop ulule,’ tenebuka ati, akil arye utenebuk.
40009021	‘Yesus el butum aling talya bolpipnutu ura, elce kwetepnutue,’ tenebuk. Utenebuka ati, abanmek nang noutamak arye, Yesus el balye tam tikilyayukce, el deice ongopmok butum aling ara bol pibuk.
40009022	‘Yesus el butum aling bolpipnun’ tenen, yayukce, Yesus el butum aling bol pibukba, Yesus arye tamubuka, ayanmok kil eibuk. Eibukce ayupu nyabuk. “Na ka kilo, an diba tenepmanilama deice arye kwetepmakine. An kanye imun wamkuk ning ara akunum kweteipmakina ati, telebuk kanye deibuka binamlyame,” nyabuk. Yesus arye nyabukop ura, atalak aryuk, akil el ining balamuk ning ara, kum danyukce teleb ubuk.
40009023	Sik nirya ila banmeka ani, el kilmu dipmoknye aik akunum biyukop ura, anyaik dam unmek nang, sik weik arye engena ap, weik arye ngalukuka malye nyana ap, weik yupu nyabuka kwelana ap, ninye dipneba bung-bung nyana nyalamak ning nyanmeka ap, anirya wininmekba, Yesus arye eibuk. Eibukce, anyaik wekukce, amalye nyabuka, kwelanmek nang ati, Yesus arye nyabuk.
40009024	“Anggun weik arye malye nyanmalumce, ngalukuka kwelanmaluma ara, yata ati do? Anggunda, anyaik batakuka yukak bilulume. Akilmu ara kum dipmale. Talya mapmale,” nyabuk. Nyabuk bukni, anyaik wekuka unmek nang arye, akilmu akunum dipmoka ara, akunum kel kipmeka anya arye, anang arye Yesus ati akutunmek.
40009025	Akutunmekba, awekuka engenmek nang nirya ati, Yesus arye buru tam akunum yakwetebukop ura, akilmu dipmokba, deipmek aik wekuk. Wekukce, Yesus akilmu taruk talibukba, adip aryuk akil tikukabukce, banmok.
40009026	Banmokop ura, anyaik wekmek nang nirya arye, mambul kanye bobuka ngalukunmekce, amutuku noutamak ulamik nang, yuk nang ati ayupu laka nyalamikba ninye weike kekelamik.
40009027	Akilmu akunum kam bukeibukce, amutuku batakuka, bisik noutam banmoka ani, asing kuamuk nang bitinye, el balye tam tikilyarik. ‘Kwetepsetu’ tenen, weik yupu nyabuka yanuka moroprik. “Anda Daud yalanye birye deipkukba unmalama anya arye, Ninye Lyena ati, Allah arye wibuka deipkuke. Ati bico tenepsimince, kwetepsutume,” nyabuka moroprik.
40009028	Nyabuka moropnin banmarikba, Yesus tonok aik akunum wekukop ura, abitinye nang Yesus dam yarik. Yarikba, Yesus arye nyabuk. “Anggunce, ‘Nun asing kwetepsetume,’ nyapmanuruma ara, ‘El dipkoprop kwetepsutue,’ tenepmanurumce moropmanurum do?” nyabuka asipdeyuk. Asipdeyukba, sikce tamubuka nyaprik. “Naie, ‘Dipkoprop kwetepsutume,’ tenepmakiname,” nyaprik.
40009029	Nyaprikba, Yesus arye anang sik asing talibukce, ayupu nyabuk. “Anggun diba tenepmanuluma atonun winipnusine,” nyabukba, atalak aryuk sik asing kuamuka ara, teleb ubuk.
40009030	Teleb ubukba, Yesus arye ‘Yuk nang kekebikirye, kel kipnicak’ tenen, anang ati yupu mopreibuk. “Akwetepmasin ning ara, ‘Yuk nang arye na ti kel kipnicak’ tenen, na arye kweteipmasina ara, kum laka nyapnururume,” nyabuk.
40009031	Yesus arye nyabuk bukni, abitinye nang arye Yesus kwetepmok ning laka nyapra balamrikba, amutuku noutamak ninye weik arye kekelamik.
40009032	Asing kuamuk nang, bitinye nang Yesus kwetebukba, banmarik talak ara, yuk nang arye, lubanye tonok Yesus dam boyayik. Anye bira, isa el talima taliamuka deice arye, lubanye ulamuk.
40009033	Anye bira, isa talyamukba, luba ulamuk bukni, Yesus arye aisok yakukba, atalak aryuk, anye yupu teleb kibuka nyanmok. Yupu teleb ubuka nyamokba, abulubuka wekuka kekenmek nang arye, se tenen, ngalukunmek. Ngalukunmekce, ayupu nyabik. “Amutuku Israel tam noutamak nirya ara, atouk ning ara kum ubukba, nun min arye fia kum elilamupe,” nyabik.
40009034	Anang arye nyabik bukni, sik Farisi nang arye, “Kume, Yesus arye aisok yakalula ara, isa mer nirya, sik deiyok Isa Mutuku Dongonye, el mikip deice arye yakalule,” nyabik.
40009035	Winitalak noutamak ara, Yesus arye, weik asik dolamik ap, ninye mitika arye ulamikak ap, Yahudi yala nang, sik Allah yupu peterena aik binuka wekelbalamukce, ‘Allah ninye lyeplirye sik kanye talima talinamle’ tenen, lak teleb yupu lakak ubuka peterelamuk. Tonda, Yesus arye mutuku-mutuku nirya peterepra balamukce, uk yala yuk-yuk, uk dilamuk ninye weike kwetelilamuk.
40009036	Amutuku-amutuku nirya balamuk talak ara, ninye yupa weik yangalamikba elilamuk. Dilamukce, ayangalamik nang ara, ninye arye weilamak domba, sik apu dam kum ulyop ura, ‘Ortam binun do, atam binun do?’ tenen, kanye walwal upliba, teniltolamak touk, aninye unmeka ati, Yesus arye aninye ati bico tenebuka talima aribuk.
40009037	Winibukce, el yupu kekebuka, el melibuka dobolbalamik nang ati, adomon yupu nyabuk. “Weik wa wiyamiceba, fia weike paplirye, kwaning nong ara weike akunum wisiamlye, bukni, yongopra lilbinmanto nang ara, mitik nun unyake.
40009038	Aning ati ara, wa deiyoknye birye nyapdeipliba, ‘El fil don nang arye, el wa dam lilbanamak’ tenen, wa deiyoknye biti moronamlulume.” Yesus arye nyabuk.
40010001	Yesus arye, ‘Anang ara, na fil donamak’ tenen, el yupu kekebuka, el melibuka yangalamik nang noutamak bukni, el mapu, sik 12 nang ati deiyok koubukba, el dam yayik. Yayikop ura, Yesus arye ninye kanye talima noutamak talyamuk isa dobuka dolkwetenamaka ap, uk aning-aning nirya kwetenamak ning ap, ‘Afil donamak’ tenen, el mikip weik arye aning 12 nang ati aribuk.
40010002	Yesus arye 12 nang wipdeiyamuk nang, sik Rasul nang ara, sik si ani. Tonoknye bira, Simon nyalamik bukni, aminyan ara anye biti, Yesus arye ‘An si Peterus,’ nyabuka si nyapdeibuknye ap, tonda anye el weit kopropa Anderias ap, Zebedeus el mapu bitinye Yohanes ap, el weit Yakobus ap, ara,
40010003	Pilipus ap, Bartolomeus ap, Tomas ap, ton amutuku talyamik nang, Roma nang pajak yo bok arina ati bulubuka delilamuknye, Matius ap wibuka deiyamuk. Tonye bira, Alpeus el mi Yakobus ap, Tadeus ap,
40010004	Simon Patriot ap ara, Yudas Iskariot, ara, Yesus opnamika ati, yukubuka biyuknye ap, Yesus arye wibuka deiyamuk.
40010005	Anang 12 nang wibuka deibukce, ‘Na fil donamak’ tenen, nyapdeibuk yupu ara, ani. Yesus arye nyabuk. “Anggunda, Yahudi yala kum ninye aik dobuka ulamakak ap, Samaria mutuku nang ulamak ak ap, kum peterelbinamlulume.
40010006	Yahudi yala ninye ara, sik dam kum binamlum bukni, domba basam wein ninye kum unyakba, domba, ‘Na apu kopropa ara anye,’ tenena kumce, talya yukak balamak touk, Israel tam ninye, aning atonun wininyak ninye ati, ‘Nun deiyoknye, dan do?’ tenen, talye-talye uk unyaka anya arye, Israel yala ninye sik dam uk peterepra banamlulume.
40010007	Anggun peterelbinamlum talak ara, ayupu peterenamlume. “Allah ninye weik lyeplirye anggun kanye talima melinamsil talak, ara Kerajaan Allah ara, akunum dam upmasile,” nyapnamlulume.
40010008	Amutuku nirya banamunye talak ara, uk din ninye kwetelinamlulume; dipmakce ninye kam bulinamlulume; weik barye suse atonun suse dilamlye ninye kwetelinamlulume. Ninye kanye talima talyamlye isa yakoka dolkwetenamlume. ‘Afil nirya donamlum’ tenen, na mikip urdemuk anggun nong deice deipmasina ati, anggunce, uk dilamlye ninye kwetepnamlum ning ap, afil-afil nirya donamlum ning ap ati, yo bok morona kume. Yo bok morona kum dib aryuk, urdem aryuk ninye kwetelamunce, afil nirya donamlulume.
40010009	Na fil dolbanamlum talak ara, yata ning do nirya, dekna weik ning emas ap, perak ap, tembaga ap, nirya libuka bobana kume.
40010010	Weik aling arye aning nirya libuka kum bobinamlume. Tonda, ‘Butum aling na’ tenen, libuka boban ning ap, sepatu ap, kama ap, kum libuka bobinamlume. Anggunce na fil teleb ubuka fil dopmunye bukni, anggun binuka fil dopnamunye mutuku ninye arye, anggun patapsilye ning ara arinamsiyake.
40010011	Weik asik dobuka ninye weike ulamakak babye, mitik asik babye bimunyeba, ‘Ninye tonoknye birye yuk nang melamlirye, diksukum ulamlenye, amutuku aulul do?’ tenen, anggunce dipdebuka enamlulume. Telebnye eipmunyop ura, anye el asik uk wekuka daulamunya ani, amutuku unmamunye talak akunum uplyop ura, yuk mutuku banamlume. ‘Fia teleb asik dan do?’ tenen, anyasik-anyasik sakaldana kume.
40010012	Diksukum ulyinye birye, ‘Na aik weklulume,’ yukubuka dopropsilyop ura, ‘Sik anyaik nang sik un ning nirya, Allah arye teleb kipdeipnamle’ tenen, anyaik nang ati Allah moronamlulume.
40010013	Anyaik nang arye anggun ti, nong kanye deibuka melipsikcop ura, akunuma. Bukni, anyaik nang arye anggun ti, nong kanye deibuka kum melipsikirye, bataksikcop ura, ‘Allah arye teleb updeipnamsile,’ nyapmamunye yupu ara, ila tamubuka dopropnamlulume.
40010014	Yata asik nang do, yata mutuku nang do nirya, anggun ti nong kanye deibuka kum melipsikirye, tonda anggun yupu kum kekepsikirye bataksikcop ura, ‘Amutuku batakuka yuk mutuku binuyap’ tenen, tenepmunce binumunye talak ara, amutuku dupmasilye tuku ara, kilibuka batakmunce, yuk mutuku banamlume. Wininamlum ara, amutuku ninye arye, ‘Allah yupu batakmaba ati, nun yan tuku yanibuka, batakmasika atonun, ayupu nyalyanmasiak nang akunum batakmasiake. Se, sikce batakmasiak touk, Allah arye nun tibuk wenebuka bataknamsile,’ tenepnamake. ‘Aning tenepnamak’ tenen, na arye nyapdeipmasin touk winibuka wininamlulume.” Yesus arye nyabuk.
40010015	Nyabuka ayupu ton nyabuk. Na dipkoprop nyapsine. Allah arye ninye mutuku-mutuku nirya bokuka deiplirye, wenepnamle talak ara, Sodom mutuku ninye ap, Gomora mutuku ninye ap ara, fia malye-malye weik winilamik bukni, aninye ati, mitikto kanam arye wenepnamle. Ara sikda minop talak na yupu kum kekelamika deice arye malye winilamika atia. Bukni, winitalak na yupu peterepra bamunyeba, anggun yupu kum kekepnamak ninye ara, aminyan talak Allah arye fia mikip arye, wenepnamle. Weneplyop ura, sikda fia ikin weik unamake.
40010016	Domba basam tonok bai kam weik ulamice kan-kan ulyop ura, bai kam arye domba basam opmanto ulye touk, na arye dopdeipsiniba, na yupu bobuka peterelbimunyop ura, kanye talima malye kanye bobikirye, yu ulul nang arye, na mapu anggun nong deice ikin ning deibuka opmanto winilinamsiake. Aning ati ara, ninye ton kwatima arye, kanye wisibuka ulamle touk, anggunce aning-aning nirya ati weik kel kipmunce, kanye fia moubuka unamlulume. Tonda, yu upsiliba, yu asa una kum bukni, yalma maka talima namin asa ulirye, ninye kum opmanto ulamle touk, anggunce talima namin asa ubuka telebuk unamlulume.
40010017	Aning ati ara, ninye arye aning-aning winipnamak ning ara, moubuka dimunce, moubuka tenenamlulume. Anggunda, ‘Yupu talina deiyok nang arye wenebuka opnamak’ tenen, tapu koubuka arilbanamsiyake. Tonda, Allah yupu peterena aik noutamak bobisikceop ura, kama weik arye kulabuka onamsiyake. Aning ati ara, ‘Winipsicak’ tenen, kanye moubuka unamlulume.
40010018	Na ti diba tenepnulumce, na yupu peterelbinamluma ati, yuk nang arye, anggun ti tapu koupsikirye, ‘Nun mutuku talibuka deiyok usinyak nang arye, Yesus el mapu opnamak’ tenen, weik ninye deiyok nang, Gubernur nang ap, sisinanye weik ninye deiyok nang, Raja nang ap, sik dam bobinamsiyake. Bobisikceba, anang ap ara, ton yuk Yahudi yala kum nang ap, ‘Sik kekenamak’ tenen, na si deice arye fil domunye ning nirya ara, laka kibuka laka nyapnamlulume.
40010019	Yata talak do nirya, anggun tapu koubukapsikirye, yupu talina deiyok nang sik dam bobisikcop ura, yupu min nyapnumunyop talak ara, ‘Se, yata ubuka nyapnuyap do?’ tenen, mambul kanye kum bonamlulume. Allah El Dib Kanye arye anggun talima noutamak winitalak nyapsilye ning uk, kekepmunce nyapnamlulume.
40010020	Ara, anggun Ni Allah, El Dib Kanye mikip arepsiliba, amikip deice arye anggun talima noutamak fil dosilyeba, ayupu nyanamluma ati nyapsin.
40010021	Sik tonok du weit bukni, yukubuka tapu koubikirye, ‘Ninye deiyok nang arye opnamak’ tenen, bobinamake. Atonun ton, sik ni yapu arye, sik mapu kopropa yukubuka, tapu koubikirye, ‘Ninye deiyok nang arye opnamak’ tenen, bobinamake. Aning atonun, sik mapu kopropa nirya arye, sik nin yapu ap, sik ni yapu ap ati, “Sik yupu ara nun kum kekenamap,” nyabuka, yuk nang ati, “Nun ni yapu ap, nun nin yapu ap opdeipsululume,” nyabikcop ura, onamake.
40010022	Na ti diba tenenululumce, na yupu nyalbinamluma ati, ninye nirya arye, anggun ti fia lik tenebuka, mal pinamsiyake. Bukni, yatanye do nirya, na batakna kumce, fia tunimabuka ulamlenye obice ning ababye, Allah arye anye lyepnamle.
40010023	Na diba tenemunce, na yupu peterelbanamluma ati, na yupu peterepmunyeba, yuk ninye arye malye yupu nyabukapsikirye, anggun nong deice ikin ning deipsikcop ura, amutuku batakuka, omutuku peterelamunyebuk, amutuku babye bataksikcop ura, ila yuk mutuku ton binuka peterepra banamlulume. Atonun ton binuka, Israel ninye sik asik dobuka ulamak ak ap, unamakak ap, amutuku nirya min kum binuka peterepmanunye talak ara, aminyan ara na Ninye Mi Koprop Atonunye yanamne. Yesus arye ayupu nirya nyabuk.
40010024	Nyabukop ura, ayupu ton nyabuk. “Peterebiceba, kel kibice nang ara, mitikto mambule bukni, sik peterena deiyoknye bira weik mambule. Tonda, ‘Fil doplulume,’ nyabikiba, talya fil donyak nang ara, mitikto mambule bukni, sik fil deiyoknye bira, weik mambule.
40010025	Peterena deiyoknye, guru arye el yupu nyabuka, el ulamle touk, el amutam ninye kekebikirye, el ulye touk winibikcop ura, aning ara telebe uka. Aning atonun, sik fil donyak nang arye, sik fil deiyoknye ulamle touk, aning uk unamake. Aning ara telebe. Aning ati ara, peterena deiyoknye birye nyaplye yupu, yuk nang arye kum kekebikcop ura, el mapu arye nyanyak yupu babye, kum kekepnamake. Yuk nang arye peterena deiyoknye biti, el nong deice ikin ning deibikirye, malye winibikce touk, anang arye el mapu babye ati atonun winipnamak. Peterenanye birye nyapliba, yuk nang kekebikcop ura, el mapu babye nyabikiba kekepnamake. Nada tonok aik deiyoknye atonun ununa ati, yuk nang arye na ti, ‘Anye bira, fia malyenye, elda isa nirya, sik deiyok isa Belesebul ulule,’ tenebikirye akunum nyapnikcop ura, na aik unyak nang, ara na amu unyak ninye nirya ati, atonun ton tuba-tuba nyanamake,” Yesus arye el wipdeiyamuk nang, sik 12 nang ati nyabuk.
40010026	Nyabukop ura, ayupu ton nyabuk. “Aning ati ara, malye yupu nyabuka, anggun nong deice ikin ning deipnamsiyak nang ati, ilil kum unamlulume. Ilil una kume. Ninye mutuku-mutuku nirya sik duknubuka wininyak ning ap, duknubuka nyanyak yupu ap, aminyan talak Allah arye laka kipdeipnamle. Tonda, Allah arye minop talak duknyamuk ning nirya ara, laka kipdeipnamle. Aning nirya lakak uk danamle.
40010027	Na arye anggun ti teleb yupu bukni, nun uk bulubuka sisikinyap yupu ara, ‘Ninye mutuku-mutuku nirya kekepnamak’ tenen, laka kibuka laka nyalbinamlulume. Tonda, na arye murmur nyabuka nyasunun yupu ara, ninye nirya kekenamakak lakak nyabuka laka nyanamlulume.
40010028	Ninye kanya kum opsitinge bukni, nong ara opnamsiyak nang ati, ilil una kume. Bukni, ninye malye-malye weik unyakba, weneplirye uku din mutuku dongoplirye, ninye nong ap, kanya ap, obuka sirya daknamsilanye, el ti ilil unamsile. Ara urdem ati kum nyapsine, ‘Allah arye wenebuka opsilyak’ tenen, el ti ilil unamlulume.
40010029	Kukalima maka ara, fia mitik keil uang deice arye wamuk deice dekenyak bukni, amaka babye, Allah arye, ‘Amaka diptue,’ kum teneplyop ura, tonok maka babye, dipturye tukwak kum saktue. Mitik maka babye anggun Ni Kopropa Allah arye kum luba kilule.
40010030	Winibuka kalikuka dilul bukni, kukalima maka ara, weike uptuop ura, ‘Ara fia mambule,’ kum tenepnamle. Maka ara mambule kum atia. Bukni, anggun ninye nirya ara, weik mambule anya arye, Allah bico tenesilirye, kalikuka melisulule. Allah arye, ‘Aninye ara na’ tenen, anggun kisok potong nirya babye, akunum nukuka kel biksuke. Allah arye mambul kum ning maka ati, kalikirye moubuka tenilul touk, anggunda weik mambule anya arye, fia tenesilirye, kalikisulule. Aning ati ara, ilil una kume. Ati, anggun patasilye ning nirya ara, Allah arye kum lubakinamsil bukni, melibuka arinamsile.” Yesus arye el mapu ati nyabuk.
40010032	Nyabukce, ayupu ton nyabuk. Yata ninye do nirya, ninye yuk nang dam bikirye, “Yesus ara, dipkoprop na ni unulule. Nada, el yupu kekebuka unune,” nyanyak ninye ara, na Yesus arye, na Ni Allah im deice ulinye biti, “Aninye ara dipkoprop na mapu unyake,” nyapnamne.
40010033	Bukni, yata ninye do nirya, ‘Yuk nang arye opsikcak’ tenen, “Nada, Yesus el mi kume,” nyabuka batakikce ninye ara, na arye na ni dam, “Aninye ara, na ti diba kum tenenyaka ati, na mapu kum unyake,” nyapnamne.
40010034	Sikce na ti, ‘E, Yesus ara ninye mutuku-mutuku nirya tonok kanye uk bobuka, talya tunim,’ nyabuka, ‘Talye-talye kanye deibuka unamake tenen, yayuke,’ kum tenenamlulume. Na yupu bobuka yuk nang ati, peterepra bamunyop ura, sik kanye yuk tenenyak nang arye ayupu ati, yu ubuka nyana ap, oldana ap, unamake.
40010035	Kume na unirye nyanye yupu deice arye, Allah yupu laka nyalamuknye, nabi Mika arye nyalamuk touk unamle. Mika arye nyalamuk yupu ara ani. ‘Tonoknye birye el li koprop ati mal finamle. Tonda, tonok kilmu arye, elin biti mal finamle. Tonda, tonoknye el mi arye dobuk kil, akil arye el yamal kil ati mal finamle.
40010036	Aning atonun, tonoknye bira, el mining aik nang arye, el ti mal pinamake.’ Mika arye nyalamuk yupu dobuka nyapsine. Ara, na nyasinye yupu ati, ninye arye, yu upliba, oldanamake. Yesus arye nyabuk.
40010037	Nyabukop ura, ayupu ton nyabuk. “Ura nada, ‘Mika arye nyalilamuk atonun unamle’ tenen, yasa ati, yata nang do nirya, anggun ni yapu ap, anggun nin yapu ap ati, weik arye kanye delilulum bukni, na ati ara, kanye mitikanun aryuk kanye delilulum nang ara, na mapu kum uptinge. Atonun ton, anggun mapu ap, anggun kil mapu ap ati, weik arye kanye talima dukuldongolulum bukni, na ati ara, kanye talima mitikanun aryuk dukuldongolulum nang ara, na mapu kum uptinge.
40010038	Tonda, yata kil do, yatanye do, na ti diba tenepnikirye, na dobolyanganamniyak nang ara, sik bidamang ning atibuk, ‘Aning mambule,’ kum tenenamake. Sik wenebikiba opnamak nang arye, wanwanun yo dobuka, talya mangkau asa balamak touk, na mapu koprop ara, ‘Anggun opsikca babye, telebe uka, ara mambule kume,’ tenebuka, na mapu babye, ‘Opnamak do?’ kum tenenamake. Aning tenena kumce, sik babye kam un ning ap, sik babye patalye ning ap atibuk, kum tenenamake. Sik yuk nang ara, sik bidamang ninguk tenebikirye, tonda, ‘Yesus melibuka bipye bukni, yuk nang arye opsikcak’ tenen, duknubuka lyepdakirye, na yupu kekebuka kum dobolyanganamniyak nang ara, na mapu kum uptinge.” Yesus arye nyabuk.
40010039	Nyabukce ayupu ton nyabuk. “Yata nang do nirya, sik yuk nang arye, ‘Yesus el mapu unyaka anya arye, opnamabe,’ tenebik bukni, lyepdanuka dunubikce nang ara, aminyan sirya talak ara, Allah arye wenepliba, dibikcop ura, ila tamubuka tonap, na ap neika kam fia kum unamake. Dibikcop ura, na ap neika kum unamabe. Bukni, ‘Nun opsikcak’ tenen, ilil una kum dib aryuk, na yupu uk kekebuka dobolyanganinyak ninye ara, yuk nang arye, ‘Yesus el mapu unyak’ tenen, obikcop ura, sik nong dipnamak bukni, sik kanye ara, na ap neika fia kam unamabe.
40010040	Yata nang do nirya, anggun ti, ‘Yesus el mapu unyak’ tenen, kanye talima arepliba, kanye deipsikirye melipsicop ura, ara dipkoprop na ti kanye talima delinulule. Na ti kanye talima arepnilyop ura, dipkoprop ning ara, na Ni Allah dopdeipnuknye biti kanye talima arenulule.” Yesus arye nyabuk.
40010041	Nyabukce ayupu ton nyabuk. “Yata nang do nirya, ‘Allah yupu laka nyanyak nang unyak’ tenen, kanye talima arepliba, nong lyam-lyam nyapsikirye, melipsikcop ur, Allah arye el yupu laka nyanyak nang dekna ning arepnamle touk, sik melibikce nang babye aning atonun ninguk arepnamle. Aning atonun ton, ‘Allah yupu kekebuka diksukumuk unyak nang unyak’ tenen, kanye talima arepliba, kanye deibuka kipsikirye melipsikcop ura, Allah arye, adiksukum unyak nang dekna ning arepnamle touk, sik melibikce nang babye, aning atonun, dekna ning arepnamle.
40010042	Tonda, na dipkoprop nyapsine. Yata nang do nirya, anggunda na mapu ati, ‘Anang ara, Yesus el mapu unyaka anya arye, melipnuyabe,’ tenebikirye, talya ikip mek sirika kwebuka arelamaka ababye, Allah arye dekna doplirye, dekna talya arepliba, dopropnamake.” Yesus arye el mapu ati, ayupu nirya nyabuk.
40011001	Yesus arye el yupu bobuka, ‘Peterepra banamak’ tenen, wibuka deiyamuk nang, sik 12 nang ati, ayupu nirya nyabukce, akunum peterelamukop ura, amutuku batakuka, Galilea tam noutamak asik dolamikak nirya, el yupu peterepra balamuk.
40011002	Yesus arye peterelamuk ning ap, winilamuk ning ap ara, yuk nang laka nyabikba, Yohanes arye kekebuk. Ara, diba tenena ninye mek dongolamuknye, Roma mutuku deiyoknye birye wenena aik fum dongobuknye, Yohanes Pembaptis arye, Yesus winilamuk ning kekebukce, el melin nang ati ayupu nyabuk. “Anggunda, Yesus dam bimunce, ayupu ara asipdelulume. ‘Nabi nang arye, ‘Ninye mutuku-mutuku nirya noutamak arye, ninye weik lyeplirye sik kanye talima talinamlanye yanamle,’ nyalamsiknye bira, an akunum do? Yuknye ton aminyan talak yanamsil do?’ nyabuka, Yesus ati asildelbilulume,” Yohanes arye nyabuk.
40011003	Nyabuk ura, el melin nang arye Yesus dam binuka asipdeyikba, Yesus arye tamubuka anang ati nyabuk.
40011004	“Anggun amol arye kekelulum ning ap, asing arye eililulum ning ap, Yohanes dam lakak laka nyalbilulume.
40011005	Ara, nyapnululume. ‘Asing kuamlye ninye perekeipliba, elinyake. Aik bukamikce nang kwetelilulba, banyake. Barye suse atonun suse dilamlye nang kwetelilulba korokolsakalule. Amol kunukamlye nang kukeipliba kekenyake. Akunum dipmakce nang kam bulilule. Tonda ninye lyena ati, Allah el lak teleb yupu talya kankan ninye kekena ati peterepliba, kekenyake,’
40011006	Yatanye do nirya, na wininye ning eiplirye, tonda kekeplye deice arye, kanye kum boktoplirye, teniltona kum dib aryuk batakna kum upnilyop ura, telebuk unamle. Ati na nyapmasin yupu bobuka, Yohanes dam nyalbilyame,” Yesus arye, Yohanes el melin nang ati nyabuk.
40011007	Nyabuk ura, Yohanes el melin nang kekebikce biyikop ura, Yesus arye el dam wekmek nang ati, ayupu nyabuk. Yohanes ara, mek kum ati ninye kum unyak noutamak arye Yohanes peterelamukba, kekelbaluma ara, yata ning ‘Eipnamap’ tenen, dilbalamlum do? ‘Yenya dolirye utotoa lulukunmaliba, eipnuyap’ tenen, dilbalamlum do?
40011008	Akumop ura, yata ning ‘Eipnuyap’ tenen, dilbalamlum do? ‘Tonoknye fia teleb butum aling ongobuka upliba eipnuyap’ tenen, dilbalamlum do? Kume, weik teleb butum aling ongonyak nang ara, weik ninye deiyok nang, Raja nang sik asik unyake.
40011009	Akumop ura anggunce, ‘Allah yupu laka nyananye, nabi eipnuyap’ tenen, dilbalamlum do? Unyop ura, dipkoprop nyapsine. Allah yupu laka nyananye nabi dilamlume. Bukni, anye Yohanes ara, yuk Allah yupu laka nyana nang atonun kum ulule. Anggunda mitik mambul bukni, Yohanes ara, weik mambulnye ulule.
40011010	Minop arye Allah yupu laka nyalamuknye nabi Maleaki arye anye Yohanes ati, nyabuk. ‘Yupu lak nyalinanye yanamle’ tenen, ayupu sekamuk. Allah arye nyapdeibukba, nabi Maleaki sekamuk yupu ara ani. ‘Allah arye nyabuk. Na yupu lak nyalinanye minopce dopdeipniba, yupu lak nyalbinamle bukni, an aminyan binamlyame. Na yupu laka nyalinanye birye, an binamlam bisik ara, kintinipdeipnamkile,’ Allah arye nyabuk. Maleaki sekamuk yupu dobuka akunum, nyapsine. Yesus arye nyabuk.
40011011	Yesus arye nyabukop ura, ayupu ton dukdongobuka nyabuk. “Aning ati ara, na dipkoprop nyapsine. Minop danerye dipdongobuka winitalak nirya, kilapu nirya arye delilamik mapu nirya ara, mitik mambul ulamik bukni, diba tenenyak ninye mek dongolululnye Yohanes uk ara, weik mambulnye ulule. Yuk nang nirya ara, el atonun mambul kum unyake. Bukni, ninye mek dongolamunye Yohanes ati ara, Allah el kanye ara, ‘Elda, mitik mambule,’ tenelule. Ara, nada Ninye Lyena Deiyoknye tukwak mutuku min kum yase talak bukni, na yangana ati, Yohanes arye na lak nyalinanye ulula ati, elda weik mambulnye ulule. Anyapmasin bukni, winitalak arye dipdongobuka do unamle talak nirya ara, Allah arye ninye weik lyeplirye sik talima talinamle talak wekenamak nang noutamak ara, yuk nang arye aninye nirya ati, ‘Weik mambule,’ fia kum tenenyake. ‘Anang ara weik mambule,’ kum tenenyak bukni, na dipkoprop nyapsine. Allah el kanye ara, ‘Im deice welepnamak nang nirya ara, weik mambule unyake. Yohanes ara mitik mambul uka,’ tenelule. ‘Yohanes ara, teleb fil dolul bukni, elda mitik mambule,’ tenelule. Deiyok ara, tukwak fil donyak nang ara, mitik mambul bukni, im deice welebana ara, weik mambul ati nyapsine.” Yesus arye nyabuk.
40011012	Yohanes Pembaptis Allah yupu deiyok koubuka peterelamuk talak arye dipdongobuka, winitalak nirya ara, Allah diba tenena kum nang arye, Allah diba tenena nang ati, sik nong deice ikin ning weik delinyake. Wininyaka ara, ‘Allah arye ninye weik lyeplirye sik talima talinamle talak kum winipnamle’ tenen, wininyake. Bukni, winibikca babye, Allah ati diba tenenyak nang tuba weik upnin banmake. Tonda weik tonap upnin banamake.
40011013	Musa sekamuk yupu ap, Allah yupu laka kibuka, laka nyalamik nang arye nyalilamik yupu nirya ap deice arye, ‘Allah arye aminyan talak wininamle, wininamle,’ nyabuka nyalilamik. Sikce ayupu nyalilamik bukni, sirya ara, Yohanes yayuk.
40011014	‘Sik Allah yupu laka nyalamik nang arye nyalilamik yupu kekebuka, diba teneptibye,’ tenemunyop ura, anyapnusin yupu ton diba tenepnululume. Ara, nabi nang arye, ‘Aminyan talak Elia atonunye yanamle,’ nyalilamiknye bira, ara ninye mek dongolamuknye, el Yohanes ati, ayupu nyalilamik. Elia atonunye bira, Yohanes atia.
40011015	Anggun amol aupmasiliba, na nyapmasin yupu kekepmanto ninye ara, ‘Ayupu nong, deiyok ani’ tenen, moubuka kekepnululume.
40011016	Anggun tenipdelulume. Winitalak umunye nang ara, anggun winimunye ning atonun ning ati, winipmanto yupu nyapnusine. Sikda, ninye din ning bulubuka deibikirye, deklamakak ara, mapu bulubuka bukikirye, arikal dolamak touk ululume. Ton mapu arye yuk mapu ati, nyanyake.
40011017	“Se, ‘Kanye deibuka mot sepnamap’ tenen, bung-bung nyana atonun ning nyabibi bukni, anggun lik ati batakmasulumba, nun ap mot kum sepmabe. Atonun ton, arikal dona ati, ‘Ninye dibikiba, mot nyabuka engelamak touk engepnamabe’ tenen, mot nyabuka engenmaupuba, anggun lik ati, batakmasulumba, nun ap kum engepmabe. ‘Nunce winipnuyabe,’ tenebibye ning nirya ara, anggun lik ati, batakasululume.” Amapu arye sik kayapu mapu ati nyanyake.
40011018	Amapu lik upliba, bataklamak touk, anggun babye atonun winilulume. Ara, Yohanes ara, dina teleb ning roti ap, anggur mek kanye wangalamak mek ap, kum dilamuk bukni, sik diba tenena kum nang arye el Yohanes biti, “Anye bira, isa arye el talima talibuka ulule,” nyanyake.
40011019	Bukni, Yohanes aning winilamuk touk, na Yesus arye kum wininune. Nada, Ninye Mi Koprop Atonunye birye dina teleb ning ap, anggur mek kanye wangalamak mek ap, dipra unun bukni, na ti anggun diba kum tenenyak nang arye, “Anye Yesus ara, din fia dilulnye ulule. Elda, kanye wangalamak mek fia dilulnye ulule. Ati, elda malinye ulule. Tonda, ‘Amutuku talina deiyok nang, Roma mutuku nang arye dopropnamak’ tenen, pajak yo bok bulubuka delilamak nang ap, malye-malye unyak nang ap, anye bira Yesus ara anang ap, neika ulule. Aning nirya ulula ati ara, fia malye winilule,” nyaniyake. Na ti diba tenena kum nang arye ayupu nyanyake bukni, na dipkoprop nyapsine. Weik kel nang arye teleb wininyak ning ati, yuk walwal nang arye, “Aning ara talye,” nyanyak bukni, aminyan talak ara sik weik kel nang arye wininyak ning nong akunum upliba lakak uplyop ura, ninye nirya arye, ‘E sikce teleb winilamik’ tenen, kel biknamake. Aning atonun, diba tenena kum nang arye na ti, “Elda malye uk ulule,” nyabuka malye yupu nyaninyak bukni, na ap, amalye un ninye ap, neika unmabya ani, aminyan talak ara, na yupu diba tenebikirye, sik malye un ning batakuka, diksukumuk unmakce bukni, eipmunyop ura, kel biknamlume. Na fil donye ning nong uplye talak aryuk kel biknamlume. Na arye aninye ap neika umunya ara, telebe uka. Yesus arye nyabuk.
40011020	Yesus arye amutuku-amutuku nirya peterepra balamuk talak ara, ninye kum winipmanto fil ap, sirya dana fil ap weik arye dololamuk bukni, amutuku ninye ara, sik malye un ning batakna kumce, el ti diba kum tenelamik. Aning ati ara, el mambul fil dolamukba elilamik ninye ati deiyok koubuka wenelamuk. Wenebukce, ayupu nyabuk.
40011021	Anggun Korasin mutuku umunye nang ap, Betsaida mutuku umunye nang ap, Allah arye wenebuka opnamsila ati, anggun bico. Anggunce, ‘Se,’ tenebuka mambul kanye bonamlulume. Anggun dilamlumba, anggun mutuku noutamak sirya dana fil ap, ninye kum winipmanto ning fil ap dolamsa ara, Tirus mutuku ap, Sidon mutuku ap noutamak fil dolamtinyeto ura, sik amutuku bitinye unyak nang nirya arye, mambul kanye bolamtingce, sik malye ning batakuka balye tamubuka, na ti akunum diba tenelamnitinge. Bukni, amutuku bitinye noutamak ara, afil kum dolamsiba, aning nirya kum elilamika ati, diba kum tenepnike.
40011022	Bukni, na dipkoprop nyapsine, anggunda amutuku ululum ninye ara, mambul fil dopniba, aning-aning nirya elilulum nang anya arye, Allah arye ninye nirya ati bokuka deiplirye, sirya talak ninye nirya wenepnamle talak ara, Tirus mutuku nang ap, Sidon mutuku nang ap, mitikto kanam arye wenepnamle. Bukni, winitalak umunye ninye ara, anggunce na ti, ‘Anye bira nun like’ tenen, batakanululum nanguk ara, fia ikin arye wenepnamsile.
40011023	Anggun Kapernaum mutuku ninye ara, ‘Nun teleb nang anya arye, Allah arye erebuka im deice deipnamsile,’ tenelalulum do? Kume, Allah arye wenebuka uku din mutuku donoksiliba, uku arye dibuka sirya daknamsile. Anggun Kapernaum mutuku nang ara, anggun dilamlumba, anggun mutuku noutamak na arye ninye kum winipmanto ning, mambul fil dolamse bukni, diba kum tenenululume. Bukni, amambul fil ara, Sodom mutuku noutamak afil uk dolamtinyeba, eipmanitingop ura, Sodom mutuku ulamik ninye arye, “Se, nun dipkoprop malye unyabe,” nyabuka, sik malye ning bataktingce, na ti diba tenelamnitingop ura, kam tuba unamtinge.
40011024	Aning ati ara, na dipkoprop nyapsine. Allah arye ninye bokuka sik malye winilamik ning ati wenepnamle talak ara, Sodom mutuku winilamik ninye ara, malye weik winilamik bukni, Allah arye aninye ati mitikto kanam arye wenepnamle. Bukni, anggun winitalak ululum ninye uk ara, na arye ninye kum winipmanto ning, mambul fil weik arye dolamsiba, elilamlum bukni, tuba diba kum teneluluma ati, Allah arye weik ikin arye wenebuka oplopnamsile. Yesus arye sik Kapernaum mutuku ninye ati nyabuk.
40011025	Yesus arye ayupu nirya nyabukop ura, el li Allah ati moronmaka deice arye ayupu nyabuk. “Naie, anda im deice ap, tukwak mutuku nirya ap, talyamlumce, aning nirya deice tam weik deiyoknye ulyama ati, na arye an ti, ‘Telebe,’ nyabuka an si erepkine. Tonda, an nyasiminye yupu noutamak ning ara, kel bikna kanam nang ap, weik kel nang ap ati, deiyok dunulul bukni, mitik mapu atonun unyakce, talima mitang arye unyak nang ati, deiyok noutamak ning ara laka kibuka laka nyasilyame.
40011026	Diba na ni, winiminye ning ara, ance, ‘Wininamne,’ teneamuk touk wininmala ati, aning arye an talima kanye deilikulule. Ati telebe nyapkine.” Yesus Allah morona deice arye ayupu nyabuk.
40011027	Allah morobukop ura, el yupu kekenmek nang ati ayupu ton nyabuk. Na Ni Allah arye, ‘Na mi Yesus, aning-aning nirya talibuka deiyoknye unamle’ tenen, akunum arepnuke. Ninye nirya tonoknye ton, Allah el Mi Koprop arye, el kanye talima noutamak tenelul ning ara, kum kel biktinge. Allah el Mi Koprop kanye talima ulye ning ara, Allah elcuk kel bikilulue. Ninye nirya tonoknye ton, na Ni Allah el kanye talima noutamak tenelul ning ara, kum kel biktinge. Na Ni Allah, el talima noutamak ulye ning ara, tukwak ninye ton kum bukni, na uk ara, el Mi Koprop arye kel bikinune. Tonda, ‘Na arye peterenunba, na ni ulye ning kel kipnamak’ tenen, wibuka deipse nang uk, na Ni Allah arye pataplyeba, tenelul ning kel biktinge.
40011028	Anggun kanye imun kanye bobuka ululum ninye ap, nong ap didik usilye ninye ap, ikin ululum ninye ap, anggunce anggun kanye imun usulul ning na nong deice deipnumunce, moropnumunyop ura, na arye melisiniba, ikin kanye bona kumce, teleb kanye uk bobuka unamlulume.
40011029	Nada kanye talima erena kum, mitang arye ununye binya arye, na nyasinye yupu ap, na wininye ning ap, kekebuka kel bikmunyop ura, na unye touk unamlulume. Winipmunyop ura, anggun kanye imun usilye ning ara kum dasiliba, teleb kanye uk bobuka unamlulume.
40011030	Na arye ‘Wininamak’ tenen, nyasinye yupu ap, na arye nyapsiniba, winibuka fil donamlum ning ap, anirya ara kanam uk anya arye, na ti diba tenebuka dobolyanganamnulume. Yesus arye nyabuk.
40012001	Yahudi yala nang sik Allah si erena ati, fil dona kumce, didik sen sum, tonok Sabat talak ara, Yesus ap, el mapu ap, yuk nang gandum wa wiyamika noutamak banmek. Abanmek talak ara, sik din patabukba, el mapu arye gandum duk dakuka, deice bama labuka batakikop ura, gandum pinpinya labuka imbik dinmek.
40012002	Sik gandum dinmek talak ara, Yahudi yala nang sikce Allah si erena ati, fil dona kum dib aryuk, didik selamik sum arye dinmek. Gandum dakuka dinmekba, Farisi nang eibikce, ‘Anang wenepnuyap’ tenen, Yesus ati asipdeyik. “An mapu arye gandum dakuka dinmaka ara, yata ati do? Allah arye, ‘Wininamlulume, aning ara kum wininamlulume,’ nyapdeibukba, Musa arye sekeiyamsuk yupu noutamak ara, ‘Allah si erena ati, didik sen sum, Sabat sum ara, wa win dam lilbana meme,’ nyabuka sekeiyamsuke. Musa arye nyabuka sekeiyamsuk bukni, an mapu arye gandum dakuka dinmaka ara, wa lilbana atonun ning wininmaka anya arye, awininmak deice arye, Allah yupu yaninmake. Awininmak, ning ara, yata ati do?” nyabuka, Farisi nang arye Yesus ati wenebuka asipdeyik.
40012003	Nyabuka wenebikba, Yesus arye tamubuka sik Farisi nang ati ayupu nyabuk. Na mapu, sik awininmak ning atonun, Allah yupu buku Samuel noutamak wamuk ning ara, nyalulum bukni, kum kel kiplum do? Nun apu kopropa Daud ap, el melibuka neika balamik nang ap, din fia patabukba, din ning roti ara, Allah arina aik fum dabuka deipmeka ara, Daud arye dobuka dibuk. Tonda, el ap neika banmek nang ati, bokuka aribukba, dibik. Aning ara, moubuka kum kel kiyamlumce, ayupu nyanmanulum do?
40012004	Allah arina ati, din ning roti dabuka, el aik fum delilamika ara nyapnusine. Yahudi yala nang arye, din ning roti 12 dabuka, Allah arina aik noutamak delilamik. Aroti ara, Musa arye nyabuka sekeiyamuk touk, Allah arina aik fil dona deiyok nanguk aroti dilamik. Aroti ara, mem roti ati, yuk talya nang ara kum dilamik. Talya nang ara kum dilamik bukni, atalak Daud arye winibuk ning ara nyapnune. Din ning roti ara, Allah arina aik fum dabuka deibik ning ara, Daud din patabukba, dobuka dibuk. Tonda, el ap neika banmek nang ati, bokuka aribukba, dibik. Dibik bukni, Daud ap, el melin nang ap, roti dobuka dibik ning ara, Allah arye anang ati, ‘Malye winipmake,’ tenebukce, kum wenebuk. ‘Aning ara telebe uka,’ tenebuk.
40012005	Musa sekamuk yupu noutamak ara, “Ninye didik sebikirye, Allah el ti si erebuka, si erenamak sum, Sabat sum deice arye fil kum donamlulume,” nyabuka sekamuk ning ara, anggun elilulume. Anggunce ayupu akunum elilulum bukni, moubuka kum kel kipmalumce walwal arye nyanmanulum do? Musa arye, “Sabat sum deice arye fil kum donamlulume,” nyabuka sekamuk bukni, malye ning dekna ati, Allah arina deiyok nang arye, Allah el arina ati, el si erena aik fum Sabat sum deice arye fil tuba donyake. Sabat sum deice arye fil donyak bukni, Allah el kanye ara, ‘Afil donyaka deice arye, na yupu kum yanininyake,’ tenelule. ‘Aning ara, telebuka,’ tenelule. Anggunda aning kum kel kiplumce, nyapmanulum do?
40012006	Allah el si erena ati keil aik weik ning domik asik ara, ‘Weik mambule,’ tenelulum bukni, na dipkoprop nyapsine. Anyaik ara, mitikto mambule. Nada, weik mambulnye akunum yanmane.
40012007	Allah yupu laka nyalamuknye nabi Hosea arye, sekuk yupu ara ani. ‘Allah el kanye ara, anggun malye winimunye ning dekna ati, ining ning obuka arinumunya ara, mitikto mambule. Weik mambul ning ara, ninye malye-malye winipmakibuk, wenebuka oltakna kumce, bico tenebuka kanye delina ara telebe, tenelule.’ Nabi Hosea arye sekamuk. Hosea sekamuk yupu bol deice uk kum bukni, ‘Deiyok ani’ tenen, moubuka teneamtumto ura, na mapu gandum dinmak ning ati ara, “Sik malye unamake,” kum nyaptume. Yesus arye sik Farisi nang ati nyabuk.
40012008	Yesus arye Farisi nang ati, ayupu akunum nyabukop ura, ayupu tonap nyabuk. “Aning ati ara, na Ninye Mi Koprop Atonunye ununa anya arye, didik sen sum Sabat sum deice una ara, ‘Aning telebe, aning malye’ tenen, bokuka delina deiyoknye bira, na tonoka. Ati na arye, ‘Aning telebe, aning malye,’ nyapmasine,” Yesus arye sik Farisi nang ati nyabuk.
40012009	Ayupu nyabukop ura, anyaka batakuka, Yesus ap, el mapu ap, balamika ani, Yesus arye Yahudi yala nang, Allah yupu peterelamik aik binuka wekuk.
40012010	Wekuka Allah yupu peterena aik fum unmok talak ara, taruk kwanyamuknye ton anyaik fum unmok. Atalak ara, Farisi nang arye, ‘Yesus malye winiptuba, nunce, el malye winipmale nyaptibye’ tenen, Yesus ati fia dipnilibuka kalikinmek. Kalikinmeka ati, ‘Yesus arye malye nyapnul do?’ tenen, ayupu asipdeyik. “Nun Allah si erena ati, fil dona kumce didik sena sum, Sabat sum deice arye, uk dilamlye ninye kwetena ara teleb do, malye do?” nyabuka asipdeyik.
40012011	Asipdeyikba, Yesus arye tamubuka nyabuk. “Yatanye do nirya, el weilamlye domba basam, Sabat sum deice tuku fum saklyop ura, adip aryuk kum dopropnamle do?
40012012	Aning kum tenepmalumce do? Domba basam ara, mitikto mambule bukni, ninye ara, weik mambule anya arye, Allah si erena ati, ninye didik sen sum deice arye, ninye melina fil dona ababye telebe uka. Winina deice arye Allah yupu kum yaniptibye.” Yesus arye nyabuk.
40012013	Yesus arye Farisi nang ati, ayupu nyabukop ura, ila ton, taruk kwanyamuknye biti, ayupu nyabuk. “Anda taruk bibikuka aripnilyame,” nyabuk. Nyabukop ura, taruk kwanyamuknye birye, el taruk bibikuka aribuk ura, adip aryuk el taruk teleb ubukba, taruk pung kipdeibuk. Yesus arye anye el taruk kwetebukop ura, anye el danatam taruk teleb wamuk touk ubuk.
40012014	Yesus arye anye kwetebuka ati, Farisi nang ara, yu ubukba, ‘Yesus yata ubuka opnamap do?’ tenen, anyaik batakuka yukak yupu sisikilbinmek.
40012015	Winipmekce, yupu sisikilbinmek ning ara, Yesus akunum bikmokce kel kipmoka ati, amutuku batakuka, yukak biyuk. El banmok talak ara, ninye weik arye, ‘El ap binuyap’ tenen, aminyan melibuka biyik. Sik ap biyikop ura, sik uk dilamuk ninye nirya ara, Yesus dam boyanganmekba, Yesus arye aninye kwetebuk.
40012016	Kwetebukop ura, aninye nirya ati ayupu mopreibuk. “Na Allah el Mi Koprop ununa ara, anggun kel kiplum bukni, yuk nang ati kum laka nyanamlulume,” nyabuka yupu sekuk.
40012017	Nyabukop ura, Yesus arye, “Anggunce, ‘Yesus ara, Allah el Mi Koprop ulule,’ nyabuka kum nyanamlulume,” nyabuka, yupu sekuka winibuk ning nirya ara, Allah yupu laka nyalamuknye, ‘Nabi Yesaya arye sekamuk yupu ara, atonun winipnamle’ tenen, winibuk.
40012018	Allah arye ‘Ninye weike lyepnamle’ tenen, dopkwetebuknye Yesus ati, Yesaya arye ayupu nyabuka sekuk. Yesaya arye sekamuk yupu ara ani. ‘Anye bira, na amutam ulirye, na fil uk donamnil’ tenen, wibuka deipse. Na arye el ti kanye deipsirye, kanye talima aripnuke. Na Kanye ap, na mikip ap, weik arye el ti aripnyop ura, elce, ‘Diksukum una ara, wininamlulume,’ nyabuka laka nyalbinamle. Na Allah arye tenepse ning nirya ara, elce ninye mutuku-mutuku nirya ati, laka nyalbinamle.
40012019	Anye bira, kariyung bisik ninye weike balamakak noutamak tikuka, yupu weik arye kum nyanamle. Tonda, yuk nang arye el ti malye yupu nyabikiba, yu upliba, walana yupu kum nyanamle.
40012020	Ninye arye kwalin pina malye ati, bataklamak touk, tonda, ninye arye upna ubikiba, ililim abuka tangalamle touk, anye birye mikip kum ninye ati kum bataknamle. Tonda, ‘Yata wiripnun do?’ tenen, kanye walwal upliba, teneipdebuka, mitang asa unyak ninye ara, elce kum bataknamle. Sik kanye talima melinauk unamle. Aning wininamla ara, fil dopra balamlya ani, ninye mutuku-mutuku nirya arye Allah nyasilye yupu ap, ‘Wininamake,’ tenesilya ning ap, akunum winibiceop ura, el fil sirya daknamle.
40012021	Ninye mutuku-mutuku nirya arye, el nonge ap, el si ap deice arye, diba tenebikirye, ‘El dem aryuk lyepnamsile’ tenen, sik kanye talima el deice uk delinamake.’ Allah arye nyapdeibukba, Yesaya arye sekuk. Ayupu ara, Yesaya arye sekeiyamuk. Yesus atalak arye nyabuk yupu nirya ara, ‘Yesaya nyalamuk yupu deice winipnamle’ tenen, nyabuk.
40012022	Yesus binuka unmok mutuku noutamak arye, isa taliamuka deice arye, yupu luba kibuka, asing kuamuknye tonok, ‘Yesus arye kwetepnul’ tenen, yuk nang arye anye bobuka, Yesus dam boyayik. Boyayikba, Yesus arye anye talyamuk isa yakuka kwetebukop ura, anye yupu nyabuka, aning-aning nirya teleb ubuka dinmok.
40012023	Winibukop ura, awekuka dinmek nang arye, Yesus ati ngalukunmekce ayupu nyabik. “Se, anye bira, Daud yalanye birye deibuknye anya arye, elda Allah arye Ninye Lyenanye, ‘Mesiasnye yanuka unamle’ tenen, wibuka deibukba, akunum yanmasil do, kum do?” nyabik. Nyabik ning ara, ‘Yesus ara, Ninye Lyenanye ulul do, kum do?’ tenena ati nyabik.
40012024	Sik anang arye nyabikba, Farisi nang kekebikce ayupu nyabik. “Kume, aisok yakalula ara, isa mer nirya, sik deiyok isa, el si Isa Mutuku Dongonye, el si ton Belesebul, el mikip deice arye, Yesus arye isa mer yakuka dolkwetelule. Isa nirya sik deiyoknye Belesebul mikip deice arye, Yesus arye aisok nirya yakuka dolkwetelule,” nyanmek.
40012025	Ayupu nyanmekop ura, Yesus arye anang sik talimak noutamak tenepmek ning kel kipmoka ati, Yesus arye, anang ati adomon yupu deice arye nyabuk. Dan mutuku do nirya, tonok weik deiyoknye birye talilul ninye, noutamak bokukabikirye, olanmacop ura, sirya dakdanamake. Aninye nirya arye olanmaceop ura, tonoknye birye yata ubuka aninye nirya taliptu do? Neika kum upting bukni, yuk-yuk bindoptinge. Aning atonun, yata yala nang do nirya, sikce opdakcop ura, sirya dakdanamake. Yata ubuka neika uptinge do? Akunum, bokuka yuk-yuk bindoptinge.
40012026	Farisi nang arye nyapmak yupu atonun, Isa Mutuku Dongonye ap, el mapu koprop, isa mer ap, sik damang uk olatingce, Isa Mutuku Dongonye el mapu koprop ati, yakuka dopkweteptop ura, sik mikip fia kum uptue. Isa Mutuku Dongonye el mikip kum uptuop ura, ninye ton kum taliptue. Isa Mutuku Dongonye arye na talipnutuba, fil doptinyop ura, el mapu koprop isa ara kum yakuka dopkweteptinye. Ati, anggun Farisi nang ara talya yupu nyanmaluma.
40012027	Isa mer nirya yakuka dolkwetenya ara, ‘Isa Mutuku Dongonye el mikip deice arye dolkwetelule,’ tenepmanulum bukni, anggun Farisi nang, anggun melin nang ababye, isa yakuka dolkwetenyaka anya arye, aning ara, dan do? Anang ara, yatanye mikip deice arye isa yakuka dolkwetenyak do? Sik yupu kekebuka melinyak nang arye, isa mer yakuka dolkwetenyak deice arye, akunum laka kipmasile. “Ara Allah el mikip deice arye wininyake,” nyalulume. Ati na arye isa dolkwetenuna ati na ning ababye, “Allah el mikip deice arye dolkwetelule,” nyaptume. Anggunce na ti, “Isa talibuka deice fil dolule,” nyanulum yupu ati aning ara, anggun bidamang mapu arye fil donyaka deice arye, akunum lakak kipsila anya arye, anggun ti yupu lipsisikuka bokolina deiyok nang atonun upnamsiyake. Anggun mapu babye, na babye, atonun fil donyapa ati, Allah el mikip deice aryuk isa yakuka dolkwetenyabe. Sik Farisi nang ara tilila yupu nyalulum nang ani.
40012028	Kume, na arye isa mer nirya yakuka dolkwetenuna ara, Isa Mutuku Dongonye mikip deice arye kum dolkwetenune. Allah El Dib Kanye el mikip deice arye yakuka dolkwetenune. Aning ati ara, Allah ninye weike lyeplirye sik kanye talima talinamle talak akunum deiyok uple. Na wininye ning ap, isa mer bisibuka dolkwetenuna ap, aning deice arye laka akunum upmasile. Yesus arye nyabuk.
40012029	“Anggun nyapmalum ning kum winipmanto. Yata nang do nirya, fum tonok ‘El aik wekuka el ning ubula dopropnuyap’ tenen, el aik wektinge bukni, anyaik deiyoknye, weik mikipnye anya arye, tapu kum kuptingop ura, el ning ubula kum doproptinge. Anyaik weik mikipnye minopce tapu kouploptingto ura, el ning ubula dobuka betinge. Kumop ura, kume. Aning nyapmasin touk, Isa Mutuku Dongonye ara, aik deiyoknye atonun bukni, nada weik mikipnye birye, el tapu koupmana anya arye, el mapu isa mer yakuka dolkwetenune.” Yesus arye aFarisi nang ati nyabuk.
40012030	Nyabukop ura, Yesus arye ayupu ton nyabuk. Na ap neika kum fil dolulnye bira, yupu sekuka malye kibuka, yaniptapra balamak nang atonun ulule. Tonda, winipmanto ara, kwaning yongopra tonok ak bulubuka deibice talak ara, el ap bulubuka kum delilulnye bira, yamupra donoklamak touk ulule. Na ap sik ap, neika kum fil dobibyop ura, arup nyapmasin nang, aunyak nang atonun malye weik winilulume.
40012031	Aning ati ara, anggun moubuka kekeplulume. Ayupu fia mambul, dipkoprop nyapnusine. Ninye nirya, sik malye tenelamikce ning ap, malye winilamikce ning ap ara, Allah ati, yanibuka nyalamak yupu ap, anirya ara, sikce sik malye winin ning nirya batakikceba, Allah arye aning nirya kum daneiplirye namin kipnamsile. Bukni, yata ninye do nirya ara, sikce Allah El Dib Kanye ati, yanibuka nyalamak yupu ara, Allah arye aning kum kum kipdeipnamle. Aning ara fia kum namin kipnamsile. Ayupu nirya awamlya deice uk wenepnamsile.
40012032	Yata nang do nirya, sikce nada Ninye Mi Koprop Atonunye ati, malye yupu nyapnice ninye ara, sik malye nyapnice ning ara batakikceba, Allah arye sik malye nyanyak yupu kum daneiplirye, aninye ati namin kipnamle. Bukni, sik anang arye, Allah El Dib Kanye, el fil dolye ning ati, “Aning ara, Isa Mutuku Dongonye el mikip deice arye fil donyake,” nyabuka, malye yupu nyabikcop ura, atalak noutamak ababye, aminyan doyanamle talak nirya ababye, Allah arye sik malye nyanyak yupu ara, kum daneiplirye kum namin kipnamle. Aning fia tuba awamlyeba, aninye wenepnamle. Ayupu nyanyak ning ara, kum lyepmanto ning unyaka ati nyapsine. Yesus arye nyabuk. Yesus arye ayupu nyalamuk ara, Musa sekamuk yupu peterena deiyok nang arye, “Yesus ara, Isa Mutuku Dongonye talibuka mikip deice arye fil dolule nyanmeka ati,” nyabuk.
40012033	Yesus arye nyabuk. Duk moulamle yo nirya ara, ‘Yatato yo duk mouamnya’ tenen, duk mouamlya eibibyeop ura, urasin kel kibibnirye, adip aryuk, ‘Ayo el yala anye, ayo ara, el yala anye,’ tenen, kel kinyabe. Yo duk mouamlya deice arye, kel kinyaba anya arye, yo duk teleb ning mouplyop ura, ‘Ayo ara teleb yo,’ tenenyabe. Duk malye ning mouplyop ura, ‘Ayo ara malye yo uka,’ tenenyabe. Aning ati ara, na wininye ning teneipdenululume.
40012034	Anggunda, kwatima duknupmalya ani ninye olamle touk winilulum nang. Anggunda kanye talima fia malye winilulum nang anya arye, yata ubuka teleb yupu nyaptum do? Yata nang do nirya, sik talimak wamlye ning deice, si bam bol arye yupu nyanyake.
40012035	Sik teleb nang ara, sik talimak teleb ning wamlya deice arye, teleb yupu uk nyanyakce, telebuk wininyake. Sik malye nang ara, sik talimak malye ning wamlya deice arye, malye yupu uk nyanyakce malye uk wininyake.
40012036	Aning ati ara, na dipkoprop nyapsine. Allah arye ninye nirya bokuka wenepnamle talak ara, malye nyalamak yupu ap, moubuka tenena kum dib aryuk, talya nyaltakalamak yupu ap nirya ara, “Deiyok ara ani, anye,” nyabuka, adip aryuk Allah kekenak ati, ninye tonok-tonok arye, sik bidamnye aryuk lakak laka nyanamake.
40012037	Ati, anggun nyalulum yupu teleb uplyop ura, Allah namin kilinamsie kum wenepnamsile. Bukni, anggun nyalulum yupu malye uplyop ura, Allah kum namin kilinamsie, wenebuka dopnamsile. Anggun talimak upliba winilamlum touk Allah arye yupu lipsisikuka bokeipnamsile. Yesus arye nyabuk.
40012038	Nyabukop ura, sik Farisi nang ap, Musa sekamuk yupu, mem yupu peteren deiyok nang ap, Yesus ati tamubuka nyabik. “Yesuso ance sirya dakna fil doptumba, eiptibye,” nyabuka nyaldena ati nyabik. Anyabik ning ara, ‘Yesus elda, Allah mikip deice arye fil kum dolule. Elda, talinye binya,’ tenebika ati, nyabik.
40012039	Nyabikop ura, Yesus arye anang ati nyabuk. Anggun winitalak ululum nang ara, Allah yupu yaniltana uk ululum nang anya arye, yuk ning ati kanye deibuka talilulum nang. Na ti diba kum tenenululum nang anya arye, anggun winilulum ning atonun ning nyapnusine. Ara, anggun malye nang arye, sik min domikce kilapu batakuka, talya kil yolamaka atonun winilulume. Anggunce na bataknuluma ati nyapsine. Ati, sirya dakna fil ap, ninye kum winipmanto fil tonap kum fil dopnusine. Allah yupu laka nyalamuknye Yunus ulamuk talak winibuk ning atonun ning ara, aminyan winipnamle ning ara eipnamlume. Yuk ning tonap kum arepnamsine.
40012040	Weik mekin bal arye Yunus amkorokukba, mekin bal mun fumbisik ara, like winilye umoka ani, amekin bal arye Yunus el nong dukdonokuk. Winibuk touk, nada, Ninye Mi Koprop Atonunye tuku fum unmanya ani, like winilye akunum upyop ura, kam buknamne.
40012041	Niniwe mutuku nang ara, ‘Yunus mitikto mambulnye,’ tenelamik bukni, Allah yupu peterebukba, kekebikce, sik malye ulamik ning batakik. Winibika anya arye, Allah arye ninye nirya bokuka wenepnamle talak ara, Niniwe mutuku nang arye tikuka, anggun winitalak umunye nang ati, “Anggunda, malye ulamlum nang atia,” nyabuka lak akarye nyapnamsiyake. Yunus mitikto mambulnye peterebuka deice arye, Niniwe mutuku ninye diba tenebik bukni, winitalak ara, weik mambulnye bira, na akunum yase bukni, tuba diba kum tenenululume.
40012042	Aning atonun ton, weik ninye deiyok kil, Seba mutuku talyamuk kil arye, ‘Raja Salomo weik kel arye nyalulul yupu ara, na ton kekeptinge’ tenen, fia karen mutuku bukni, el mutuku batakuka Salomo dam kekelbiyuk. Winibuka ati, Allah arye ninye nirya bokuka wenepnamle talak ara, akil tikukaplirye, anggun atalak winimunye ninye ati, “Anggunda fia malye ulamlum nang atia,” nyapnamsile. Na dipkoprop nyapsine. Akil arye karen mutuku arye, ‘Salomo yupu kekepnun’ tenen, biyuk. Dipkoprop ara Salomo mitikto kelnye bukni, nada, weik kelnye birye anggun kan-kan akunum yasi bukni, tuba na ti diba kum tenenululume. Ati aning ara, Seba mutuku talyamuk deiyok kil arye, anggun winitalak winilulum nang ati, wenepnamsile. Yesus arye sik Farisi nang ap, Musa sekamuk yupu peteren nang ap ati, nyabuk.
40012043	Nyabukop ura, ayupu ton nyabuk. “Anggunda, kanye mouplulume. Isa mer nirya ninye talima noutam talyamsilya ani, kutukuka balirye, ‘Dana ak didik septinye do?’ tenen, mek fia kumak balamlya ani, teleb ak kum eiplyop ura, ila tamubuka el min arye talyamuknye dam yangalule.
40012044	Winipmanto ara, yanuka dinmaliba, el min arye ulamlye aik noutamak ara, amsuna ap, delin ning nirya ap, teleb wamlirye, ninye ton una kum ati, ‘E, anyaik ara lo tuba upmala ati, asukum uk unamne,’ tenebuka ulule.
40012045	Utenebukce, elda mitikto yu bukni, weik yu isa tek barye binuka doyaliba, anye el talima noutamak wekuka unamake. Anye el talima talyamuk ning ara, min arye mitikto malye ulamuk bukni, winitalak ara, fia weik malye unamle.” Yesus arye nyabuk. [Ara, Yesus arye, “Ayupu nyapmasin touk anggun babye, min arye malye winilalum ning mitikto akunum bataklum bukni, talima lo upmasil ning ara, Allah arye ninye nirya talinamle talak nyasinye yupu ara, kum talipmunyop ura, ‘Aminyan ara fia malye upmunyak’ tenen, nyabuk.]
40012046	Yesus anyaik bukmokce, awekmek nang ati tuba nyanmok talak ara, el lin koprop ap, el weit yapu koprop ap arye, ‘Yesus ap yupu taliptibye’ tenen, Yesus dam yayik. Aik yanuka tikikce, ‘Yuk nang arye Yesus binuka nyapdeipnunyaka’ tenen, nyabik.
40012047	Anang arye, Yesus ati nyabik. “An nin ap, an weit yapu ap, asik dam tikilyanmakce enmakiyake,” nyabik.
40012048	Nyabikop ura, Yesus arye, ‘Na nyapne yupu ara sik moubuka tenepnamak’ tenen, anang ati asipdeyuk. “Na nin yapu ap, na weit yapu ap ara, yata ninye do?” nyabuka asipdeyuk.
40012049	Nyabukop ura, Yesus arye el yupu kekebuka el melibuka balamik nang ati, taruk dum bupukukce, ayupu nyabuk. “Na nin yapu ap, na weit yapu ap ara, anggun aunmalum ninye, anggun akunum aunmaluma.
40012050	Yata ninye do nirya, Allah arye ‘Wininamake,’ tenelul touk fil dolamikce ninye ara, sikda, na weit yapu ap, na weit kilapu ap, na nin yapu ap, atonun unyake,” Yesus arye nyabuk.
40013001	Asum aryuk Yesus arye anyasik batakuka, Galilea mekwen dam bukuka peterenmok.
40013002	Peterenmok bukni, el dam yanuka wekmek nang ara, yupa fia weike bulubuka yanmeka ati, Yesus ara mekwen deice kup-kup ak, mek lia yo deice bukmokce, amekwen lilkwa koprop tikuka wekmek nang ati, el yupu peterenmok.
40013003	Peterenmok talak ara, domon yupu ton weik arye peterenmok. Apeterenmok domon yupu noutamak arye, ayupu ton nyabuk.
40013004	Anggun kekeplulume, tonok sum tonoknye birye wa wibuka, yo duk doknin banmok. El yo duk doknin banmokak, ton ning ara, el doknin banmok bisik noutamak sakmok. Sakmok bukni, talya maka yayikce, yanuka ayo duk bubuka dodibik.
40013005	Ton ning ara, doknin banmok bukni, keil deice ak mirin tuku mitikanun wamukak sakuk. Sakukce daupnin balamuka ani, mirin tuku mitikanun uk wamukak arye, minopce pabuk.
40013006	Pabuk bukni, yating tukwak teleb ubuka kum binmanto wamuka ati, kiting yanuka donokuk ura, kiting bupu arye sisal lebuka koulubuk.
40013007	Atalak bukni, ton yo duk ara doknin banmok bukni, tirmaka weiyang-weiyang kan-kan noutamak arye sakuk. Dawamuka ani, pabuk bukni, tirmaka weiyang-weiyang arye welebukce, apamuk ning koupdongobukce, angkalung kipdongobuka, wen-wen alamuk. Wen-wen alamuka anya arye, duk kum moulamuk.
40013008	Aning ara, duk kum moulamuk bukni, yo duk ton doknin banmok ning ara, mirin tuku teleb ak sakuk. Mirin tuku deice sakuk ning ara, pabukce nebukop ura, duk teleb ubuka moulamuk. Yo duk tonok-tonok sakuk bukni, aduk tonok arye pabukce moulamuk ara, ton ning ara 30 moubuk, ton ning ara 60 moubuk, ton ning ara 100 moubuk.
40013009	Yesus arye adomon yupu nyabukop ura, ayupu ton nyabuk. “Anggun amol aupmasilyop ura, ‘Ayupu deiyok ani’ tenen, kekepmanto ninye ara, kekeplulume,” nyabuk.
40013010	Ayupu akunum nyabukop ura, aminyan Yesus el yuk unmok talak ara, Yesus el wipdeiamuk nang, sik 12 nang arye, el dam yanuka asipdeyik. “Naie, talya yuk ninye ati domon yupu deice arye nyaminya ara, yata ati do?” nyabuka asipdeyik.
40013011	Asipdeyikbuk, Yesus arye tamubuka nyabuk. Allah arye ninye weike lyeplirye, sik kanye talima talinamle nyasunun yupu ara, Allah arye nyapdeiamnuk touk, na mapu anggun ti yupu nong laka nyasunune. Bukni, yuk talya ninye ati ara, na yupu dib tenebuka, moubuka kum kekenyaka ati, aninye ati domon yupu arye, nong bola deice uk nyanune.
40013012	Yata ninye do nirya, Allah yupu kekena ati, Allah arye kel bikna deiyok ning arepliba, moubuka kekekirye, aning uk batakna kumce, talibuka unyak ninye ara, Allah arye kel bikna deiyok ning weik arye tabakuka arepliba, weik arye kel biknin banamake. Bukni, yata nang do nirya, ‘Ayupu ara nun like’ tenen, amol deice kekeltakakirye, Allah yupu kum talibuka unyak ninye ara, sik min arye mitiktonun bikamikce ning babye, kum danamle.
40013013	Aninye ati domon yupu deice aryuk nyanuna ara, deiyok nyapnusine. Ara, ‘Na wininye ning ara, elininyak bukni, ‘Deiyok anye,’ tenebuka kum biknyake. Na nyanye yupu ara, amol deice aryuk kekenyak bukni, ‘Deiyok ani’ tenen, moubuka kum kekenyake. Lik ati, talya kekeltakanyake.’
40013014	Sik wininyaka ara, Allah yupu laka nyalamuknye, nabi Yesaya arye, ‘Wininamak’ tenen, nyalamuk touk wininyake. Yesaya nyalamuk yupu ara ani. ‘Amol arye talya kekeltakanamlum bukni, nong noutamak deiyok ning ara, fia kekebuka kum bikinamlume. Asing arye bola deice uk elinamlum bukni, ‘Deiyok anye,’ tenebuka, fia kum bikinamlume.
40013015	Sik awininamaka ara, talya ati kume. Sik kanye talima fum tam lik upliba, ‘Kekena nun lik’ tenen, akunum batakanyake. Wininyaka anya arye, aninye ara na yupu ‘Lik’ tenen, mitikanun uk kekenyake. Sik talima fum tam lik upliba, ninye asing arye bita kum elilamak atouk akunum wininyake.’ ‘Aning-aning nirya kum winilamtingop ura, asing arye teleb kibuka eipnamtinge, tonda amol arye teleb ubuka kekenamtinge. Sik kanye talima ayupu nong noutamak ‘Deiyok ning ara, anye’ tenen, teleb ubuka kel biknamtinge. Sik kanye talima teleb ubuka kel biklamtingto ura, sik malye wininyak ning batakuka, balye tamubuka, na tam kipnitingba, na arye sik ti teleb kipdeiptinye.’ “Yesaya birye nyalamuk touk anang ara, wininyake nyapsine.” Yesus arye el mapu ati nyabuk.
40013016	Yesus ayupu nyabukop ura, ayupu tonap nyabuk. “Bukni, sik anang wininyak touk, anggun na mapu ara aning kum wininamlulume. Na mapu anggunda, asing arye teleb ubuka elilulume. Anggun winitalak umunce, na donye fil nirya eililulum ning ninye ara, anggunce aning-aning nirya, fia mambul ning eliluluma ati, anggunda fia mambule. Ati, fia teleb kanye bobuka unamlulume. Anggunda amol arye teleb ubuka kekenululume. Ati, anggunda fia teleb kanye bobuka unamlulume.
40013017	Na dipkoprop nyapsine. Allah yupu laka nyalamik nang, sik nabi-nabi nang weik ap, lipsisikuka winilamik nang weik ap, anggun eililulum ning ara, fia patalamuk ati, ‘Se aning eiptibye,’ tenelamik bukni, kum elilamik. Tonda, na mapu anggun kekelulum yupu ara, minop talak ulamik ninye fia patalamuk ati, ‘Se aning kekeptibye,’ tenelamik bukni, kum kekelamik. Ati, winitalak anggun teleb ubuka kekena ap, elina ap umunye nang ara, anggunda, fia mambul anya arye, fia teleb kanye bobuka unamlulume. Allah arye teleb kilinamsile.” Yesus arye el mapu obarye (12) nang ati nyabuk.
40013018	Ayupu nyabukop ura, ayupu ton nyabuk. Anggunda teleb ubuka kekenululum nang anya arye, yo duk yamubuka doknin banmoknye, nyapmanu yupu ara, deiyok laka nyapnusine. Adomon yupu nyapmasunu ning ara, nong laka nyapnusine.
40013019	Ura, yo duk dokninbanmok bukni, bisik noutam sakmok ning ara, Allah yupu peterebik bukni, yuk ninye arye, ‘Kekepnuyap,’ tenebikibuk, bita kum kekenyake. Ara, Isa Mutuku Dongonye, malye winina deiyoknye birye, adip aryuk sik talima noutamak arye, ayupu dalubuka dololule. Dopropliba, aninye dib kum, tenenyake.
40013020	Ton ninye ara, yo duk keil deice sakamuk touk, Allah yupu peterenyak bukni, kekebikirye, dib tenebuka kanye deibuka adip aryuk ayupu dolonyake.
40013021	Dolonyak bukni, yo yating tukwak teleb ubuka kum biyuk arye, koulubuka atonun, aninye ara, Allah yupu fia talipmubuka kum dolonyakce, minopce batakanyake. Ara, dib tenenyaka ati, yuk nang arye yu upliba, ikin ning sik nong deice deibica ati, adip aryuk batakaldongonyake. Tonda, ikin ning yalyop ura, aninye ara ikin kanye bobuka, Allah yupu kekemakce ning ara, adip aryuk batakaldongonyake.
40013022	Ton ninye ara, Allah yupu kekebuka dolonyak bukni, yo duk tirmangka weiyang-weiyang kan-kan sakmok ning atonun wininyake. Ara, tukwak mutuku noutamak arye, ‘Aning doproptinirye teleb uptinye do? Yuk ning aupnutuba teleb uptinye do?’ tenen, teniltona ap, kanye bokoltona ap deice arye, Allah yupu batakalogonyake. Tonda, “Bona weik doproptinirye, telebuk uptinye,” nyabuka, sikce sik bidamang arye, tilila yupu talya nyaldanyake. Tonda, aning-aning nirya weik patapliba, ‘Aning ton doproptinye, aning ton winiptinye,’ tenenyak deice arye, lik upliba Allah yupu batakalogonyake. Wininyaka ara, tirmangka weiyang-weiyanga arye apamuk ning koupdongobukce, angkalung kipdongobukba, wen-wen alamuk touk, talya tukwak ning aning-aning nirya fia tenenyak deice arye, Allah yupu kekelamikce ning ara, batakiceba duk kum mouplirye, talya urdem uk bolule. Ara, teleb ubuka kum kekekirye, Allah yupu fia kum dobolbanyaka ati nyapsine.
40013023	Aninye ara wininyak bukni, yuk ninye ara, yo duk yamubuka doknin banmok bukni, mirin tukwak sakmok ning ara, duk weik arye moubuk ara, ton 30, ton 60, tonda yupa weik 100 moubuk touk wininyake. Sikda, Allah yupu kekebikirye, dib tenebuka kanye deibuka, fia dolonyak ninye ara, yo duk weik arye moubuk touk, na ti dobolyanganinyak nang ara, Allah el fil weik arye donyake. Yesus arye el mapu ati nyabuk.
40013024	Ayupu nyabukop ura, domon yupu tonok ton nyabuk. Allah arye ninye mutuku-mutuku noutamak nirya, ninye weik lyeplirye sik talima talilya ara, anyapnusin ning atonun ulule. Wa wina deiyoknye birye, wa wibuka teleb yala ning dokuk.
40013025	Dokukop ura, el ap, yuk nang ap mapmek talak ara, el ti lik tenelamik nang arye, el teleb yala ning wa wibuka dokmok ak, yuk talye palamle ning yanuka turukuka dokik. Dokukabikce, yukak biyik.
40013026	Sik daulamik bukni, el dokuk ning pabukce, welelamuk ani, duk moubuka muruk kibuk. Muruk kibukop ura, talye nang arye turukuka dokamik ning babye welelamuk ani, duk moubuka muruk kibukop ura laka ubuk.
40013027	Atalye palamle ning laka kibukop ura, awa deiyoknye, el wa fil melin nang arye el ti nyabik. “Naie, atalye pabuk ning ara, dan tam arye yayuk do? Ance teleb yala ning kum kouplum arye, amalye ning talye pabuk do?” nyabik.
40013028	Nyabikop ura, awa deiyoknye birye tamubuka nyabuk. “Aning ara kume. Na ti lik teneninyak nang arye dokikba, pabuke,” nyabuk. Nyabukop ura, el melin nang arye nyabik. “Ati, nun bibirye atalye palamle ning nirya kwinibuka donoknuyap do?” nyabik.
40013029	Nyabikbuk, elce tamubuka nyabuk. “Kume, malye ning kwenepmunye talak ara, ‘Na arye teleb ning koupse ning ap, talya talbalibuka kwiniplopmunyak’ tenen, aning nirya awamlyani, wisiplye talak uk, malye ning kwiniplopnamabe.
40013030	Dauamli bukni, teleb ning ap, malye ning ap, wisiplyop ura, dakuka lipnamap talak arye, na melin nang ak nyapnamne, ‘Anggunda talye palamle ning kwinimunce, koubuka uku dongopnamlume. Winipmunyop ura, teleb ning nirya bulubuka, na din ning delin aik delilyanamnulume,’ nyapnamne.” Wa deiyoknye birye nyabuk. Yesus arye Galilea mekwen dam bukmokce, ninye weik bulubuka wekmek nang ati adomon yupu nyabuk.
40013031	Yesus arye winipmanto yupu nyabukop ura, awekuka kekenmek nang ati, ayupu ton, winipmanto ning tonap nyabuk. “Allah arye ninye weike lyeplirye, sik talima talinamle ara, ‘Anggun tenebuka kel biknamlum’ tenen, winipmanto yupu ton nyapnusine. Kabalye yo duk mitik bukni, weik nelamle touk, Allah arye ninye weike lyeplirye sik talima talinamle nang ara weik kipnin banamle.
40013032	Kabalye yo duk, mitik duk arye dokamiki bukni, beteklirye nepnin balamlya ani, neplyop ura, taruk weik arye leklyop ura, ataruk deice ara, yuk-yuk maka nirya, sik yo koak ati, bulyakirye manyake. Ayo duk ara mitikto duk ulul bukni, aduk paplirye ayo ara weik arye nelule. Aning atonun, Allah arye ninye weike lyeplirye sik talima talinamle ara, deiyok bikna talak ara, mitikanun ulul bukni, fia weik kipnin banamle,” Yesus arye nyabuk.
40013033	Ayupu nyabuknye ara, ‘Allah arye ninye weik lyeplirye, sik talima talinamle ara, weik upnamle ning ara, kel kipnamak’ tenen, winipmanto yupu ton nyabuk. “Roti nena deiyok ning ara, el si ara ragi, fia mitik ninguk ulul bukni, aning roti bun deice deibice ura, weik arye nelamle touk, Allah arye ninye weik lyeplirye, sik talima talinamle ning ara, deiyok kouplye talak ara, mitikanun ulul bukni, aminyan talak ara fia weik upnin banamle. Danatam, danatam nirya weik kipnin banamlarya. Tonok kil arye, ‘Roti dapnun’ tenen, roti telen ning deipmok kan-kan arye, roti nena deiyok ning dobuka, roti bun noutamak dongobuk ura, akan-kan dabanmoka ani, roti ara weik arye nebuk. Awinibuk touk, Allah arye ninye weik lyeplirye sik talima talilya ara, atonun weik upnin banamle,” Yesus arye nyabuk.
40013034	Winipmanto yupu aning winibuka nyabuk touk, Yesus arye peterenmok talak ara, ‘Ayupu kekepnuyap’ tenen, abulubuka talye wekmek nang, sik kekena ati, domon yupu ap, winipmanto yupu ap, weik tonap peterenmok. ‘Ayupu deiyok anye,’ nyana kumce, domon yupu deice aryuk peterenmok. Laka arye kum peterelamuk.
40013035	Domon yupu deice aryuk peterenmok ning ara, Allah yupu laka nyananye, nabinye nyalamuk touk upnamuka ati, peterelamuk. Nabi Asap arye nyalamuk yupu ara, ani. ‘Allah arye, “Na peterenamne talak ara, domon yupu ap, winipmanto yupu ap adeice aryuk peterenamne. Allah arye aning-aning nirya kintinipdeibuk talak, aniryuk dipdongobuka anoutam talak nirya, Allah arye duknyamuk ning nirya ara, winitalak ara, laka kibuka nyanamne,” nyabuk.’ Ayupu ara, Mazmur yupu noutamak, nabi Asap arye nyalamuk.
40013036	Yesus arye atalye bulubuka wekmek nang ati, adomon yupu nyabukop ura, anang asukum uk batakukce, el yuk aik wekelbiyuk. Aik akunum wekukop ura, elce wipdeiyamuk nang, sik 12 nang el dam yanuka asipdeyik. “Naie, tonok wa noutamak, teleb ning ap, malye ning ap, ansinibuka pabuk nyapmom ning ara, yupu nong laka nyapsilyame,” nyabuka morobik.
40013037	Asipdeyikop ura, Yesus arye el mapu 12 nang ati laka nyabuk. Teleb yo duk pabuk ning deiyoknye bira, na Ninye Mi Koprop Atonunye, na tia.
40013038	Wa nyapmanua ara, tukwak mutuku im sirya mutuku sirya nirya ati nyapmanue. Teleb yo duk ara, Allah akunum lyebukce sik talima talilul ninye ati nyapmanue. Malye yo duk pabukce, palamuk ning ara, Malye winin ning Deiyoknye, Isa Mutuku Dongonye el yupu kekebuka fia malye winin nang ati nyapmanue.
40013039	Wa deiyoknye lik tenebukce, malye yo duk dokuknye bira, ara, Isa Mutuku Dongonye el tia. Wa noutamak dokamik ning wisibuk ura kwinibikce, bulubuka tonok ak deibik talak ara, sirya daknamle talak winipnamle ning ati nyapmanue. Koun ning wisibuk ning bulubuka tonok ak deibik ning ara, na im deice fil don nang, sik malaikat arye winipnamak ati nyapmanue.
40013040	Sik wa win nang arye, talye palamuk ning malye ning kwinibukabikce, koubuka uku dongobik touk, na Yesus arye ninye mutuku-mutuku nirya ati yupu lipsisikuka bokolin talak, ninye nirya bokukabnirye, yuk-yuk deipnamne talak ati nyapmanue. Diba tenena kumce, malye uk wininyak ninye ara, bokukabnirye, wenebuka uku din mutuku dongopnamne ati nyapne.
40013041	Ara na Ninye Mi Koprop Atonunye birye, na im deice fil don nang malaikat dopdeipniba, Allah arye taliliba, mutuku-mutuku nirya unamak nang kan-kan arye, malye unyak ninye ap, malye una deiyok ning ap, wibuka dopropnamake.
40013042	Doprobikirye, amalye unyak nang ap, malye ning nirya ap dobuka, uku din mutuku dopkwetepnamake. Dopkwetebikiba, uku dilye talak ara, aninye arye kanye imun kanye bobuka, weik arye engenamake.
40013043	Aning akunum winibikcop ura, Allah arye talyamukba, diksukumuk wininyak ninye ara, Allah ap, im deice unamake. Kiting deiplirye, dirina weik ulamle touk, diksukumuk wininyak ninye ara, im deice unamak talak ara, Allah arye aninye taliplirye, im deice unamle mutuku noutamak ara, sikda weik mambul ninye anya arye, fia teleb ubuka unamake. Ati, anggun amol aupsilyop ura, ayupu kekepmanto ululum nang ara, na nyapmasin yupu moubuka kekepnululume. Yesus arye nyabuk.
40013044	Ayupu nyabukop ura, domon yupu tonap nyabuk. “Allah arye ninye weike lyeplirye, anggun talima talisilye atonun ning ara, nyapnusine. Yuk nang ara, ‘Malye nang arye nun dekna weik ning ubula dopropsikcak’ tenen, tuku palibuka duknyamik bukni, tonoknye talye mangkau asa banmokce, aduknyamik ning eibuk. Eibukce, ‘Yuk nang arye, adekna weik ning doprobikcak’ tenen, elce aning dobuka ila tonap moubuka duknubuk. Dunubukce, utenebuk. ‘Awa tuku deknyop ura, adekna weik ning awa noutamak, tuku palibuka duknubuka deiamuk ning ababye doproptinye,’ tenebukce el min arye talyamuk ning nirya dekukabukce libuka, awa talyamika deiyok nang dam biyukce, ayo bok deice arye awa tuku dekuk.” Yesus arye nyabuk. Tonda, ayupu nyabukop ura, ayupu atonun ning ton nyabuk.
40013045	“Tonok dekna deiyoknye birye, dekna weik ning bace atonun ning, el si ara mutiara ati, ‘Mutiara deknun’ tenen, fia epnin banmok.
40013046	Epnin banmoka ani, fia weik teleb ning eibuk. Eibukce aning fia patabukba, ‘Adekna weik ning mutiara deknun’ tenen, el min arye talyamuk ning nirya dobuka, yuk nang dam dekukabukce, elce eipmok ning, dekna weik mutiara dekuk.” Yesus arye adomon yupu nyabuk.
40013047	Yesus arye adomon yupu nyabuk. Allah arye ninye weik lyeplirye, sik talima talinamle ning, atonun ning ara, adomon yupu nyapnusine. Tonok talak ara, ninye arye, ‘Mekin bal dopropnuyap’ tenen, mekin bal yangan ning mekwen noutamak dongobikba, mekin bal aning-aning nirya weik arye wekik.
40013048	Wekikce, akunum langdibuk ura, amekin bal donmeka deiyok nang arye, mekin bal yangan ning erebuka dobukabukce, mekwen lilkwa binuka deibik. Deibikce, mekin bal nirya dipdeyikce, mekin bal wibukabikce, mekin bal teleb ning dobuka, mekin bal lin ning fumbisik dongobik. Bukni, malye mekin bal ara, talyak buru tam uk donokik.
40013049	Anang arye mekin bal wibuka dipdeyikce, ton ning ara dokola deibuka, ton ning ara buru donokik touk, Allah arye sirya daknamle talak atonun winipnamle. Ara, el im deice fil don nang malaikat arye, ninye mutuku-mutuku nirya bokuka deibikirye, “Malye uk unyak ninye ani, telebuk unyak ninye ara ani,” nyabikirye, bokuka yuk-yuk deipnamake.
40013050	Nyabikirye, malye un ninye ara, uku din mutuku donokice ura, uku arye dinmaliba, aninye ara, kanye imun kanye bobuka weik arye engenamake.
40013051	Ati, Allah arye ninye weik lyeplirye, anggun talima talinamsil ara, aning atonun ulule nyapmasin yupu ara, kekepmalum do? Yesus arye wipdeiyamuk nang, el mapu 12 nang, ati nyabuk. Nyabuk ura, sikce, “Nun kekepmabe,” nyabik.
40013052	Nyabikop ura, Yesus arye nyabuk. “Aning ati ara, winipmanto ara, tonok aik deiyoknye birye, el dokola ning delilu ak, anyaik fum arye, minop talak deiyamuk ning babye, winiryuk deipmalye ning babye dobuka lakak deiplirye, fil dolamle touk, sikda, Musa sekamuk yupu peterena deiyok nang ababye, atonun unamake. Ara, ‘Allah talisilirye winilye ning anye,’ nyabuka, nyasinye yupu kel kiplumce, na mapu upmunyop ura, minop nyalamik yupu ap, na winiryuk nyasinye yupu ap dukdongobuka peterenamlulume,” Yesus arye nyabuk.
40013053	Yesus arye adomon yupu nirya akunum nyabukop ura, amutuku batakuka, tuku bisik arye yukak mapnin balamuk.
40013054	Sik mapnin balamika ani, Yesus el mutuku koprop, Nasaret mutuku koulukik. Koulukuka biyikce, Nasaret mutuku noutamak daulamik bukni, Yahudi yala nang arye Allah yupu peteren aik, Yesus wekukabukce, Allah yupu peterenmok. Peterenmok talak ara, fia teleb ubuka peterenmoka ati, el yupu kekenmek nang arye ngalukunmek. Ngalukunmekce nyanmek, “Anye bira, el peterenmal yupu ara, dan mutuku arye kel kibuk do? Yata weik kel bikna nang arye peterebikba, weik kele kibukce teleb ubuka peterenmasil do? Yata mutuku arye ninye kum winipmanto ning, mambul fil dona ati, mikip deiyok ning arebikba afil donmal do?” nyabuka ngalukunmek.
40013055	“Anye bira, ara nun mutukunye birye, Yusuf elce deibuk mi do? Anye bira yo cakuka marikna memebuka dolinye koprop ulule. Diba de, nun makal kil Maria arye deibuk mi ara, el akunum atia. El weit kopropa capu ara, Yakobus ap, Yoses ap, Yudas ap, Simon ap, sik amutuku unyake.
40013056	Tonda, el weit kilapu ababye, nun ap aunmabe. Anye bira, nun akunum kel kibupa anya arye, dan mutuku kel kibukce yanuka peterenmasil do?” nyanmek.
40013057	Nyabikce, Yesus ati yu ubukba, ‘Anye bira nun lik’ tenen, Yesus ati batakik. Winibikop ura, Yesus arye anyaik wekmek nang nirya ati nyabuk. “Allah arye aminyan winipnamle ning laka nyanyak nang, nabi nang arye sik mutuku kopropa batakuka yuk mutuku bikcop ura, yuk nang arye sik yupu kekebuka, kanye deibuka kinyake. Bukni, nabi nang arye, sik yala nang ap, sik asik nang ap, sik mutuku nang ap arye, kum kibikirye batakanyake,” Yesus arye nyabuk.
40013058	Yesus el mutuku koprop nang arye, el ti lik ubuk ning ati ara, amutuku noutamak nirya ara, ninye sirya dakna fil ap, ninye kum winipmanto ning ap, weik arye fil kum dobuk. Mitikanun uk fil dololamuk. Winibuk ning ara, Nasaret mutuku noutamak ulamik ninye nirya, sik dib kum tenebik ati, Yesus arye el mutuku kopropa noutamak ara, ninye kum winipmanto fil weik arye kum dololamuk.
40014001	Yesus el mapu arye peterepra balamika ati, ninye weik arye, Yesus el si kekelamik. Ninye weik kekelamika ati, sikce laka nyalamikba, amutuku talyamuk deiyoknye birye, Raja Herodes babye kekebuk.
40014002	Yesus el fil dolamuk ning, Raja Herodes kekebukce, walwal arye nyabuk. “Se, anye bira Yohanes arye winilule. Yohanes Pembaptis ara, ya arye ngang seklopsinye bira, akunum kam bukuke. Akunum kam bukuka ati, amikip deice arye ninye kum winipmanto ning fil dolule,” walwal arye nyabuk.
40014003	Raja Herodes arye Yohanes Pembaptis obuka deiyok ara ani. Raja Herodes elcuk yupu nyapdeibukba, el yin talin nang arye Yohanes Pembaptis tapu koubuka deibikce, wenen aik dongobik. Herodes arye Yohanes dobuka wenen aik deibuka deiyok ara, ani. Herodes el weit Pilipus arye domuk kil Herodias ara, Raja Herodes arye dopromuk.
40014004	Dopromuka ati, Yohanes arye Herodes biti nyalamuk. “Anda an weit el kil dopluma deice, Allah arye ‘Yuk nang kilapu dolona kume, winina meme,’ nyamuk yupu ara, ance yanipmalame,” Yohanes arye Herodes ati, nyalamuk.
40014005	Yohanes arye nyalamuka ati, Herodes yu ubukba, elce, ‘Yohanes optinye,’ tenelamuk bukni, Yohanes nyalamuk yupu kekelamik ninye arye, ‘Yohanes ara, Allah el yupu laka nyananye, nabi ulule. Elda, telebnye,’ tenelamika anya arye, Herodes arye, ‘Aninye arye derepnikcak’ tenen, ilil ubukba, ‘Yohanes opnamne, tenepse ning ara, dawaplye,’ tenebukce, batakuk.
40014006	Batakuk bukni, Raja Herodes el deiamik sum akunum ubuk ura, weik kwalina kwalibuka deibukba, el kayapu nang weik dilyayik. Sik akwalipmok ning dinmek talak ara, Herodes el kil Herodias, el kilmu mot yanuka senmokba, sik anang nirya arye, kanye deibuka dinmek.
40014007	Herodes arye asenmok kilmu ati, kanye deibukce, akilmu ati nyabuk. “Yata ning do, an patapkil ning ara moropniminyop ura, dipkoprop aripnukine,” nyabuk. Tonda, Herodes arye “Talya kum nyapmakine, ance patapkilye touk nyapniminyop ura, fia dipkoprop arepnamakine,” nyabuk.
40014008	Nyapdeibukop ura, akilmu anyaik batakuka, el lin ulamuk aik biyuk. Biyukce el lin Herodias biti asipdeyuk. “Nongo, Raja Herodes arye arepnamnil ning ati, yata ning moropnaman do?” nyabuka asipdeyuk. Asipdeyukba, Herodias arye tamubuka nyabuk. “Nyapnulyame. ‘Yohanes Pembaptis el ya ngang sekuka, el kisok tam pala yangan ning deice deibuka arepnutume,’ nyabuka moropnulyame,” nyabuk. El lin birye nyapdeibuk touk, adip aryuk tamubuka, akilmu Raja Herodes bukmokak binuka morobukce nyabuk. “Yohanes Pembaptis el ya ngang sekukamince, kisok ara, pala yangan ning deice ak yangabdeibuka, ‘Winitalak arepnutum’ tenen, patanmanile,” nyabuk.
40014009	Nyabuka morobukop ura, Raja Herodes arye, ‘Se aning ara, yata wiripnun do?’ tenen, malye kanye bobuk. Malye kanye bobuk bukni, elce nyalinmok yupu ara, el kwalina dilyanmek nang nirya arye, akunum kekenmek ati, ‘Aning ara kum arepnune, kum nyaptinye,’ tenebuk.
40014010	Utenebuka ati, Raja Herodes arye ninye olina deiyoknye biti, nyabuk. “Yohanes el ngang ya sekuka, el kisok boyanilyame,” nyapdeibuk ura biyuk.
40014011	Anye birye Yohanes wenena aik deiamikak biyukce, Yohanes ngang ya sekukabukce, pala ning deice ak, el kisok dongobuka deibukce, akilmu dam deibuk. Bobiyukce aribukba, akilmu arye aning dobuka, el lin Herodias binuka aribuk.
40014012	Aning nirya akunum winibukba, yuk nang arye laka nyabik ura, Yohanes el yupu kekebuka melibuka dobolbalamik nang kekebikce yayikop ura, Yohanes el nong dobukabikce, ninye weilamik keil deiya bobinuka weibik.
40014013	Yohanes ninye mek dongolamuknye obika ati, yuk nang arye Yesus dam binuka nyabikba, kekebukce bico ubuk ura, ‘Na ara ninye una kum mutuku didik selbinune,’ tenebukce mek lia yo deice wekuka bukukce, Galilea mekwen deice biyuk. El ap, el mapu sik obarye (12) nang ap, sik yuk banmek bukni, mekwen deice banuyik talak ara, yuk nang kekebikce, ‘Nun ap epdanamap’ tenen, asik dana-dana dam nang nirya arye, mekwen lilkwa bisik bik-bik abuka banmekce, Yesus binuyukak biyik.
40014014	Yesus ap, el mapu ap, mek lia yo lukuka delilbiyikce, Yesus tukwak tikilbiyuk ura, amutuku yupa weik wekmek ninye ara eibuk. Eibukce, awekmek ninye ati, Yesus arye bico tenebuk. Aninye arye, yukak uk dilamuk ninye bobuka boyanmek nirya ara, Yesus arye kwetebuk.
40014015	Tuba kwetena ap, peterena ap, wininmok bukni, kiting kumupnuyuk talak ara, Yesus el wipdeiyamuk nang, sik 12 nang, el yupu kekebuka melibuka balamik nang arye, Yesus dam nyalyayik. “Naie, ninye kumak unmaba anya arye, kiting akunum kumupnula ati, abulupmak ninye ati, ‘Anggunda bilulume,’ nyabuka bokeibminba, amutuku noutamak yuk-yuk aik malbitingce, sik din ning dekuka diptinge,” nyabuka nyalyayik.
40014016	Nyabik bukni, Yesus arye el mapu sik 12 nang ati nyabuk. “Sik aninye yuk mutuku bana kume. Anggun na mapu aryuk aninye ati, sik din ning areplulume,” nyabuk.
40014017	Nyabukop ura, sik 12 nang arye tamubuka Yesus ati nyabik. “Kume naio, nun din ning roti pamu barye ap, mekin bal bitinye ap, anyuk upmasila ati, yuk din ning ton kum dekeipyop ura, aninye fia weik ati, aupmasil ning ara mitik ati kum areptibye,” nyabik.
40014018	Nyabikop ura, Yesus arye, “Aupmasil ninguk na dam boyalulume,” nyabuk.
40014019	Nyabukop ura, Yesus arye nyapdeibukba, el mapu arye yupa weik wekmek ninye ati nyabik. “Anggun yupa yuk-yuk, maning deice yuk-yuk bokuka buklulume,” nyabik. Akunum bukikop ura, Yesus arye el mapu, aroti pamu barye ap, amekin bal bitinye ap, arepnamek ning ara dobuka, im deice dipdeyuk. Dipdeyukce, Allah ati, “Telebe,” nyabukce, aroti ara tobukabukce, ‘Na mapu 12 nang arye, abukmak ninye ati aripnuyaka’ tenen, aribuk. Tonda, amekin bal bitinye kalibuka el mapu aribukba, abukmek ninye ati, aroti ap, amekin bal ap, bokuka aripra banmek.
40014020	El mapu arye abukmek ninye ati, aning bokuka aripra banmekba, dobukabikce dinmek bukni, akunum boubukop ura, kwal batakik ning ara, dobukabikce, libuka tonok ak deibik. Yesus el mapu 12 nang arye bulubuka libuka deipmek ning ara, aling atonun ning, el si ara bakul weik ning, 12 deiyamika arye libuka deibik.
40014021	Aroti ap, mekin bal ap, dinmek nang ara, kilapu mapu kum nukik bukni, sal demuk nukika ara, yupa weik 5.000 ninye dipra banmekce unmek. Abukmek nang ara sal demuk nukik.
40014022	Aninye weik 5.000 nang, sik din ning aribikba dibikop ura, adip aryuk Yesus arye el mapu 12 nang ati, nyabuk. “Anggunda minopce mek lia yo arye mekwen deice banmamunya ani, mekwen otam binamalulume. Na ara, awekmak ninye ati, ‘Telebe dabilulume,’ nyapnune,” nyabuk.
40014023	Nyabuk ura, el mapu mekwen deice akunum biyikbuk, awekmek ninye ati, “Telebe, dabilulume,” nyabuka, amutuku batakuka, Yesus arye el yuk, ‘Allah moropnun’ tenen, amutuku deice welebuk. Yesus Allah morona uk unmokbuk, inipmanto akunum ubukop ura, Yesus el yuk amutuku deice unmok bukni, el mapu ara mek lia yo arye Galilea mekwen deice bisik noutamak banmek.
40014024	Sik ‘Otam binamap’ tenen, mekwen lilkwa batakuka, pera mekwen noutam bayik talak ara, urasin deibuka banmek. Banmek bukni, urasin deibuka banmek tam arye, weik mok piripna yayukba, yo lakase mikip arye bukunmek bukni, asukum arye binmanto kum ubuk.
40014025	Sik amekwen deice tuba banmek ani, bereknamalya ati, tulik bisik yalamle talak ubuk ura, Yesus mekwen deice yanibuka, el mapu banmekak biyuk.
40014026	Banmoka ani, sik dam biyukop ura, sikce Yesus el mekwen deice yanibuka banmokak eibik. Eibikce, ‘Ara isa do, ninye kanya banmal do?’ tenen, sik lukdayikce ilil weik ubukba, “Dibik nang kanya yanmasil ani,” nyabuka weik arye ngalukik.
40014027	Ngalukikba, adip aryuk Yesus arye, “Na aunmana ati, anggun ilil una meme,” nyabukce, “Ilil una kumce, kanye lamapdongobuka banamalulume,” nyabuk.
40014028	Nyabukop ura, Peterus arye Yesus ati nyabuk. “Naie, an dipkoprop aunmaminyop ura, ‘Mekwen deice yayo,’ nyapnutumba, na arye mekwen deice yanibuka an dam yanune,” nyabuk.
40014029	Peterus arye nyabukba, Yesus tamubuka, “Telebe anda yalyame,” nyabuk. Nyabuk ati, Peterus ‘Yesus dam binun’ tenen, mek lia yo deice sakuka, mekwen deice yanibuka banmok.
40014030	Mekwen deice yanibuka banmok talak ara, weik mok piripna donmokba eibukce, ilil weik ubuk arye, mekwen noutam wekukba mekwen singnipmanto ukuk ati, Peterus arye Yesus ati, “Se, naio, na melibuka dopropnilyame,” nyabuka morobuk.
40014031	Morobukba, Yesus adip aryuk Peterus el taruk talibuka doprobukce, nyabuk. “Ance, ‘Winiptinye do, kum do?’ tenen, kanye bokoltonmakila ara, yata ati do? Anda, na ti mitiktonunuk dib tenepmanilama arye, mekwen singnipmanto upmakile,” nyabuk.
40014032	Nyabukop ura, Yesus ap, Peterus ap, mek lia yo welebuka bulbirik. Mek liya yo welebuka, sik anang ap bulbirikop ura, weik mok piripna donmoka ara tunimabuk.
40014033	Tunimabukop ura, Yesus el mapu 12 nang arye, ‘Se’ tenen, mambul kanye bobikce, el si erena ati, ayupu nyabik. “Anda, dipkoprop Allah el Mi Koprop ulyame,” nyabik.
40014034	Mek liya yo arye mekwen deice banmeka ani, mekwen kup-kup otam Genesaret mutuku biyukop ura, mek lia yo binuka lukuka deibik.
40014035	Lukuka deibikce, mek lia yo deice tukwak sakuka tikilbiyik talak ara, adip aryuk sik min arye epdanmek nang aunmekce, Yesus el nong kel bikikce, ‘Yesus atia,’ tenebik. Utenebikop ura, amutuku-amutuku noutamak nirya lak nyalbanmekba, amutuku noutamak ulamik ninye nirya, kekenmekce, uk aning-aning nirya dilamuk ninye bobuka, Yesus dam boyanganmekba, kwetenmok.
40014036	Atonun ton, Yesus balamukak nirya ara, uk dilamne ninye nirya delilbalamikce, aninye arye Yesus ati, “Uk dilamlye ninye arye, an ongopmalam butum aling mouse ak bolpipkiting do?” nyabuka morolamik. Morolamikce, el butum aling mouse ak bolfilamik nang nirya ara, uk kwetelilamuk.
40015001	Ura, Farisi nang ap, yuk Yahudi yala nang nirya ap ara, sik din talye mangkau asa kum dilamik. Sikda, Musa sekamukce nyapdeiamuk touk, ‘Kanye talima malye upsilyak’ tenen, taruk mek liknaryuk dilamik. Sik apu yapu, Yahudi yala sik deiyok nang winilamik touk, sik babye aning uk talibuka ulamik. Aning-aning nirya tenelamika ati, tonok talak ara Farisi nang ap, Allah arye, ‘Wininamlulume, aning ara kum wininamlulume,’ nyapdeibukba Musa arye sekeiyamuk yupu peterena deiyok nang ap, Yerusalem mutuku anyuk Yesus ulamuk aik bulubuka dilyayik. Dinmek bukni, Yesus el yupu kekebuka dobolbalamik nang ara, din dinmek.
40015002	Sik din dinmek talak ara, Farisi nang arye, ‘Kanye talima malye upsilyak’ tenen, taruk mek liklamik touk, Yesus el mapu ara taruk mek kum ilikmekce talye urdem dinmeka ati, Farisi nang arye Yesus ati nyabik. “An yupu kekebuka dobolbakikce nang ara, nun apu yapu arye mem yupu nyapdeiamsika atonun, kum wininyake. Sikda, taruk mek ilikna kumce, talye urdem dinmake. Winibuka dinmak deice arye, nun apu yapu nyapdeiamsik yupu yanipmaka ara, yata deiyok ati do?” nyabik.
40015003	Nyabikop ura, Yesus arye tamubuka nyabuk. Sik Farisi nang ara, Allah elce “Wininamlulume” nyalilamuk ati, sik Allah yupu laka nyalamik nang sekamik yupu ara, akunum bataklume. Anggunda, talye ninye arye peterelamik ning yupu uk talibuka winilulum ning ara, yata ati do? Anggunda Allah elce, “Wininamlulume,” nyalilamuk yupu bataklumce, ‘Nun apu yapu peterelamik ning, ayupu uk talibuka wininamabe,’ tenemunce winimunye ning ara, laka nyapnusine.
40015004	Ara, Allah arye nyapdeibukba, Musa arye ayupu sekiamuk. ‘Anggun ni yapu ap, anggun nin yapu ap, kibuka kil-kil asa arye melinamlulume. Yata kil do, yatanye do, anggun ni yapu ap, anggun nin yapu ap ati, malye yupu nyabikcop ura, wenebuka opnamlulume.’ Musa arye nyapdeiamuk.
40015005	Musa arye nyapdeiamuk bukni, sik Farisi nang arye nyanyake. Tonoknye birye el li ap, el lin ap ati, “Aning-aning nirya arepkitinye bukni, Allah el si erena ati arepnamna ati, aning nirya ara melibuka kum arepnusine,” nyaptue. Nyapturye, el li ap, el lin ap, kum arelantuop ura, anggun Farisi nang ara, “Aning ara telebe, Allah ati arina ara, weik mambul anya arye, anggun nin yapu ap, anggun ni yapu ap ati, melibuka arina ara dauplule,” nyalulume.
40015006	Ayupu nyamunya deice arye, Allah yupu yaniptabuka malye kilulume. Anggun apu yapu peterelamik ning kekelamlumce, peteremunya deice arye, Allah nyalilamuk yupu nirya yaniltamunce, malye-malye uk winilulume. Yesus arye sik Farisi nang ati nyabuk.
40015007	Nyabukop ura, ayupu ton nyabuk. “Allah el yupu laka nyalamuknye Yesaya arye anggun ti nyapdeiamsuk ning ara, dipkoprop nyapsuke. Anggunda talye yupu nyabuka, malye ululum nang anya arye, Yesaya arye anggun malye winilulum touk wininyak nang ati, sekdeiyamuk yupu ara anyapnusine. Allah arye nyapdeibukba, nabi Yesaya arye sekamuk yupu atia.”
40015008	Allah arye nyabuk. ‘Anang ara, sik talye nyaltakne yupu deice arye, nong bol deice uk na ti si erenenyak bukni, sik kanye talima noutamak ara, dipkoprop na ti kanye deibuka kum talininyake.
40015009	Na si erenyak nang ara, talya uk wininyake. Sik peterelamik yupu ara, ‘Winina telebe, winina meme,’ nyabuka nyalamak yupu ara, ninye kanye aryuk peterenyak yupu uk peterenyake, nyabuk.’ “Allah arye nyapdeibuk ura, Yesaya arye sekamuk.” Yesus arye Yesaya nyamuk yupu dobuka, anang ati nyabuk.
40015010	Yesus arye nyabukop ura, awekmek ninye nirya ati, ayupu tonap nyabuk. “Na dam bulubuka yalulume,” nyabukba bulubuka yayikop ura, ayupu nyabuk. “Anggun nirya na yupu moubuka kekepmunce, ‘Deiyok ani’ tenen, kel kiplulume.
40015011	Yata ning do nirya, ninye nong buru tam ulye ning nirya ara, dilulumba, si bam bol bisik arye anggun mun fum wekesulul bukni, adeice arye anggun talima malye kum winilisulule. Aning kum bukni, anggun talima ap, anggun kanye ap noutamak ulye ning ap, malye tenelulum ning ap ara, talima noutamak tenemunya deice arye, malye winilulume. Winibuka malye umunye ning deice anggunce anggun bidamnye ati malye winililalulume,” Yesus arye Farisi nang awekuka kekenmeka ati nyabuk.
40015012	Nyabuk ura, aminyan talak, el mapu arye Yesus dam yayikce nyabik, “Naie, anyapmamu yupu ati, Farisi nang yu upmalba, derenmakiaka ara, bikmalam do?” nyabuka asipdeyik.
40015013	Asipdeyikba, Yesus arye tamubuka adomon yupu deice arye nyabuk. “Yata ning do nirya, na ni im deicanye, elce aning-aning nirya kum kouamuk ning ara, yating ap, nong ap, nirya kwiniplopnamle. Ara talye palamle ning ati kwiniplopnamle.
40015014	Ati, na mapu anggun ti nyapsine. Anggunce sik Farisi nang ati, tenena kume, sik dauplye. Sik Farisi nang ara, bisik peterena deiyok nang atonun unyak bukni, dipkoprop ara asing kun nang atonun unyake. Tonok asing kunanye birye, yuk asing kunanye biti, ‘Na arye an taruk talibuka teleb bisik bobinukine,’ nyaplirye, bobuka banmaliba, bisik noutamak weik fum wamlyak barikirye, sik bitinye nang kote sakarurake. Sik Farisi nang ara, na mapu koprop kum unyake. Sik Farisi nang ara, asing kun nang atonun unyak nang ati, dauplye, nyapsine,” Yesus arye el mapu 12 nang ati nyabuk.
40015015	Nyabuk ura, Peterus arye Yesus ati, morobuk. “Naie, kanye talima malye ulisulul ati, domon yupu deice nyapmasilam ning ara, laka kibuka laka nyapsilyame. Ayupu nong ara, laka nyapsilyame,” nyabuka morobuk.
40015016	Asipdeyukba, Yesus arye tamubuka nyabuk. “Anggunda tuba walwal upmasil ati asipdenmanulum do? Na nyapman ning ara moubuka kum bikmalum do?
40015017	Na nyapmasin yupu deiyok ara, ani. Yata ning do nirya, nun dinmabiba, nun mun fum weksilirye, nun talima malye kum kilisulule. Nun dilamap ning ara, talima fum kum wekesulul bukni, mun fum uk mapmasilya, dei yaltakanyabe. Talya din ning dilamibya deice arye, Allah yupu kum yaniltakanyabe,” nyabuk. [Yesus ayupu nyabuka deice arye, “Din ning aning-aning nirya dilamibya deice arye, talima malye kum kilisulule,” nyabuka laka nyapsuke.]
40015018	Nyabukop ura, ayupu ton nyabuk. “Bura tam ulamle ning arye, nun nong fum weksiliba, nun talima malye kum kilisulule. Aning kum bukni, ninye talima noutamak malye tenenyap ning ara, ‘Aupmal ning ara, kanye arye dopropnune,’ tenebibya deice arye, malye winibibyop ura, awininyaba deice arye, talima malye ulisulule. Din ning dinyaba deice arye, talima malye kum ulisulul bukni, anggun talima noutamak malye tenepmunce, malye winimunya deice aryuk, Allah el yupu yanilulume. Anggun malye winimunye ning deice, anggunce anggun bidamnye atibuk kanye talima malye kililalulume.
40015019	Ninye talima malye upliba, anoutam arye elelamle ning ara, ani. Malye tenena ap, ninye ona ap, sik ninye dolana ninye batakukabikirye, yuk nang kil alubuka dona ap, kil talye-talye yona ap, ubula dona ap, yuk nang ati malye-malye yupu nyabuka minina ap, tilila yupu nyana ap, anirya ara, anggun talima noutamak malye una deiyok ning aupsilya deice arye malye kililalulume.
40015020	Amalye tenelulum ning nirya ara, kanye talima noutamak welebuka, malye winipmunyop ura, talima malye kilisulule. Taruk mek likna kum dib aryuk, din ning talya mangkau asa dipmunyop ura, talima malye kum kilisulule,” nyabuk. Yesus arye el mapu 12 nang ati laka nyabuk.
40015021	Yesus ara, Genesaret mutuku batakuka welebanmoka ani, Tirus mutuku ap, Sidon mutuku ap, dam biyuk.
40015022	Amutuku noutamak Kanaan tam ulamuk kil, Israel yala kum kil arye, Yesus dam yayuk. El kilmu talima noutamak ara, isa arye talyamuka ati, utenebuk. ‘Na kilmu talibuk isa ara, Yesus arye dobuka aisa yakuka buru dopkweteptu’ tenen, Yesus ati morolyayuk. Morolyayukce ayupu nyabuk. “Naie, anda nun deiyoknye ulyame. Anda, Daud yalanye birye deipkuknye birye, na ti bico tenebuka melipnutume. Na kilmu isa talyamuka deice arye, fia ikin ubukba, kanye imun kanye bolula ati ara, ance na kilmu kweteptume,” nyabuka morobuk.
40015023	Nyabuka morobuk bukni, Yesus arye akil ati, yupu tonok babye kum nyabuk. Tunim ana uk ubuk. Winibukop ura, akil arye fia morona uk unmok ati, Yesus el mapu arye Yesus ati nyabik. “Akil ara, morona uk unmasila ati, ‘Bilyame,’ nyapminba, bilye,” nyabik.
40015024	Nyabikop ura, Yesus arye tamubuka sik ti nyabuk. “Akil ara, Israel yala kum kil bukni, na ni birye dopkwetepnuka ara, Israel yala kum ninye dam bobana ati, kume. Israel ninye bukni, domba basam weilamlanye kum upliba, domba basam talye balamak touk, ‘Kanye walwal unyak ninye, Israel ninye lyepnamle’ tenen, na ni birye dopkwetepnuke,” Yesus arye nyabuk.
40015025	Nyabuk ura, akil arye Yesus el dam yayukce, ‘Si erepnun’ tenen, gutam tuku dipdongobuka morobuk. “Naie, anda Daud yala nang arye deipkiknye, ance bico tenebuka melipnilyame,” nyabuka, weik arye morobuk.
40015026	Akil Israel yala kum kil arye morobukop ura, Yesus arye akil ati adomon yupu deice arye nyabuk. “Mapu kwaning kum dipmakibuk, sik kwaning dalubuka kam dam donokona kume. Teleb ning ara, mapu akunum dinmakca ani, sirya akunum dibikcop ura, kam arebikiba, kam arye dina telebe,” nyabuk.
40015027	Yesus arye nyabuk bukni, adip aryuk tamubuka, akil arye Yesus ati nyabuk. “Naie, dib nyapmanilam bukni, mapu dinmakca dam banmalye kam arye, bun pupdopba batakikce ning ara, talye mangkau arye dilule,” nyabuk.
40015028	Akil arye nyabukop ura, Yesus arye tamubuka nyabuk. “Ance na ti weik arye dib tenepmanilama ati, an moropmanila atonun, an kilmu talibuk isa ara akunum yakwetepmanaba bindople. Ati, winitalak an kilmu telebuk unmale,” Yesus arye nyabuk. Yesus ayupu nyabuk touk, anyabuk talak aryuk, akil el kilmu talyamuk isa bindobukba, telebuk ubuk.
40015029	Yesus arye amutuku batakuka balamuka ani, Galilea mekwen kup-kup tam biyuk. Daulamuka ani, yuk sum ara, mitik mutuku kon deice welebuka biyuk. Amutuku deice welebuk ura, amutuku noutamak ulamik bukni, dana-dana tam ulamik ninye bulubuka yupa weik arye Yesus dam wekelyaik.
40015030	Amutuku ninye nirya yupa weik arye, bulubuka yayik talak ara, sik tam ninye, aik bulamik ninye ap, asing kun ninye ap, uk arye bite ikilamuk ninye ap, yupu luba ninye ap ara, uk aning-aning dilamuk ninye ap, ‘Yesus arye kwetepnusil’ tenen, sik kayapu nang arye, auk dilamuk ninye bobuka Yesus dam delilyayik. Delilyayik ura, Yesus arye auk dilamuk ninye nirya kwetelinmok.
40015031	Yesus arye kwetelimokba, sik yupu lup nang yupu teleb ubuka nyanmek ning ton, ara sik uk arye bite ikilamuk ninye tonda, aik bulamik nang ap, teleb ubuka banmek ning ap, tonda, asing kun nang teleb ubuka elinmek ning ap, amutuku wekmek ninye dinmekce, ngalukunmek. Ara, awekmek ninye nirya arye, Yesus elce ninye kwetenmok ning elinmekce, ngalukunmek. Ngalukunmekce, “Sik Israel ninye talilirye, mikip arye melilul Allah ara, el fia telebe,” nyabuka el si erenmek.
40015032	Winibukabikce, Yesus dam daunmek bukni, like winilye akunum ubukba, aninye sik din kum ati, Yesus arye el yupu kekebuka el ap, neika melibuka balamik nang ati, “Yalulume,” nyabukba, yayikop ura, ayupu nyapdeibuk. “Aunmak ninye ara, na bico tenenune. Sik din ning mitikanun boyanmek bukni, like winilye mabupu anya arye, sik din ning akunum dibikce, fia din bulung unmake. Din patanmalibuk, ‘Anggun mutuku tamubuka bilulume,’ nyabibyop ura, ton ninye pera mutuku arye yayika ati, din kum dibikirye, ‘Bisik ak bukbicak’ tenen, anggunda bilulume, kum nyapnune,” nyabuk.
40015033	Yesus arye nyabukba, el mapu sik 12 nang arye tamubuka nyabik. “Nunda fia buru mutuku noutamak unmaba ati, ninye weik unmaka anya arye, sik din ning arina ning ati ara, dan mutuku dekelbitibye do?” nyabik.
40015034	Nyabikop ura, Yesus arye tamubuka nyabuk. “Anggun aupmasil din ning roti ara, yata barye aupmasil do?” nyabuka asipdeyuk. Asipdeyukba, sikce, “Roti ara, tek barye aupmale. Tonda, mitik mekin bal, bitinyeto winilyeto aning uk aupmasile,” nyabik.
40015035	Nyabikop ura, Yesus arye abulubuka wekmek ninye nirya ati nyabuk. “Anggun tuku deice buklulume,” nyabukba, bukik.
40015036	Sik bukikop ura, aupmok din ning roti tek barye ap, mitik mekin bal ap, dobukabukce, Allah ati, “Telebe,” nyabuka morobukop ura, aroti ap, amekin bal ap tobuka, el mapu aribukba, sikce bokuka, awekmek nang nirya ati, arinmek.
40015037	Arinmekba aninye nirya dinmekani, akunum boubukop ura, kwal deibik. Dinmeka ani, kwal batakik ning ara, Yesus el mapu arye bulubuka, weik bakul aling arye tek barye libikop ura, akunum langdibuka deibik.
40015038	Asum ara, abulupmek ninye kan-kan, kilapu ap, mapu ap, kum nukik bukni, sal demuk nukuka, yupa weik 4.000 nang dinmek.
40015039	Sik aninye arye akunum dibikop ura, Yesus arye aninye ati, “Telebe anggun mutuku tamubuka bilulume,” nyabukba, banmek talak ara, Yesus ara, ila tamubuka mek lia yo deice welebukuk. Yesus ap, el mapu 12 nang ap, bukikce Galilea mekwen deice banmek ani, yuk mutuku el si Magadan mutuku biyik.
40016001	Magadan mutuku binuka daunmek bukni, Farisi nang ap, Saduki nang ap, Yesus dam yayik. Yesus dam yayikce, ‘Yesus ara, Allah el mikip deice arye dipkoprop afil dolul do, kum do?’ tenen, Yesus asipdeyikce winipdeyik. Sikce nyabik. “ ‘Allah arye dopdeibukba, el mikip deice arye fil dolule,’ tenepnukiyaba ati, ninye kum winipmanto ning ap, sirya dakna fil ap, dopsilyame. Aning dopminyeba eibipye ura, dib tenepkitibye,” nyabuka asibuka, Yesus ati piripdeyik.
40016002	Piripdeyikba, Yesus arye tamubuka nyabuk. “Anggunda, sintam uplye talak im teleb uplirye, mutuku sirye dirina aklyop ura, ‘Ambusum dou mapnamale,’ nyalulume.
40016003	Tonda, inin talak im sukuplirye, dua kunuklyop ura, ‘Arup ap, ambusum ning ap, mok deneplirye cenamle,’ nyalulume. Mok cena ap, dou mana ap ati ara, mutuku urasin eipmunce kel kilulum bukni, na wininye ning ap, peterenun yupu ap, ‘Deiyok ani’ tenen, fia dipkoprop kum bikilulume.” Yesus arye nyabuk.
40016004	Yesus arye anang ati, lik tenebukce, yupu nyabuk, “E, atalak winilul ning ara, ‘Allah el mikip deice arye dipkoprop fil dolul do?’ tenenululume. Yata ati, ‘Ninye winipmanto kum fil dopsutu’ tenen, asipdenmanulumce, winipdenmanulum do? Dipkoprop nyapsine, winitalak ululum ninye ara, malye-malye uk winimunce, Allah ati batakuka yuk ninguk talibuka ululum ninye ati ara, anggunda ninye domice kilapu batakuka, talye kilapu yoldalamak atonun ululum atia. Anggunce, ‘El Yesus ara, Allah arye dopdeibuk tenepnululume’ tenen, ninye winipmanto kum fil dopnirye, pitin kum kipdeipnamsine. Allah yupu laka nyalamuknye Yunus arye winilamuk ning atonun winipnamasin ati, akunuma. Yuk mambul fil, ninye kum winipmanto ning ton fil kum dopnamsine.” Yesus arye sik Farisi nang ap, Saduki nang ap ati nyabuk. Nyabukce adip aryuk anang abatakuka, el mapu ap, mek lia yo wekuka bulbiyikce, Galilea mekwen deice banmeka ani, mekwen kup-kup otam biyik.
40016005	Sik Galilea mekwen, ‘Atam arye, otam binuyap’ tenen, sik binuyik talak ara, Yesus el mapu ara, sik din ning roti kum libikce, luba kibuka biyik. Luba kibik ati, roti kum libikce, talye kanye bobuka, urdem panabuka, mek lia yo deice bukuka biyik.
40016006	Mek liya yo deice bukuka banmek talak ara, Yesus arye el mapu 12 nang ati nyabuk. “Farisi nang ap, sik Saduki nang ap, sik malye wininyak ning ara, mitikanun uk nyabikiba, yuk nang kekebikce deice arye, malye winin ning weik wininyaka anya arye, roti nena deiyok ning ara, roti bun mitikanun uk dongonyak bukni, weik arye balamle touk ulule. Ulula ati, sik Farisi nang ap, Saduki nang ap, sik roti nena atonun ara, ‘Aning arye malye winisulule’ tenen, fia kalikuka dinamlulume,” nyabuk.
40016007	Yesus arye roti nen ning yupu nyabuka ati, Yesus el mapu kekebikce, ‘Ayupu nong anye’ tenen, moubuka kum tenebik ati, ‘Deiyok dan do?’ tenen, sik biyuk yupu talinmek. Yupu talilamekce, “Ara nun roti din ning libuka kum boyanmapa ati, ayupu nyapmasile,” tenebikce nyapdayik.
40016008	Sik yupu talipdanmek ning ara, Yesus kekebukce, sik ti nyabuk. “Anggunce, ‘Se, Roti din ning kum lipmaba ati, nyapmasile,’ nyapmaluma ara, yata ati do? Anggun asing elina ap, amol kekena ap, moubuka kum tenepmalumce nyanmalum do? Anggunce na ti mitikanun uk dib tenepmanulum nang atia. Mitikanun uk diba tenepnulum deice arye, na nyasinye yupu kum kekepmanto nang unmalum do?
40016009	Asing ap, amol ap, aupmasilye bukni, moubuka kum elimunce, na nyanye yupu ati, ‘Deiyok ani’ tenen, kum kekenululum do? Na min arye, ninye kum winipmanto fil dopmasi ning ara, kum biklum arye do? Yupa weik 5.000 ninye wekmekbuk, roti din ning pamu barye uk aupmok bukni, na arye, tobuka arepsibuk, akunum dibikop ura, anggunce weik aling arye, din kwal bulubukaplumce, yata barye aling libuka deiplum do? Akunum luba kiplum do?” nyabuka, Yesus arye el mapu ati asipdeyuk.
40016010	Nyabukop ura, Yesus arye tamubuka ila tonap asipdeyuk. “Yupa weik 4.000 ninye wekmekba, roti din ning tek barye uk upmokbuk, na arye tobuka arepsiba, dibikce batakik ning ara, weik aling arye, yata barye libuka deiplum do? Akunum luba kiplum do?” nyabuka asipdeyuk.
40016011	Asipdeyukop ura, ayupu ton nyabuk. “Na winipse ning nirya akunum eipluma ati, yata deiyok ati, walwal arye nyanmalum do? Anggunce, ‘E, roti kum dinmaba anya arye, Farisi nang sik roti nen ning ati, malye upsilyak’ tenen, moubuka kalikildanamlulume, nyapmasile, tenepmaluma ara, yata ati do? Talya din ning roti nena deiyok ning ati kum nyapsine. Aning ara kume. Sik Farisi nang ap, Saduki nang ap arye, sik malye wininyak ning ara, roti nena deiyok ning nelamle touk un ning ati ayupu nyapsine,” Yesus arye el mapu ati nyabuk.
40016012	Ayupu nyabukop ura, adeice arye el mapu moubuka kel kibik. Sikce tenebik. Ura, winira bikmabe. Ninye arye roti dana ati, roti nena deiyok ning mitikanun dobuka, roti bun noutamak dongobikiba, weik arye balya ani, roti weik arye nelamle touk, sik Farisi nang ap, Saduki nang ap, kanye talima malye tenenyakce, peteresinyak yupu, ‘Mitika ababye kekepmunce, sik kanye tenen ning nirya babye malye upsilyak’ tenen, nyapmasile. Aning ati ara, ‘Moubuka umunce, anang sik yupu kum kekenamlulume’ tenen, nyapmasile. ‘Talya roti nena deiyok ning ati kum nyapmasile’ tenen, moubuka kel bikik.
40016013	Amutuku batakuka welebikce, bisik mapnin balamika ani, Kaisarea Filipi mutuku biyik. Biyikop ura, Yesus ap, el mapu 12 nang ap arye amutuku noutamak, yupu talipmek talak ara, ayupu ton asipdeyuk. Yesus arye el mapu ati asipdeyuk. “Yuk nang arye nada Ninye Mi Koprop Atonunye ati, yatanye teneninyakce, nyaninyak do?” nyabuk.
40016014	Nyabuk ura, sik nirya arye tamubuka nyabik. Ton nang ara, “Yohanes Pembaptis” nyakinyake, ton nang ara, “Ara Allah yupu laka nyalamuknye nabi Elia ulule,” nyakinyake, ton nang ara, “Allah el yupu ap, elce aminyan talak winipnamle ning ati laka nyananye ulule,” nyakinyake. Ton nang ara, “Anye bira, Allah yupu laka nyalamuknye, nabi Yeremia dibuk bukni, winitalak ila tamubuka kam bukuka daulul darepa,” nyakinyake. Yesus el mapu arye, Yesus ati nyabik.
40016015	Nyabikop ura, Yesus arye el mapu 12 nang ati tamubuka asipdeyuk. “Anang nirya ara, nyaninyak bukni, anggun na wibuka deipsise mapu ara, na ti, yatanye tenenululumce nyanululum do?” nyabuka asipdeyuk.
40016016	Asipdeyukba, Simon Peterus arye tamubuka nyabuk. “Nai Yesuso, ‘Ninye mutuku-mutuku nirya noutamak, ninye weik lyeplirye sik kanye talima talinamle’ tenen, Allah arye wipdeiamkuknye, anda Kristus ulyame. Anda, Allah el Mi Koprop ulyame,” nyabuk.
40016017	Peterus arye nyabukba, Yesus arye tamubuka nyabuk. “Anyapmanilama ara, ninye arye kum peterepkike. Na Ni Allah im deice ululnye birye, laka kibuka peterepkukba, kel biklume. Aning ati ara Simono, an ni Yona birye deipkuknye bira, telebuk unamlyame.
40016018	Peterus anda, dib teneplumce, winitalak ara, ‘Anda Allah el Mi Koprop Kristus unamlame’ nyapmanilama anya arye, fia bulamle keil atonun ulyame. Ninye arye tuku palibuka mutuku yangan keil deice, aik ayukumna ikuka dolamak touk, yata nang do nirya, an nyapmanilam atonun diba tenebikceop ura, Allah el mapu kipdeipniba, sik kanye talima ap, kanya ap, mikip unamake. Mikip weik kibuka ukirye, weik upnin banamake. Na ti dib tenepnikirye, na mapu weik upnin banamak ning ara, dipna deiyok isa mer ap, sik deiyoknye Isa Mutuku Dongonye ap arye, na mapu ati kum bisipnamake.
40016019	Tonda, ‘Ninye weknuyak’ tenen, aik deiyoknye birye buplan kukne ning kunci dobuka, buplan kukeipliba weklamak touk, na arye Peterus anda, buplan kukna deiyoknye kipdeipkine. Ara, ‘Allah arye ninye mutuku-mutuku nirya noutamak ninye weik lyeplirye, sik kanye talima talinamsiak, ninye ayala-yala nirya wektinge’ tenen, na arye an ti kunci atonun ning, deiyok ning akunum aripkine. Ara, ance na yupu peterepminya deice arye, dib tenebikirye, na unyak im deice yanganamake. Ance, ‘Winina meme,’ nyabuka yupu seknalam yupu ara, im deice babye, Allah arye ayupu atonun ati, akunum yupu sekelule. Aning atonun ance, ‘Winina telebe,’ nyapnalam yupu ara, im deice babye, Allah arye atonun, ‘Winina telebe,’ nyabuka akunum nyalule.” Yesus arye Peterus ati nyabuk.
40016020	Nyabukop ura, Yesus arye sik nirya ati ayupu nyabuk. “Na ara, ninye mutuku-mutuku nirya noutamak arye, ninye weik lyepnirye sik talima talinamne. Na ara weik deiyoknye, Ninye Lyena Deiyoknye, Mesias nyalamaknye, na aunune. Bukni, winitalak ara yuk nang ati, ayupu laka min kum nyalbinamlulume,” nyapdeibuk. Yesus arye el mapu ati ayupu nyapdeibuk.
40016021	Yesus arye anyapmok yupu moupdeibukce, el nong deice ikin ning deipnamik ning ap, kanye imun ning upnamuk ning ap, el mapu 12 nang ati, deiyok koubuka peterenmokce nyabuk. “Na ara Ninye Mi Koprop Atonunye unune. Na arye Yerusalem mutuku binyop ura, sik Yahudi yala nang sik deiyok nang ap, Allah arina ati deiyok nang ap, Allah arye, ‘Winamlulume, aning kum wininamlulume,’ nyapdeibukba, Musa arye sekeiyamsuk yupu, mem yupu peterena deiyok nang ap, anang nirya arye na ti, ‘Nun like’ tenen, bataknikirye, ikin ning weik na nong deice deipnikirye opnamniyake. Opnikcop ura, dipmanyani, weipnikcop ura, like winilye sum arye, ila tamubuka Allah arye kam bukeinamnile,” nyabuk.
40016022	Ayupu nyabuk ning ara, lak akarye nyamokba, Peterus arye Yesus talibuka yukak biyukce, anyanmok yupu ati yupu sekuk. “Naie, aning ara fia kume. ‘Winibuka winipnikirye, opnamniyake,’ nyanmasilama ara, fia kum winipnamkiyake,” nyabuka wenebukce, yupu sekuk.
40016023	Peterus ap, Yesus ap, yukak binmarikce, Peterus arye yupu sekukop ura, Yesus arye tamubuka, Peterus ati nyabuk. “Peterus anda yukak bilyame. Na kum dinukine. Allah arye teneamnuk touk, akunum nyapdeiamnukba, ‘Wininamne,’ tenepse ning, ance yukupmanilama anya arye, winira Isa Mutuku Dongonye atonun wininmanilame. Allah arye patapliba, tenelul ning kum bukni, talya nang arye pataplyeba tenelamak touk, tenepmalamce ayupu nyapmanilame,” Yesus arye Peterus ati nyabuk.
40016024	Nyabukce, el yupu kekebuka dobolbalamik nang ap, abulubuka wekmek nang nirya ap ati, “Na dam yalulume,” nyabukce ayupu ton nyanmok. Yata kil do, yatanye do, na ti diba tenepnikirye, na dobolyanganamniyak nang ara, sik ning atibuk, ‘Aning mambule,’ kum tenenamake. Sik wenebikiba dipnamak nang uk, wanwanun yo bobuka talya mangkau asa balamikirye, ‘Akunuma, anang arye oplopnamniaka ara telebuka, na kam unmana ara mambul kume,’ tenenyak touk, na mapu ababye, ‘Yu nang arye opnamniak do?’ tenena kumce, sik kam un ning ap, sik patalye ning ap atibuk, kum tenenamake. Yesus dib tenenyaka ning ati ara, yuk nang arye opnukcop ura, ‘Ara mambul,’ kum tenenamake. Na yupu uk kekebuka dobolyanganamniake.
40016025	Aning ati ara, yata kil do, yatanye do, na ti diba tenenyakba, yuk nang arye, “Opnuyabe,” nyabikiba, ilil upliba, ‘Nun kam una ap, nun bidamnye ati patapsilye ning ap, aning uk mambule. Na tenepce,’ tenebuka batakaninyak ninye ara, aminyan talak Allah arye weneplirye opliba, dibikcop ura, ila tamubuka tonap, sik kam bukuka fia kum unamake. Bukni, na ti diba tenepnica, deice arye, yuk nang arye obikiba, dipnamak ninye ap, na yupu dobuka peterelbica ati, opnamak ninye ara, sik nong dipnamak bukni, sik kanye ara, na ap neika fia kam unamabe. Allah arye aninye ila tamubuka kam bukdeipliba, aninye ara fia kam unamake.
40016026	Tonoknye birye, aning-aning yala weik talyamtuba, na ti diba kum teneamnuturyuk dipturye, uku din mutuku bitop ura, atalyamtu ning nirya awamtu bukni, el kanya babye dipmatua ati, el talyamtu ning deice arye lyepmimitu do? El talyamtu ning arye, el ti ila tamubuka teleb kipdeipmimitu do? Ara, fia kume. Aning nirya arye teleb ubuka kum deiptue. Anggun kam una deiyok ning ap, anggun kanya ap ara, yatato ning deice arye dekuka doproptum do? Kume, fia kam una ara, dekmanto kum ning atia.
40016027	Ara, talye ati kume. Na ara Ninye Mi Koprop Atonunye, na ni el urasin fia teleb ulirye, dirina weik ulya atonun, na babye atonun upyop ura, Allah arye kwepdeibukba, el im deice fil don nang, malaikat ap, ansinibibyop ura, tukwak yanamabe. Yanamap talak ara, tukwak ninye nirya wenebuka lipsisikuka bokeipnamne. Yata ninye do nirya, sik winilamikce ning atonun, na arye moubuka dipdebuka nuknirye lipsisikuka bokeipnamne. Ara malye winin ninye ati wenebuka opnamne. Teleb winin ninye ati dekna ning aripnamne. Yesus arye awekmek nang ati nyabuk.
40016028	Nyabukop ura, ayupu ton nyabuk. “Na dipkoprop yupu nyapsine. Anggun mening dam atikmalum nang kan-kan ara, ton nang ara, ‘Allah arye mutuku-mutuku nirya noutamak arye, ninye weik lyeplirye, el mikip deice sik talima talinamle’ tenen, na ara Ninye Mi Koprop Atonunye yanamne talak min kum uplye talak ara, kum dipnamake. Sik aninye ara awinipnamle ning eipnamake.” Yesus arye awekmek ninye ati nyabuk.
40017001	Ayupu nyabukop ura, daulamika ani, like naku barye sum akunum mabikop ura, Yesus arye winilye nanguk dobuka, weik mutuku dup welebik. Yesus ap mutuku dup welebik nang si ara, Peterus ap, Yakobus ap, el weit kopropa Yohanes ap, Yesus ap, sik uk amutuku welepmekce eiunmek.
40017002	Sik amutuku dup welebikop ura, el mapu arye adinmek bukni, Yesus ara el urasin yuk ubuk. Yesus el urasin yuk dayukce, kiting deiplirye til fia daklamle touk dirina weik ubuk. El urasin dirina weik ubuka atonun, el butum aling kurubukce, dirina weik ubuk.
40017003	Winibukop ura, sik awinilye nang tikmek dam arye, minop talak ulamrik nang ara, nabi Elia ap, Musa ap, tikilyarikba, Yesus ap, Musa ap, nabi Elia ap, neika tikikce, yupu talipmek.
40017004	Sik ayupu talipmek talak uk, Peterus arye Yesus ati nyabuk. “Naie, nun aunmaba ara, fia teleb ati, nun winilye nang arye bara asik ton doptibye. Ton aik ara an ti, ton aik ara Musa biti, ton aik ara nabi Elia biti doptibirye, asukum uk uptibye,” Peterus arye nyabuk.
40017005	Peterus arye ayupu tuba nyanmok talak ara, sik amutuku dup unmek bukni, dua arye sik tikmek mutuku nirya palibuka lelipdongobuk ura, adua kan-kan arye, Allah arye ayupu nyabuk. “Aunmalanye bira, na Mi Koprop ulula ati, el ti na kanye fia delinune. Anggun nirya ara el yupu fia moubuka kekenamlulume,” Allah arye nyabuk.
40017006	Allah arye nyabukba, Yesus el mapu awinilye nang kekebikce, ilil weik ubukba, kanupdobikce tukwak amubuka mabik.
40017007	Winibik bukni, Yesus el taruk arye el mapu sik nong talibukce, nyabuk, “Anggun ilil una meme. Anggun nirya buklulume,” Yesus arye nyabuk.
40017008	Yesus arye ayupu nyabuk ura, adip aryuk sik awinilye nang arye, sik tikmekak dana-dana dipdeyik bukni, ninye yuk nang ara, nabi Elia ap, Musa ap kum eibik. Sik winilye nang ap, Yesus ap, sik uk aunmek.
40017009	Amutuku dup arye tamubuka kouluka yangamek talak ara, Yesus arye awinibuk ning nirya, ‘Yuk nang ati laka nyalbikcak’ tenen, yupu sekuk. “Na ara Ninye Mi Koprop Atonunye opnikiba, dipnirye kam buknyop ura, amutuku deice winipmalba eipmalum ning ara, aminyan talak laka nyalbinamlum bukni, winitalak ara yuk ninye ati laka nyalbana kume,” nyabuka yupu sekuk.
40017010	Aminyan ara, sik anang arye Yesus ati asipdeyik. “Allah arye, ‘Wininamlulume, aning ara kum wininamlulume,’ nyapdeibukba, Musa arye sekeiyamsuk yupu peterena deiyok nang arye, ‘Elia minopce yanamle bukni, aminyan sirya talak ara, Allah arye dopdeipnamlanye, Ninye Lyena Deiyoknye, Mesias nyanyaknye bira, nabi Elia aminyan yanamle,’ nyanyak yupu ara, yata deiyok ati nyanyak do?” nyabuka asipdeyik. Asipdeyikbuk, Yesus arye tamubuka nyabuk.
40017011	“Sikce, ‘Nabi Elia minopce yanmalirye, aning-aning nirya lipsisikuka kintinipdelinamle,’ nyanyaka ara dipkoprop nyanyake.
40017012	Bukni, na dipkoprop nyapsine. Winitalak ara, nabi Elia ulamuka atonunye akunum yayuke. Minop talak arye, ‘Elia yanamle,’ nyalamik ara, Yohanes yanamuka ati nyalamik. Nyalamik touk, Yohanes akunum yayuk bukni, winitalak unyak ninye ara, kum bikik. Kum bikika ati, Allah yupu laka nyalamik nang, sik nabi nang arye, Allah yupu deice sekamik touk, winitalak ara amutuku unyak deiyok nang arye anye Yohanes biti, ‘Optibye,’ tenebuka patalamuka atonun akunum winibik. Anye, el ti winibik touk, na babye, Ninye Mi Koprop Atonunye ikin ning na nong deice deipnikirye, sikce obuka bataknamniyake,” Yesus arye nyabuk.
40017013	Nyabukop ura, el mapu arye, ‘E, nabi Elia atonunye nyapmala ara, Yohanes arye dib tenen, ninye dobuka mek dongolamuknye biti, nyapmasila’ tenen, kel kibik.
40017014	Sik welepmek mutuku deice arye koulukikce, amutuku amutam bataka binmek nang unmeka dam yayik. Yaikop ura, Yesus el mapu tupne barye bataka binmek nang ap, yuk nang ap, unmekak yayik.
40017015	Atikmek nang kan-kan tonoknye Yesus dam yayukce el ti, ‘Si erebuka kipnun’ tenen, gutam tuku dipdongobukce, ayupu nyabuk. “Naie, na mi ara isa talyamuka deice arye, fia kanye imun upmalce, donmale. Isa talilye talak nirya ara, isa mikip arye dobuka, tuku deice pouklopliba, si ula weik sakalule. Tonda, isa talyamukce, ‘Uku fum ap, mekwen fum ap, opnamle’ tenen, dongolbalule.
40017016	Winilya ati, ‘An mapu arye, aisa yakdonoknamak’ tenen, moropman bukni, sikce aisa kum yakdonokmake.” Isa talyamuk mi el li birye Yesus ati nyabuk.
40017017	Nyabuk ura, Yesus ayupu kekebukce, atikmek nang nirya ati lik ubukba, ayupu nyabuk. “Anggun atalak umunye ninye ara, dib kum tenelulum ninye anya arye, fia malye winilulume. Na lik ati, ‘Yata barye talak arye anggun dam tuba unamne do?’ Tonda, ‘Teleb unamak do?’ tenen, batakna kumce, yata barye talak arye fia dinamsin do? Ati, isa talyamuk mi ara, dobuka na dam boyalulume,” Yesus arye nyabuk.
40017018	Yesus arye nyabuka ati, anang arye ami dobuka, Yesus dam boyayik. Boyayikop ura, ami talyamuk isa ati, Yesus arye nyabuk. “Ami talimak talipluma batakmince, kutukuka bilyame,” nyabuka yakwetebukop ura, atalak aryuk aisa ami talimak arye kutukuka biyuk. Biyukop ura, ami teleb ubuk.
40017019	Aminyan ara, Yesus ap, el mapu 12 nang ap, sik yuk aik fum wekik talak ara, el mapu arye asipdeyik. “Naie, ami talyamuk isa ara, nunce yakwetepmanto kum upmaba ara, deiyok yata arye do?” nyabuka asipdeyik.
40017020	Asipdeyikba, Yesus arye tamubuka nyabuk. “Anggunce aisa kum yakwetepmanto upmaluma ara, na ti dib tenepnuluma ara, fia mitikanun upsuk arya. Sumik duk fia mitik ning bukni, anggunce na ti dib tenepmanulum ning ara, amitik ning sumik duk atonun dib tenepnutum ura, anggunce omutuku ati, ‘An bidamnye aryuk erepdakuka, anyaka arye otam delilbilyame,’ nyaptumba, amutuku el bidamnye aryuk erebuka, otam delilbitue. Anyapmasin touk winiptumop ura, ‘Aning-aning nirya winipnuyap’ tenen, moroptum ura, winiptue. Dib tenepnumunce, moropnumunyop ura, kum winipmanto ning ara, ikin kum upsutue. Anggunce moroptum touk uptue.” Yesus arye el mapu 12 nang ati nyabuk.
40017022	Yesus ap, el mapu ap, amutuku batakuka, Galilea tam noutamak banmek. Ton atalak noutamak arye ayupu nyabuk. “Na ara Ninye Mi Koprop Atonunye bira, opnamniyake. Ara, tonoknye birye, ‘Yuk nang arye Yesus opnamak’ tenen, inipdaka yalye ura, sik anang arye na dobuka opnamniyake.
40017023	Opnikcop ura, dipmanya ani, like winilye sum akunum uplyop ura, tamubuka kam buknamne,” Yesus arye el mapu ati laka nyanmok. Lak nyamokba, Yesus el mapu 12 nang kekebikce, ‘Se nun ni Yesus opnamake’ tenen, bico ubukba, imun kanye bobik.
40017024	Yesus ap, el mapu ap, amutuku batakuka bisik mapnin balamika ani, Kapernaum mutuku biyikop ura, Yahudi yala nang sik Allah ati arilbalamik aik wekelban ati, pajak yo bok dona deiyok nang, Peterus el dam yayikce asipdeyik. “An peterena deiyoknye Yesus arye, Allah arina ap, el si erena ap ati, anyaik bana ati, dekna pajak yo bok arelul do, kum arelul do? Ara, Allah si erena aik talina deiyok nang arye, ‘Anyaik bana ati, pajak yo bok areplulume,’ nyapsikce talak ara, Yesus arye arelul do, kum do?” nyabuka asipdeyik.
40017025	Asipdeyikbuk, Peterus arye tamubuka nyabuk. “Kume, sikce nyapsikce talak ara arelule,” nyabukba, anang kekebikce, biyik. Biyikop ura, Peterus arye Yesus unmok aik wekuk. Wekuk ura, adip aryuk Yesus arye minopce nyabuk. “Simono anda yata ning tenepmalam do? Mutuku-mutuku nirya weik ninye deiyok nang arye, pajak yo bok dolonyak ning ara, sik mapu koprop arye arenyakba dolonyak do? Sik yuk talye nang aryuk arenyakba dolonyak do?” nyabuka asipdeyuk.
40017026	Yesus arye ayupu nyabuka asipdeyukba, Peterus arye tamubuka nyabuk. “Kume sik mapu koprop arye kum arenyake, yuk talye nang aryuk arenyakba dolonyake,” nyabuk. Nyabuk ura, Yesus arye, “Dipkoprop nyaplame. Weik ninye deiyoknye el mapu koprop sikcuk pajak yo bok kum arenyake. Aning ati ara, Allah el Mi Koprop na ap, ara anggunda na mapu ap, Allah arina aik bana ati dololamak yo bok, nunce kum arebibyop ura, aning babye telebuka.
40017027	Bukni, ayo bok dona deiyok nang arye, nun ti malye tenepsikcak tenen ati, anda Galilea mekwen lilkwa bimince, mekin bal youn ning dobuka, mekwen fum dongopminba, mekin bal tonok youpminyop ura, amekin bal si bama baktalibuka dileminba, derakma keil uang tonok awaplyop ura, dopropnulyame. Akeil uang ara, nun bitinye nang anyaik wekelbinunama dekna ati, akil uang deklyame. Akeil uang ara, dopropmince Allah el si erena aik deiyok nang ati, arel binulyame,” Yesus arye nyabuk.
40018001	Kapernaum mutuku anyuk tuba unmek talak ara, Yesus el mapu arye Yesus ati asipdeyik. “Allah arye ninye weik lyeplirye sik talima talinamle talak ara, nun kan-kan arye, yatanye tiklirye, minopce nun weik deiyoknye uplirye melinamsil do?” nyabuka asipdeyik.
40018002	Nyabuka asipdeyikba, Yesus sik bukmek kan-kan arye, mitik mi tonok yukubukba, yayukop ura, Yesus arye amitik mi dobuka, tikeibukce, ayupu nyabuk.
40018003	Na fia dipkoprop nyapsine. ‘Nun weik nang upnamap’ tenen, kanye talima erelamunya ara, bataklulume. Mitik mapu ara, sik kanye talima nimalya arye unyakce, du nang yupu kekebuka ulamak touk, sik bidamnye kanye tamubuka kum umunyop ura, Allah arye anggun ti lyepsilirye kum talinamsile. Lyepsilirye im deice babye kum weknamlume.
40018004	Aning ati ara, Allah arye ninye mutuku-mutuku nirya noutamak arye, ninye weik lyeplirye, sik kanye talima talinamle talak ara, amitik mi atonun talima lamapdongobuka arye ulamice ninye ara, Allah arye sik ti, minopce weik deiyok nang kipdeipnamle.
40018005	Tonda, yatanye do, yata kil do, amitik mi atonun ninye ati, bico tenenyakce, na si deice arye telebe nyabuka, aninye ati melilamikcop ura, ara na ti melinamniyake. Yuk ninye ati melibicop ura, ara na melin atonun ati nyapsine.
40018006	Bukni, yata nang do nirya, sik malye winilamikce ning deice arye, atikmal mi atonun ninye, talima lamapdongobuka ninye arye na diba tenenyak bukni, sik malye nang arye malye winipbikceba, anang ton eibikirye, ‘Sik anang wininyak touk na babye ton atonun winipnun’ tenen, malye winibikcop ura, Allah arye sik malye wininyak nang ati, minopce wenebuka opnamle. Ura yuk nang arye minopce malye ulamika deiyoknye bira, weik keil arye el ngang kirikuka, laut mekwen noutam dongoptingba, mekwen dipmimituop ura, ara wenena kanam ninge. Bukni, anang atonun nang ara, sik malye wininyak deice arye, yuk nang ati, malye winilinyaka anya arye, Allah weik arye anang ati wenepnamla ara ikin weik upnamle. Allah arye malye ulina deiyok ninye weik arye wenepnamla ati nyapsine.
40018007	Yata ning do, malye winilisusulba, Allah diba tenelulum ning ara, batakalulume. Tukwak mutuku noutamak ara, malye winilisulul ning ara, aupnamla ati, se tenebuka kanye imun usulule. Atonun winin ning ara, fia tuba awininamle bukni, amalye winin ning winililamak deiyok nang ara, sik fia kanye imun upnamle. Yuk nang ati malye ulina deiyok nang ara, Allah weik arye wenepnamla ati nyapsine, Yesus arye nyabuk. Ayupu nyabukop ura, ayupu ton nyabuk.
40018008	Anggun taruk arye talibuka malye winina do, anggun yan arye yanibuka bimunce, malye winina do, winibuka malye winipmunyop ura, amalye winina ati talipmamunye taruk ap, yan arye malye unak bimunce malye winipmamunye ning ap ara, seklopnamlulume. Teleb ning ara, tonok taruk ap, tonok yan ap aupmasilye dib aryuk, fil dobuka unamlulume. Ara kanam uka. Bukni, taruk bitinye ap, yan bitinye ap arye malye tuba winipmunyop ura, Allah wenepsilirye uku fia dilulak dopkwetepnamsil, ara fia mambule. Aning ara dipkoprop ikin upnamsile.
40018009	Tonda, anggun asing eipmunce, malye winipmunyop ura, danatam asing duk lukuka bataknululume. Teleb ning ara, tonok asing dem aryuk Allah arye ninye weik lyeplirye sik kanye talima talinamlak, im deice binamlume. Ara telebe. Bukni, asing bitinye dimunce, malye tuba winipmunyop ura, Allah weneplirye, uku din mutuku dopkwetepnamsil ati, fia mambule. Aning ara, dipkoprop ikine. Ati winina kume nyapsine. Yesus arye nyabuk. Nyabukce, ayupu tonap nyabuk.
40018010	Sik nirya arye, amitik mi kanye talima lamapdongobuka ulamle touk unyak ninye ati, ‘Aninye ara, sik mambul kume, daupmalye,’ tenena kume. Allah dib tenebuka, talima lamapdongobuka ulamice ninye ara, ‘Aninye ara mambul kume, daupmalye,’ teneluluma ati, anggun kanye moubuka unamlulume. Aninye ara, sik kalikna ati im deice fil don nang, malaikat, na Ni Allah dam unyaka anya arye, ‘Anang ara mambul kume,’ tenena meme. Anang ara sik kalikna malaikat arye laka nyalbikiba, ‘Allah kekeplirye, anggun ti wenepsilyak’ tenen, nyapmasina atia. Yesus arye nyabuk.
40018011	Yesus arye ayupu akunum nyabukop ura, winipmanto yupu ton nyabuk. “Na ara, Ninye Mi Koprop Atonunye birye tunimalamle ning atonun ning, ‘Eibuka lyepnamne’ tenen, yase. Utenen yasa ati, winipmanto yupu ton nyapnusine,” Yesus arye el mapu ati nyabuk.
40018012	Nyabukop ura, ayupu ton nyabuk. “Anggun kanye ara, yata tenepmalum do? Tonoknye el domba basam 100 ulamice bukni, tonok ninguk yukak banmalya ani, tunimaplyop ura, domba basam yupa weik 99 domba basam amutuku arye asukum uk batakuka, tunimap malye ning ati, ‘Amutuku noutamak ara, na domba tunimapmanil ning ara, daupmalye’ tenen, mangkau kilul do? Kume, domba basam deiyoknye birye, ‘Domba basam tunimap malye ning eipnun’ tenen, epra balule.
40018013	El domba basam 99 yukak kum banmakirye, tuba anyuk unmaca ati, mitikto kanye delilul bukni, tonok domba basam tunimap malye ning ati, eibuka balirye, akunum eiplyop ura, fia weik arye kanye delilule.
40018014	Adomon yupu nyapmasin touk, anggun Ni Allah im deice ululnye el kanye ara, amitik mi atonun, ninye tonoknye babye ton, ‘Na kum bataknamne,’ kum tunimanamake. Atonoknye babye ton lyepnamne. ‘Na mi kopropa unamle’ tenen, patapliba fia tenesulule. Allah arye tukwak ninye nirya ati, ‘Ninye tonok ton uku din mutuku bana ara, na like,’ tenelule.” Yesus arye el mapu 12 nang ati nyabuk.
40018015	Yesus arye nyabuk. “Dib tenenyak ninye, anggun ap neika ululum nang arye, anggun ti malye winipsicop ura, yuk nang ap kume, anggunce sik malye winipmasice nang damak bimunce, ‘Kao malye winipmanulum ning ara, anye,’ nyabuka, malye winipmasice ning ati, laka nyalbinamlulume. Malye kipdeipmasilinye kekepsilirye, ‘Telebe,’ nyapsilyop ura, kanye deipdamunce, neika ansinibuka unamlulume.
40018016	Bukni, kum kekeplirye, ‘Telebe,’ kum nyapsilyop ura, anggun kwit capu tonoknye do, bitinye nang do, dobuka neika bimunce, malye winipdeipsuknye, el dam binuka, yupu tonap lipsisikuka talinamlulume. Yuk nang ap yupu talilbinamluma deiyok ara, Allah yupu noutamak sekeiyamsuk touk, ‘Ninye bitinye nang do, ninye winilye nang do, anye bira, dipkoprop malye winibuke’ tenen, biktingce nyaptingop ura, ayupu kekepnamlulume. ‘Tonoknye birye nyaplyop ura, kum kekepnamlulume,’ nyabuka sekeiyamsuk touk winamlum tenen, nyapsine,” Yesus arye nyabuk.
40018017	“Anggun ap, yuk nang bitinyeto, winilyeto ap, binuka malye ulina deiyoknye biti yupu nyalbimunyeba, anye birye fia kum kekepsilyop ura, anggun mutuku bukni, Allah dib tenenyak ninye, yuk ninye sik kekena ati, sik dam binuka ayupu lak nyalbinamlulume. Kekebikirye, anang nirya arye malye winipmasilinye biti, nyabice yupu ton kum kekepsilyop ura, anggunce anye biti, utenenamlulume. ‘Anye bira, dipkoprop Allah diba tenena kum ninye, sik ulamak atonun ulule’ tenen, batakanamlulume. Tonda, amutuku talinyaka deiyok nang arina ati, ‘Pajak yo bok dona deiyok nang, sik malye ulamak touk, nun ti malye ulina deiyoknye, el ton atonun ulule,’ tenenamlulume. Winibuka tenepmunce, amalye ulina deiyoknye ap neika kum unamlulume,” Yesus arye nyabuk.
40018018	Nyabukce, ayupu ton dukdongobuka nyabuk. “Lupkina meme, na ti diba tenelulum ninye arye, anggun tukwak mutuku umunye talak ara, ‘Winina ara telebe,’ nyamunye ning ara, anggun Ni Allah im deice ululnye ababye, ‘Aning telebe,’ nyanamle. Tonda, anggunce, ‘Winina ara malye ning,’ nyamunye ning ara, anggun Ni Allah im deice ululnye ababye, ‘Aning malye ning,’ nyalule.
40018019	Dan mutuku do nirya, na ti dib teneplumce, na si deice arye bulupmunyop ura, na babye anggun unmamunyak uk neika unamabe. Na ap neika unamabe. Tonda neika unamaba ati, anggun Allah moronamlum talak ara, ninye bitinye nang kanye tonok tenebuka, moropmunyop ura, na Ni Allah im deice ululnye kekepsilirye, anggun moropmamunye touk melinamsile,” Yesus arye el mapu 12 nang ati nyabuk.
40018021	Yesus arye ayupu nyabukba, Peterus arye, Yesus ati asipdeyuk. “Naie, yuk dib tenenanye bukni, na ti malye upnilyop ura, like yata barye talak arye namin kipnamne do? Like tonok talak arye dipdongobuka, tek barye namin kipnamne do?” nyabuka asipdeyuk.
40018022	Asipdeyukbuk, Yesus arye tamubuka nyabuk. “Ance, ‘Like tek barye talak uk anye namin kipnirye, bataknamne,’ tenena kume. An kwit dib tenenanye birye malye winipkilyeba, namin kipnamlam ning ara, like yupa nirya ara, like yupa tek barye, ila tonap tek barye, ara like 77 kali deice arye namin kipnamlame. Ara, malye winipsikce ning ati, batakna kumce, fia namin kina uk wininamlume,” Yesus arye nyabuk.
40018023	Yesus nyabukce ayupu ton nyabuk. Allah arye ninye weik lyeplirye, anggun talima talinamsila atonun ning ati, winipmanto yupu nyapnusine. Ayupu ara, ani. Tonok mutuku weik ninye deiyoknye birye, el fil don nang tia doprobik yo bok kopropa ara, ‘Adip aryuk ayo bok tamubuka aripnikiba sirya daknune,’ tenebuk talak ara, el fil don nang deiyok koubukba, yayikop ura, deiyok koubuk.
40018024	Deiyok koubuk talak ara, el melin nang arye, tonoknye dobuka el dam boyayik. Anye bira, el deiyoknye yo bok yupa fia weik dopropmoknye el dam boyayik.
40018025	El yo bok tia dopropmoknye bira, tamubuka kum aripmanto ubuka ati, anang deiyoknye birye anye biti nyabuk. “Anye el nong ap, el kil ap, el mapu ap, el ning nirya ap dobuka, yuk nang dam dekmunce, ayo bok ara, anye tia talak ati dopromnuk yo bok ati, tamubuka pununa ati aripnamnilyame,” nyabuk.
40018026	Nyabuk ura, ayo bok dopropmoknye birye, gutam tuku dipdongobukce weik arye morobuk. “Naie batakmaniminyeba, aminyan ara na dopropse yo bok nirya punubuka aripnamkinca,” nyabuka morobuk.
40018027	Nyabuka morobukop ura, aninye deiyoknye birye el ti, bico tenebukce, ‘Dauplye,’ tenebuka el dopropmok yo bok ati mangkau kibuk. Mangkau kibukce, “Na ti tamubuka arina kume, talya mangkau asa dabilyame,” nyabukba, biyuk.
40018028	Yo bok weik dopropmoknye biyuk bukni, el ap neika fil dolamdiknye, anye el yo bok fia mitika aryuk tia dopromuka ati, el ngang talipnurubuka long-long abukop ura, yu asa arye, ayupu nyabuk. “Ance tia dopromlum yo bok ara, adip aryuk aripnilyame,” nyabuk.
40018029	Nyabuk ura, el ap fil neika dolamdiknye birye, gutam tuku dipdongobuka weik arye morobuk. “Se nai kwito, batakmaniminyeba, aminyan ara, na arye tia talak ati dopropkise yo bok nirya ara, punubuka aripnamkinca,” nyabuk.
40018030	Nyapdeyukba, anye bira el kwit birye nyanmok yupu kekena kum dib aryuk, yuk nang ati nyapdeibukba, anye dobukabukce, wenena aik dongobikce, nyabik. “Anda asukum uk ulaminya ani, ance tia talak ati doproplum yo bok aning nirya tamubuka aripmince akunum sirya dakminyop ura, batakdongopnamkiyabe. Kumop ura, wenena aik fum uk, afia unamlame,” nyabik.
40018031	Yuk fil don nang arye, winibik ning eibikce bico ubukba, sik deiyoknye el dam lak nyalbiyik.
40018032	Binuka lak nyabikba, adeiyoknye birye, el yo bok weik tia dopropmoknye biti, yukubukba yayukop ura, anye biti nyabuk. “Ance na yo bok weik tia dopromlum bukni, weik arye moropnulama ati, namin kipkisirye, ‘Ayo bok ara, tamubuka kum aripnamnilyame, daupmalye,’ nyapkise.
40018033	Na arye an ti bico tenebuka mangkau kiyamkisi touk, an yo bok tia dopropkuknye biti, atonun namin kipmatum bukni, bico tenebuka kum namin kipluma ara, teleb winiplum do?” nyabuk.
40018034	Nyabukce, adeiyoknye birye, fia yu ubukba, el yo bok tia talak ati dopropmoknye dobuka, wenena aik deiyok nang aribukba, anang arye el nong dobuka wenen aik dongobik. Dongobikce, “Aulamika ani, aning nirya akunum sirya dakuka akunum tamubuka ariplyop ura, batakdongobibiba, bitue. Kumop ura kume,” nyapdeibik. Yesus arye el mapu ati nyabuk.
40018035	Ayupu nyabukop ura, ayupu tonap, nyabuk. “Winipmanto yupu anyapmasin touk, anggun kayapu nang, yuk dib tenena nang malye upsikiba, kum namin kipmunyop ura, na Ni Allah im deice ululnye ababye, elce anggun malye winimunye ning ati, ‘Dauplye’ tenen, kum namin kilinamsile, kume kum daneipnamsile.” Yesus arye nyabuk.
40019001	Yesus arye ayupu nirya akunum nyabukop ura, Kapernaum mutuku batakuka bisik fia mapnin balamika ani, Galilea tam batakuka, Yordan mek koubuka bisik mapnin balamika ani, Yudea tam biyik.
40019002	Biyikop ura, Yesus minopce menekuka banmokbuk, el aminyan tam ninye weik aminyan yanganmekba, aninye sik uk dilamuk nang ati kwetenmok.
40019003	Tonok talak ara, Farisi nang Yesus dam yayikce, ‘Yesus ara, malye yupu nyapnul do, kum do? Malye yupu nyaptuop ura, nunce, “Elda fia malye winilulnye,” nyaptibya’ tenen, tenepce asipdeyik. “Musa sekamuk yupu deice, tonoknye birye el domtu kil ati, ‘Akil bataknune,’ teneplirye, adip aryuk talya lukparabuka bataktu do? Yata deiyok arye do nirya, anye teneplye touk, ‘Adeiyok ani, adeiyok atia, na kil bataknune,’ teneplye touk, adeice aryuk el domtu kil bataktop ura, aning teleb do, malye do? Musa arye ayupu sekeipsuk do, kum do?” nyabuka asipdeyikce, Yesus ati winipdeyik.
40019004	Asipdeyik ati, Yesus arye ila tamubuka aFarisi nang ati asipdeyuk. “Musa sekamsuk yupu nirya ara, min kum nyalulum do? Anyapnusin yupu kum kel kiplum do? Ayupu ara ani. ‘Allah arye aning-aning nirya kwepdeiyamuk talak ara, sal ap, kil ap, kwepdeiyamuk.’
40019005	Sal ap, kil ap kwepdeiamuk talak ara, Allah arye ayupu nyabuk. ‘Aning ati ara, tonoknye birye el li ap, el lin ap batakuka, el kil doplye talak arye dipdongobuka, dotalak ara, el ap, el kil ap, sik uk neika unamrake. Sik uk Ansinibuka neika urikirye, nong tonok atonun unamdake.’
40019006	Winiduraka ati ara, sik yuk-yuk kum ururake. Sik kanye ap, nong ap, tonok atonun ubuka unamrake. Aning ati ara, na arye nyapsine. Sal ap, kil ap dopdarikiba, Allah arye sik nong tonok atonun kipdeibuk ning ara, ninye arye wilibuka yuk-yuk kilina ara, meme. Ninye arye domice kilapu batakanya ara, fia malye,” Yesus arye, sik Farisi nang ati nyabuk.
40019007	Nyabuk ura, sikce tamubuka nyabik. “Ance ayupu nyapmasilam bukni, yata deiyok ati, Musa arye ayupu sekeipsuk do? Musa arye sekeipsuk yupu ara ani. Tonoknye birye, ‘Na kil bataknun’ tenen, surat sekuka el domtu kil ariptop ura, akil batakturye akil ati, ‘Anda bilyame,’ nyapturye bataktue. Ayupu ara, Musa arye nyabuka sekeiyamsuke. Asekeiyamsuk yupu ara, yata deiyok ati sekeipsuk do?” nyabuka, sik Farisi nang arye Yesus ati asipdeyik.
40019008	Nyabikop ura, Yesus arye ila tamubuka sik Farisi nang ati nyabuk. “Anggun apu yapu talima malye wamukba, Allah yupu kum kekelamikce, malye uk winilamika ati, Musa arye, ayupu nyabuka sekeiyamuk. Anggun apu yapu nang malye winilamik touk, anggun winitalak ululum ninye ababye atonun winilulume. Anggun dolulum kil batakalulum ning ara, Allah arye aning-aning nirya kwepdeiyamuk talak ara, sal ap, kilapu ap dopdanuka, daulamik talak ara, aning kum winilamik bukni, anggun winitalak ululum ninye aryuk winilulume.” Yesus arye, Farisi nang ati nyabuk.
40019009	Nyabukce ayupu ton nyabuk. “Na dipkoprop nyapsine. Yatanye do nirya, el dobuk kil arye, yuk nang ap talya yopdakiba, adeiyok deice aryuk akil bataktue. Aning ara mitikto telebe. Bukni, yuk deiyok nirya aupmatua babye, yuk deiyok deice el kil bataklirye, yuk kil doproplyop ura, ara malye ulule. Ara, yuk nang arye kilapu talye-talye yolamak touk winilule. Akunum domlum kilapu batakna ara, fia malye nyapsine,” Yesus arye, nyabuk.
40019010	Nyabuk ura, Yesus el mapu arye el ti nyabik. “Se, kilapu arye yuk nang ap, talya yolanyak deice aryuk, kil batakna ara mitikto telebe, nyanmasila ara, nun ikine. Ati, nun kanye ara, kil dona ara, dawaplye, kilapu kum dopnamabe. Kwit uk unamabe. Aning ara teleb atia,” nyabik.
40019011	Nyabikop ura, Yesus arye tamubuka nyabuk. Anggunce, ‘Kil dona ara, nun like kwit uk unamabe,’ nyapmanulum yupu ara, ninye nirya kekebikirye, fia kum winiptinge. Ayupu talya nyaplopting bukni, dipkoprop kwit uk kum uptinge. Allah arye, ‘Kwit unamak’ tenen, ton nang wibuka deiplirye, el mikip anang ati arepnilyop ura, ananguk ara, ayupu moubuka kekeptingce, kil dona kum dib aryuk kwit nanguk uptinge.
40019012	Kil kum doce nang ara, yala winilye unyake. Tonok ning ara, sik nin yapu arye deibice talak aryuk, sik den duruk kum wamlyeba, kil patana ton kum wamlye nang ara, kil fia kum donyake. Deiyok bitinye ning ara, ton nang ara, sik deiyok nang arye, sik amutam unyak melin nang ati, ‘Mambul fil uk donamaka anya arye, kilapu kum dolanamake’ tenen, anang sik den duruk donyak nang ara, kil kum donyake. Deiyok winilye ning ara, ton nang arye utenenyake. ‘Kil dobibirye, akilapu sik patan ning fia tenebibyop ura, Allah el fil uk tenebuka, afil teleb ubuka kum doptibye anya arye, Allah lyepsilirye, nun talima talisiliba, el fil uk tenebuka, afil uk donamap’ tenen, kilapu kum donyake. Sik bidamnye aryuk, ‘Kwit nanguk unamabe,’ tenebikirye, kilapu kum donyake. Anyapmasin nang do, yuk nang do, Allah arye, ‘Kwit nanguk unyakce, na fil uk donamak’ tenen, el mikip ariplye nang uk, ayupu kekebuka unyakce, kil kum donamake. Talya nang arye, aning kum winiptinge. Yesus arye, el mapu 12 nang ati nyabuk.
40019013	Yuk talak ara, ninye weik arye, ‘Yesus el taruk nun mapu sik nong deice deiplirye, teleb kipdeipnamle’ tenen, amapu sik ni yapu ap, sik nin yapu ap arye, sik mitik mapu weik arye bobuka, Yesus dam boyanganmek. Boyanganmek ura, Yesus arye wipdeibuk ati, el yupu kekebuka melibuka balamik nang arye, amapu sik ni yapu ap, sik nin yapu ap ati, “Anggun mapu bobuka, nun ni Yesus dam boyanganmaluma ara, bataklulume,” nyabuka yupu sekenmek.
40019014	Yupu sekenmek ati, Yesus eibukop ura, el mapu ati derebuk. Derebukce, ayupu nyabuk, “Mitik mapu bobuka, na dam boyanganmaka ara, telebuka. Mapu ara, na dam yangana telebuka. Sik amapu na dam boyangana ati yupu sekenmaluma ara, meme. Allah lyeplirye, sik talima talibirye, Allah el mapu unamak ninye ara, amitik mapu unyak touk, talima namin unyak ninye uk, Allah el mapu unamake. Amapu arye kanye bokoltona kum dib aryuk, na ti talya luparabuka diba tenepnikirye, lamapdongobuka unyak touk kum unyak ninye ara, na ti dib kum tenepnitinge. Ati, ‘Mitik mapu arye Yesus dam kum yanuyak’ tenen, ‘Yupu sekena ara bataklulume,’ nyapsine,” Yesus arye el mapu 12 nang ati nyabuk.
40019015	Yesus arye aunmek nang nirya ati ayupu nyabukce, awekelyanganmek mapu ati, ‘Allah arye amapu ati, teleb kipdeipnamle’ tenen, Yesus el taruk sik nong deice deibukce, Allah moronmok. Winibukop ura, amutuku batakuka, ‘Yukak binun’ tenen, banmok.
40019016	Yesus arye amapu ati, Allah akunum morobukop ura, sakwetebuka bayukbuk, bona talinanye tonok Yesus dam biyukce, Yesus ati asipdeyuk. “Naie, anda, peterena telebnye ulyama anya arye, yata teleb fil doptinya deice arye, Allah lyepnutu ura, bola koplobuka fia kam una deiyok ning doproptinye do?” nyabuka asipdeyuk.
40019017	Asipdeyuk ura, Yesus arye tamubuka nyabuk. “Ance, ‘Yata teleb fil doptinye do?’ nyapmanilama ara, deiyok ara, yata ati ayupu nyapmalamce, asipdemanilam do? Tukwak mutuku-mutuku nirya unyak ninye ara, tonoknye babye, teleb nang ton kum unyake. Dipkoprop teleb ululnye bira, Allah el tonok ulule. ‘Bol koplobuka fia kam una deiyok ning doproptinye’ tenen, patapkilyop ura, Allah arye, ‘Wininamlulume, aning ara kum wininamlulume,’ nyapdeibuk ati, Musa arye sekeiyamuk yupu mem yupu wamlye ning ara, ayupu nirya moubuka kekepmince, fia diksukumuk unamlame,” nyabuk.
40019018	Yesus arye nyabuk ura, abona weik talinanye birye tamubuka nyabuk. “Allah arye nyapdeibukba, Musa arye sekeipsuk yupu noutamak ara, dan yupu kekebuka unamne do? Ayupu nyanmanilama ara laka nyapnilyame,” nyabuka asipdeyuk. Yesus arye abona weik talinanye biti ayupu nyabuk. “Allah arye nyapdeibukba Musa arye mem yupu sekeiyamuk ning ara ani. ‘Ninye talya oltakana ap, ubula kil talya yoldana ap, yuk ninye sik ning ubula dolona ap, yuk nang ati minina yupu nyana ap, anirya ara, fia kum wininamlulume.’
40019019	‘Tonda, anggun ni yapu ap, anggun nin yapu ap ati, bico tenebuka kibuka melinamlulume. Tonda, an bidamang patan ati, bico tenepdamince, teleb ubuka uminye touk, ance yuk ninye ati bico tenebuka melilanamlyame.’ Ayupu ara, Musa sekeiyamuk yupu nyapmakine,” Yesus arye nyabuk.
40019020	Nyabuk ura, abona weik talinanye birye tamubuka nyabuk. “Naie, an nyapmanilam yupu ara, na mitikop arye kekelamsirye winilamsa anya arye, yata ning ton winipnamne do? Musa arye sekeipsuk yupu ton bataklamse ning ara, aupmal do?” nyabuk.
40019021	Nyabuk ura, Yesus arye anye biti ayupu nyabuk. “Ati, ‘Diksukumuk utinye’ tenen, dipkoprop patapkilyop ura, na arye nyapnukin ning ara, winipnulyame. Ara, an talyamlum ning nirya, yuk nang dam yo bok binuka dekmince, talya bona utotoa talina kum ninye, aning-aning nirya kum talinyak ninye ati, ayo bok arinamlyame. Talyamlum ning dekuka bona utotoa talina kum ninye akunum aripminyop ura, Allah arye fia teleb ning im deice deiyamkilye ning ara, aminyan binuka dopropnalame. Bona utotoa talina kum ninye akunum aripminyop ura, na yupu kekebuka dobolyanamlyame.” Yesus arye abona weik talinanye biti nyabuk.
40019022	Yesus arye ayupu nyabukop ura, abona talinanye urasin yupra kukabukce, malye kanye bobuka, kanupdongobuka biyuk. Anye bira, aning-aning weik arye talilamuknye anya arye, ‘Ayupu nyapnil ning ara, kum winiptinye’ tenen, malye kanye bobuka kanupdongobuka biyuk.
40019023	Biyukop ura, Yesus arye el mapu ati, ayupu nyabuk. “Na dipkoprop nyapsine. Allah arye ninye weik lyeplirye, sik kanye talima talinamle ninye ati, elce nyaplye ura, el amutam bukuka unamake. Bukni, ayupu ara sik bona weik talin ninye ara, ikin upliba, kanye imun kanye aryuk kekenyake. Kanam aryuk na yupu kekebuka dib kum teneptinge. Ikin aryuk Allah el mapu unamake. Deiyok ara, bona weik talin nang arye, ‘Nun bona ara, nun na’ tenen, sik talinyak ning deice, sik kanye delinyaka ati nyapsine.” Yesus arye nyabuk.
40019024	Yesus arye ayupu winipmanto ning ton nyabuk. “Weik unta basam ara, butum aling wilamak yumce fum wekena ara kaname. Bukni, Allah arye sik kanye ap, talima ap, taliplirye nyapdeipliba, el mapu unamake ning nirya ara, bona weik talin nang arye ayupu kekebuka kum dobolbitinge. Ikin kanye bobuka wininyaka deice aryuk, Allah el mapu kibikirye, im deice binamake. Kanam dib aryuk dib kum teneptinge,” Yesus arye nyabuk.
40019025	Nyabukop ura, Yesus el mapu ayupu kekebikce se tenebuka ngalukik. Ngalukikce sik mamun demuk asilanmek. “Ayupu nyapmasil ning ati ara, Allah arye yatato ninye lyepnamle do?” nyabuka asilanmek.
40019026	Asilanmek ati, Yesus arye tamubuka nyabuk. “Ninye mikip ap, ninye arye wininyak ning ap, adeice arye ninye kum lyepdatinge. Bukni, ninye arye kum winipmanto ning nirya ara, Allah elda, kanam aryuk afil dolule. Allah elcuk malye ninye babye, teleb ninye babye, kanam aryuk lyelule. Aning-aning nirya, Allah el mikip deice aryuk, kanam aryuk fil dolule. Allah ara ikin kum uptua ati, Allah arye lyepnamle ninye ara, kanam dib aryuk lyepnamle. Ikin kum uptue.” Yesus arye nyabuk.
40019027	Nyabuk ura, Peterus arye tamubuka nyabuk. “Naie, an melin ati, nun talyamubu ning nirya batakuburye, an yupu kekebuka dobolyangakinyabe. Wininyaba ati ara, Allah arye yatato dekna ning aripsiliba dopropnamap do?” nyabuka asipdeyuk.
40019028	Asipdeyukba, Yesus arye el mapu ati nyabuk. Na dipkoprop nyapsine. Na ara, Ninye Mi Koprop Atonunye birye aning-aning nirya winiryuk ning kwepdeipnamne talak ara, aning nirya ara, na talipnirye weik ninye deiyoknye ubuka, Raja unamne. Weik deiyoknye upnyop ura, na fia teleb buna ning, weik dirina uplye nang deice arye buknirye, aning-aning nirya talibuka deice tam unamne. Atalak ara, na arye wibuka deipsise nang, na yupu kekebuka fia dobolyanganamnulum ati, anggun ap aning-aning weik aripsiniba, anggun babye aning talibuka weik deiyok nang unamlume. Winipmunye talak ara, anggun babye teleb bunak 12, deice bukmunce, Israel ninye yala 12 unyak ninye nirya ara, anggun weik deiyok nang umunce, Israel yala ninye kan-kan arye, ‘Teleb unyak nang ani, malye wininyak nang anye,’ nyabuka, sik yupu lipsisikuka bokolina deiyok nang unamlulume.
40019029	Tonda, yatanye do, yata kil do? Ninye yala-yala nirya arye, na nong ap, na yupu peterena ap ati, sik talilamice ning batakikirye, na aminyan tam dobolyanganamniak ninye nirya ara, sikce batakikce ning atonun ning, yupa fia weik dolonamake. Ara, atalak noutam aryuk dolonamake. Ara, sik ulamice mutuku ap, sik aik ap, sik weit yapu ap, sik du yapu ap, sik weit kilapu ap, sik du kilapu ap, sik nin, sik ni yapu ap, sik bidamnye mapu ap, sik wa bun ap, anirya bataklamica ning ati ara, atalak noutam aryuk aning atonun ning, yupa weik dolonamake. Tonda, aminyan yanamle talak ara, kam fia una ati deiyok ning doprobikirye, nong bola koplobuka fia kam unamake.
40019030	Bukni, winitalak ninye deiyok nang kibuka ulamice weik nang ara, aminyan talak ara Allah arye aninye dobuka, amu kipdeipnamle. Atonun, winitalak amutam unyak ninye ara, Allah arye aninye dobuka erepdeiplirye, weik ninye deiyok nang kipdeipnamle. Yesus arye el mapu ati nyabuk.
40020001	Yesus arye el mapu 12 nang ati nyabuk. Allah arye ninye mutuku-mutuku nirya noutamak arye ninye weik lyeplirye, sik talima talisilya atonun ning ati, winipmanto yupu nyapnusine. Tonok wa deiyoknye birye, ‘Na anggur tapu duk wa fil donamak’ tenen, berentam talak ninye dolbiyukce, ayupu nyabuk.
40020002	“Asum tonok na wa winmanunye bukni, iniplyop ura, dekna teleb keil uang tonok el si ara derakma arepnamasine,” nyabuk ura, sik anang arye, “Telebe,” nyabuka el wa fil wilbiyik.
40020003	Anang arye fil donmek bukni, kiting jam 9 pagi kibuk. Awa deiyoknye birye, din ning deibuka deklamikak, pasar deklamikak biyuk talak ara, talye urdem balamik nang eipdayikce, ayupu nyabuk.
40020004	“Na wa wilbinumunyop ura, anggun fil dopmanumunye touk, na arye dekna teleb ning arepnamasine,” nyabuk ura, anang arye, “Telebe,” nyabuka, el wa wilbiyik.
40020005	Anang nirya arye el wa winmekbuk, awa deiyoknye birye berentam talak winipmoka atonun, kiting noutam jam 11 siang ton, sintam jam 2 sore ton, atonun yuk talye tikda banmek nang ati nyapra banmok. “Na wa wipnumunyop ura, fil dopmanumunye touk, dekna teleb ning arepnamasine,” nyapmokba, anang nirya arye yuk-yuk, el wa wilbiyik.
40020006	Atonun ton inilongon talak jam 4 sore arye, awa deiyoknye banmokce, yuk talye daunmek nang epdayikce ayupu nyabuk. “Yata deiyok ati, asukum uk tikmalumce, tonok sum nirya fil kum donmalum do?” nyabuka asipdeyuk.
40020007	Asipdeyukba, sik atalye unmek nang arye tamubuka nyabik. “Fil deiyok nang arye, ‘Nun fil dolbisilyame,’ nyabuka fil kum nukmasiyaka ati, talya uk unmabe,” nyabik. Nyabikop ura, awa deiyoknye birye tamubuka nyabuk. “Ati, anggunce, na wa wipnumunyop ura, dekna teleb ning arepnusine,” nyabukba, sik anang babye, el wa wilbiyik.
40020008	Anang nirya arye fil donmek ani, akunum inibukop ura, adeiyoknye birye el melinanye biti nyabuk. “Afil donmak nang ara, sik fil kunumna ati dekna ning arepnulam ning ara, aminyan tabakuka fil donmak nang arye deiyok koubuka, arepnin banmaminya ani, berentam talak arye deiyok koupmangu nang binuka sirya dakdongobuka ariplyame. Ati anang yukulbilyame,” nyabuk.
40020009	Yukubukba, el wa winmek nang yayikop ura, inilongon talak jam 4 sore deiyok koupmek nang ati, keil uang el si derakma tonok aribukba doprobik.
40020010	Arepnin banmoka ani, minopce deiyok koupmek nang yayikce, utenebik. ‘Anang ara fil mitikanun uk fil dopmangubuk, keil uang teleb ning tonok aribmuba dopromaka anya arye, nunda berentam talak arye fil weik donmaba ati, keil uang weik arye arepnusile,’ tenebik. Utenebik bukni, awa tuku deiyoknye berentam talak arye, ‘Winibuka arepnamsine,’ nyapmok touk, asum noutamak nirya fil donmek nang babye, keil uang tonokuk aribuk.
40020011	Keil uang tonok doprobik talak ara, anang arye awa deiyoknye biti, yuk anye bobuka el ti, “Malye winipmasile,” nyanmek.
40020012	Tonda, nyanmek. “Inilongon talak dopmangu nang ara, kiting tonokuk fil dopmangu bukni, keil uang el si ara derakma, tonok arepmalame. Nunda, asum noutamak nirya ikin fil donmapu talak, bupu unmasubuk, donmapue. Nun ap, inilongon talak donmangu nang ap ara, fil neiktoto uk kum dopmapu bukni, dekna teleb keil uang, duk tonokuk neiktoto uk arepmasilama ara, teleb kume. Nun kanye ara, aning malye. Ati aning ara yata deiyok ati, neiktoto uk tonok keil uang arepmasilam do?” nyabik.
40020013	Nyabikop ura, adeiyoknye birye tamubuka nyabuk. “Anango na malye kum winipmasine. Arup berentam talak arye, ‘Tonok sum fil dobibyop ura, tonok weik yo bok dona telebe,’ nyapmanulum do, kum do?
40020014	Na arye, ‘Weik yo bok tonok arepnamsine,’ nyapmanu touk akunum arepmasina anya arye, anggun dekna keil uang dobuka bilulume. Na kanye ara, ‘Na fil donamak’ tenen, ‘Sirya inilongon talak dopmanu nang ap, berentam talak dopmanu nang ap, atonun ubuka keil uang tonok arepnamame,’ tenepmanu touk akunum arepmasina ati, winipmana ara, na kanye telebe.
40020015	Na arepmasin keil uang ara, na keil uang anya arye, na kanye tenepmanu touk ubuka, akunum arepmasine. Na arye tenepnye touk winipsitinye. Bukni, na arye ‘Fil weik donmangu nang babye, mitikanun uk fil donmangu nang babye, keil uang ansinibuka tonok arepnun’ tenen, talye mangkau arye arepmana ati ara, anggun yu upmasilba derepmanulum do? Fil weik dopmalum nang ap, fil mitika aryuk donmangu nang ap ati, dekna teleb ning neik touk arepmanu ati ara, yata ati derepnulum do? Awa deiyoknye birye el fil don nang ati nyabuk.” Yesus arye el mapu ati domon yupu deice arye ayupu nyabuk.
40020016	Nyabukop ura, ayupu nong tonap laka nyabuk. “Arup winipmanto yupu nyapmasin touk, sirya talak ara, winitalak anggun tukwak ninye arye, ‘Se anang ara weik mambule,’ tenelulum ninye ara, amutamuk deipnamne. Aning atonun, anggunce, ‘Se aninye ara, mambul fia kum ninye unyake,’ tenen, luba kilulum ninye ara, Allah arye erepdeiplirye, weik nang kipdeipnamlarya. Allah arye anang dobuka amutamto kipdeipnamle. Winitalak, yuk nang arye, ‘Sikda mambul kum ninye unyake,’ tenenyak ninye ara, Allah arye erepdeipliba, mambul weik ninye unamake.” Yesus arye nyabuk.
40020017	Aminyan ara, Yerusalem mutuku binamika ati, bisik banmek talak ara, Yesus el menekuka banmokba, el mapu 12 nang ap, yuk nang ap, aminyan banmek. Banmek talak ara, yuk nang ton aminyan yanganmek ani, Yesus arye el mapu 12 nang ati, “Na dam yalulume,” nyabukba, yayikop ura, yu nang arye aminyan talak el Yesus ati winipnamik ning ara, laka nyabuk.
40020018	“Nun nirya Yerusalem mutuku welebibyop ura, nada Ninye Mi Koprop Atonunye inibuka bobinice ura, Allah el si erena aik fum fil dona weik deiyok nang ap, Musa sekamuk yupu peterena deiyok nang ap arye, ‘Anye bira opdeipsululume,’ nyabuka morobikirye, Yahudi yala kum nang, amutuku talina deiyok nang ati arepnamniyake.
40020019	Arepnikcop ura, nong bola deice nalibuka ngilikna ap, maka tuluna ap, kama arye nong deice kulana ap, winipnikirye na nong dobuka, wanwanun yo deice arye opnamniyake. Opnikcop ura, dipmanya ani, like winilye sum akunum uplyop ura, Allah arye tamubuka kam bukeipnamnile,” Yesus arye nyabuk.
40020020	Yesus arye yupu nyabukba, Zebedeus el mapu bitinye Yakobus ap, Yohanes ap, sik nin ap, Yesus dam yayikce, akil arye, ‘Si erepnun’ tenen, gutam tuku dipdongobuka, Yesus ati morobuk.
40020021	Morobukba, Yesus arye nyabuk. “Yata ning patapmakilba morolyanmanilam do?” nyabuk. Nyabuk ura, akil arye nyabuk. “Naio, na patanmanilba, moropnukin ning ara, ance aripnamsilame,” nyabuka morobuk. Tonda, nyabuk, “Aning-aning nirya talibuka umince, weik ninye deiyoknye unalamak ara, na mapu bitinye bobuka, tonye bira an kwanim taruk tam, tonye bira an sirik taruk tam deipmince, ninye deiyok nang kipdeipminyeba, weik nang keptiring do?” nyabuka morobuk.
40020022	Morobukba, Yesus arye akil, el mapu bitinye, Yohanes ap, Yakobus ap ati, tamubuka nyabuk. “Anggun asipdenmanurum ning ara, deiyok moubuka kum tenepmarume. Na nong deice ikin ning weik deipnikiba, na donamne touk, anggun babye atonun akanye imun ning dopturum do? Tonda, na nong opnikceba dipnamne touk, anggun babye atonun dipturum do?” nyabuk. Yesus arye nyabukba, sik bitinye nang arye tamubuka nyaprik. “An donmaminya dipnalam touk, nun babye atonun winiptinimnye,” nyaprik.
40020023	Nyaprikba, Yesus arye tamubuka nyabuk. “Na nong deice ikin ning deipnamniyaka ap, na donamna ap, dipnamna ap, nirya ara, aminyan talak anggun babye atonun wininamrum bukni, na tukwak mutuku tamubuka yanirye, aning-aning nirya talinamne talak, na kwanim taruk tam ap, sirik taruk tam ap bukuka weik deiyok nang una ati ara, na arye aning kum aripsitinye. Na arye anggun ninye deiyok nang una ati, kum dopdeipsitinye. Na dana-dana tam deiyok nang kibuka bulyanamak nang ara, na Ni Allah arye teneamukce, kintinibuka wipdeiamuk nang uk, aminyan talak anang wipdeiplyop ura, na dam bulyanamdake,” Yesus arye nyabuk.
40020024	Yakobus ap, Yohanes ap, sik nin birye morobuk ning, Yesus el mapu, sik 10 nang kekebikce, abitinye nang sik nin birye morobuk yupu ati, yu ubukba derebik.
40020025	Derebikba, Yesus arye el mapu 12 nang nirya ati bulubuka, ila tamubuka ansinipdeibukce ayupu nyabuk. “Anggun nirya kekepnululume. Sik Yahudi yala kum nang arye, ‘Nun deiyok nang ani,’ tenenyak nang ara, adeiyok nang arye sik amutam unyak ninye ati, yu upliba aninye yanibikirye, sik nong deice ikin ning weik delinyake. Tonda, sik sisinanye arye deice tam unyakce, sik amutam ninye ati, kanye imun ning sik nong deice deibikirye, talya yupu nyaplobuka ubula dolonyake.
40020026	Sik Yahudi yala kum ninye, sik deiyok nang ara wininyak bukni, na mapu anggunda aning atonun fia kum wininamlulume. Anggun na mapu ara wininamlume. Anggun awekmalum nang noutamak arye, yatanye do, ‘Nada teleb deiyoknye unamne’ tenen, deiyoknye atonun unamlanye bira, el kwit capu sik amutam buklirye, sik kanye imun uplye ning ati, melinamle.
40020027	Tonda, yatanye do, ‘Nada dunye atonun, mambul weiknye unamne,’ teneplinye bira, yuk ninye nirya ati, sik amutam fil doplirye, sik talya melinanye atonun unamle.
40020028	Na unye touk, anggun babye, wininamlume. Na babye Ninye Mi Koprop Atonunye birye, na bidamnye ati patapnilye ning, ‘Ninye nirya melinamniyak’ tenen, kum yase. Na arye tukwak ninye nirya, sik patalye ning ati, ‘Melinamne’ tenen, yase. Na unye touk, anggun na mapu babye atonun unamlulume. Na ara ninye nirya sik kanye arye, malye tenelamikce ning ap, malye winilamikce ning ap ati, ‘Allah arye sik wenebuka oplyak’ tenen, na opnikibuk dipnamne deice arye sekdongopnamne. Winipnyop ura, ara ninye kisok arina atonun winipnamne. Allah arye tukwak ninye nirya wenebuka optu bukni, sik yok pununa ati, na dipnamne.” Yesus arye nyabuk.
40020029	Yesus nyabukba, sik nirya amutuku batakuka, bisik mapnin balamika ani, Yeriko mutuku bisibuka asik dolamikak batakuka, Yesus ap, yuk ninye yupa weike ap, banmek.
40020030	Banmekbuk, asing kuamuk nang sik banmek bisik lilkwak bukmarik. Sik abukmarik talak ara, yuk nang arye, “Yesus yanganmale,” nyabuka laka nyabikba kekeprikce, weik yupu arye nyaprik. “Yesuso, anda Daud yala nang arye deipkiknye anya arye, bico tenepsimince, nun bitinye nang ati melipsilyame,” nyabuka moronmarik.
40020031	Nyabuka moronmarikba, awekmek nang weik arye, “Nyana batakrurume,” nyabuka yupu sekik. Yupu sekik bukni, sik asing kuamuk nang arye, ‘Yesus kekepnusil’ tenen, weik arye tonap, “Anda Daud yala nang arye deipkiknye bico tenebuka nun melipsilyame,” nyabuka weik arye moronmarik.
40020032	Moronmarikba, Yesus banmoka ani, kekebukop ura, anang bitinye dam binuka tikukce, asing kuamuk nang abukmarik ati, ayupu nyabuk. “Anggunda, ‘Yata wiripsetu’ tenen, patapmasilba, moronmanurum do?” nyabuk. Nyabuk ura, asing kuamuk nang sik bitinye arye tamubuka nyaprik.
40020033	“Naie, nun asing kuamsuk bukni, nun asing arye aning-aning teleb ubuka elina patanmasil ati, nun du koproba Yesus ati moropkiname,” nyaprik.
40020034	Nyaprikba, Yesus arye abitinye nang ati bico tenebukce, el taruk arye sik asing talibukce kwetebuk. Yesus arye sik asing talipdeyukba, atalak aryuk, sik asing teleb ubuk ura, aning-aning nirya teleb ubuka eiprikce, Yesus bisik banmokba, sik bitinye nang arye aminyan dobolbirik ura, Yesus ap neika banmek.
40021001	Yeriko mutuku batakuka, ‘Yerusalem mutuku binamap’ tenen, Yesus ap, el mapu ap, bisik mapnin balamikani, asik dolamikak si ara, Betania ap, Betfage ap bisibikce, banmeka, Zaitun mutuku dup welebik.
40021002	Welebikop ura, Yesus arye el mapu bitinye nang ati nyabuk. “Ortam mutuku birumunce, asik dolamicak winiryuk wekrumunye talak ara, keledai basam el lin ap, el mi mitik ning ap, kerekipmakca eiprumunyop ura, turya kerekdongopmacak lobuka, keledai basam dobuka boyanururume.
40021003	Winipnurumunye ura, yuk nang eipsikirye, ‘Yata ati winiprum do?’ nyabuka asipsikcop ura, tuba tamubuka nyapnamrurume. ‘Kume, nun ni Yesus el patapmala ati, bobinimnye ura, akeledai basam balye deice bukuka balyop ura, akeledai basam anggun dam tamubuka dopdeipnamsile,’ nyapnamrurume,” Yesus arye abitinye nang ati nyabuk.
40021004	Yesus arye nyabukba, winiprik ning nirya ara, Allah yupu lakak nyalamuknye, nabi Zakaria arye nyalamuk touk winipnamuka ati, Yesus arye ayupu nyabukba, winiprik. Nabi Zakaria nyalamuk yupu ara, ani.
40021005	‘Ance Yerusalem mutuku unyak ninye ati nyapnulyame. ‘Anggun dipdelulume. Anggun weik ninye deiyoknye, talima lamapdongobuka, keledai basam mi mitik ning deice bukuka yanganmale,’ nyabuka laka nyapnulyame.’
40021006	Zakaria arye, ‘Winipnamle’ tenen, nyalamuk touk, Yesus arye nyabukba, ayupu nyapmok touk, Yerusalem asik dolamik noutam birikce, aik buplan dam keledai basam ap, el mi mitik ning ap, kerekmekak eiprik. Eiprikce binuka lobuka bobirik.
40021007	Lobuka bobanmarika ani, Yesus dam boberikba, aunmek nang sik deice butum aling kwiribuka keledai basam mi mitik ning balye deice yangapdeibik ura, Yesus abasam deice bukuk ura bobiyuk.
40021008	Yesus ara, Yerusalem mutuku bisik keledai basam deice bukuka banmokbuk, amutuku bulupmek ninye arye, ton nang ara, ‘Yesus si erepnuyap’ tenen, ninye weik arye, sik ongolamik butum aling kwiribuka, Yesus yanibuka yanamokak yangapdeibik. Ton nang ara, el yanamok bisik lilkwa arye, atikamuk yo bata yangabuka, bisik yaninak yangapra banmek.
40021009	Yesus banmokak menekuka banmek ninye ap, aminyan yanganmek ninye ap, ‘Yesus ara nun weik ninye deiyoknye Raja upnamsile’ tenen, Allah yupu laka nyalamik nang, nabi nang arye minop talak sekamik yupu dobuka, ayupu weik arye nyapra banmek. Nyapra banmek yupu ara ani. ‘Daud el yala nang arye deibiknye bira, el fia telebe. Hosana. ‘El si erebuka gisal dobabe. Allah el mikip ap, el si ap deice arye yanmasilnye bira, Allah weik arye melipliba, telebuk ulule. Elda weik mambule. Allah anda, im deice umince, weik mikip ulyamnye bira, an si weik arye erepmakiyaba ati, hosana nyababe.’ Nyabuka Allah ati weik arye si erenmek.
40021010	Yesus arye Yerusalem mutuku bisik banmoka ani, Yerusalem asik dolamikak wekukce, sik Yahudi yala nang nirya arye, ‘Yatanye yanmasil do?’ tenen, mambul kanye bobuka, lukulanmekce, dinmek. Wininmekce, “Anye bira, yatanye do?” nyabuka asilenmekba, sik awekmek nang, yuk nang arye tamubuka nyabik.
40021011	“Ayanmalanye el si ara, Yesus. Galilea tam noutamak bukni, Nasaret mutuku arye, Allah yupu lakak nyalulnye, nabi yanmal ani,” nyabik.
40021012	Yesus arye, Yahudi yala nang Allah ati arel balamikce, el si erelamik aik buplan dam biyuk. Tikilbiyukce, Yahudi yala nang, ‘Allah arye nun malye wininyap ning kum daneipsilirye, lyepnamsil’ tenen, kam ning obuka, Allah arilamik ning, ining ning, ara domba totoa opnamik ning dekenmek nang ati, Yesus derebukce yakuka buru tam dopkwetebuk. Tonda, yuk mutuku nang arye sik yo bok dopdeibikba, Yerusalem mutuku nang yo bok arye dekelanmek nang nirya ati, sik yolana dalubuka yamupdonokra biyuk. Tonda yalma maka atonun maka dekenmek nang, sik bukmek ning babye danguplobuknin biyuk.
40021013	Wininmok talak ara, aunmek nang ati, ayupu nirya peterenmok. Allah arye nyapdeibukba, nabi Yesaya arye sekeiyamuk yupu ara kum tenelulum do? Ayupu ara ani. ‘Ninye mutuku-mutuku nirya arye, na aik ati, “Ninye mutuku-mutuku nirya Allah ati arel balamikce, el si erelamikce, Allah ati moronyak aik ani,” nyanamake,’ nyabuk.’ Tonda Yesus arye ayupu nyabuk. “Allah arye nyapdeibukba Yesaya arye anyapmasin yupu sekeipsuk bukni, ayupu ton aupmale. ‘Anyaik ara na aik bukni, anggunda, ubula nang arye ubula dobuka, duknubuka ulamak aik atonun, na aik akunum malye kipdeiplume.’ Nabi Yeremia sekamuk yupu dobuka akunum nyapsine,” Yesus arye anang ati nyabuk.
40021014	Yesus ara, Yahudi yala nang arye Allah ati arilbalamik aik unmok talak ara, asing kun nang ap, aik bun nang ap, el dam boyanganmekba, kwetelinmok.
40021015	Yesus arye kwetelinmok ning ap, teleb fil dobuka wininmok ning ap elinmekce, anyaik dam talya unmek mapu yupu weik arye nyanmek. “Daud el yalanye birye deibukba ayanmasilanye bira, Ninye Lyena ati, Mesias dopdeipsuknye bira ani. El si erebapa ati, hosana nyababe,” nyanmek. Sik Musa sekamuk yupu peterena deiyok nang ap, Allah arina ati, el si erena aik fum fil dona weik deiyok nang ap, Yesus wininmok ning ap, atalye mapu arye nyanmek ning ap, eibuka kekebikce, yu weik ubukba, Yesus ati nyabik.
40021016	“Anyaik dam talya mapu arye nyanmakiyak yupu ara, kum kekenmalam do? Sikce nyanmakiyak yupu ara, malye atia,” nyabuka wenebik. Wenebikba, Yesus arye sik Yahudi yala deiyok nang ati tamubuka nyabuk. “Yo, amapu arye nyanmaniyak yupu ara, na kekepman bukni, sik anyapmaka ara, Allah yupu noutamak aubuk touk nyanmaka anya arye, telebuka. Ayupu ara, kum nyalulum do? Nyalulum bukni, moubuka kum biklumce nyanmanulum do? Ayupu ara, ani. ‘Allah ance sik talimak petereliminyeba, fia mitik mapu ap, kabunye nang ap arye, an si fia teleb ubuka erekinyake. ‘Na si erenamniyak’ tenen, akunum teneamlume.’ Mazmur noutamak sekamik yupu nyapsine,” Yesus arye nyabuk.
40021017	Yesus arye Mazmur yupu dobuka nyabukop ura, anang asukum batakuka, Yerusalem mutuku asik dolamikak batakukce, Betania mutuku malbiyuk.
40021018	Betania mutuku mapmoka berekukop ura, ‘Ila tamubuka Yerusalem mutuku binun’ tenen, bisik noutamak yanganmok talak ara, Yesus ara din patabuk.
40021019	Din patabuka ati, kwarang yo duk moulamle touk, ara yo tikamukak binuka pera arye eibukce, bok weik ulamuk ati, ‘Duk moubuk do?’ tenen, ayo dam dilbiyuk. Dilbiyukbuk, ayo duk mouna kumce, bok dem wamuk. Bok demuk wamuk ati, Yesus arye ayo wenen ati nyabuk. “Akiting tamun, akiting tamun nirya, duk kum mouminya ati, ninye arye an yo duk kum dakuka dipnamkiyake,” nyabuk. Ayo ati ayupu nyabukop ura, atalak aryuk, ayo yating ap, bok ap, nirya kolubuk.
40021020	Ayo bok, nong ap, yating ap nirya, kolubuk ning ara, Yesus el mapu 12 nang arye eibik. Eibik ura ngalukikce, Yesus ati, nyabik. “Naie, ‘Duk kum moupminyeba, ninye arye kum dakuka dipnamkiyake,’ nyapmom arye, yo akunum kolupmala ara, yata wiribuk arye ayo pola kolupmal do?” nyabik.
40021021	Nyabikop ura, Yesus arye tamubuka nyabuk. “Na dipkoprop nyapsine. Yatanye do nirya, kanye talima bokoltona kumce, Allah ati fia dib teneplirye, ‘Na arye Allah ati moropne ning ara, Allah arye dipkoprop winipnamnile,’ tenebuka, Allah ati moroplyop ura, weik mambul ning uptue. Ara, na arye nyapmanuba, ara yo kolupmal touk uptue. Tonda, aning uk kume. Omutuku ati nyaptue. ‘An yuk aryuk erepdakuka, laut mekwen noutamak delilbilyame,’ nyaptuop ura, el nyaplye yupu deice aryuk, amutuku el yuk aryuk erebuka, laut mekwen noutamak dopkwetepdatue.
40021022	Aning ati ara, na nyapsine. Allah moropmamunye talak ara, aning-aning moropmamunye ning nirya ara, ‘Allah arye dipkoprop aripnamsile’ tenen, kanye bokoltona kum dib aryuk, diba tenebuka moropmunyop ura, Allah arye dipkoprop arinamsile,” Yesus arye nyabuk.
40021023	Yesus ap, el mapu 12 nang ap, bisik yanganmeka ani, Yerusalem mutuku asik dolamikak wekikce, Yahudi yala ninye arye, Allah arina ap, el si erena ap ati balamik aik dam biyik. Allah ati arilbalamik aik dam bukni, Yahudi yala kum nang, anyaik buru tam uk bulubuka Allah morolamik. Biyikop ura, Yesus arye anyaik dam wekmek nang ati el yupu peterenmok. Peterenmokba, Allah si erena aik fum fil dona ati weik deiyok nang ap, Musa sekamuk yupu peterena deiyok nang ap, Yahudi yala deiyok nang, yuk weik nang ap, Yesus dam yayikce, ‘Wenepnamap’ tenen, asipdeyik. “Yatanye birye yupu deiyok aripkukba, ining ning, ara kambing totoa dekenmangu nang yakuka buru tam dopkwetepmalam do? Tonda, yatanye birye weik deiyoknye kina ati, erepdeipkukba, afil dolyam do?” nyabuka asipdeyik.
40021024	Asipdeyikba, Yesus arye tamubuka anang ati asipdeyuk. “Anggun ti tonok ning asipdenusine. Asipdesinibuk, tamubuka nyapnumunye ura, na fil donye ning yupu deiyok aripnuknye bira, ‘El si anye,’ nyabuka, laka nyapnusine.
40021025	Anggunce laka nyapnululume, Yohanes arye dib tenebik ninye mek dongolamuk ning ara, Allah arye nyapdeibukba afil dobuka ulamuk do? Talya ninye arye nyapdeiamikba, dib tenebik ninye dobuka mek dongolamuk do? Anggunce na nyapnululume,” Yesus arye nyabuk. Nyabukba, aYahudi yala deiyok nang arye, ‘Yata yupu nyapnuyap do’ tenen, yupu talipdayik. Yupu talipdaikce, nyapdayik. “Se, yata nyapnuyap do? Nunce, ‘Yohanes mek dongolamuk ning ara, Allah arye nyapdeibukba winilamuke,’ nyabibyop ura, Yesus arye nun ti, ‘Aning ati ara, Yohanes nyalamuk yupu ara, dib kum tenelamlum ning ara, deiyok yata ati do?’ nyabuka wenepsulule.
40021026	Bukni, nun kele, amutuku noutamak unyak ninye nirya arye, ‘Yohanes ara, dipkoprop Allah yupu laka nyananye, nabi ulamuk,’ tenenyaka ati, nunce, ‘Yohanes fil dolamuk ning ara, ninye aryuk nyapdeibikba, afil dolamuk,’ nyabibyop ura, awekmak nang nirya kekepsikirye, yu upliba derepsikcake,” nyapdayik. Nyapdayikce, aYahudi yala deiyok nang arye kwaranmek.
40021027	Ilil ubuka ati, adeiyok nang arye, ‘Duknupnuyap’ tenen, Yesus ati tamubuka talye yupu nyaplobik. Sikce nyabik. “Yohanes arye dib tenen ninye dobuka mek dongolamuk, fil deiyok aribuknye bira, nun walwale,” nyabik. Nyabikop ura, Yesus arye tamubuka anang ati nyabuk. “Walwal nyapmanuluma ati, na fil donye ning deiyok yupu nyapdeipnuknye bira, el si kum nyapdeipnusine,” Yesus arye nyabuk.
40021028	Yesus arye ayupu nyabukop ura, winipmanto yupu deice arye ayupu ton nyabuk. Ara Yesus arye sik Yahudi yala nang, Allah ati arina deiyok nang ap, sik yuk Yahudi yala deiyok nang ap ati, winipmanto yupu nyabuk. Tonoknye el mapu bitinye ulamrikba, tonye dam biyukce, nyabuk. “Na mio, na wa wilbinilyame,” nyabukba, ami arye, “Na like, na fil kum dolbinune,” nyabuk. Nyabuka daunmoka ani, aminyan ara, ami el kanye tamubukce, el li morobuk touk, el li wa wilbiyuk.
40021030	Wa wilbiyukop ura, aminyan talak ara amapu sik ni el mi tonye biti, arup nyapmok touk, bitinye mi ati nyabuk, “Na mio, na wa wilbinilyame,” nyabuk. Nyabuk ura, ami bitinanye birye, “Naie, telebe an wa wilbinukine,” nyaplobuk bukni, wa kum wilbiyuk. Yesus arye winipmanto yupu nyabuk.
40021031	Ayupu akunum nyabukop ura, aYahudi yala deiyok nang ati, asipdeyuk. “Amapu bitinye nang ara, sik ni patapmokba, morobuk ning ara, danye birye dipkoprop kekebuka wininmok do?” nyabuka Yesus arye asipdeyuk. Asipdeyukba, sikce, “Minyumanye bira kekebuka el li fil ati melipmoke,” nyabik. Nyabikop ura, Yesus arye anang ati tamubuka nyabuk. Na dipkoprop nyapsine. Sik ninye deiyok nang arina ati, pajak yo bok ubula dolonyak nang, fia malye unyak nang ap, talye-talye yoldalamak kilapu ap, aninye nirya, sik malye ning batakuka, akunum dib tenepnikirye, Allah arye ninye mutuku-mutuku nirya noutamak, ninye weik lyebuka sik talima talisilirye akunum menekuka wekenyake. Bukni, anggun winitalak ululum nang ara dib tenena kum ati, anggun winitalak babye min kum wekelulume.
40021032	Anyapmasin yupu ara, talya ati kume. Deiyok ara, ani. Ara, Yohanes dib tenen, ninye mek dongolamuknye birye, ‘Diksukum un bisik ara, anye,’ nyabuka, ‘Dib tenenamlum’ tenen, peterelyanamsuk bukni, anggunce el yupu ati dib tenebuka kum dololulume. Anggunce el yupu dib kum tenelamlum bukni, sik ninye talye-talye yolamak kilapu ap, pemerintah arina ati, pajak yo bok ubula dolonyak nang ap, akunum diba tenebikce, sik malye ning akunum batakik. Anang sik malye ning batakikce dib tenebikba, elilulum bukni, aeipmalum ning ati ara, anggun malye umunye ning kum batakmalumce, tuba dib kum tenepmanulume. Aning ati ara, winipmanto yupu ton nyapnusine. Yesus arye aYahudi yala deiyok nang ati nyabuk.
40021033	Yesus arye, “Domon yupu ton nyapnusina ati, kekelulume,” nyabukce ayupu ton nyabuk. Ara Yahudi yala nang arye, Allah ati arilbalamik aik dam, Yesus tuba tikmokce, abulubuka wekmek ninye ati, ayupu nyabuk. Tonok talak ara, anggur duk moulamuk tapu talyamuknye ulamuk. Anggur tapu kouamukce, awa dana-dana tam nirya keil arye poka dobuka antanabuka denepdongamuk. Winyamukce, anggur duk teikna ati, keil kum ubuka kintinyamuk. Tonda, awa kalikuka dina ati, awa dam weik cang yo arye ikukce, adeice ak kalikna aik domuk. Aning nirya akunum kintinipdeibukce, ‘Yuk nang arye awa ara tia talak uk talibuka fil donamak’ tenen, yuk nang ati aribukba, anang arye awamuk ning dekna ati, awa tuku deiyoknye biti yo bok aribik. Winibikop ura, awa deiyoknye birye, el kayapu ap neika mana ati, yuk pera mutuku biyuk.
40021034	Atapu duk ekne talak akunum ubuk ura, ‘Atapu duk dakuka libikcop ura, ton bokuka na ti arepnamniyak’ tenen, awa tuku deiyoknye birye, el fil donanye dopdeibukba, el anggur tapu duk wa tia dolamik nang dam biyik.
40021035	Biyikop ura, awa tuku tia talyamik nang eibikce, el fil donanye tonok, el nong talibuka weik arye kulabuka obik. Tonye bira, dipkoprop fia obikba, dibuk. Tonye bira, keil dobuka el nong deice dobuka obikba, dibuk.
40021036	Atonun ton, awa tuku deiyoknye birye, el fil don nang weik arye tonap dolilamukba, awa tuku tia fil dolamik nang arye, atonun tonap, tuba-tuba anang olamik.
40021037	Winilamika ani, sirya ara, tonok dopdeipmantonye ubuk. Ara wa tuku deiyoknye, el mi koprop tuba ulamuka anya arye, ‘Anang arye na mi ati si erepnamake,’ tenebukce, el mi dopdeibuk.
40021038	Dopdeibukba, awa tuku tia talibuka fil dolamik nang dam yanganmokba, eibikce nyabik. “Awa tuku deiyoknye dipliba, el punupnamlanye bira, el mi koprop ayanmala atia. Aning ati ara, nunce el opnamabe. Obibyop ura, awa tuku nun damang uk dobuka talipnamabe,” nyabik.
40021039	Utenebika ati, nyabikop ura, anye el mi obikce, el nong ara awa poka domika buru tam donokik.
40021040	Winilamika ati, anggur tapu duk wa tuku deiyoknye birye, el wa win dam tamubuka yanamle talak ara, el wa tia talyamik nang ati, yata wiripnamle do? Yesus arye sik Allah arina ati deiyok nang ap, Musa sekamuk yupu peterena deiyok nang ap, sik awekmek nang nirya ap ati, adomon yupu nyabuk deice arye asipdeyuk.
40021041	Asipdeyukba, sikce tamubuka nyabik. “Kume, awa deiyoknye birye el wa tia talyamik nang dam yalirye, anang nirya oplyop ura, anggur tapu duk wa dobuka, yuk nang ati arepnamle. Wa tuku arepnamle nang ara, atapu duk li talak, anggur tapu duk dakuka, aning dekuka, el yo bok tamubuka arinamake. El ning tamubuka arinamak ninye ati, el wa tuku dobuka anang tia talak ati arepnamle,” nyabik.
40021042	Nyabikop ura, Yesus arye tamubuka ayupu tonap nyabuk. Daud arye sekamuk buku noutamak sekamuk yupu nyapnusin ning ara, deiyok kum tenepmalumce nyanmanulum do? Daud arye domon yupu deice sekamuk yupu ara atia. ‘Keil aik dolamik nang arye ‘Akeil ara malye keil’ tenen, batakik keil ara, abilinga dukuldongonak delilamak keil, fia mambul ning ara, akunum uplye. Fia teleb uplye ning ara, Allah arye teleb kipdeibuka anya arye, nunce aning fia telebe tenenyabe.’ Ara Daud arye sekamuk yupu akunum nyapsine. Yesus arye Yahudi yala deiyok nang awekmek ati nyabuk.
40021043	Nyabukop ura, adomon yupu ton nyabuk. “Aning ati ara, na dipkoprop nyapsine. Allah arye ninye mutuku-mutuku nirya talinamsil ara, anggun Yahudi yala deiyok nang ap, Yahudi yala nang nirya ap, min arye aryamsutu bukni, anggun dam dobuka, yuk nang ati arinamle atia. El arinamle ninye ara, teleb yo arye duk teleb ninguk moulamle touk, el yupu moubuka kekebikirye, el yupu uk talibuka, el fil uk donamak nang ati arepnamle,” Yesus arye nyabuk.
40021044	Yesus ayupu nyabukop ura, adomon yupu tonap nyabuk. “Yatanye do, anyapmasin keil deice sakuka pulyanamlanye bira, el nong yan taruk nirya, sekuka tonok-tonok yukak donoknamle. Bukni, anyapmasin keil ara, el nong deice sakuka teiklinye bira, el nong bol ton fia kum upnamle. Atu atonun uplopnamle. Anyapmasin ning ara, moubuka tenipnululume.” Yesus arye aYahudi yala deiyok nang ati nyabuk.
40021045	Yesus nyabukba, Allah arina ati weik deiyok nang ap, sik Farisi nang ap, sik nirya arye utenebik. ‘E, Yesus arye domon yupu deice anyapmasila ara, nun wenena ati nyapmasile,’ tenebikce yu ubuk.
40021046	Yu ubukba, sikce, ‘Yesus yata talak arye optibye do? Tonda yata wiribuka arye Yesus tapu kouptibirye, aminyan opnamap do?’ tenen, fia teniltona uk unmek. Winibik bukni, atalak ara, Allah arilbalamik aik dam wekmek nang arye, ‘Yesus ara, dipkoprop Allah yupu laka nyalulnye, nabi ulule’ tenen, sik kanye deipmeka anya arye, sik Yahudi yala deiyok nang arye, ‘Awekmek nang derepsikirye, nun opsikcak’ tenen, Yesus asukum uk batakuka yukak biyik.
40022001	Yesus arye, el yupu nyanmok talak kekenmek nang ara, ninye diba tenebikiba, Allah lyepsilirye sik talima talibuka ulye ning ‘Kel kipnamak’ tenen, winipmanto yupu deice arye nyanmok.
40022002	Yesus arye nyanmok. Ninye arye diba tenebikcop ura, Allah arye sik talima talilya atonun ning nyapnusine. Tonok weik ninye deiyoknye, Raja el mi arye kil dopnamuka ati, weik kwalina kwalibuka kintinibuk.
40022003	Adeiyoknye birye, ‘Na kwalina dilyanamak’ tenen, min arye akunum nyapdeiamuk nang ati, kwalina akunum kintinibukop ura, el melin nang dopdeibuk ura, nyalbiyik. Anang arye, “Winira, anggun dilyalulume,” nyabuka nyalbiyik bukni, el nyapdeiamuk nang arye lik ubukba, “Nun kum yanamabe,” nyabuka batakik.
40022004	El min arye nyapdeiamuk nang batakik bukni, adeiyoknye birye, el melin nang ati yukubukba, yayikop ura, nyanyalbinmek nanguk ila tamubuka, tonap ananguk nyalbana ati ayupu nyapdeibuk. “Na weik sapi basam teleb ubuka nemuk ning akunum opsirye, kwalibuka deipse. Tonda, aning-aning nirya teleb ninguk akunum kwalibuka deipsa ati, na mi kil dopnula ati, ‘Kwalina kintinibuka deipsisa dilyalulume,’ nyalbinululume,” nyapdeibuk.
40022005	Nyabukop ura, el melin nang binuka nyabikbuk, arup nyapmek ninguk, ila tamubuka tonap lik ubuk ati, lik asa yuk-yuk biyik. Ton nang ara, sik bidamang fil dolbiyik. Ton nang ara, sik bidamang wa wilbiyik.
40022006	Ton abatakik nang arye, anyaik yupu nyalbalamik nang dobuka, ton nang ati, sik nong deice ikin ning deibik. Ton nang ati malye yupu nyabik. Ton nang ati oplobik.
40022007	Sik abatakik nang arye winibikop ura, aweik ninye deiyoknye birye yu weik ubuk. Yu weik ubuk ura, el yin talin nang nyapdeibuk ati, biyikce el mapu ati opmek mutuku ninye nirya obukabikce, sik asik nirya uku dongobikba, dibuk.
40022008	Winibikop ura, adeiyoknye birye el melin nang ati ayupu nyapdeibuk. “Na weik kwalina akunum kwalibuka deipse bukni, na minop talak nyapdeiamse nang ara, na ti kum bataknitingop ura yanuka dipting bukni, sikce na bataknik nang anya arye, sik kum yanamake.
40022009	Aning ati ara, weik bisik dandanya, ninye weik weklamakak nirya bimunce, epdamunye ninye nirya ati, ‘Nun deiyoknye kwalina deipmala ara, dilyalulume,’ nyalbinululume,” nyapdeibuk.
40022010	Nyabuk ura, el melin nang arye el nyabuk touk, bisik dandanya nirya banmek akarye, eldanmek ninye nirya bulubukabikce, kil dopnamuknye el li aik wekik. Teleb nang babye, malye nang babye bulubuka anyaik wekika anya arye, anyaik fum ilibik.
40022011	Aik libikba, aweik ninye deiyoknye birye, ‘Na kwalina ning dipnuyak ninye eipnun’ tenen, dilyayuk. Dilyayuk talak ara, kil don talak fia teleb butum aling ongolamik atonun ning kum wininmoknye ton, anang kan-kan bukmokak eibuk.
40022012	Eibukce ayupu nyabuk. “Kao, nun kil don talak teleb butum aling ongonyap ning kum ongopmalam dib aryuk, yata wiribuka anyaik duknubuka wekmalam do?” nyabuka wenebuk. Nyabuka wenebukop ura, amalye butum aling ongobuka wekmoknye bira, ‘Yata nyaptinye do?’ tenen, teniltonmok bukni, alye ubuk ati kanye lamapdongobuka bukuk.
40022013	Winibukop ura, adeiyoknye birye el melin nang ati nyabuk. “Anye bira, talimunce el yan ap, taruk ap, tapu koubuka, aik fum arye buru tam kunuknak donoklulume. Donokmunye ura, weik kanye imun upliba, engebuka daunamle,” nyabuk.
40022014	Yesus arye awekmek nang ati, winipmanto yupu nyabukop ura, ayupu deiyok ati, ayupu laka nyabuk. “Ayupu domon deice nyapmasin touk, ninye diba tenebikiba, Allah lyepsilirye anggun talima talisilya atonun ulule. Allah arye ninye mutuku-mutuku nirya weik arye, ‘Na dam yanamak’ tenen, yuk ulul bukni, ninye mitikanun uk wililulak wekenyake.” Yesus arye nyabuk.
40022015	Yesus arye ayupu nyabukba, Farisi nang kekebikce, yu weik ubuka ati, ‘Yesus el yupu nyaptua deice arye malye uptue’ tenen, sikce nyapdeibikba, sik Farisi nang ap, Raja Herodes ap, sik nyalamik yupu kekebuka talyamik nang, tenepce ‘Yesus talye asipnuyap’ tenen, Yesus dam yayik.
40022016	Yayikce, Yesus ati ayupu asipdeyik. “Anda peterenanye umince, yupu diksukumuk nyalyame. Tonda, an petereminye talak ara, ‘Na peterenunba kekepnikirye, derenuniyak do? Kanye deipnuniyak do?’ kum tenelyame. An petereminye talak ara, ‘Anang ara bona weik talin nang do? Anang ara weik ninye deiyok nang do? Anang ara yuk sisinanye do?’ tenena kum dib aryuk, Allah yupu deice arye, ‘Wininamlulume,’ nyasilye touk, diksukumuk peterelyame.
40022017	Aning ati ara, asipdenukiyabe. Nun mutuku talisilirye, Roma mutuku weik ninye deiyoknye Kaisar arye, ‘Pemerintah ati, pajak yo bok arinamlume,’ nyasilya ara, arina teleb do, kum do? Apajak yo bok ara pemerintah nang ati arinamap do, bataknamap do?” nyabuka tenebuka arye asipdeyik. (Ara, ‘Yesus el yupu nyaptua deice arye malye uptue’ tenen, talye tenepce asipdeyik.)
40022018	Anang nyabuka talye tenepce asipdeyikop ura, Yesus arye anang sik talimak malye ning aupmokbuk, duknubuka nyapmek ning bikukce, ayupu nyabuk. “Anggunda, ‘Teleb nang tenepnamsiyak’ tenen, nong bola deice teleb ninguk winilulum bukni, anggunda dipkoprop talima malye-malye nang ululume. Winiluluma anya arye, ‘El yupu nyaptua deice arye malye uptue,’ tenen, tenepce asipdenmanulum ning ara, yata ati do?
40022019	Anggun pajak ati pemerintah arelulum keil uang ara, dobuka na aripdenumunye ura, na dipdenune,” nyabuk. Nyabuk ura, apajak ati arilamik keil uang, sikce dobuka Yesus ati aripdeyikop ura, Yesus arye asipdeyuk.
40022020	“Anggun dipdelulume. Akeil uang deice el ninye urasin atonun puturubuka deibik ning ara, yatanye urasin atonun do? Tonda, el yupu ap puturubuka deibik ning ara, yatanye sekna ning atonun sekuka deibikop ura upmal do? Tonda, ninye si sekuka deibik ning ara, yatanye si sekuka deibik do?” nyabuka, Yesus arye asipdeyuk.
40022021	Asipdeyuk ati, sikce tamubuka, “Ara Kaisar el ning,” nyabik. Nyabikop ura, Yesus arye anang ati nyabuk. “Ati, Kaisar el ning ara, adip aryuk Kaisar ati arinamlulume. Ton, Allah el ning ara, adip aryuk Allah ati arinamlulume.” Yesus arye nyabuk.
40022022	Yesus ayupu nyabuka deice arye, Farisi nang ap, Raja Herodes el yupu kekelamik nang ap arye, ‘El yupu nyaptua deice arye malye uptue,’ tenepmap bukni, ‘Aning kum winipmanto uple,’ tenebikce, “Se,” nyabuka ngalukik. Ngalukikce, Yesus asukum uk batakuka yukak bindobik.
40022023	Asum aryuk, Saduki nang arye, Yesus dam asilyayik. Sikce, ‘Ninye dibikirye ila tamubuka kam kum buknamak,’ tenelamik nang anya arye, sikda, ‘Yesus arye malye yupu nyaptue’ tenen, tenepce asilyayik. Saduki nang yayikce Yesus ati nyabik.
40022024	“Musa sekeiyamsuk yupu ara ani. ‘Tonoknye birye kil dopmalibuk, anye diplyop ura, akil arye mi delina kumop ura, anye el weit koprop arye, el yok pununa ati, el du kopropa kil yuwak daklirye, mapu deipnamrake,’ nyabuka Musa arye sekeiyamsuke. Nyabuka sekeiyamsuka ati, winipmanto ning asipdenukiyabe.
40022025	Tonok talak ara, sik du weit tek barye nang ulamik. Sik du kopropa minopce kil domuk bukni, mi kum deibuk dib aryuk dibuk. Minyumanye dibukop ura, akil yuwak el weit bitinanye birye yuwak dakuk.
40022026	Dakukce dobuka daulamrika ani, el babye mi delina kum dib aryuk dibuk. Atonun ton winilinye babye, akil yuwak dakuk bukni, mi delina kum dib aryuk dibuk. Daupnin balamika ani, sik weitcapu silip tek barye nang nirya arye, atonok kil uk tonok-tonok arye, dopnin balamik bukni, mi delina kum dib aryuk dibik.
40022027	Sirya ara, akil babye dibuk.
40022028	Ati aning ara, aminyan ara, Allah arye ninye weik kam bukeipnamle talak ara, atek barye nang nirya arye akil tonok, yuk-yuk dolamika anya arye, im deice unamak talak ara, yatanye birye akil ati, ‘Na kil,’ nyabuka tamubuka dopropnamle do?” nyabuka, Saduki nang tenepce, Yesus ati asipdeyik.
40022029	Ayupu talye asipdeyikop ura, Yesus arye tamubuka nyabuk. “Allah arye nyapdeibukba sekeiyamik yupu ap, Allah el fia mikip weik ululul ning ap, kum kel bikamluma ati, anggun walwal arye asipdenmanulume.
40022030	Allah arye ninye weik kam bukeipnamle talak ara, kil ap, sal ap, kum dopdanamrake. Ninye tukwak ninye arye diba tenebikiba, im deice bobinamle ninye nirya ara, Allah el im deice fil don nang, malaikat, im deice unyak touk, kil dolana kum dib aryuk unamake,” Yesus arye nyabuk.
40022031	Yesus ayupu nyabukop ura, yupu tonap nyabuk. Winira, ‘Dibice ninye kam kum buknamake,’ tenemunya ara, laka nyapnusine. Musa sekamuk yupu noutamak ara, Allah arye nyasilye yupu ara, kum nyalamlumce, aning kum bikilulum do? Allah arye anggun ti, nyasilye yupu ara, ani.
40022032	‘Abraham ap, Isak ap, Yakup ap, si erenyak Allah ara, na aunune,’ nyabuk. Anggun tenipdelulume. Nun kele. Musa arye ayupu nyapdeibuk talak ara, Abraham ap, Isak ap, Yakup ap, sik nong akunum diamik. Dibice ninye arye Allah si kum ereptinge bukni, Musa arye, “Awinilye nang, Allah el si erenenyake,” nyabuka deice arye, ‘Anang ara tuba kam unyake’ tenen, tuba bikinyabe. Allah arye diamice ninye kum talilule. Kam unyak ninye uk talilule. Aning ati ara, anggun Saduki nang arye, ‘Diamice ninye ila tamubuka kam kum buknamake,’ tenemunya ara, anggun fia malye tenelulume. Aning ara, dib kume. Walwal aryuk tenelulume. Yesus arye sik Saduki yala nang ati nyabuk.
40022033	Yesus arye ayupu nyabukba, akekenmek nang nirya arye, ‘Se’ tenen, “El peterelye yupu ara, fia telebe nyabuka kanye deibikce,” ngalukunmek.
40022034	Yuk nang arye, “Yesus fia teleb yupu nyabukce, sik Saduki nang ak yupu sekuk ati, Saduki nang ara yupu tamubuka kum nyapmanto ubuka ati, talya kanupdongobuka bindobike,” nyabuka laka nyabik ura, sik Farisi nang kekebik. Kekebuka bulubukabikce, ‘Nun asipdepya deice arye malye nyaptue,’ tenen, ‘Nun ton piripdenuyabe,’ tenebikce, Yesus dam yayik.
40022035	Asinmek talak ara, tonoknye ton, Musa sekamuk yupu, mem yupu peterena deiyoknye ulamuka anya arye, weik kelnye ulamuk. Winibuka ulamukce, Yesus dam yayuk. Anye yayukce, ‘Yesus malye yupu nyaptue’ tenen, winildena ati, Yesus ati ayupu talya tenepce asipdeyuk.
40022036	“Allah arye, ‘Wininamlulume, aning ara kum wininamlulume,’ nyapdeiyamsuk ati, Musa arye sekeiyamsuk yupu noutamak, yupu weik aupmal bukni, fia mambul ning ara dan ning do?” nyabuka asipdeyuk.
40022037	Asipdeyukbuk, Yesus arye tamubuka nyabuk. “Fia mambul ning ara ani. ‘Nun Ni Allah ara, el tonok ulule. Anggun kanye bokoltona kum dib aryuk, dib tenepmunce, anggun kanye talima Allah el nong deice delinamlulume. Tonda Allah el deice uk anggun kanye deibuka unamlum ati, anggun nong nirya ap, anggun mikip ap, anggun kanya ap, anggun kanye tenen ning ap, anirya ara Allah el deice uk delinamlulume.’
40022038	Anyapmasin ning ara, Musa arye sekamuk yupu noutamak minyuma ning fia mambul ning nyapmasine.
40022039	Bitinye ning ara, ani. ‘Tonda, anggun dam unyak nang ati ara, bico tenebuka melinauk unamlulume. Anggunce anggun mining nang ati, kanye deibuka, melilalulum atonun, anggun dam unyak nang, yuk nang ati bico tenebuka, kanye deipmunce, melinamlulume.’ Allah arye nyabuk.
40022040	Allah yupu laka nyalamik nang arye seklamik yupu ap, Musa arye sekeiyamuk yupu ap ara, weik aupmal bukni, fia deiyok koprop ning ara, abitinye nyapmasin yupu akunuma. Allah arye abitinye ‘Wininamlulume,’ nyapdeibuk yupu ara, fia mambule. Abitinye yupu kekebuka biktumop ura, yuk aupmalye yupu nirya babye ton tenebuka kel kinamlulume. Yesus arye anye biti nyabuk.
40022041	Farisi nang, Yesus dam tuba unmek talak ara, Yesus arye ayupu nyabuk.
40022042	“Anggunda, yata tenepmalum do? ‘Allah arye ninye mutuku-mutuku nirya noutamak ninye weik lyeplirye, sik kanye talima talinamle’ tenen, dopdeipnamlanye, Kristus, el li si ara, yatanye do?” Yesus arye sik Farisi nang ati nyabuk. Nyabuk ura, sik Farisi nang arye tamubuka nyabik ara, “Ninye weik lyeplirye sik kanye talima talinamlanye, Kristus ara, nun apu kopropa Daud, el mi uk ulule,” nyabik.
40022043	Nyabikop ura, Yesus arye tamubuka nyabuk. Anggunce, ‘Kristus ara, nun apu kopropa Daud, el yala nang arye deibik,’ nyapmanulum ara dib nyapnulume. Bukni, Allah El Dib Kanye, Daud el talimak talibuka deice arye, Daud el bidamnye aryuk, Kristus yanamuknye biti, ‘Na ni yanamle,’ nyabuk. Daud arye, Kristus ati, ‘Na ni,’ nyabuk ning ara, deiyok ara, dan do? Daud arye nyabuk yupu ara ani.
40022044	‘Allah arye na ni kopropa, Mesiasnye ati nyabuk. Nun bitinye nang arye, ninye nirya talibuka unamnama ati, na sirik tam, weik mambul ak buknamlame. Abukaminyeba, aminyan ara, an yupu yanikinyak ninye ara, na arye dobuka an amutam deipniba, an talinamlame. An yan baripra delin ning deice yan baripra delilbiminye touk, an yupu kum kekekinyak ninye ara, an amutam deipnye ura, ance anang ati bisibuka anang talinamlame. Anang nirya ara, an amutam unamake.’ Allah arye nyabuk. Allah arye nyapdeibukba, Daud arye sekamuk yupu dobuka nyapmasine. Yesus arye nyabuk. Nyabukop ura, ayupu tonap nyabuk.
40022045	“Daud ayupu nyabuka deice arye, Ninye Lyena Deiyoknye, Kristus yanamuknye ati, ‘Na ni kopropa,’ nyabuk. ‘Na ni kopropa,’ nyabuka ati, Ninye Lyena Deiyoknye, Kristus bira, Daud el mi koprop kum uptue. Daud el yalanye birye deibuk bukni, Kristus ara, ninye nirya talinamlanye, fia weiknye ulule.” Yesus arye aFarisi nang ap, awekmek nang nirya ap ati nyabuk.
40022046	Ayupu teleb ubuka nyabuka anya arye, ayupu kekenmek ninye nirya arye, yupu tonok babye tamubuka kum nyabik. Tonda, asum arye dipdongobuka, orsum noutamak nirya ara, aninye nirya Yesus ati ilil ubukba, ila tamubuka tonap kum asipdeyik.
40023001	Ayupu nyabukop ura, Farisi nang ap, Musa sekamuk yupu peterena deiyok nang ap, meneng dam abukmeka ati, Yesus arye el mapu 12 nang ap, ‘El yupu nyapliba kekepnuyaba’ tenen, wekmek nang ap ati, ayupu nirya nyabuk.
40023002	Minop talak Allah arye Musa ati, “Na yupu petereplyame,” nyabuka peterena deiyok aribukba, Musa arye peterelamuk. Minop talak ara, Musa arye peterelamuk touk, winitalak ara, sik Farisi nang ap, Musa sekamuk yupu peterena deiyok nang ap, Allah yupu peterena deiyok nang unyake. Musa arye fil dolamuk touk, winitalak sik anang arye donyake.
40023003	Afil talibuka unyaka ati, Allah yupu deice peteresinyak yupu ara, moubuka kekepmunce, aning talibuka unamlulume. Bukni, sik Farisi nang ap, Musa sekamuk yupu peteren nang ap arye, Allah yupu peterelamak touk, sik babye moubuka talibikirye dipkoprop kum unyake. Ati, na mapu anggunda, anang sik wininyak ning eipmunce, sik malye wininyak atonun kum wininamlulume.
40023004	Sik Farisi nang ap, Musa sekamuk yupu peterena deiyok nang ap, sik bidamnye kanye tenena deice aryuk tabakuka, “Winipnamlulume,” nyabuka peterenyak ning arye, ninye nirya sik nong deice ikin ning weik delinyake. Ninye nong deice ikin ning weike delinyak bukni, ninye ikin uplye ning ara, ‘Nunce ton melipnusiabe,’ tenebikirye, tonok mitik fil babye, sikce ton fia kum melinyake.
40023005	Sik winilamak ning ap, fil dolamak ning ap nirya ara, ‘Yuk ninye eipsikirye, se anang ara fia teleb nang, tenepnamsiyak’ tenen, wininyake. Sikda kanye talima ereldanyake. Ton ning ara, Allah yupu kekebuka diba tenenyak ninye ara, ‘Allah yupu ati fia tenenamap’ tenen, mitik pala ning deice arye, Allah yupu ayat sekdeipnop ura, taruk nakup deice ap, asok deice ap, deibuka kitilongonyak. Bukni, sik Farisi nang ap, Musa sekamuk yupu peterena deiyok nang ap ara, ‘Ninye eipnamsiyak’ tenen, pala weik ning deice kitildongokirye dinyake. Winilamaka nirya ara, ‘Yuk ninye eipsikirye, ara fia teleb nang, weik kel nang tenepnamsiyak’ tenen, wininyake. Ton ning ara, Allah diba tenenyak ninye ara, sik Allah morona talak ara, kisok pakunyak butum aling mouse ak ara, bumang butum aling sekuka tipmenikuka mitik-mitik uk kirikildongonyake. Bukni, sik Farisi nang ara, ‘Yuk nang eipsikirye, ara Allah morona weik kel nang tenepnamsiyak’ tenen, weik cang butum aling sekuka, tipmenikuka mitik-mitik uk kisok pakunyak butum aling mouse ak kirikildongonyake.
40023006	Ton malye ulamak nang ara, weik kwalina talak nirya ara, kwalina deiyok nang arye akwalina yanuka lukuka dipnop ura, sik Farisi nang arye weik nang bukmanak uk, ‘Weik nang tenepnamsiyak’ tenen, fia teleb ak bulbanyake. Ton nang ara, Allah yupu peteren talak ara, Farisi nang arye, ‘Yuk nang eipsikirye, teleb nang tenepnamsiyak’ tenen, Yahudi yala nang Allah yupu peteren aik fum, ‘Anyaik ninye sik urasin nirya din tam uk bukibibuk, eipsikirye, se, sik anang ara weik mambul nang, tenepnamsiyak’ tenen, weik nang bulamak uk, bulbanyake.
40023007	Tonda, ‘Ninye nirya din ning deibuka deklamakak ara, pasar noutamak arye babiba, ninye nirya eipsikirye si erenamsiak’ tenen, kanye pinpin asa banyake. Atonun ton, utenenyake. ‘Ninye nirya arye, sikda nun weik peterena deiyok nang, guru nyapnamsiak’ tenen, kanye pinpin asa arye wininyake.
40023008	Sik Farisi nang ap, Musa sekamuk yupu peterena deiyok nang ap, wininyak bukni, na mapu anggunda, anang winilamaka atonun kum wininamlulume. Anggun weik deiyoknye tonok, na uniba, anggunda na weit yapu atonun ulaluma ati, yuk nang arye anggun ti, “Nun weik peteren nang, nun Guru,” nyabuka, ‘Anggun si erepsikcak’ tenen, anggun bidamnye yupu sekeldongonamlulume.
40023009	Talya tukwak ninye nirya ati, “Na ni,” nyabuka si kum erenamlulume. Anggun ni koprop ara, im deicanye tonok ulula ati, talye tukwak nang ati, “Na ni,” nyabuka si kum erenamlulume.
40023010	Aning atonun ton, anggun weik peterena deiyoknye, ninye nirya lyepnirye sik kanye talima talinamnanye bira, Kristus na ununa ati, yuk nang arye anggun ti, ‘Nun weik peterenanye, nun Guru, nyapsikcak’ tenen, anggun bidamnye yupu sekeldongonamlulume.
40023011	Anggun kan-kan Allah arye erebuka weik kibuka deipnamlanye bira, yuk nang sik patalul ning ati, bico tenebuka melinamle. Ara talye fil melin nang arye, sik deiyok nang ati, kanye deibuka, melibuka ulamak touk, Allah arye weik kipdeipnamlanye bira, aning atonun wininamle. Yuk ninye sik amutam ulirye, melinauk unamle.
40023012	Ara talye ati kume. Yata ninye do nirya, sik bidamnye sik damang uk erelilalamikce nang ara, Allah arye anang dobuka amutamuk kipdeipnamle. Bukni, sik talima mitang arye amutam unyak nang ara, Allah arye aninye erepdeipnamle. Yesus arye anang ati nyabuk.
40023013	Yesus arye ayupu nyabukop ura, dukdongobuka ayupu tonap, nyabuk. “Farisi nang ap, Musa sekamuk yupu peterena deiyok nang ap ati, Allah arye wenebuka opnamsila ati, anggun bico,” nyabuk. Nyabukce, ayupu ton dukdongobuka nyabuk. Se, anggun Farisi nang ap, Musa sekamuk yupu peterena deiyok nang ap, Allah arye wenebuka opnamsila ati, anggun bico. Anggun talimak malye ning aupmasilibuk, ‘Teleb nang tenepnamsiyak’ tenen, teleb ning bola deice uk winilulume. Anggun malye winimunye ning ara, nyapnusine. ‘Allah dib tenebibye ura, Allah arye nun dobuka nun talima talinamsilak binuyabe,’ tenenyak nang ara, anggunce yupu sekeldongolulume. Winiluluma ara, ‘Anggun aik weknuyap’ tenen, buplan dam ninye tikilyangaki bukni, yu upliba, mikip arye buplan tirikildongolamak touk, winilulume. Ara, ‘Allah ati, dib tenebibirye,’ ‘Allah talinamsilak weknuyabe,’ tenenyak ninye ati, yupu sekeldongoluluma ati nyapsine. Anggun babye dib tenebuka kum wekelulume. Tonda, ‘Nun dib tenebuka Allah talinamsiak wekenamabe,’ tenenyak nang ati ara, anggun Farisi nang arye winimunye ning deice arye, aninye ati yupu sekeldongolulume.
40023014	Se, anggun Farisi nang ap, Musa sekamuk yupu peterena deiyok nang ap, Allah arye wenebuka opnamsila ati, anggunda bicoe. Anggun talimak malye ning aupmasilibuk, ‘Teleb nang tenepnamsiyak’ tenen, teleb ning, bola deice ninguk winilulume. Winilulum bukni, anggun talima noutam ara tuba malye uk ulule. Anggun malye winimunye ning ara, nyapnusine. Ara, anggunce youwak kilapu ati, ‘Dipminyop ura, an uminye aik ap, yuk an taliminye ning nirya ap, Allah ati arepnamlame,’ tenebuka arye nyaltakalulume. Bukni, youwak kilapu arye sik ning arebikcop ura, angguncuk aning bokuka, weik arye dololulume. Tonda, yuk nang arye, ‘Anang ara Allah morona weik kel nang nyapnamsiak’ tenen, Allah moromunye talak ara, yupu cang arye morolulume. Awinimunye ning nirya ati ara, Allah arye awinilulum nang atonun ninye nirya ati, fia weik arye wenebuka opnamsile. Yesus arye nyabuk. Nyabukop ura, ayupu ton nyabuk.
40023015	Se, anggun Farisi nang ap, Musa sekamuk yupu peterena deiyok nang ap, anggunda, ‘Tonoknye babye ton, nun yupu kekebuka nun tam kipsutue’ tenen, tukwak bisik bobana ap, mekwen deice bobana ap umunce, mutuku-mutuku nirya peterepra balulume. Anggunda akunum malye nang ululum bukni, peterepra bamunyeba, yuk nang anggun yupu kekebikirye, anggun winimunye ning dobolbanyak deice arye, malye ning weik tonap winibikcop ura, anang ara fia malye wininyake. Anggunce yuk ninye ati malye winililulume. Anggun babye, anggun peterepmunyeba, anggun yupu kekebuka dobolbanyak nang babye, Allah arye wenebuka uku din mutuku dopkwetepnamsile. Yesus arye nyabuk. Yesus arye ayupu ton dukdongobuka nyabuk.
40023016	Anggunda utenelulume. Ara, ‘Nunda ninye bisik peterelin nang unyabe,’ tenelalulum bukni, anggunda asing kun nang atonun ululume. Ati aning ara, Allah arye wenebuka opnamsila ati, anggun bicoe. Anggunda, anggun malye yupu peteremunye ning ara ani. Ara, ‘Yuk ninye kekepsikirye, dipkoprop nyapmak,’ tenebuka, ‘Dib tenepnamsiyak’ tenen, nyalulume. “Allah ati arel balamap aik, anyaik si deice arye nyapsine,” nyaptum bukni, anggunce, “Aning ara talye. ‘Anyaik si deice, winipnamne,’ nyanyap yupu ara, kum winibibya babye, telebuka ayupu ara auplule,” nyalulume. Bukni, anggunce yuk nang ati, “Allah arel balamap aik abelenga deice taplakdeiamik emas, anyaik emas si deice arye nyapsiyabe,” nyalulum ara, adeice arye dib teneptibye. Ara, “Emas ning ara, dipkoprop batakmanto kum ati, anyanyap yupu ara dipkoprop wininamabe,” nyalulume.
40023017	Anggunda ayupu nyalulum bukni, anggunda asing kun nang atonun umunce, fia walwal nang ululume. Anggun kum tenipmalum do? Weik mambul ning ara, emas tablakdeibik ning do? ‘Allah arinamap’ tenen, domik aik do? Ataplakeibik emas ara, talye emas bukni, Allah arina aik fum tablakdeibik deice arye, aemas fia mambul ubuke. Mambul updeibuka deiyok ning ara, Allah el aik fum ulula atia.
40023018	Tonda, arup nyapmasin yupu atonun tonap, anggun nyalulum yupu ton, nyapnusine. Anggunda nyalulume, “Allah arina ati ining ning obuka delinyap ak, aning si deice arye nyabab yupu ara, dauptue. Bukni, Allah ati arenyap ning, aining ning el si deice arye nyanyap yupu ara, ‘Dauplye’ tenen, kum bataktibye,” nyalulume.
40023019	Nyalulum bukni, anggunda asing kun nang atonun umunce, fia walwal nang ululume. Anggun kum tenipmalum do? Ining ning ara, weike aupmal bukni, aning ara mambul kume. Bukni, ining ning dobuka, Allah arina ati deililamak deice akunum deibikcop ura, aning ara fia mambul ulule. Ati, mambul kirikuka delilya deiyok ning ara, Allah arina ati deililamakak atia.
40023020	Aning ati ara, anggunce, “Allah arina ati delinak, si deice arye nyapsiyabe,” tonda anggunce, “Allah ati arenyap ning si deice arye nyapsiyabe,” nyabuka nyamunye yupu ap ara, abitinye yupu ara neiktoto uka ati, ayupu bitinye ara kum bokeipmanto. Aning-aning si deice arye, “Wininamabe,” nyalulum yupu nirya ara, batakaldongona kume. Adip aryuk dipkoprop “Wininamabe,” nyamunye touk, aning uk wininamlulume. ‘Dauplye’ tenen, batakana ara kume. Allah arina ati, delinak ap, aning deice delilulum ning ap ara, kum bokeipmanto.
40023021	Yatanye do nirya, “Allah arel balamap aik si deice arye, wininamne,” nyalulnye bira, ayupu nyalya deice arye, dipkoprop anyaik fum ululnye Allah, el si deice arye ton ayupu nyalule. Anyapmasin yupu deiyok ara, anyaik ap, anyaik ululnye Allah ap, kum bokeipmanto atia. Yesus arye nyabuk. Nyabukce, ayupu ton dukdongobuka nyabuk.
40023022	Tonda, “Im deice ulul ning si deice arye, wininamne,” nyalulnye bira, ayupu nyalya deice arye, Allah el si deice ap, Allah el nong ap ati, ayupu nyalule. Aning nirya ara, kum bokeipmanto ati, anggunce, “Aning-aning nirya si deice nyapsine,” nyalulum yupu nirya ara, fia malye nyalulume. Yesus arye anang ati nyabuk. Nyabukce, ayupu ton dukdongobuka nyabuk.
40023023	Musa sekamuk yupu peterena deiyok nang ap, anggun Farisi nang ap ara, anggun talima noutamak malye ning aupmasilibuk, ‘Teleb nang tenepnamsiyak’ tenen, nong bola deice uk teleb ululume. Winiluluma ati, anggun bico, Allah arye wenebuka opnamsile. Anggun malye winimunye ning ara ani. Aning-aning nirya ara, ‘Allah elcuk aresulule’ tenen, fia mitik ning bukni, kuma ap, babok ap, erica ap bokuka, seper sepuluh dobuka, Allah el si erena ati ton arerurume. Winilulum bukni, weik mambul winin ning ara, batakalongolulume. Anggun batakamunye ning ara, ninye bico tenebuka talima arina ap, ‘Na kayapu’ tenen, batakana kumce kanye dobuka, fil dana ap, ninye arye dipkoprop winipmakce touk yupu bokolina ap, yupu bokolin talak diksukum yupu nyana ap, anirya ara batakalulume. Allah yupu noutamak ara, ayupu nirya aubuk bukni, anggunce aning nirya batakalulume. Ati, ‘Teleb nang tenepnamsiyak’ tenen, mitik ning dobuka, Allah ati seper sepuluh bokuka aremunya ara, teleb bukni, aning batakna kumce, weik mambul ning babye winiptume. Weik mambul ning babye, winipmunyop ura, ‘Telebe,’ nyapsitinye bukni, anggunce weik mambul ning batakalulum ati, anggunda malye winilulume nyapsine.
40023024	Anggunda, ‘Nunda ninye bisik peterelin nang unyabe,’ tenelalulum bukni, asing kun nang atonun ululume. Anggun malye umunye ning ati, winipmanto yupu deice arye nyapnusine. Anggun mek makau fum sung-sunga aupmalibuk, wibuka dolulum bukni, weik unta basam amek makau noutamak auptop ura, diltakana kum dib aryuk, talye mangkau arye diptume. Mitik teleb ning winilulum bukni, weik teleb ning, mambul weik ning ara, kum winilulume. Aning ara fia batakaluluma anya arye, anggunda malye ululume. Yesus arye nyabuk. Ayupu nyabukop ura, ayupu ton nyabuk.
40023025	Se, anggun Farisi nang ap, Musa sekamuk yupu peterena deiyok nang ap ara, anggun talima noutamak malye ning aupmasilibuk, ‘Teleb nang tenepnamsiyak’ tenen, nong bol deice ninguk teleb winilulume. Allah arye wenebuka opnamsila ati, anggunda bicoe. Anggun mek makau ap, dina yangana ap, ‘Malye ning palepmasilibuk mangkau arye dibibyeba, malye unyap’ tenen, bola deice tam ara, teleb ubuka mek ilikilulum bukni, anggun kanye talima noutamak fia malye una ap, yuk ninye ning aluldona ap, tuba aupmasil bukni, aning tenena kum dib aryuk, talye kanye bobuka anggun bidamnye patapsilye ning uk, fia tenelulume.
40023026	Anggun asing kun nang atonun ululuma ati, kum tenipmalum do? Anggun mek makau fum mek ilikmunyeba, bola deice tam teleb ulamle touk, anggun talima malye usilye ning ara batakmunce kum upsilyop ura, anggun winimunye ning nirya ara teleb upnamsile. Bukni, anggun talima noutamak malye ning tuba awabsilyop ura, teleb kum uptume.
40023027	Se, anggun Farisi nang ap, Musa sekamuk yupu peterena deiyok nang ap ara, anggun talima noutamak malye ning aupmasilibuk, ‘Teleb nang tenepnamsiyak’ tenen, nong bola deice uk teleb ululume. Allah arye wenebuka opnamsila ati, anggun bicoe. Ninye dibikceba, keil deiya fum weibikirye, buru tam keil deibikirye, aik likne kurun mek likikcop ura, buru tam ara urasin fia teleb ulule. Bura tam urasin teleb ulamle bukni, akeil deiya fumbisik ara, ninye nong lyuplirye tong ap, yok ap, amalye ninguk ulule. Aning ara, fia malye ulamle touk, anggun winin ning babye, fia malye winilulume.
40023028	Akeil deiya buru tam urasin teleb ulul bukni, fum tam ara, malye ning ulamla atonun, anggun babye atonun ululume. Anggunda yuk nang asing eipsikirye, ‘Anang ara diksukum teleb ubuka wininyak nang,’ tenesinyak bukni, dipkoprop anggun talima noutamak ara, fia malye ning aupsukba, bola deice uk teleb fil dobuka winilulume. Bukni, anggun talima noutamak ara, fia malye ning aupmasil bukni, malye ninguk winilulume. Yesus arye nyabuk. Nyabukop ura, ayupu ton nyabuk.
40023029	Se, anggun Farisi nang ap, Musa sekamuk yupu peterena deiyok nang ap ara, anggun talima noutamak malye ning aupmasilibuk, ‘Teleb nang tenepnamsiyak’ tenen, nong bol deice uk teleb winilulume. Allah arye wenebuka opnamsila ati, anggun bicoe. Allah yupu laka nyalamik nang, nabi nang olamikba weilbalamikak ara, sik si erena ati, teleb aik dolulume. Tonda, sik diksukum ulamikba olamik nang weilbalamaikak ara, sik si erena ati, urasin teleb ning deililbalulume.
40023030	Winimunce ayupu nyalulume. “Se, nunda teleb nang anya arye, nun apu yapu ulamikce sik nabi nang olamik talak ara, nun ap ulamtibyeto ura, nun ap melibuka anang kum olamtibye,” nyalulume.
40023031	Nyalulum bukni, anggunce anang ati, “Nun apu yapu unyake,” nyanmalum deice arye akunum malye yupu nyaldalulume. Anggun apu yapu malye winilamik touk, anggun babye atonun, talima malye nang umunce, malye winilulume. Diksukum ulamik nang ati olamik deiyok nang ara, anggun apu yapu anya arye, anggunda sik mapu ululuma atia. Ayupu nyamunya deice arye, Allah yupu laka nyalamik nang, nabi-nabi nang olamik deiyok nang ara, “Sik mapu ara, nun unyabe,” nyabuka, anggunce anggun bidamnye arye, malye yupu nyaldalulume.
40023032	Aning ati ara, anggun apu yapu deiyok koubuka malye winilamik ning ara, anggun winitalak ululum nang arye ton sirya daknamlume. Yesus arye nyabuk. Ayupu nyabukop ura, Yesus arye ayupu ton nyabuk.
40023033	Ninye on kwatima duknupmalya, ninye mangkau bakiba, eiplirye si tolamle touk, ululume. Anggunda fia malye nang ululuma anya arye, Allah arye uku din mutuku dopkwetepnamsilak ara, yata wiribuka lyepdana bitum do?
40023034	Anggun lyepdanmanto kum nang ululuma ati, aminyan talak na dopkwetepnamsin ning ara nyapnusine. Ara, Allah yupu lakak kibuka nyan nang, nabi nang ap, weik kel nang ap, Allah yupu peterena kel nang ap, anggun dam dopdeipnamsine. Dopdeipsinyop ura, ton nang ara, oltakanamlume. Ton nang ara, wanwanun yo deice onamlume. Ton nang ara, anggun Allah yupu peteren aik fum arye, kama arye kulanamlume. Ton nang ara, ‘Optibye’ tenen, mutuku-mutuku nirya dobolkirikinamlume.
40023035	Wininamluma ati, yata nang do nirya, sik diksukum ulamik bukni, oltakalamik nang nirya ara, Habel anyapce opnin yangalamik ani, winitalak Berakia el mi Zakaria, anggun apu yapu arye, Allah arina ati delilamika dam obiknye ap, anang nirya sik ining ara, anggun winitalak ululum nang, anggun taruk deice upnamsile.
40023036	Anang sik ining ara, anggun winitalak ululum nang, anggun taruk deice upnamla ati, anang olamik ning ati, Allah arye anggun atalak ululum nang ati wenebuka opnamsile. Aoltakalamik nang sik ining ara, atalak umunye nang, Allah arye sik ining ara, anggun nong deice deipnamsile. Yesus arye sik Farisi nang ap, Musa sekamuk yupu peteren nang ap ati, nyabuk. Yesus arye ayupu ton nyabuk. Nyabukce, ayupu ton dukdongobuka nyabuk.
40023037	Ura, anggun Yerusalem mutuku ululum ninyeo, Allah yupu laka nyabuka peterenyak nang, na arye nabi-nabi weike anggun dam dolkwetelamsise bukni, anggunce anabi sik nong deice keil dobuka ona ap, tonda, talye oltakana ap ulalume. Na arye anggun Yerusalem mutuku ululum ninye ati, ‘Ayam el mapu irilamle atonunuk, na wiamse ninye kalikuka melinamsin’ tenen, patanululba, anggun ti tuba tenesunun bukni, anggunce, ‘Anye Yesus ara, nun like’ tenen, tuba batakanululume.
40023038	Aning ati ara, anggun Allah si erena ati arelbamunye aik ara, Allah arye batakliba, anyaik ara talye lo uk upnamle. Allah ara anyaik tuba kum unamle.
40023039	Na arye anggun batakuka bindopsinyop ura, dotalak nirya ara, na ton kum elinamnulume. Daulamunya ani, na si erepnamnulum talak ara, eipnamnulume. Atalak ara, anggunce, ‘Se, Ninye Lyenanye, Mesias bira akunum yanmasile,’ tenepnamnulum talak, ayupu nyapnamnulume. “Allah el mikip ap, el si ap deice arye yanmasilnye bira, fia telebuk unamle,” nyabuka, na si erepnamnulum talak, sirya talak ara eipnamnulume. Yesus arye sik Farisi nang ap, Musa sekamuk yupu peterena deiyok nang ap ati, wenebuka nyabuk.
40024001	Yesus arye ayupu akunum nyabukop ura, el mapu ap, Allah arelbalamikce, el si erelamik aik fum arye, buru tam bayik talak ara, el mapu arye anyaik domika dipdeyikce, ayupu nyabik. “Naie, dipdelyame. Anyaik-anyaik nirya domik ning ara, urasin fia telebe,” nyabik.
40024002	Nyabikop ura, Yesus arye el mapu nirya ati tamubuka nyabuk. “Allah el si erena ati weik aik domika nirya dipdelulume. Weik cang keil pala arye deibuka welebikce, anyaik dobik keil nirya ara, aminyan ara uluplobice ura, keil deice tonok ning babye kum bataknamake. Anirya daklobikiba, singsinga bulamla atonun upnamle,” nyabuk.
40024003	Nyabukop ura, anyaik batakuka, Zaitun mutuku deice welebuka, abinuka bukikce, yuk nang ap tabakuka kum bukmek anya arye, sik nirya arye Yesus ati asipdeyik. “Naio nyapsilyame. Allah el si erena aik, Yerusalem mutuku ulul aik ara, dan talak arye daklopnamak do? Anyaik daklopnamak ap, sirya talak an yanamlam ning ap, sirya talak sirya daknamle ning ap ati, yata ning uptua deice arye, ‘E, aning nirya akunum dam uple,’ tenen, kel kiptibye do?” nyabuka asipdeyik.
40024004	Asipdeyik ati, Yesus arye ayupu tamubuka nyabuk. Ninye weik arye nyanamake. “Nada, Yesus el si ap, el mikip ap deice arye yanganyabe,” nyabikirye, “Ninye Lyena Deiyoknye ‘Mesias yanamle,’ nyalamiknye bira, na atia,” nyabuka talya yupu uk nyanamake. Ayupu nyanamaka deice arye, ninye weik atilila yupu kekebuka, dib tenenamake.
40024005	Atilila nang nyanamsiyaka deice arye, anggun kanye talima nirya lipdakuka, yuk tam bobicak ati, anggun kanye talima kalikdamunce, moubuka unamlulume. Atilila yupu nyanamak nang ara, sik yupu kekebuka, sik tam nang kum kilonamlulume.
40024006	Tonda, aminyan talak ninye arye, “Ton tam nang ap, yuk tam nang ap olanamake,” nyabuka, talya nyanamake. Tonda, ton tam nang arye, yuk tam nang ap dipkoprop olakiba, laka nyapnamak ning ap, yanuka nyabikiba, kekepmunyop ura, ayupu ati ilil asa kum unamlulume. Allah arye, ‘Aning atonun ning wininamle’ tenen, akunum tenelamuka ati, dipkoprop wininamle bukni, ‘Sirya talak sirya daknamle talak ara, kabula,’ tenenamlulume.
40024007	Ton wininamle ning ara, weik ninye deiyok nang, Raja nang arye talinyak mutuku ninye arye, yuk Raja talinyak mutuku ninye ati, binuka oldanamake. Tonda, ton yala nang arye, ton yuk yala nang ati, oldanamake. Winilamikce ati, mutuku yuk-yuk weik arye lulukunamle. Tonda, wa wibuka kouamice ning nong kum uplyop ura, din fia patana uk unamle.
40024008	Kilapu mi deipnuce talak mi deiyok uk dinmalyani, mi delilamak touk, na laka nyapmasin ning nirya akunum talye karin arye winiplyopop ura, anggunce, ‘E, sirya daknamle talak ara, akunum dam uple,’ tenenamlulume. Bukni, anara deiyok bikna talak, sirya daknamle talak ara, aminyan uka.
40024009	Aning-aning winipnamle talak noutamak ara moubuka dimunce, moubuka tenenamlulume. Yuk nang arye anggun ti, ‘Yupu talina deiyok nang arye Yesus el mapu wenebuka opnamak’ tenen, anggun bobuka, tapu koubuka, wenen deiyok nang ati arilbanamsiyake. Na ti diba tenepmanumunya ati, ‘Anang arye opnamak’ tenen, weik ninye deiyok nang ap, sisinanye weik ninye deiyok nang ap, sik dam bobinamsiyake. Ton nang ara, anggun deice ikin ning deipnamsiyake. Ton nang ara, oplopnamsiyake. Na ti diba teneluluma ati, ninye mutuku-mutuku nirya arye anggun ti, ‘Anang ara fia nun like,’ tenebuka, mal pinamsiyake.
40024010	Anyapmasin ning winipnamle talak ara, diba akunum tenepnik ninye bukni, na yupu ap, na ap ati batakukabikirye, sik yuk diba tenenyak ninye ati, ‘Anang ara, nun like,’ tenepdakirye, sik kayapu nang kopropa bukni, ‘Weik nang arye, aninye ati tapu koubuka opnamak’ tenen, wenen deiyok nang dam yukubuka bobanamke.
40024011	Tonda, atalak ara, na mapu koprop kum bukni, ninye weik arye talya tilila yupu nyana nang arye, “Nunda Allah yupu laka nyana deiyok nang unyabe,” nyabuka, tilila yupu peterepsicop ura, ninye weik, anang arye nyanyak yupu diba tenebuka dobolbanamke.
40024012	Ninye mutuku-mutuku nirya fia malye winin ning weike winipnin balamica deice arye, yuk nang arye yuk nang ati, bico tenebuka kum melinamake. Tonda, sikce na ti tuba tenebuka kanye kum delinamniyake. Sik kanye talima tuba kum delinamniyake.
40024013	Bukni, yatanye do nirya, na batakna kumce, na ap, ninye yuk nang ap ati, bico tenebikirye, kanye bokoltona kum dib aryuk, fia kanye lamapdongobuka ulamice nang ara, yuk nang arye anang ati obica babye, Allah arye aninye lyepnamle.
40024014	Aning-aning nirya, sirya min kum dakmalye talak ara, na lak teleb yupu peterepra banamake. Ara, Allah lyepsilirye ninye talima melinamsil yupu dobuka, mutuku sirya, im sirya peterepra banamake. Mutuku sirya, im sirya nirya na lak teleb yupu peterepra banamak ning, ara, ‘Ninye mutuku-mutuku nirya kekepting’ tenen, mutuku-mutuku nirya peterepra banamake. Mutuku-mutuku nirya akunum peterepra balamica ani, sirya daknamle talak yanamle.
40024015	Allah yupu laka nyalamuknye, nabi Daniel arye, ‘Winipnamle’ nyalamuk touk akunum uplyop ura, anggunce, ‘Ura, sirya talak akunum uple,’ tenepnamlume. Nabi Daniel arye nyalamuk ning ara, ani. ‘Allah arye el fia like tenebuka, “Fia malye ulyinye birye, na Teleb Aik kum tikilyatue,” nyabuka yupu sekamik ning uk, amalye weiknye yalirye akurun aik fum akunum tiklyop ura, Allah ati arilbalamak aik ara, Allah arye fia bataknamle.’ (Ayupu nyalulum nang ara, ‘Deiyok ani’ tenen, moubuka teneipdelulume.)
40024016	Allah arye el si erena ati arilbalamak aik, fia batakuka bilye talak ara, anggun Yudea tam unamlum ninye arye, Yudea tam batakuka, yuk mutuku adip aryuk bik-bik abuka banamlume.
40024017	Anggun asik kopropa kum unmamunye ninye ara, aik fum batakmamunye ning tamubuka kum dolbinamlume.
40024018	Atalak anggun wa winmamunye ninye ara, anggun butum aling alip ning kwiribuka, aik deipmamunye ning ara, tamubuka aik fum deipmamunya ning kum dolbinamlume. Adip aryuk batakuka, yuk mutuku bik-bik abuka binamlume.
40024019	Mi bomice kilapu ap, mi moum dininmace kilapu ap ara bicoe. Akilapu ara adip aryuk bik-bik abuka binmanto kum ati, fia ikin unamle.
40024020	Allah arye aning-aning nirya kwepdeiyamuk talak anyapce, winitalak babye, yuk doyanamle talak babye, ikin ning ulamuk, ton unamle bukni, anirya ap, aminyan talak ikin upnamle ning ap, ikin ara mitiktonunuka. Bukni, aning-aning nirya sirya daknamle talak ara, fia ikin weik upnamle. Aning ati ara, kapye li deiplye talak mok celamle touk, ayanamle ikin ning ara, ‘Ikin weik ning ara, kapye li deiplye talak winiplyak’ tenen, tonda, ‘Allah si erena ati didik sen sum, Sabat sum deice arye ikin weik ning yalyak’ tenen, Allah moronamlulume.
40024022	Sirya talak ikin wininamle talak ara, ikin ning weik arye deipnyop ura, ‘Tukwak ninye nirya dibicak’ tenen, Allah arye ikin ning deipnamle talak ara, lo mitikanun aryuk arepnamle. Ninye nirya dibicak ati, Allah arye, ‘Aninye ara, na mapu unamake,’ tenebukce, wibuka deiyamuk ninye ara, ‘Ikin unamle talak weik upliba, ninye nirya dibicak’ tenen, Allah arye, ‘Ikin ning winipnamle talak ara, lo mitikanun aryuk arepnamne,’ akunum teneamuke.
40024023	Atalak noutamak arye ton nang ara, tilila yupu deice arye, “Ninye nirya lyeplirye talinamle, nyanyaknye bira, Kristus akunum amutuku ayanmala ani,” nyalyanamake. Ton nangop ura, “Kristus omutuku akunum yanuka unmale,” nyanamake. Anang nirya ara, fia malye winin nang anya arye, sik tilila yupu uk nyanamaka ati, anang arye nyanyak yupu ara dib kum tenenamlulume. Tonda, na mapu koprop kum bukni, ton nangop ura, “Nunda, Allah el yupu laka nyan nang, nabi unyabe,” nyabuka, tilila yupu nyalyanamake. Nyanamak bukni, anang arye nyanyak yupu ara diba kum tenenamlulume. Anang nirya ara, sik yuk nang arye, ‘Nun fil eipsikirye, diba tenebuka dobolyanamsiak’ tenen, ninye arye kum winipmanto ning, sirya dakna fil donamake. ‘Ton anang ara, afil dolamibiba eipsikirye, dipkoprop Allah el mikip deice aryuk afil donyake, tenepnamsiyak’ tenen, mambul fil ton donamake. Afil-afil nirya dopnamaka deiyok ara ani. Ara, ‘Allah el min arye wibuka deiyamuk nang ara, Allah ati batakuka, nun tam kipropsikirye, nun uk dobolyanamsiyak’ tenen, anggun mutuku yanuka fil donamake. Wininamak bukni, Allah wibuka deiyamuk nang arye, atilila ning diba kum tenenamake.
40024025	Aning nirya wininamle ati, anggun fia kanye moubuka umunce, kintinilinamlulume. Aning nirya min kum winipmalye talak arye, aminyan talak winipnamle ning akunum laka nyapmasina ati, winiplyop ura, anang arye nyanyak yupu ara diba kum tenenamlulume. Yesus arye el mapu ati nyabuk.
40024026	Nyabukce, ayupu ton nyabuk. Aning ati ara, atalak noutamak ara, yata nang do nirya, “Anggun dilyalulume. ‘Ninye weik lyeplirye talinamle,’ nyanyaknye Kristus ara, anyaik fum amining dam akunum yanmale,” nyabuka tilila yupu nyapsikcop ura, aning ati diba kum tenenamlulume. Tonda, yuk nang arye, “Anggun dilbilulume. Omutuku ninye una kumak, Kristus akunum yanmale,” nyapsikcop ura, aning ababye anggun diba kum tenenamlulume. Sik nyanamakak ababye, kum dilbanamlulume.
40024027	Na ara, Ninye Mi Koprop Atonunye yanamne talak ara, kiting yangan tam arye bebeya, lakliba kiting wekelban tam balamle touk, winibuka yanamne. Lak noutam aryuk yanamna anya arye, ninye nirya arye elinamniyake. Yesus arye nyabuk. Nyabukop ura, ayupu ton nyabuk.
40024028	Na tamubuka yanamne talak ara, oltakne ning oplopliba, lyulamlirye tong nyalamliba, dei bum weik arye amulamle touk, ninye arye, ‘E lyun ning anye,’ tenelamak touk, na yanyop ura, lakak ubuka yanamna ati, arup akunum laka nyapmasin ning eipmunyop ura, ‘Oyanmal do, ayanmala do?’ kum tenenamlulume. Na yanamne talak lak uk upnamla ati, dipkoprop anggunce kel kipnamlum atia.
40024029	Aikin talak noutamak bukni, anyapmasin kanye imun ning akunum uplyop ura, ‘Aning winipnamle,’ nyabuka nabi Yesaya arye sekamuk yupu atonun winipnamle. Ati, Yesaya sekamuk yupu deice nyapnusine. Ayupu ara ani. ‘Kiting ara, kunuknamle. Tonda, wala babye dirina kum upnamle. Tonda, kurya nirya, im deice arye tukwak saknamle. Tonda, im alip tam ulye ning nirya luluklirye bindaknamle.’ “Ayupu ara, nabi Yesaya arye sekamuk yupu nyapsine,” Yesus arye nyabuk. Nyabukce, ayupu tonap nyabuk.
40024030	Im deice ubuk ning akunum winiplyopop ura, na ara Ninye Mi Koprop Atonunye, yanunye talak pitin kilin ning lakak upnamle. Winiplyop ura, na ara, weik mikip ap, dirina ap, urasin teleb una ap, anirya deice arye dua kan-kan yanyeba, tukwak ninye nirya arye lakak eipnamake. Eibikirye, kanye imun weik upliba, ninye mutuku-mutuku nirya weik arye engenamake.
40024031	Na yanamne talak ara, im deice weik bung-bung ana nyabikiba, na im deice fil don nang, malaikat dopkwetepnye ura, im sirya, mutuku sirya dana-dana nirya, Allah minop arye wibuka deiyamuk nang bulubuka deibikirye, na dam boyanamake.
40024032	Aning ati ara, winipmanto yupu nyapnusine. Binalye yo kita opmalya ani, bupu kipnulye ati, telel ongoplyop ura, ‘Ara, dou mapnamala atia,’ tenelulume. Tonda, ‘Dou abauwa upmala anya arye, dou manamle’ tenen, nyalulume.
40024033	Aning dimunce, ‘Dou mapnamale’ tenen, kel kilamlum touk, anyapmasin ning nirya eipmunyop ura, ‘Sirya daknamle talak akunum dam uple,’ tenepnamlume. Ara, Allah arye aning-aning nirya ap, ninye mutuku-mutuku nirya ap, taliplirye, Weik Ninye Deiyoknye unamle talak, ‘Akunum deiyok kouple’ tenen, kel bikinamlume. Aik buplan dam, tikilyakirye peten-peten nyalamaka atonun, anyapmasin ning akunum uplyop ura, ‘Sirya daknamle talak akunum dam uple,’ tenepnamlulume.
40024034	Na dipkoprop nyapsine. Anyapmasin ning deiyok kouplirye winipnamle talak eipnamak ninye ara, sik nirya min kum dipmakce talak ara, anyapmasin ning nirya babye, aning-aning nirya sirya daknamle talak ababye, dipkoprop eipnamake.
40024035	Im alip tam ulye ning nirya ap, tukwak tam ulye ning nirya ap ara, kum danamle bukni, na nyasinye yupu nirya ara, tonok babye ton kum kum danamle. Fia aupnamle. Na yupu nyasinye touk dipkoprop nong upnamle. Yesus arye nyabuk.
40024036	Yesus arye ayupu akunum nyabukop ura, ayupu ton nyabuk. Na dipkoprop nyapsine. Yata nang do nirya, na yanamne sum ara, ‘Asum yanamle do, asum noutamak ara berentam yanamle do, sintam yanamle do?’ tenen, kum kel bikinyake. Allah el im deice fil don nang, malaikat babye kum kel bikik. Tonda, Allah el Mi Koprop na babye, kum bikse. Na Ni Allah elcuk, ‘Sirya talak daknamle talak ani’ tenen, akunum teneyamuka ati, el kele.
40024037	Minop talak Nuh ulamuk talak, el ap ulamik ninye sik winilamik touk, na Ninye Mi Koprop Atonunye yanamne talak ababye, ninye mutuku-mutuku nirya atonun unamake.
40024038	Ara, Nuh ulamuk talak weik mekwen min kum deiyamuk talak ara, sik aninye nirya arye, mek dina ap, din ning yala nirya dina ap, kil arilana ap, anirya winipra balamik ati, Nuh bira weik mek lia yo wekuk sum ababye, tuba mangkau kanye bobuka talya uk unmek.
40024039	‘Mekwen dipsilyak’ tenena kumce, talya kanye bobuka winilamik. Winipra balamikba, weik mok cenmokce, mekwen deibuka welebukce, atalak ulamik ninye nirya dibuk. Sik talya mangkau kanye bobuka ulamik bukni, mekwen deibuka dibuk touk, na Ninye Mi Koprop Atonunye, tukwak mutuku tamubuka yanamne talak ara, atonun talya mangkau kanye bobuka, ‘Yesus tamubuka kum yanamle’ tenen, talya unamake.
40024040	Atalak ara, ninye bitinye wa winmariki bukni, tonye batakuka, tonye dem Allah arye dopropnamle.
40024041	Aning atonun ton kilapu bitinye kwaning danmarikibuk, ton kil batakuka, ton kil tonok dopropnamle. Ara Allah el kanye arya.
40024042	Aning ati ara, kalikuka dimunce, kanye moubuka unamlulume. Anggun ni kopropa, na min kum yanamne talak ara, ‘El winitalak yanamle’ tenen, kum biktuma ati, nyapsine.
40024043	Bukni, ‘Anggun moubuka kel kipnululum’ tenen, sirya daknamle talak winipnamsil ning atonun ning ati, winipmanto yupu nyapnusine. Aik deiyoknye birye, ‘Ubula donanye alukunyan noutamak, akiting deice arye ubula dolyanamanile’ tenen, kel kepmatuto ura, mana kumce, fia kalikuka dinmatu ati ara, ubula donanye birye, el aik wekuka, el ning ubula kum doproptue.
40024044	Aning atonun na babye, Ninye Mi Koprop Atonunye yanamne talak ara, anggun mangkau kanye bobuka unamunye kiting deice aryuk yanamna ati, kanye talima kintinibuka deipmunce, kanye moubuka fia kalikuka dinamlulume. Ara, ‘Mankau kanye bopmamunye talak arye yalyak’ tenen, kanye moubuka unamlulum ati nyapsine. Ayupu nyabukop ura, ayupu ton nyabuk.
40024045	Weik kel arye fil batakna kum dib aryuk, teleb fil melin nang ulamaka atonun, yata nang ton, anang atonun wininamak do? Aik deiyoknye tonok arye, yuk mutuku binuyuk talak ara, el fil donanye tonok ati, “Fil winibuka donamlyame. Na fil melin nang nirya ati, sik din patalye talak ara, bokuka arinamlyame,” nyabuka bokeibuk.
40024046	Anyaik deiyoknye tamubuka yanamle talak ara, el fil donanye biti yupu nyabuka deibuk touk, weik kelnye ulamturye, batakna kum dib aryuk, afil nirya akunum fil dolamlyop ura, adeiyoknye birye tamubuka yalyop ura, el fil melinanye biti, ‘Na ning nirya talipmince, deiyoknye atonun kibuka, na fil donamnilyame,’ nyabuka, adeiyoknye birye el fil donanye dobuka erepdeipnamle.
40024047	Na dipkoprop nyapsine. Anyaik deiyoknye birye, ‘Wininalyame,’ nyabuk touk, el fil donanye birye, diksukum filuk dolamlyop ura, adeiyoknye el talyamlye ning nirya dobuka, anye arepliba, anye aning taliplirye, el babye weik deiyoknye atonun unamle.
40024048	Akumop ura, afil deiyoknye birye, ‘Winipnulyame,’ nyalye ura, kekebuka fil dolulnye malye uk uplirye, malye uk ubuka winiptop ura, ‘Kume, na deiyoknye akunum binamukce daulula anya arye, nimalye arye orkiting tamun uk tamubuka yanamle,’ teneptue.
40024049	Utenebukce, el ap fil donyak nang ap, kilapu ap ati, kulabuka oplirye, kanye wangalamak mek din nang ap, neika dibuka utingop ura, ‘Na deiyoknye, el akiting yanamle,’ kum teneplirye, talya mangkau kanye bobuka unamle.
40024050	Talya mangkau kanye bobuka uplye sum ara, el deiyoknye tamubuka yanamle. El fil donanye birye, ‘E akiting yanamle, asum arye yanamle,’ tenen, kum kel kiplye sum arye, el deiyoknye tamubuka yanamle.
40024051	Adeiyoknye tamubuka yalyop ura, amalye winilamlinye, el nong oplirye, seklopnamle. Winiplirye, anye el kanye ara, Allah diba tenena kumce, fia malye winin ninye unamakak, uku din mutuku dongoplye talak ara, kanye imun unamle. Kanye imun upliba, el ap, sik kanye talima noutam malye ning upmalibuk, aning tenena kum dib aryuk, bola deice teleb ninguk unyak ninye ap, fia engebuka unamake. Yesus arye nyabuk.
40025001	Yesus arye el mapu ati nyabuk. “Na Ninye Mi Koprop Atonunye birye, ‘Aning-aning nirya talinamne’ tenen, im deice arye tukwak yanamne talak winipnamle ning ara, ‘Kel biknamlum’ tenen, winipmanto yupu nyapnusine. Winipmanto yupu ara ani.
40025002	Sik kam kilapu 10 noutamak bukni, pamu barye (5) kilapu walwal kilapu ulamik. Ton pamu barye kilapu, kel kilapu ulamik.
40025003	Sik walwal kilapu pamu barye, sik weisa lampu el si pelita bobuka banmek bukni, minyak mek uku dibuka sirya dakukop ura, ‘Aminyan punubuka dikdongopnamap’ tenen, dokola ning ton kwebuka, kum bobinmek. Aning kum tenebik.
40025004	Sik winibik bukni, sik kel kilapu ton tam pamu barye kilapu arye, sik lampu pelita bobinmek. Tonda, ‘Aminyan minyak mek tonap dikdongopnamap’ tenen, uku mek makau dobuka, uku mek dokola ning ton, kintinibuka bobinmek.
40025005	Sik nirya arye weisa dobuka, ‘Kil dopnamuka deiyoknye yaliba epdanamap’ tenen, aik fum arye, bulupmekce, daunmek bukni, wi weik upmok ati, mapmek. Kil dopnamuka deiyoknye nimalye arye yanganmoka ati, sik nirya wi talipmoka ati mapmek.
40025006	Sik mapmek ani, lukunyan duduk ubuk ura, yuk nang arye nyabik. “Kil dopnamuka deiyoknye yanganmoka ati, anggun bisik ak yanuka epdanulume,” nyabik.
40025007	Nyabikop ura, sik kam kilapu 10 nirya arye bukikop ura, sik weisa ubik.
40025008	Winibikop ura uku dinmokani, walwal kilapu pamu barye sik weisa ara angam-angam anmokba, sikce sik kayapu kilapu, kel kilapu ati morobik. “Se, nun weisa ara angabum-angabum anmasila ati, minyak uku mek ton aripsululume,” nyabuka morobik.
40025009	Morobikop ura, sik kel kilapu pamu barye kilapu arye tamubuka nyabik. “Kume, nun mek anggun ti aripsibyop ura, nun weisa lampu ababye, angabum-angabum apsilyake. Ati, sik uku mek deklamikce aik, anggun bidamnye aryuk, anggun bidamnye minyak mek eibuka dekelbinulume,” nyabik.
40025010	Nyabikop ura, sik walwal kilapu dekelbinmek talak ara, kil dopnamuka deiyoknye tamubuka aik yayuk. Yayukop ura, sik kel kilapu uku mek akunum kintinipmek kilapu pamu barye ap, kil dopnamuka deiyoknye ap, kil don kwalina kwalibuka deipmek aik neika dilbiyik. Aik wekik ura, sik yuk nang arye anyaik buplan tirikdongobik.
40025011	Tirikdongobik ura, daunmekbuk, aminyan ara, sik walwal kilapu pamu barye kilapu arye tamubuka akwalina kintinipmek aik dam yayikce nyabik. ‘Naie, nun buplan kukeipsilyame,’ nyabuka morobik.
40025012	Nyabuka morobik bukni, anyaik deiyoknye birye tamubuka nyabuk. ‘Kumde, na dipkoprop nyapsine, anggunda na walwale,’ nyabuk.” Yesus arye ayupu winipmanto ning nyabuk.
40025013	Yesus arye el mapu ati nyabukop ura, ayupu tonap nyabuk. “Aning ati ara, Na Ninye Mi Koprop Atonunye tamubuka yanamne sum ap, kiting ap, anggun walwal anya arye, mangkau kanye bopmunye talak, na yanamne ati, fia kalikuka dinamnulum, nyapsine,” Yesus arye el mapu ati ayupu nyabuk.
40025014	Yesus arye ayupu nyabukop ura, ayupu tonap, el mapu ati nyabuk. Na tukwak tamubuka yanamne talak winipnamle ning, ‘Kel biknamlum,’ tenen, winipmanto yupu tonap nyapnusine. Tonoknye birye el mutuku batakuka yuk pera mutuku binuyuk talak ara, el fil don nang nirya yukubuk. Yukubukba, yayikop ura, ‘Na yo bok aripniba fil dolamikca ani, yo bok weik tabakuka arepnamniyak’ tenen, el yo bok weik ning bokuka, anang ati yuk-yuk aribuk.
40025015	El dekna weik yo bok bokuka aribuk ning ara, bin tonok ati pamu barye aribuk, yuknye biti bitinye aribuk, yuknye biti tonok aribuk. Ara, sik kel ara yuk-yuk bikamik anya arye, sik fil dopmanto winilamik touk bokuka, sik yuk-yuk aribuk. Aribukop ura, adeiyoknye amutuku batakuka, yuk pera mutuku binuka ulamuk.
40025016	Biyukop ura, weik yo bok pamu barye aribuknye birye, adip aryuk deiyok koubuka fil dopnin balamuka ani, fil dolamuka deice arye, weik yo bok 5 tonap tabakdeibuk ura, 10 kibuk.
40025017	El winilamuk touk, weik yo bok 2 doprobuknye birye, fil dolamuka deice arye, weik yo bok 2 ton tabakdeibuk ura, 4 kibuk.
40025018	Sik winilamrik bukni, weik yo bok tonok doprobuknye bira, adip aryuk tuku palibuka, ayo bok tuku fum duknubuka deibukce, tuku arye siknipdongobuk. Anye birye yo bok tonap tabakuka kum deibuk.
40025019	Sik nirya daulamikani, aminyan ara, adeiyoknye el mutuku kopropa tamubuka yayukce, sik fil donyaka deice arye, ‘Weik yo bok yata barye deipnik do?’ tenen, afil don nang ati yukubuk ati, yayik ura nukdeyuk.
40025020	Weik yo bok 5 dopromukce, fil dolamuka deice arye, 5 tonap tabakuka deibuknye birye nyabuk. “Naie, ance, ‘Fil dopnamnil’ tenen, yo bok 5 aryamnulumba, fil dolamse ani, weik yo bok 5 tonap tabakuka kintinipdeipmakince, 10 aupmal atia,” nyabuk.
40025021	Nyabukop ura, el deiyoknye birye tamubuka nyabuk. “Telebe, anda fil fia batakna kumce, teleb ubuka dolamnulume. Na mitikanun uk aryamkisibuk, fil batakna kumce, teleb ubuka fil dolamnuluma ati, winitalak na talyamse ning weik arye aripnukine. Na ap, an ap, kanye deipdanimirye, teleb ubuka neika unamname,” nyabuk.
40025022	Weik yo bok bitinye dopromukce, fil dolamuka deice arye, weik yo bok 2 tonap tabakuka deibuknye birye yanuka nyabuk. “Naie ance, ‘Fil dopnamnil’ tenen, weik yo bok 2 aryamnulumba, fil dolamse ani, weik yo bok 2 tonap tabakuka kintinipdeipmakince 4 aupmal atia,” nyabuk.
40025023	Nyabukop ura, el deiyoknye birye tamubuka nyabuk. “Telebe, anda fil fia batakna kumce, teleb ubuka dolamnulume. Na mitikanun uk aryamkisibuk, fil batakna kumce, teleb ubuka fil dolamnuluma ati, winitalak na talyamse ning weik arye aripnukine. Na ap, an ap, kanye deipdanimirye, teleb ubuka neika unamname,” nyabuk.
40025024	Aminyan ara, weik yo bok tonok doprobuknye yayukce nyabuk. “Naie anda fia yunye ulamlum ati kel bikamkise. An kum kouamlum wa win dam arye kwaning yongobuka dololyame. Tonda, an kum kouamlum ning ap, kum dokamlum ning ap, libuka dilyame. Anirya winilalumba kel bikamkisa ati, ilil upnukba, ance aryamnulum ning weik yo bok tonok ning ara, buru bobinuka, tuku palibuka tuku fum duknubuka deipse,” nyabuk.
40025025	“Winipsa ati, an aryamnulum ara, weik yo bok tonok adeiamse touk, tonok yo bok uk tamubuka aripkine,” nyabuk.
40025026	Nyabuk ura, adeiyoknye birye yu ubuk ura, tamubuka nyabuk. “Anda, fil lik arye batakaminya ati, anda fia malinye ulyame. Ura, na kum kouamse ning ap, kum dokamse ning ap, libuka diniba, ance kel bikamnulume.
40025027	Aning akunum kel bikamnuluma anya arye, na aripkise yo bok ara, yo bok dokola delin aik dongopmatumba, sikce yo bok tonap tabakuka deipkitingba, weik upnin balamtu ani, aning ap tabakuka aripnutume. Winipmanutum bukni, talya uk duknubuka deipluma ati, anda fia malinye,” nyabuk.
40025028	Adeiyoknye birye nyabukop ura, el fil melin nang, yuk nang ati ayupu nyabuk. “Amalinye buk, na arepsiba doprobuk weik yo bok tonok ning ara, anggunce dobuka, winitalak 10 weik yo bok aripmanilanye biti, ayo bok ton tabakuka areplulume,” nyabuk.
40025029	Ara yata ninye do nirya, sikce fil teleb ubuka donyaka deice sik talinyak ning weikanun awamlye ninye ara, na arye tonap tabakuka aripniba fia weik upnamle. Bukni yata ninye do nirya sikce fil dona ati, lik uliba, ‘Nun like’ tenen, teleb ubuka fil kum donyakce, sik talinyak ning mitik tonun wamlye ninye ara, mitik tonun wamlye ninye ara, tamubuka dopropniba, fia kum danamle. Aninye ara talye nong uk unamake.
40025030	Ati ara, anye tamupdobuka tapu koupnirye, weik kunuknak dopkwetepniba, elda fia kunukna kankan daunamle. Winibuka dopkwetepniba daunamle talak ara, engena ap, malye winina ap, si lina ap unamle. Deiyok ara, fia malye winilamuka atia,” adeiyoknye birye nyabuk. Yesus arye awinipmanto yupu nirya ara nyabuk.
40025031	Yesus arye ayupu nyabukop ura, ayupu tonap nyabuk. Na Ninye Mi Koprop Atonunye ap, na im deice fil donyak nang, malaikat ap, im deice arye yanamap talak ara, im deice ning nirya ulye touk, na babye urasin teleb una ap, na nong dirina weik una ap winipnamne. Winipnilyop ura, weik ninye deiyok nang bulamak ning atonun ning deice buknirye, ninye mutuku-mutuku nirya unyak ninye ati bokuka deipnamne. Aning deice bunamne talak ara, na ning nirya ara, im alip ning ulye touk, fia telebuk upnamle.
40025032	Ninye mutuku-mutuku nirya unyak ninye dobuka, na dam deipnikirye, sik domba basam wein ninye arye, kambing basam yuk, domba basam yuk, bokuka delilamak touk, tukwak ninye mutuku-mutuku nirya bokuka yuk-yuk deipnamne.
40025033	Sik domba atonun yala ninye, teleb unyak ninye ara, na sirik taruk tam deipnamne. Ara, sik diksukum unyak ninye ati nyapne. Sik kambing atonun yala ninye ara, na kwanim taruk tam deipnamne. Ara sik malye unyak ninye ati, nyapne.
40025034	Deipnyop ura, na Raja unamna ati, na sirik taruk tam deipnamne ninye ati ayupu nyapnamne. Sikda na Ni Allah arye talima aribukba, bico tenebuka kanye deilisilye ninye ara, na dam wekelyalulume. Allah arye aning-aning nirya min kum kwepdeiyamuk talak arye, ‘Anang aryuk talinamak’ tenen, akunum kintinibuka deiamsuk ning ara dolyalulume.
40025035	Ara urdem ati kume. Na din ning ap, mek ap, patalamnuk talak ara, anggunce arelamnulume. Na ninye asik nang antonun ulamse talak ara, anggunce na ti telebe nyabuka, yukubuka aik dongolanulume.
40025036	Na butum aling patalamnuk talak ara, butum aling ongolilamnulume. Na uk dilamnuk talak ara, anggunce melilamnulume. Na wenena aik dongomnik talak ara, anggunce na dam yangalamlumce, melilamnulume. Na arye sik diksukum unyak ninye ati nyapnamne.
40025037	Nyapnyop ura, sik diksukum unyak ninye arye ayupu tamubuka nyapnamniake. “Naie dan talak din ning ap, mek ap, patalamkukba, aryamkupu do?
40025038	Dan talak ninye asik nang antonun ulamlumba, nunce yukubuka aik dongolamkupu do? Dan talak butum aling patalamkukba, nunce onglilamkupu do?
40025039	Tonda, dan talak uk dina ap, wenena aik una ap, ulamlumba melibuka dilyangalamkupu do?” nyabuka, asipdenamniake.
40025040	Asipdenicop ura, na ara, weik ninye deiyoknye Rajanye birye, aninye ati nyapnamne. “Na dipkoprop nyapsine, na ti diba tenepnik nang, na mapu ara, bona utotoa talina kum ninye ap, sekeltakne ninye ap, yuk nang arye, ‘Aninye ara mambul kume,’ tenenyak ninye ara, anggunce tonoknye babye melilamlum ning ara, na ti melilamnulume.”
40025041	Nyapnyop ura, na kwanim taruk tam deipnamne ninye ati nyapnamne. “Allah arye, ‘Aninye na like,’ tenebuka akunum bataksuk ninye ara, na dam arye yukak bilulume. Allah arye Isa Mutuku Dongonye ap, el fil donyak nang, sik malye malaikat atonun isa ap, na ti bataknikce, malye ning talibuka, sik malye wininyak kili sal niryada, ‘Fia uku dipnamle’ tenen, uku din mutuku kintinibuka deibukak ara, anggun wekelbululume.
40025042	Ara tilila ati kume. Na din ning ap, mek ap, patalamnuk talak ara, anggunce din ning kum arelamnulume.
40025043	Na ninye asik nang antonun ulamse talak ara, anggunce na ti telebe nyabuka, kum yukubuka aik dongolanulume. Na butum aling patalamnuk talak ara, butum aling kum ongolilamnulume. Na uk dilamnuk talak ara, anggunce kum melilamnulume. Na wenen aik dongomnik talak ara, anggunce melibuka kum dilbalamnulume. Na arye sik malye unyak ninye ati nyapnamne.” Yesus arye nyabuk.
40025044	Yesus arye nyabukop ura, ayupu ton nyabuk. Nyapye bukni, sik malye unyak ninye babye, sikce ayupu tamubuka nyapnamniake. “Naie dan talak din ning ap, mek ap, patalamkukba, kum aryamkupu do? Dan talak ninye asik nang antonun ulamlumba, nunce yukubuka aik kum dongolamkupu do? Dan talak butum aling patalamkukba, nunce kum onglilamkupu do? Tonda, dan talak uk dina ap, wenen aik una ap ulamlumbuk, nun kum melibuka dilyangalamkupu do?” nyabuka, asipdenamniake.
40025045	Asipdecop ura, na arye aninye ati nyapnamne. “Na dipkoprop nyapsine, na mapu ara, bona utotoa talina kum ninye ap, sekeltakne ninye ap, yuk nang arye, ‘Aninye ara mambul kume,’ tenenyak ninye ara, tonoknye babye kum melilamlum nang ara, na ti kum melyamnulume.” Sik malye unyak ninye ati nyapnamne.
40025046	Nyapnyop ura, adip aryuk, sik malye unyak ninye ara, dopdeipniba, Allah arye wenebuka fia opnamle bukni, sik diksukum unyak ninye ara, telebukirye kam fia unamake. Yesus arye el mapu ati ayupu nirya nyabuk.
40026001	Yesus arye ayupu nirya akunum nyabukop ura, el mapu 12 nang ati nyabuk.
40026002	“Anggun kele. Yahudi yala nang sik Kaplina ati Kwalina sum ambusum arye ubuka ambusum or upnamale. Atalak ara, na ara, Ninye Mi Koprop Atonunye bira, ‘Malye nang arye wanwanun yo deice deibuka opnamak’ tenen, inipraka binamniyake,” Yesus arye nyabuk.
40026003	Yesus arye ayupu nyanmok talak ara, Yahudi yala nang Allah ati arina deiyok nang ap, sik weik deiyoknye ap, yuk Yahudi yala deiyok nang ap, anang nirya arye, tonoknye el aik bulubuka wekik. Anye el si ara, Kayapas. Kayapas ara, Allah arina ati deiyok nang aulamik bukni, elda sik weik deiyoknye ulamuk.
40026004	Anang nirya anyaik wekmekce, yupu talipmek. Ara, ‘Yesus yata wiribuka deice arye tapu koubuka, Yesus optibyeba, yuk nang kum biknamsiyak do?’ tenen, yupu talipmek. Utenebuka yupu talipmek bukni, anang kan-kan yuk nang arye, nyabik.
40026005	“Kum de, nun Kaplina ati Kwalina talak noutamak arye kum opnuyabe. Ninye fia weike amutuku wekmeka ati, Yesus obibyop ura, aninye weik yu upliba derepsicak ati, daupmalibuk,” ‘Aminyan talak arye Yesus optibye’ tenen, nyabik. Nyabik bukni, atalak ara Yesus kum obik.
40026006	Yesus ap, el mapu ap, Yerusalem mutuku batakuka, Betania mutuku binuka unmek. Yesus ara, tonoknye el si Simon, el aik binuka bukmokce, din dinmok. Simon ara, min arye barye suse atonun suse, el nong nirya dilamuka ati, el si ara Simon Barye Suse dinanye nyalamik.
40026007	Yesus Simon aik bukmokce, din dinmok talak ara, tonok kil arye bol kat weik makau dobuka boyayuk. Amakau fumbisik ara, nintong teleb mek, dekna fia weik mek awamuka ati, Yesus kisok deice dikeibuk.
40026008	Amek dikeibukop ura, Yesus el mapu el damak abukmek arye eibikce, sik kan-kan arye, ton nang ara yu ubukba, malye kanye bobikce, ayupu nyapdayik. “Anintong teleb mek ara, yata ati talya dikipmal do?
40026009	Anintong teleb mek dobuka, yuk nang ati dekmatipyop ura, yo bok weik dopropmatibirye, ninye bona utotoa talina kum ninye ati melibuka aripmatibye,” nyapdayik. Sik nyapdayikce, akil ati, yu ubukba wenebuka derebik.
40026010	Akil ati wenebikba, Yesus kekebukce anang ati nyabuk. “Anggunce el ti nyana kume. Anggun bataklulume. Malye tenepmalumce wenepmaluma ara, yata ati do? Akil arye na ti nintong teleb mek, na kisok deice dikeipmanila ara, fia teleb upmala anya arye, na kanye deipne.
40026011	Talya bona utotoa talina kum ninye ara anggun ap neika fia unamluma anya arye, anggunce teneplum talak uk aninye meliptume. Bukni, na ara anggun ap tuba neika fia kum unamabe.
40026012	Akil arye na ti, anintong teleb mek dikeipmanila ara, laka nyapnusine. Aminyan na opnikceba dipnamne talak ara, na nong weipnamniyaka ati, winitalak ara, na nong weina ati kintinipdeipmanilarye, winipmanile.
40026013	Ati ara, dipkoprop nyapsine. Na lak teleb yupu bobuka peterelbinamak mutuku nirya ara, akil arye na nong deice nintong teleb mek dikeipmanil ning ara, ‘Akil el ti fia tenenamak’ tenen, fia peterelbanamake,” Yesus arye nyabuk.
40026014	Nyabukop ura, Yesus wipdeiyamuk nang kan-kan bukni, tonoknye el si Yudas Iskariot, ‘Anang arye Yesus olyanamak’ tenen, Allah arina ati deiyok nang, sik dam ninye yupu delilbiyuk.
40026015	Yudas arye anang sik dam ninye yupu delilbiyukce ayupu nyabuk. “Yesus opnamluma ati, na arye Yesus yukupnirye, aripsinyop ura, yo bok yata barye aripnamnulum do?” nyabuka asipdeyuk. Asipdeyukba, sik anang arye, “Winipsiminyop ura, keil uang dekna weik ning, yupa winilye 30 aripnukiyabe,” nyabikce, akeil uang nukuka aribik.
40026016	Nyabuka aribikop ura, Yudas arye, ‘Yata teleb lo waplye talak arye, Yesus dobuka anang ati areptinye do?’ tenelamukce, dina uk ulamuk.
40026017	Sik Yahudi yala nang arye, Nena Kum Roti deiyok koubuka kwalina sum arye, sik apu yapu Mesir mutuku batakuka binuyik talak ara, domba obuka buplan dam dana-dana tikilin yo ining likeipmek ati, sik minyuma mapu ona kumce, Allah arye sik aik kaplibuka biyuk ning ara, ‘Aminop talak winyamuk ning nirya ati tuba tenenamap’ tenen, asum arye domba tonok obuka dilamik. Sik Yahudi yala ninye nirya arye winilamika ati, Nena Kum Roti deiyok koubuka kwalina sum deice, Yesus el mapu arye Yesus ati asipdeyik. “Anda, Kaplina ati Kwalina ning dipnamalam ning ara, dan aik kintinililbinuyap do?” nyabuka asipdeyik.
40026018	Asipdeyikba, Yesus arye el mapu ati, ayupu nyabuk. “Anggun Yerusalem asik donyaka noutamak bimunye talak ara, ninye tonok eipnamlume. Eipdamunyop ura, anye biti nyapnamlulume. ‘Nun peterena deiyoknye birye nyapkile. Allah arye wibuka deiamnuk talak akunum dam upmala anya arye, na ap, na mapu ap, Kaplina ati Kwalina ning dipnamapa ara, an aik fum dilyanamabe, nyapmakile.’ Nyapmasin touk nyalbinululume,” Yesus arye el mapu ati nyapdeibuk.
40026019	Nyabuk ura, el mapu arye Betania mutuku batakuka, Yerusalem mutuku biyikce, Yesus nyapdeipmok ning atonun winibukba, Kaplina Kwalina ati dipnamek ning kintinibuka deibik. Kintinipdeibikop ura, asukum uk unmek.
40026020	Aunmekbuk, akunum inibukop ura, Yesus ap, el mapu 12 nang ap, anyaik wekikce, bukuka din dinmek talak ara, Yesus arye ayupu nyabuk.
40026021	“Na dipkoprop nyapsine. Na ap bukmapce, din dinmalum nang noutamak bukni, tonoknye birye, na opnamaniyaka ati, ninye yupu delilbinule,” Yesus arye nyabuk.
40026022	Nyabuk ura, sik fia bico ubukba, sik ikin kanye bobuka, Yesus ati tonok-tonok arye ayupu nyanmek. “Naio, na arye yukubkiniba, opnamkiyak do? Na ara, kume naio,” nyabuka tonok-tonok arye Yesus ati nyanmek.
40026023	Nyabuka asilenmekba, Yesus arye anang ati tamubuka nyabuk. “Na arye roti dobuka yangalin makau fum burubuka dinmap nang kan-kan, tonoknye birye na opnamaniyaka ati, ninye yupu delilbinamanile.
40026024	Allah yupu laka nyalamik nang, sik nabi-nabi nang arye, na ti sekamnik touk, na ara Ninye Mi Koprop Atonunye bira, malye nang arye opnikceba dipnamne. Sik Allah yupu laka nyalamik nang, nabi nang arye laka lyalamik touk, amutuku nang arye winipnamniyak bukni, na ara Ninye Mi Koprop Atonunye yupu delilbinamnilanye bira, elin, el li birye kum deiamtiringto ura, telebe. Bukni, el lin, el li birye anye deiamrika ati ara, yupu deiyaliba opnikcop ura, Allah arye delilbinamnilanye biti weik arye wenebuka opnamle. Ati anye bira fia bicoe,” Yesus arye nyabuk.
40026025	Nyabuk ura, Yudas, ara Yesus yupu deipnamuknye birye, nyabuk. “Naie na arye yupu delilbikiniba opnamkiyak do?” Nyabukba, Yesus arye tamubuka nyabuk, “Diba, ance yupu deipniminye ura, opnamaniyake.”
40026026	Yesus ap, el mapu 12 nang ap, din dinmek bukni, nena kum roti dipnuyik talak ara, Yesus arye aroti dobuka, Allah ati, “Telebe” nyabukop ura, aroti tobuka, el mapu ati bokuka arinmokce, ayupu nyanmok. “Aroti ara, na nong atonun ulula ati dobuka diplulume,” nyanmok.
40026027	Aminyan ara, Yesus arye anggur mek kwebuka, mek makau tonok kintinipmok ning dobuka, Allah ati, “Telebe” nyabukop ura, el mapu nirya amakau tonok arye ‘Dipranin banuyak’ tenen, el mapu ati aribukce, ayupu nyabuk.
40026028	“Anggur mek aripnusina ara, na ining atonun ulula ati, dobuka diplulume. Aminyan na ining atonun nyapmasina ara, lak nyapnusine. Ara, Allah min arye nyalilamsuk touk, ‘Ninye weik arye lyepnirye talinamne,’ tenelamuk touk, dipkoprop na opnikceba, na ining saknamle. Na ining saknamla ara, talya ati kume. Ara na ining deice, ninye mutuku-mutuku nirya, sik malye winilamikce ning ap, malye tenelamikce ning ap ati, kum daneipniba, Allah arye sik malye ning namin kiplirye, na ining deice arye ninye weike lyeplirye, sik kanye talima fia talinamle,” Yesus arye nyabuk.
40026029	Nyabukop ura, ayupu ton nyabuk. “Na dipkoprop nyapsine, winitalak arye deiyok koubuka, noutamak talak ap, doyanamle talak ap, anggur mek tonap fia kum dinamne bukni, Allah arye el wiamuk ninye lyeplirye, aninye ap, aning-aning nirya ap, talinamle talak akunum uplyop ura, nun nirya im deice wekeipyobirye, atalak aryuk, ila tonap anggur mek dipnamne.” Yesus arye nyabuk.
40026030	Yesus arye nyabukop ura, el ap, el mapu ap, sik nirya Allah yupu mot sebikce, alip aik Yerusalem mutuku sik bukmek aik batakuka, banmeka ani, Zaitun mutuku deice welebik.
40026031	Zaitun mutuku deice unmek talak ara, Yesus arye el mapu 12 nang ati nyabuk. Anggunce na ti dib tenepmanulum bukni, ‘Malye nang arye opnamap’ tenen, tapu koubuka bobinikcop ura, anggun nirya arye, ‘Se ninye nirya lyebuka talinamlanye, Mesias bira, Yesus dipkoprop ulul do, kum do?’ tenen, kanye boktopsilirye, na batakuka bindopnamnulume. Allah yupu laka nyalamuknye, nabi Zakaria arye, ‘Winipnamake’ nyabuka sekamuk touk winipnamnuluma ati, elce sekamuk yupu nyapnusine. Zakaria arye nyalamuk domon yupu ara, ani. ‘Na Allah arye domba weina deiyoknye opnamne. Opnyop ura, el domba nirya buru sakuka bindopnamake.’
40026032	Zakaria birye nyalilamuk touk winipnamnulume. Bukni, na dipmanya ani, kam buknyop ura, na minopce Galilea tam binmaniba, anggun aminyan yanamlume. Yesus arye nyabuk.
40026033	Nyabuk ura, Peterus mikip arye tamubuka nyabuk. “Anang nirya ara an ti kanye boktopliba, batakuka bendopkitinga babye, na ara kanye bokoltona kumce, kum batakuka bindopnamkine,” nyabuk.
40026034	Nyabukop ura, Yesus arye Peterus ati tamubuka nyabuk. “Kao, dipkoprop nyapkine. Arup lukunyan ara, yim ayam min kum kamupmalye talak ara, an babye like winilye deice arye, na ti, ‘Anye bira, na walwale,’ nyabuka palibuka, bataknamanilame,” nyabuk.
40026035	Yesus arye nyabuk bukni, Peterus arye ila tamubuka mikip arye nyabuk. “Naie kume. An opkikirye, na ton opnitinga babye, na ara fia kum bataknamkine,” Peterus arye nyabuk. Peterus arye ayupu nyabuk touk, Yesus el mapu 12 nang nirya babye, atonun nyanmek.
40026036	Zaitun mutuku deice uk sik daunmekak uk bukni, mitik pera Getsemani mutuku biyikce, Yesus el mapu ati nyabuk. “Anggun abukmamunbuk, na yukak Allah morolbinune,” nyabuk.
40026037	Nyabukce, Peterus ap, Zebedeus el mapu bitinye, Yakobus ap, Yohanes ap, bobuka biyukce, ikin kanye bobukce, fia ilil ubukba, anang ati ayupu nyabuk.
40026038	“Na kanye talima ikin ubuka, fia ilil kanye bopmana ati, na kanye talima uk dimanilce, dipmanto upmane. Na talima uk fia dinmanila anya arye, na talima melildana ati, meneng dam asukum uk, mana kum, buna uk upnamalulume,” nyabuk.
40026039	Nyabukop ura, el mitikto karen kisikdakuka kanup donga biyukce, tuku ak lumlumuk dongobuka pulbiyuk. Lumlumuk dongobuka pulbiyukce, ‘Opnikiba dipnaman ning ara, Allah arye lyepnutuop ura kum diptinye’ tenen, ikin ubukba, Allah moronmok. Allah moronmok talak ara, ayupu nyanmok. “Na nio, na opnamaniyak talak ikin upniliba, donmanya dipnaman ning ara, ‘Ance lyepnutumba, aning kum winipnamniyak’ tenen, moronmakine. Bukni, na patanmanilba, tenepna arye moronmakina atonun kume. An min arye teneamnulum atonun winipnunilyame,” Yesus arye nyabuka moronmok.
40026040	Morobukop ura, el mapu winilye nang unmekak tamubuka biyukce, mana uk unmekba, eibuk. Eibukce, Simon Peterus ati ayupu nyabuk. “Simono anggunda mapmalum do? Anggunda kum winipmanto ati, tonok kiting mana kumce, na talima melina ati kum melipmanulum do?
40026041	Peteruso, pirilden ning deice arye, anda malye upminyak ati ara, ‘Nada malye winipyak’ tenen, kanye moubuka dilamince, Allah morona uk unamalyame. An talima kanye ara, ‘Winiptinye,’ tenelyam bukni, an nong mikip kum ati ara, kum winiptume nyapkine,” Yesus arye Peterus biti nyabuk.
40026042	Nyabukce, ila tamubuka mitikto pera biyukce, min talak Allah moronmok touk, tonap moronmok. “Na Ni Allah, na ikin kanye upnil ning ara, ance ‘El kum obikcop ura, na tenelamse ning kum uptue,’ tenepniminyop ura, sik yu nang arye winipnamniyaka ara, dawinipninyake. Na arye patapnilaba, tenenman ninguk kume. An min arye tenelamnulum touk winipnunilyame,” nyabuka, Yesus arye Allah ati moronmok.
40026043	Morobukop ura, ila tamubuka el mapu winilye nang mapmekak yayuk. Sik wi fia weik unmokba, mana uk unmek.
40026044	Winipmekba eibukce, anang asukum uk batakuka, Yesus ara, mitikto karen like winilye ning binabuka ani, min talak moronmok touk, Allah morobuk. Morobuk ura tamubuka yayukce, el mapu mapmekak eibuk.
40026045	Eibukop ura, el mapu ati nyabuk. “Anggun tuba mana uk unmalum do? Akunuma. Yu nang arye, na dobuka bobinuniyak talak akunum uple. Dipdelulume, na ara Ninye Mi Koprop Atonunye bira, na ona ati, ninye akunum yupu delilbinmala anya arye, elce inibuka yu nang aripnunile.
40026046	Ati ara, anggun buklulume, nun binuyabe. Na damkinanye akunum yanganmale” Yesus arye nyabuk.
40026047	Yesus ayupu tuba nyanmok talak ara, Yesus el mapu kan-kan bukni, tonoknye el si Yudas arye Yesus dam tikilyayuk. El menekuka yangayukba, el aminyan tam ninye weik bulubuka yayik. Ayayik nang ara, Yahudi yala nang sik deiyok nang, wisi nang ap, Allah arina ati el si erena aik fum fil dona deiyok nang ap, Musa sekamuk yupu peterena deiyok nang ap arye, yupu nyapdeipmeka ati, parang ya ap, ninye on kama ap, anirya bobuka, ‘Yesus tapu koubuka bobinuyap’ tenen, yayik.
40026048	Ura, Yesus damkinanye birye, Yahudi yala deiyok nang ati nyabuk yupu ara ani. Yudas arye nyabuk. “Na tenebuka mutupnamnanye bira, ara Yesus el uka. Anye bira, taruk talipmunce, tapu koubuka ninye weik arye melibuka bobinululume,” nyapdeibuk.
40026049	Yudas birye ayupu nyapdeipnuyuka ati, adip aryuk Yesus dam yayukce, “Na nie, na peterena deiyoknye,” nyabuka Yesus mutubuk.
40026050	Mutubukba, Yesus arye nyabuk. “Kao ance, ‘Anye biti winipnune,’ tenepnulum ning ara, dawinipnilyame,” nyabuk. Nyabuk ura, ayanmek nang mikip arye Yesus talibik.
40026051	Talibik ura, amining dam tikmoknye tonoknye birye, el ya lin aling fum arye, ya kubdakuka, Allah ati arina weik deiyoknye, el amutam fil donanye tonok, el amol takwetebuk.
40026052	Winibukop ura, Yesus arye aya bopmoknye biti nyabuk. “An parang ya ara, ila tamubuka liplyame. Ya bopmace nang ara, ya arye obikiba dipnamake.
40026053	Winina bataklyame. Anda bita kum bikmalam do? Na ni ati moroptinyop ura, adip aryuk el im deice fil don nang, malaikat yupa fia weike 12 pasukan dopdeipnutuba, lyepnitinge.
40026054	Bukni, na moropniba, na ni birye malaikat dopdeipniliba, sikce lyepnikcop ura, sik Allah yupu laka nyalamik nang, nabi nang arye nyalamik yupu atonun kum winiptue. Bukni, sik nabi nang arye laka lyalamik touk winipnuniyaka ati, na arye na ni biti kum moronune.” Yesus arye nyabuk.
40026055	Ayupu nyabukop ura, Yesus arye el tongolyanmek nang ati nyabuk. “Anango, ‘Amutuku talibik nang opbisipnamla ati, el deiyok koubuka el mapu bobinmala,’ tenepmanulumce parang ya ap, ninye on kama ap, bobuka tomolyanulum do? Atalak-atalak nirya, Allah ati arelulum aik dam tikuka peterenmasiba, anggunce kum tomopnulume.
40026056	Bukni, Allah arye nyalilamukba, Allah yupu sekamik nang, nabi nang arye sekeiyamnik touk winipnula ati, anggun tenepmalum touk winipnululume.” Yesus arye el tongolyanmek nang ati nyabuk. Nyabukop ura, Yesus el mapu nirya ara, ilil weik ubukba, sikce Yesus asukum uk batakuka, bai bukuka biyik.
40026057	Yesus talibuka tongobik nang arye, Allah arina ati, weik deiyoknye, el si ara Kayapas, ‘El aik bobinuyap’ tenen, Yesus bobuka Getsemani mutuku arye, Kayapas el aik bobiyik. Bobiyik talak ara, Yahudi yala nang, sik deiyok nang, wisi nang ap, Allah arina ati deiyok nang ap, Musa sekamuk yupu peterena deiyok nang ap, ‘Yesus ati yupu lipsisikuka bokeibibirye, wenepnamap’ tenen, akunum bulubuka yanmeka ati ara, sik babye anyaik unmek.
40026058	Yesus menekuka bobanmekba, Peterus ara, aminyan yanganmoka ani, Allah arina ati weik deiyoknye, Kayapas, el aik dam yayukce, yin talin nang uku sekuka pekinmekak yanuka bukuk. Bukukce, ‘Sikce Yesus ati yata wiripnuyak do?’ tenen, dinmokce el babye uku pekinmok.
40026059	Yupu lipsisikuka bokolina deiyok nang, Sandeheren nyalamik nanguk bukni, noutamak bokuka, Allah arina ati deiyok nang nirya ap, anang nirya arye, min arye, ‘Yesus opnamabe’ tenelamika ati, atalak babye, aning uk tuba tenenmek. Sikda, yuk nang arye, “Yesus el malye winilye ning ara ani, ani,” nyabuka minina yupu arye nyaptingba, kekeptibye ura, ‘Ayupu deice arye Yesus optibye’ tenen, teninmek.
40026060	Utenenmekba, yuk talya wekmek nang weik arye minina yupu nyanmekba, ‘Opnamtibye ning deiyok yupu dan ning do?’ tenen, kekelenmek. Kekelenmek bukni, ninye opmanto deiyok yupu ara kum nyapdeipmeka ak, kum kekebik. Ninye opmanto yupu kum kekepmeka ati, ‘Se, yata wirin deice arye Yesus optibye do?’ tenebik.
40026061	Ninye yuk-yuk weik arye talya yupu uk nyanmeka ani, aminyan ara, yuk nang bitinye nang arye tikuka, el Yesus ati aminina yupu nyaprik. “Yesus arye ayupu nyabukba kekebupa ara ani. Yesus arye nyapsuke. ‘Allah arina ati, ninye taruk arye domikba, Allah ati kam ning obuka arilbalulum aik ara, na arye ulupnirye, like winilye sum akunum upyop ura, ila tamubuka anyaik uk lipsisikuka dopnamne,’ Yesus arye ayupu nyabukba kekebupe,” nyaprik.
40026062	Nyaprikba, Allah arina ati, weik deiyoknye Kayapas, awekmek nang sik urasinak tikukabukce, Yesus ati ayupu nyabuka asipdeyuk. “Anang arye nyapmakirak yupu ara dan do? Ance tamubuka yupu ton nyapnulam do, kum do?” nyabuka asipdeyuk.
40026063	Asipdeyuk bukni, Yesus ara yupu tonap tamubuka kum nyabukce, tunimabuk. Winibukop ura, ila tonap Allah arina ati, aweik deiyoknye, Kayapas birye, Yesus ati asipdeyuk. “Allah arye dinmasilak unmalama ati, talya yupu nyana kum, dipkoprop ninguk nyapnusilame. ‘Ninye weik lyeplirye, sik kanye talima talinamle’ tenen, Allah arye wipdeiyamuknye, Mesias bira, an aulyam do? Tonda, Fia Teleb Etekdopnye Allah ara, anuk el Mi Koprop ulyam do?” nyabuka asipdeyuk.
40026064	Asipdeyukbuk, Yesus arye tamubuka nyabuk. “Diba, ance nyapmanilam touk na aunune. Ara na uka. Bukni, na dipkoprop nyapsine. Aminyan talak ara, na ara Ninye Mi Koprop Atonunye, Allah el Fia Mikipnye birye ereipniliba, el sirik taruk tam bukniba eipnamnulume. Eipnamnulum talak ara, im deice arye dua kan-kan koluka yanamne talak eipnamnulume.”
40026065	Yesus arye ayupu nyabukop ura, Allah arina ati, aweik deiyoknye birye, Yesus nyapmok yupu kekebukce, ayupu ati yu weik ubukba, el butum aling kwiliklobukce ayupu nyabuk. “Yuk nang arye tonap nyapnuyak yupu ara, nun patana kume. Yesus ayupu nyapmala deice arye, Allah ati akunum yanimalce, malye yupu nyapmala anya arye, el wenena ati, yata wiribuka wenepnamap do? Anggun awekmalum nang babye, el yupu nyapmala ara, akunum kekepmalume.
40026066	Ati, el wenena ara, yata wiripnamap do? Anggun bukmalum nang ara yata tenepmalum do?” nyabuk. Nyabuk ura, ayupu lipsisikuka bokolina deiyok nang, Sandeheren nang nirya arye, “Akunum, Yesus arye ayupu anyapmala ara, fia malye nyapmala ati, adeice arye optibye,” nyabik.
40026067	Nyabikop ura, ton nang arye Yesus nong deice si maka tululinmek. Ton nang arye Yesus el asing, butum aling arye pakubuka kitibikce, anang nirya arye taruk kitibuka, Yesus el nong deice bokuka onmek talak arye ayupu nyanmek.
40026068	“Yuk nang arye, ‘Allah yupu laka nyananye ulule,’ nyakinyake. Tonda, ‘Ninye weik lyeplirye sik kanye talima talinamlanye Kristus ulule,’ nyakinyaka anya arye, aopmakilanye bira el si laka nyapsilyame,” nyabuka, Yesus ati asinmekce, nalinmek.
40026069	Sik anang nirya arye wininmek talak ara, Peterus anyaik dam asukum uk unmok. Ara, Yahudi yala nang Allah arina ati, sik weik deiyoknye Kayapas, el aik dam Peterus unmok. Allah arina deiyoknye, Kayapas, el aik fil don ati melin kil tonok Peterus unmokak yayuk. Peterus uku pekinmokba, akil yayukce, Peterus el urasin uk eibuk ati bita dilenmok. Bita dilenmoka ani, ‘Anye bira, Yesus el melinanye, akunuma,’ tenebukce ayupu nyabuk. “An ap, aGalilea tamnye ap, neika ulamrurume,” nyabuk.
40026070	Nyabuk ura, Peterus arye tamubuka akil ap, awekmek nang ap, sik nirya ati nyabuk. “Anyapmanilam ning ara, deiyok yata ati nyapmanilam do? Na kum tenepmane. Anyapmanilamnye bira, na walwale,” nyabuka filibuk.
40026071	Nyabuka filibukce, anyaik denebuka wiyamik poka buplan dam tikilbiyuk. Abinuka tikabukba, yuk melin kil eibukce, awekmek nang ati ayupu nyabuk. “Anye bira, Nasaretnye Yesus ap, melibuka ulamik nang ara, tonoknye ton atikmale,” nyabuk.
40026072	Nyabukba, Peterus ayupu kekebukce, yu ubukba, “Anye bira, na walwale,” nyabukce, fia malye yupu ap tabakuka nyabukce filibuk.
40026073	Pilibukba, sik nirya daunmeka ani, Peterus ap tikmek nang arye, Peterus ati, ila tonap nyabik. “Anda, Galilea tam unyak ninye arye yupu nyalamaka atonun, an babye atonun nyalyamnye ati, anye Yesus ara el melibuka balamlum nang ara, an ton aunmalame,” nyabik.
40026074	Nyabikba, Peterus yupu mikip arye tonap nyabuk. “Anyapmanulumnye bira, dipkoprop fia na walwale. Na nyapmasin yupu ara tilila nyapsitinyeto ura, Allah arye wenebuka opnutue,” nyabuka yupu weiktonun arye nyanmok. Ayupu nyabuk talak aryuk, yim ayam ngalukuk.
40026075	Yim ayam arye ngalukukop ura, adip aryuk, Yesus arye Peterus ati min talak nyapmok yupu ara, Peterus ila tonap tenebuk. Tenebukce, “Se, Yesus arye, ‘Yim ayam like bitinye kum kamupmalye talak, anye bira na walwale,’ nyabuka, like winilye deice arye filipnamanilame,” nyapmanu touk, ‘Na akunum winipne,’ tenebuk. Utenebukce, el kanye talima fia ikin ubukba, anang asukum uk batakuka, bai tam biyukce, weik arye engenmok.
40027001	Yahudi yala nang Allah arina ati, weik deiyok nang ap, Musa sekamuk yupu peterena deiyok nang ap, Yahudi yala nang, yuk deiyok nang wisi nang ap, alukunyan noutam nirya ara, sik yupu weik arye talinmek. Anang nirya yupu weik talinmekop ura, ‘Yesus ara opnamabe. Ara winipnamabe,’ tenebuka yupu talipmek.
40027002	Akunum tenebikop ura, sikce nyapdeibikba, sik yin talin nang arye Yesus tapu koubuka, Yudea tam talyamuknye, ‘Gubernur Pilatus arye yupu lipsisikuka bokeipnul’ tenen, bobinuka aribik.
40027003	Sik Yahudi yala deiyok nang arye, ‘Yesus akunum opnamabe,’ tenebikce nyapmekop ura, Yudas ninye lake yupu delilbinmoknye bikukce, ‘Se, Yesus ati ninye yupu nyana batakmatinye, na malye winipmane’ tenen, malye kanye bobuk. Malye kanye bobukce, sik aripmek keil uang 30 dobuka, sik Allah arina ati deiyok nang ap, yuk Yahudi yala deiyok nang ap, sik dam uk tamubuka bobiyuk.
40027004	Sik anang dam biyukce ayupu nyabuk. “Se, na ni yapu, ‘Anye bira opnamlum’ tenen, yupu nyalyanmasinye bira, dipkoprop malye ning tonok babye kum winilule. Ati minina yupu nyapsirye, na dipkoprop malye winipse,” nyabuk. Nyabuk ura, sik anang arye tamubuka nyabik, “Anyapmasilam ning ara, nyana kume, dawaplye. Nun kum tenepnuyabe. Amalye winiplum ning ara, deiyok ara an uka,” nyabik.
40027005	Nyabikop ura, Yudas malye kanye bobukce, akeil uang 30 bopmoka ara, Allah arilbalamik aik amsuna deice mikip arye dopouklobuk. Dobuka pouklobukce, anyaik fum arye batakuka, buru tam biyuk. Yo tikamukak deiyok dam binuka, tapu yo taruk kirikukce, el nong atapu arye, erebuka biribukce youpdanuka opdayuk.
40027006	Yudas anyaik batakuka binmok talak ara, elce pouklobuk keil uang bulubuka dobukabikce, ayupu nyabik. “Akeil uang ara, ninye on keil uang ati, ‘Musa sekamuk yupu yanibibyak’ tenen, Allah ati kum ariptibye. Aning ara kum winiptibye,” nyabik.
40027007	Utenebuka nyabikop ura, ‘Ninye asik nang, yuk mutuku arye nun mutuku yakirye dibikcop ura, sik nong weinamabak ati, akeil uang bobuka, tuku deknuyabe,’ tenebikce, tuku dekik.
40027008	Winilamika ati, aninye arye, “Atuku ara ninye ining tuku,” lyalamik touk, winitalak ababye ayupu tuba nyanyake.
40027009	Aning nirya winilamika deice arye, Allah yupu laka nyalamuknye, nabi Yeremia arye, “Winipnamake,” nyabuka nyalilamuk touk winibik. Yeremia arye nyalamuk yupu ara ani, ‘Israel ninye arye ninye yupu nyabuka, opnamika ati, keil uang 30 aribik ning ara bobuka, ninye asik nang weinak ati, tuku dekik. Awinibik ning ara, Allah arye ‘Winipnamake,’ teneamuk touk winibik.’ Yeremia arye nyabuka sekamuk.
40027011	Yesus bobuka, amutuku nirya talyamuk deiyoknye Gubernur Pilatus el dam bobinuka aribik ura, Pilatus arye Yesus ati asipdeyuk. “Yahudi yala nang sik weik deiyoknye Raja atonun nyanyaknye bira, an akunum do?” nyabuka asipdeyuk. Asipdeyukbuk, Yesus arye tamubuka nyabuk. “Diba anyapmalam touk unune,” nyabuk.
40027012	Nyabuk ura, Allah arina ati deiyok nang ap, sik Yahudi yala nang, yuk deiyok nang, wisi nang nirya ap arye, ‘Pilatus kekeplirye, diba tenepnamal’ tenen, “Yesus el malye ulye ning ara, ani, ani,” nyabuka weik arye nyanmek. Nyanmek bukni, Yesus arye tamubuka yupu nyana kumce, talye tunimana uk ubuk.
40027013	Sik weik arye nyanmek ura, Yesus tunimapmok ati ara, Pilatus arye ila tonap, Yesus ati asipdeyuk. “Anang arye, ‘El malye ulye ning, ani, anye,’ nyabuka weik arye nyanamaka ara, kum kekenamlam do? Nyanamaka anya arye, an bidamnye sik yupu kum seknulam do? Yata deiyok ati, talye tunimabuka tikmalam do?” nyabuka asipdeyuk.
40027014	Asipdeyuk bukni, Yesus arye, sik nyanmek yupu tonok ning ati ara, yupu tamubuka kum nyamok ati, Pilatus arye, ‘Se, el ilil kum upmala ara, yata kanye bopmala arye do?’ tenebukce, ngalukuk.
40027015	Ura, Yahudi yala nang, kiting tamun nirya winilamik ning ara ani. Kaplina ati Kwalina talak noutamak ara, wenen asik dongolamik nang kan-kan bukni, ninye nirya arye, “Anye bira, loplulume,” nyapnanye demuk, Gubernur Pilatus arye, tonoknye wibuka lolilamuk.
40027016	Okiting tamun deice yuk nang arye, ‘Nun mutuku talyamsik nang, Roma nang opnamap’ tenen, olamik talak ara, ninye tonok, el si ara Barabas, elce ninye ton omuk. Ninye omuka ati, wenen aik dongamikba, wenen aik tuba unmok.
40027017	Kiting tamun nirya Kaplina Kwalina talak arye, ninye tonok lolilamuk anya arye, ninye weik arye, Pilatus dam bulubuka yayik ura, Pilatus arye abulupmek nang ati asipdeyuk. “Tonoknye lopdeipnusina ara, Barabas lopdeipnun do? ‘Ninye weik lyeplirye talinamle,’ nyanyaknye, Kristus nyanyaknye bira, Yesus lopdeipnun do, kum do?” nyabuka asipdeyuk.
40027018	Ura, Pilatus arye ayupu nyabuk deiyok ara, ani. Ara Allah ati arina deiyok nang, ‘Sik yuk ninye arye Yesus el yupu kekebuka dobolbakirye, nun tam bataksikcak, anya arye Yesus ara nun like,’ tenelamikce, Yesus ati kanye talima erebuka wililalamik. Yesus ati sik talima wililalamik ning ara, Pilatus akunum kel bikamuka anya arye, ‘Anang arye, Yesus akunum opdeipsilyame, nyapmanika ara, deiyok anye,’ tenebukce, “Yesus opdeipsilyame,” nyabuka, el dam morolyanmek nang ati, Pilatus arye asipdeyuk. “Yahudi yala nang, anggun weik deiyoknye, Mesias nyanyaknye bira, ‘Yesus lopdeipsutu’ tenen, patanmasil ati, moropmanulum do, ‘Barabas lopdeipsutue’ tenen ati, nyanmanulum do?” nyabuka asipdeyuk.
40027019	Pilatus arye, ‘Yesus yupu lipsisikuka bokeipnun’ tenen, ninye yupu lipsisikuka bokolinanye bunak deice bukmokak, el kil arye yupu nyapdeibuk ura, yuknye birye ayupu nyalyayuk. “Kao, anye Yesus ati ara, ninye yupu bokuka kum wenepnulyame. Na lengdar mapmanu deice arye fia ikin upmanila ati, anye bira el malye ning ton dipkoprop kum ubuka anya arye, batakna uk upnulyame. Tonap el ti yupu talibuka kum bokeipnulyame,” nyabuk.
40027020	Nyabuk bukni, sik Allah arina ati deiyok nang ap, Yahudi yala sik deiyok nang, wisi nang ap arye, “Nyapnulyame, nyapnulyame,” nyabuka yupu nyalinmek ati, sik talye bulubuka wekmek ninye arye kekenmek. Nyalinmek yupu ara ani. “Barabas ara lobuka aripsimince, Yesus uk ara opdeipnamsulume,” nyabuka nyalinmek ati, awekmekce talye kekenmek ninye nirya arye, Pilatus ati ayupu uk nyapdeibik.
40027021	Sik ayupu nyalilanmek talak ara, Gubernur Pilatus arye awekmek ninye nirya ati, asipdeyuk. “Abitinye nang ara, yatanye bak lobuka aripnusin do?” nyabuka asipdeyuk. Asipdeyukbuk, “Barabas uk lobuka aripsilyame,” nyabik.
40027022	Nyanmekbuk, Pilatus arye tamubuka nyabuk. “Aning ati ara, anggunce Ninye Lyena Deiyoknye, Kristus nyanyaknye Yesus ara, na adip aryuk yata wiripnun do?” nyabuka asipdeyuk. Nyabukop ura, sik awekmek ninye nirya arye, weik yupu erebuka nyanmek. “Ance nyapminba, wanwanun yo deice deibuka opnuyake,” nyabuka weik yupu arye nyanmek.
40027023	Nyanmekbuk, Pilatus arye tamubuka nyabuk. “Deiyok ara yata ning deiyok ati, anye opnuyak do? Nun amutuku talinyap nang arye, ‘Wininamlulume,’ nyanyap ning, dan ning yanisulula ati, ‘Deiyok anye,’ nyaptiniba, yin talin nang arye opnuyak do?” nyabuk. Pilatus arye nyabuk bukni, sik awekmek ninye nirya arye, ila tamubuka tonap weik yupu arye nyanmek. “Ance nyapmin ura, wanwanun yo deice deibuka opnuyake,” nyanmek.
40027024	Sik yupu weik arye weik nyanmeka ati, Pilatus arye, ‘Na yupu nyaptinya babye, kum kekepnuniyake. Na yupu tonap nyapnyop ura, yu upliba, deiyok koulakirye, opdakcak ati, daupmalye,’ tenebuk. Utenebukce, ‘Anye el ining na taruk deice kum upnamnile tenepnamniyak,’ tenebukce, sik anang dinmekak aryuk, Pilatus el taruk mek likuk. El taruk mek likuk talak ara, ayupu nyabuk. “Anye bira, malye ning kum winibuknye anya arye, el ining ara na taruk deice kum saknamnile. Anggun yuk nang arye opnamluma ara, anggun deiyok uka,” nyabuk.
40027025	Nyabukop ura, sik awekmek ninye nirya weik arye ayupu nyabik. “Aning ara telebuka. Nun taruk deice ap, nun mapu sik taruk deice ap, anye el ining upsutua ababye teleb atia,” nyabuka weik arye ayupu nyabik.
40027026	Aning ati ara, Pilatus arye Barabas lopdongobukba, talye biyuk. Barabas ara talye biyuk bukni, Yesus uk ara, Pilatus arye el yin talin nang ati nyapdeibukba, Yesus bobuka ninye on ning arye kulabuka onmek. Yesus onmeka ani, ‘Yuk nang arye, Yesus bobuka wanwanun yo deice delilbinuyak’ tenen, aribik.
40027027	Gubernur Pilatus, el yin talin nang arye Yesus bobuka, Pilatus el weik aik fum bobiyik. Anyaik ara, ninye yupu talibuka bokolilamik aik atia. Yesus dobuka bobiyika ara, ‘Nun neika yin talinyap nang nirya yanuyak’ tenen, yukubik ati, nirya bulubuka yayik. Yayikce, Yesus noutamak deibikbuk bukmokop ura, sik dana-dana tam nirya yanuka wekik.
40027028	Sik yayikop ura, ‘Yesus nalibuka akutunuyap’ tenena ati, Yesus el ongopmok butum aling kwiribukabikce, atalak ara weik ninye deiyok nang dekna weik ining bi butum aling ongolamaka atonun, Yesus el nong deice abutum aling ongopdeibik.
40027029	Winibikce, tace weik ning kwanibukabikce, Yesus el kisok deice parikeibik. Tonda, ‘Weik ninye deiyok nang teleb kama talibuka balamak touk winipnul’ tenen, talye kama aribikop ura, el urasin tam gutam tuku dipdongobuka, Yesus el nalibuka akutuna ati, ayupu weik arye nyanmek. “Naie, Telebe. Yahudi yala nang, sik weik ninye deiyoknye ulyama anya arye, nunce si erekinyabe,” nyabuka nalinmek.
40027030	Nalinmek talak ara, ayo kama arepmek ning uk, ayo dobukabikce, el kisok deice molokona uk unmek. Molokona uk unmekce, el nong deice si maka tululinmek.
40027031	Atalak nirya wininmeka ani, Yesus ati weik arye nalibuka akutunmekop ura, el nong deice arup ongobuka deipmek ining bi butum aling ara, ila tuba kwiribukabikce, el bidamnye butum aling ara, ila tuba ongopdeibik. Winibikce, ‘Wanwan yo deice deibuka opnuyap’ tenen, Yesus bobuka buru tam bobiyik.
40027032	Yesus wanwanun yo deice deipmeka ati, bisik banmek talak ara, tonoknye, yuk mutuku Kirene mutukunye, el si Simon bura unmoka ani, bisik noutamak yangayuk bukni, epdayik. Yin talin nang arye Yesus bobanmekbuk, Simon ap epdayikop ura, Yesus el wanwanun yo ikin ati, yin talin nang arye yupu mikip arye nyabik. “An adip aryuk awanwan yo takubuka bilyame,” nyapdeibik ura, Simon arye ayo takubuka biyuk.
40027033	Simon arye awanwan yo takubuka banmokbuk, bisik banmeka ani, mutuku si Golgota mutuku biyik. Sik yupu deice arye, Golgota nyalamik yupu deiyok ara, ninye kisok yok atia.
40027034	Golgota mutuku deice biyikop ura, Yesus wanwanun yo deice deipnuyika ati, anggur mek, kanye wangalamak ning ap, ‘Uk diplyak’ tenen, sekeldongon obat si ara mur ap, tabakuka kintinibikce, Yesus ati arepdeyik bukni, Yesus mangkau kanye bobuka dipdeyukce, kel kibukce, ‘Uk dadipnulule’ tenen, amek kum dibuk.
40027035	Kum dibukop ura, wanwanun yo tuku deice deibukabikce, Yesus el nong ayo deice alibuka deibikce, taruk dana-dana ap, yan tonok ak ansinibuka deibikce paku dakik. Winibikop ura, Yesus el nong wanwanun yo deice deipmek yo ara, erebuka tuku palipmeka fumbisik erebuka dopkwetebik. Winibikop ura, Yesus el ongolamuk butum aling kwiriplopmeka ara, ‘Yatanye dopropnamle do?’ tenen, sik arikal dona deice arye, el si undi arikal dopdabirye, Yesus el butum aling bokuka doprobik.
40027036	Winibikop ura, Yesus el wanwanun yo dam anyaka uk bukmekce, kalikuka dinmek.
40027037	Ninye arye, “Yesus el malye nyalye ning ara ani,” nyalamik ning ara, yo lakase deice surat sekuka deibikce, Yesus el kisok deice tam deibik. Ayo lakase deice surat sekik yupu ara, atia. ‘Yesus ara, Yahudi yala nang sik weik ninye deiyoknye, Raja ulule,’ nyabuka sekeipmek.
40027038	Yesus wanwanun yo deice deipmeka dam ara, ubula dolamrik nang bitinye, tonye Yesus el sirik tam, tonye Yesus el kwanim tam, wanwanun yo deice dana-dana deibik.
40027039	Yesus wanwanun yo deice deipmek bisik banmek nang arye, Yesus ati malye yupu nyanmekce, ‘Merekuka opmake’ tenen, taruk tapne bolokuka kaisunmek.
40027040	Kai sunmekce ayupu nyanmek. “Ura, akunum wenebuka opmakiyak atia. Ance nyaplume. ‘Allah ati arilbalamikirye, Allah el si erenyak aik ara, na arye uluplopmanya ani, like winilye akunum upyop ura, yuk ning ton lipsisikuka dopnamne.’ Ance ayupu nyapluma ati, winitalak wanwanun yo deice lyepdamince, tukwak saklyame. Anda dipkoprop Allah el Mi Kopropa ulaminyop ura, tukwak sakminyeba kum opnukile,” nyabuka weik yupu nyanmekce, nalinmek.
40027041	Atalye banmek nang nyanmek touk, Allah ati arina deiyok nang ap, Musa sekamuk yupu peterena deiyok nang ap, sik Yahudi yala nang, deiyok nang, wisi nang ap, anang nirya arye sik babye Yesus ati, nalibuka akutunmek.
40027042	Sik nyanmek yupu ara ani. “Yesus arye yuk nang ati melibuka lyelamuk bukni, elce el bidamnye ati kum lyepdatue. Elda Yahudi yala nang, nun weik ninye deiyoknye Raja Israel, ulamtuto ura, wanwanun yo deice arye tukwak kouluktuba eiptibye ura, el ti diba teneptibye.
40027043	Anye bira, ‘Na ara Allah el Mi Koprop unune,’ nyalamuka ati, ‘Allah elcuk melinulul’ tenen, ululnye anya arye, Allah arye anye pataptop ura, atalak aryuk Allah arye lyepmimitue,” nyabuka nalinmek.
40027044	Sik anang nirya nalinmek touk, Yesus noutamak dana-dana tam wanwanun yo deice deipmek nang, malye ulamrik nang ara, sik bitinye arye, Yesus ati malye yupu weik arye nyanmarik.
40027045	Inina tonok kiting deice arye, Yesus wanwanun yo deice deipmek ura, daunmoka ani, kiting dukduk jam 12 siang ara inibukba, amutuku nirya adip aryuk inibukce kuna dakuk.
40027046	Inibukce kunadakmoka ani, kiting winilye ton akunum ubuk ura, sintam jam 3 sore atonun, Yesus weik yupu arye nyabuka ngalukuk. El yupu deice arye nyabuk ning ara atia. ‘ “Eloi, Eloi lama sabaktani.” Yesus arye nyabuk. Anyabuk yupu deiyok ara ani. Ara, “Na Ni Allah, na Ni Allah yata ati batakuka lubakipmanilam do?” nyabuka ngalukuk.’
40027047	Ayupu nyanmok talak ara, amining dam tikmek nang noutamak, ton nang kekebikce, walwal arye nyabik. “E, anggun kekeplulume. Yesus arye nabi Elia, el si sisibuka yukupmale,” nyabik. (Yesus “Eloi, Eloi,” nyapmok yupu ara, bita moubuka kum kekepmeka ati, ayupu nyabik.)
40027048	Yesus ayupu nyabuk ura, adip aryuk tonoknye bik-bik abuka biyukce, mek tulongon ning, kama arye lumubuka, anggur mek yu ning, ‘Yesus dipnul’ tenen, mek burubuka, Yesus si bam bol dam arebuk.
40027049	Arebuk ura, sik yuk aunmek nang arye ayupu nyabik. “Aning-aning winina kum dauplye. Allah yupu laka nyalamuknye, ‘Nabi Elia arye wanwanun yo deice arye, Yesus ati lyebuka dopropnul do?’ tenen, dina uk unuyabe,” nyabik.
40027050	Winibik ura, Yesus weik arye ngalukuka, malye nyabukce, adip aryuk dibuk.
40027051	Yesus dibukop ura, adip aryuk Allah arilbalamik aik noutamak, wilibuka lalkwetelamik butum aling ara, el yuk aryuk, itam arye kwilikuka dana-dana kibukce bitinye kibuk. Atalak aryuk amutuku nirya weik arye lokukce, keil bulamuka nirya bongabuka dibuk.
40027052	Tonda, ninye diksukum ulamna ani, dipneba weilamik keil deiya, buplan tirikilongolamik keil ara, paksakuk ura, min arye akunum diamik nang weik bukni, kam bukuka yanganmekak yuk ninye amutuku unmekce eibik.
40027053	Keil deiya fumbisik weiamikak arye, min arye akunum diamik nang kam bukuka yanuka daunmek bukni, Yesus kam bukuk talak ara, anang arye Yerusalem mutuku asik dolamika noutamak banmekba, amutuku ulamik ninye weik arye sik kam bukuka banmek nang eilinmek.
40027054	Yesus weik arye ngalukukce, el dipmok talak ining mek lokuk ning ap, ton asum winibuk ning yuk ning nirya winibukba, yuk nang ton eibik. Tonda, tonoknye, yin talin nang yupa weik, 100 nang talyamuknye, Yesus wanwanun yo deipmeka deice tam tikuka dinmoka anya arye, el ap neika unmek ninye ap, sik nirya eibikce, ilil weik ubuk ati, ayupu nyabik. “Se, anye bira, dipkoprop Allah el Mi Koprop ulamuke,” nyabik.
40027055	Yesus wanwanun yo deice opmek talak ara, kilapu ton mitikto pera arye dinmek. Akilapu ara, ‘Yesus el patalye ning nun melipnamap’ tenen, Galilea tam arye yuk mutuku balamuk talak arye, sik ap melibuka neika balamik.
40027056	Anirya dinmek kilapu noutamak arye, akilapu si ara ani. Magdalena mutuku kil el si Maria ap, kam nang Yakobus ap, Yoses ap, sik deibuk kil Maria ap, ton Zebedeus el kil ap, unmekce dinmek. Akilapu nirya ara, Yesus Galilea tam balamuk talak ara, el ap melibuka balamikce, el patapne ning sikce melibuka arilamik.
40027057	Inibuk ura, tonok bona talinanye el si ara Yusuf, ara Arimatea mutukunye, Yesus el yupu kekebuka talyamuknye binya arye, ilil kumce, ‘Pilatus dam binuka moropnyop ura, Yesus nong aripnunil’ tenen, Pilatus ati morolbiyuk.
40027058	Morobuk ura, Pilatus arye, ‘Na yin talin nang arye aripnuyak’ tenen, nyapdeibuk ati, aribik.
40027059	Yesus el nong Yusuf aribik ura dobukabukce, namin butum aling, teleb butum aling arye pakubuka kitipdongobuk.
40027060	Yahudi yala nang ara, ninye dipnop ura, keil deiya weilamik. Sik nirya winilamika ati, Yusuf bira namin teleb butum aling dekukce, wanwanun yo deice arye Yesus nong dobuka, anamin butum aling arye el nong kitibuka, Yusuf el bidamang keil deiya lokamuk fumbisik ara, Yesus el nong dongobukce weibuk. Dongobukce, keil deiya fum ara, yuk weik pala keil bongopnin banmoka ani, bura tam buplan tirikdongobukce, biyuk.
40027061	Yusuf arye Yesus el nong dongobuka weipmokak ara, Maria Magdalena ap, Yoses el lin Maria ap, sikce Yesus weinmek keil deiya dam bukmarikce, dinmarik.
40027062	Yesus akunum dibuk ura, sik nirya daulamika ani, mapmeka Sabat sum lukunyan berekuk sum ara, sik Yahudi yala ninye arye, Kaplina ati Kwalina deiyok koulamik sum ubuka ati, sik Farisi nang ap, Allah arina ati deiyok nang ap arye, Pilatus el dam ayupu nyalbiyik.
40027063	“Naie, atilila yupu nyalamuknye Yesus, el tuba kam ulamuk talak ara, ‘Na opnikce ura dipmanya ani, like winilye mapnirye, tamubuka kam buknamne,’ nyalamuk yupu ara, nun tuba tenena uk unmabe.
40027064	Wininmaba ati, ance nyapdeipminba, an yin talin nang bikirye, el nong weibik keil deiya binuka kaliklamikibuk, winilye sum akunum uplyop ura, bataknamake. Ara urdem ati kume. Aning kum winipbikce ura, el yupu kekebuka melin nang arye, el nong lukuka doprobikirye, ‘Yesus akunum kam bukmal atia,’ nyapsikcop ura, ninye weik diba tenebikiba, nunda ikin weik upnamsile. El minop arye tilila yupu nyalamuk ning ara, mitikto ikin bukni, el mapu arye anyapmap yupu nyapsikcop ura, aning ara dipkoprop weik ikin upnamsile. Yuk nang nirya arye nun ti, ‘Sikda tilila yupu nyan nang,’ nyapsikcak ati nyababe,” nyabik.
40027065	Sik Yahudi yala deiyok nang arye nyabik ura, Pilatus arye sik anang ati tamubuka nyabuk. “Aning ati ara, anggun bidamnye aryuk na yin talin nang dobukapmunce, ‘Yesus el nong weipmakak, teleb ubuka kaliklulume,’ nyapdeipnamlulume,” nyabuk.
40027066	Pilatus arye nyabuka ati, sik anang arye yin talin nang dobuka, “Keil deiya buplan dam kaliknulume,” nyapdeibik ura, kalikikop ura, buplan kum kum alip tam fum wamukak ara, yo fia arye lelipdongobik. Aning ara dakmacop ura, ninye arye, ‘Yesus nong ubula dopmake’ tenen, ‘Kel biktibye,’ tenebikce, keil deiya buplan ak deipmek keil deice tam ara, yo fia tabakuka deibik.
40028001	Sik nirya damapra ulamika ani, Sabat sum akunum ubuk ura, berekuk ura, minggu sum berentam arye, Maria Magdalena ap, Yakobus el lin Maria ap, akilapu bitinye, ‘Yesus el nong weipmanguak dilbinunam’ tenen, akeil deiya dam dilbirik.
40028002	Minggu sum berentam arye, akilapu Yesus weipmekak binuka, unmarikba, weik ining mek dokukba, im deice arye Allah el fil donanye malaikat tonok yayukce, Yesus weinak buplan tirimok keil bongobuka dopkwetebukce, akeil deice bukuk.
40028003	Ayayuk malaikat ara, el butum aling bebeya laklamle atonun winibukce, dirina weik una ap, fia kurun ap ubuk.
40028004	Winibukop ura, akalikmek yin talin nang eibik ura, lukdayikce, ilil weik ubukba, sik nong nirya sirim talibukce, dipna atonun ubik.
40028005	‘Akilapu ara, lukdanuka ilil uplyak’ tenen, aim deicanye malaikat arye akilapu ati nyabuk. “Anggun lukdanuka ilil una kume. Na kele, sik yu nang arye wanwanun yo deice opmeknye Yesus ati enmalume.
40028006	Bukni, winitalak ara el anyaka kum unmale. Elce, ‘Kam buknamne,’ nyalilamuk touk, akunum kam bukmale. El nong deipmanguak ara, akeil deiya fum yanuka dipdelulume. El fia asukum kum unmale.
40028007	Eipmunce adip aryuk minopce, elce wipdeiyamuk nang, sik 11 nang ati, ayupu laka nyalbirurume. Yesus ara akunum kam bukmale. Ati, Yesus arye, ‘Na kam bukuka minopce Galilea tam binmanop ura, anggun aminyan bimunyeba, eipdanamabe,’ nyapdeiamsik touk el minopce kam bukuka binmale. Ati, anggun nirya epdanamlume. Ayupu laka nyalbinululume. Na akunum nyapsine,” Amalaikat arye akilapu ati nyabuk.
40028008	Anye ayupu nyabukop ura, akilapu arye kanye bokol tonmok arye, ilil weik ubuk bukni, tonda, teleb kanye deiprikce, ‘Yesus el mapu nyalbinunam’ tenen, keil deiya dam batakuka, bik-bik abuka birik.
40028009	Bisik noutamak bik-bik abuka banmarik talak ara, Yesus talye karin yayukce epdayik. Epdayikce, Yesus arye akilapu bitinye ati, “Telebe,” nyabukba, el dam yarikce, si erebuka, ‘El si kipnunam,’ teneprikce, el yan dam yanuka taliprik.
40028010	Winiprikba, Yesus arye ayupu nyabuk. “Anggun ilil una meme. Na mapu dam birumunce, na weit yapu ati nyaprurume. ‘Galilea tam bimunce, Yesus ap epdanuka eipnamlume,’ nyabuka laka nyalbinururume,” Yesus arye nyabuk.
40028011	Akilapu bitinye bisik noutamak banmarik talak ara, akeil deiya dam kalikmek nang, ton yin nang ara, Yerusalem mutuku laka nyalbiyik. Ara Yerusalem mutuku noutamak bukni, Allah arina ati el si erelamik aik fum fil dona deiyok nang, sik dam binuka awinipmok ning nirya ati, laka nyalbiyik.
40028012	Sik yin talin nang arye ayupu laka nyalbiyikop ura, sik Allah arina ati deiyok nang ap, Yahudi yala deiyok nang ap kekebikce, ‘Se, yata nyapnuyap do?’ tenen, malye kanye bobikce yupu talinmek. Yupu talinmekce, ayin talin nang ati, yo bok weik aribikce, ‘Tilila yupu nyapnamak’ tenen, ayupu nyapdeibik.
40028013	“Anggunce nyapnamlulume. ‘Kume, nun mapmapu talak ara, Yesus el mapu lukunyan noutamak arye yanuka, Yesus el nong ubula dobuka binmangue,’ nyanamlulume.” Ayupu nyabikce, ayin talin nang sik kunusa dona ati, yo bok weik aribik.
40028014	Aribikce, ayupu tonap nyabik. “Anggunda ilil una, meme. Anggunce, ‘Nun mapmapubuk, ubula dopropmangua,’ nyabibyop ura, ‘Pilatus kekepsilirye opsilyak’ tenen, ilil una meme. Nunce anggun melina ati, Pilatus el dam yupu sekenamap ati, nun nyapmasiap yupu uk, kanam asa arye nyapnamlulume. Aning ara, ikin kum upnamsile,” nyapdeibik.
40028015	Nyapdeibik touk, yin talin nang ayo bok doprobikce, anyapmek touk nyalbalamik. Ayupu nyalbalamikba, Yahudi yala ninye weike kekelamika ati, winitalak unyak ninye babye, ayupu tuba nyanyake.
40028016	Aning nirya akunum winibukop ura, Yesus elce wipdeiyamuk nang, sik 11 nang ara, Yesus arye, ‘Na nyapsinye mutuku, amutuku binamlulume,’ nyapdeibuk touk, Yerusalem mutuku batakuka, Galilea tam noutamak, Yesus arye nyapdeibuk mutuku tamubuka biyik.
40028017	Amutuku tamubuka biyikce, daunmek talak ara, Yesus yayukba eibikce, ton nang ara diba tenebikce, el si erebik bukni, ton nang ara, ‘Dip do, telela do?’ tenen, teniltona uk unmek.
40028018	Yesus sik dam yayukce ayupu nyabuk. “Im deice ulye ning ap, tukwak mutuku ulye ning nirya ara, Allah arye na amutam akunum deipnuke. ‘Aning-aning nirya talibuka weik ninye deiyoknye unamle’ tenena ati, Allah arye el mikip weike akunum aripnukba, talinune.
40028019	Ati ara, ninye mutuku-mutuku nirya, na yupu moubuka kekebikirye, ‘Na wininye ning atonun wininamak’ tenen, anggunda na mapu arye, ‘Ninye mutuku-mutuku im sirya mutuku sirya nirya kekenamak’ tenena ati, peterelbanamlume. Peterepra balamunyebuk, ninye dib tenebikceop ura, Allah el si deice ap, el Mi Koprop, Yesus na si deice ap, Allah El Dib Kanye si deice ap, sik diba tenepnamak ninye mek dongopdeipnin banamlume.
40028020	Tonda, na arye, ‘Wininamlulume,’ nyabuka peterelamsise yupu nirya, ‘Aninye babye, aning atonun winibuka unamak’ tenen, na yupu bobuka peterelbinamlume. Wininamlum talak nirya ara, na dipkoprop nyapsine, na ap, sik ap, neikak unamabe. Winibuka daulamibya ani, sirya talak babye, na ap, sik ap, fia neika uk unamabe.” Yesus arye nyabuk. Telebe, na Matius arye ayupu sekdeipsine.
41001001	Allah el Mi Koprop, Yesus Kristus ap, ninye lyena ati el laka teleb yupu deiyok kouna ara, ani.
41001002	Aminyan winipnamuk ning ap, Allah el yupu ap ati, laka nyalamuknye, nabi Yesaya birye nyabuka seklamuk. Allah arye nyabuk, ‘Na yupu lak lenanye minopce dopdeipniba, binmale bukni, an aminyan binamlyame. Na yupu lak lelinanye birye, an binalam bisik ara, kintinipdeipnamkile.
41001003	An bisik kintinipdeipnamlanye bira, mok cena ap, ninye ap, kumak arye, ayupu nyanamle. Ara, “Nun Weik Ninye Deiyoknye, Allah yanamla ati, bisik funguk yabuka kintinilinamlulume,” nyanamle.’
41001004	Nabi Yesaya birye ayupu nyalamuk atonun Yohanes yayuke. Yayukce ninye ap, mok cena ap, kum ulamukba, Yordan mekinak dib tenen nang dobuka mek dongolamuk. Tonda, Yohanes peterelamuk ning ara, ani. “Ninye kanye talima malye tenelamice ning ap, malye winilamice ning ap, nirya batakuka, kanye tamubice ura, Allah arye nun lyena ati, amalye ning nirya kum kipdeiplirye, namin kipnamsile,” Yohanes birye nyabuka peterelamukce, dib tenen ninye mek dongolamuk.
41001005	Weik asik dolamik mutuku, Yerusalem mutuku ulamik ninye ap, Yudea mutuku noutam ulamik ninye ap, yupa weika arye Yohanes peterelamukak kekelbalamik. Balamikce, sik malye winilamik ning, yuk ninye kekelamikak arye laka nyalamik. “Nun dipkoprop malye winilamupe,” nyabuka, sik malye winilamik ning laka nyalamikba, Yohanes birye aninye ati, mek dongolamuk. Dongolamuk mek si ara, Yordan mekin.
41001006	Yohanes bira unta basam potong dobuka ongon butum aling wibuka ongolamuk. Abasam bol uk deiatinga delilamuk. Tonda Yohanes bira madu mek ap, sul kwising ap, dilamuk.
41001007	Awinilamukce nyalamuk ning ara, ani. “Na mikip kumnye birye min yase bukni, aminyan tam yanamla deiyoknye bira, elda mikip fia weiknye ulule. Na mambul kumnye unirye el amutamuk ununa ati, elda fia weiknye binya arye, el yan deice ongolulul ning, el si ara yan ongona koulongon tapu, na arye melibuka kanupdongobuka kum loploptinye. Nada mambul kumnye ununa ati ayupu nyapsine.
41001008	Na arye mek dongosunun bukni, anye birye, Allah El Dib Kanye weikanun aripsiliba, anggun talima noutam wekuka langdipnamsile,” Yohanes birye nyabuk.
41001009	Yohanes ayupu peterelamuk talak ara, Yesus Galilea tam bukni, Nasaret mutuku arye, Yohanes birye dib tenen ninye dobuka mek dongolamukak yayuk. Yesus ara, Yordan mekin yayukba, Yohanes birye Yesus mek dongobuk.
41001010	Mek dongobukba, mek fum tam arye wekabuk ani, tikilongoyuk talak ara, Allah arye im deice buplan kukeibukba, Yesus dinmokba, Allah El Dib Kanye ara, yalma maka atonun dayukce, Yesus el nong deice bulyayuk.
41001011	Bulyayuk talak ara, Allah im deice arye ayupu nyabuk. “Anda na Mi Koprop ulyame. Na an ti, fia bico tenekinirye, na kanye fia delikunune,” Allah arye nyabuk.
41001012	Nyabuk ura, adip aryuk Allah El Dib Kanye arye Yesus ara, mek ap, ninye ap, una kum mutuku noutam bobiyuk.
41001013	Dobiyuk ura, like yupa weik 40 sum deice arye, Isa Mutuku Dongonye arye, ‘Yesus malye winiptu’ tenen, fia asilelamnuke. Amutuku ulamuk talak ara, amutuku noutamak ara, ninye yuk nang ton kum ulamik bukni, talye buru tam kam ulamle ning ton ubukba, Yesus el ton aulamuk. Atalak ara, Yesus din patalamuk bukni, kum dilamuka anya arye, el mikip mitang ubukba, Allah el im deice fil don nang, malaikat-malaikat arye Yesus dam yanuka kalikuka melilamik.
41001014	Yohanes Pembaptis tongobikce, akunum tapu koubuka wenen aik dongobikba, Yesus ara Galilea tam tamubuka welebiyuk. Welebiyukce, Allah el laka teleb yupu, ninye lyen yupu lak nyalamuk. Nyalamuk ning ara, ani.
41001015	“Allah arye wibuk talak ara, akunum uple. Ara, Allah arye ninye tukwak nang yupa weik, anggun talima fum tam talibuka unamle talak ara, akunum dam upmala ati, anggun kanye talima malye tenelulum ning ap, malye winilulum ning ap, batakuka, balye tamupmunce, Allah el laka teleb yupu ninye lyen yupu uk dib tenepnamlulume,” nyabuka peterelamuk.
41001016	Ayupu nyabuka peterelamuk talak noutam ara, Yesus ara fia pala mekwen el si ara, Galilea mekwen lilun banmok. Banmokce Simon ap, el weit kopropa Anderias ap, sikda mekin bal dolamrik nang ulamrik anya arye, ‘Mekin bal youbuka dopnanam’ tenen, mekwen fumbisik aling ato ning el si, jala dolkwetenmarikak eibuk.
41001017	Yesus eibukce, abitinye nang ati nyabuk. “Anggunda na melibuka yanurume. Mekin bal youbuka dolamlum atonun, ninye bulubuka dolon nang kipdeipnamsine. Winipsinyeba, ninye weik arye Yesus ati, ‘Dib tenepnamak’ tenen, na dam boyanganamnurume,” nyabuk.
41001018	Yesus arye nyabuk ura, adip aryuk, Simon ap, Anderias ap, sik bitinye nang ara, mekin bal webuka dolon ning, jala batakukaprikce, Yesus melibuka yarik.
41001019	Yesus ayupu nyabukce, amekwen lilun uk mitiktonun ton banmokani, bitinye nang ton, Yakobus ap, el weit Yohanes ap, Zebedeus el mapu, sik mek liya yo deice arye mekin bal youbuka dolamrik ning kintininmarikak eibuk.
41001020	Eibukce, adip aryuk Yesus arye abitinye nang ati, “Na, melinamnururume,” nyabuka yukubukba, sik bitinye nang ara, sik ni Zebedeus ap, el fil melin nang ap, mek liya yo deice abukmek sukum uk batakuka, Yesus melibuka birik.
41001021	Yesus arye winiryuk dobuk nang ap, Yesus ap, tonok dolamik asik si ara Kapernaum mutuku welebik. Welebikce aunmek bukni, Yahudi yala nang, sik Allah yupu weklamik sum el si ara Sabat sum akunum ubukop ura, Yesus arye Yahudi yala ninye Allah si erelamikce, Allah yupu peterena aik wekukce, peterenmok.
41001022	Yesus arye peterenmokba, abulupmek nang nirya kekebikce, mambul kanye bobuka, ‘Se’ tenen, ngalukunmek. Ara, Musa sekamuk yupu peteren nang arye, peterelamik touk kum bukni, Yesus ara, ‘Yuk nang arye peterelamik ninguk nyapnune’ tenena kumce, weik kel arye peterenmoka ati, amutuku nang ngalukunmek.
41001023	Anang ngalukunmek aik ara, Yahudi yala ninye sik Allah yupu peteren aik noutamak arye, isa talyamuknye bukmokce, yupu weik arye nyabuk. Anye bira, isa arye talipnuryamuka arye nyabuk.
41001024	“Yesus Nasaret mutuku ulamlumnye, anda yata ning patapmakilba yanmasilam do? Ance ‘Amutuku isa mer nirya opnaman’ tenen, yanmasilam do? Na kel bikmakine. Allah arye wiamkukba, anda Fia Diksukumnye ulyame,” nyabuk.
41001025	Isa arye nyabuk bukni, Yesus el yupu mikip arye, “An yupu tunimabuka, anye talima noutam talipluma ara, batakuka bilyame,” nyabuka wenebuk.
41001026	Yesus arye nyabuka wenebukba, isa arye, atalyamuknye weik arye talibuka lulukunmoka ani, el kanye ap nong fumbisik ap arye kutuksakukce, ngalukuka biyuk.
41001027	Yesus arye winibukop ura, abulubuka wekmek nang nirya arye, ngalukuka malye nyanmekce asildanmek. “Se, awinipmasil ning ara, yata ning do? Yuk nang arye nun ti peterelamsik yupu atonun kume. Elce weik mikip ap, weik kel ap, arye peterenmasile. Isa mer ababye, Yesus arye ‘Winiplulume, winiplulume,’ nyaplye ninguk kekebuka banyake,” nyanmek.
41001028	Ati ara, anang arye Yesus winibuk ning ati, bobuka laka nyapnin balamikba, Galilea tam noutamak ulamik nang weika arye kekelamik.
41001029	Asum arye, Yahudi yala nang Allah yupu peteren aik batakuka biyikce, Yesus ap, Simon ap, Anderias ap, Yakobus ap, Yohanes ap, sik nirya ara, Simon ap, Anderias ap, sik aik biyik. Biyikop ura, anang aik binuka wekik.
41001030	Simon el yamal kil yun dilamuka ati, mapmok aik ara, Yesus ati laka nyabik.
41001031	Ati, Yesus arye akil mapmok sukum arye, akil el taruk talibuka tikdeibuk. Tikdeibukce, akil yun dilamuka ara, adip aryuk kum dayukba, akil arye anang sik din aribuk.
41001032	Asum bukni, kiting akunum kum ubuk talak ara, amutuku ninye arye uk dilamuk ninye ap, isa talilamuk ninye ap, weik bobuka Yesus dam boyayik.
41001033	Boyayikba, Kapernaum mutuku asik domikak ulamik nang, Simon aik buplan dam, weik arye bulubuka wekelyayik.
41001034	Bulubuka wekenmekba, Yesus arye, anang sik dilamuk uk, talilamuk ning weik yala-yala nirya kwetebuk. Tonda, Yesus arye isa mer weike ninye talyamuka ara, asik nirya yakuka dopkwetebuk bukni, aisa nirya ara, el Yesus akunum kel bikamik. Ati, Yesus arye, ‘Aisa arye na wininun ning laka nyapnicake,’ tenebuk. Tonda, sik isa mer arye, “Yesus ara, Allah el Mi Koprop akunum yanmale,” nyabuka ‘Na lak akarye, nyapnicak,’ tenebuk. Utenebuka anya arye, Yesus arye aisa mer nirya ati, “Anggun yupu tunimaplulume,” nyabukba, aisa nirya ara, yupu nyapmanto kum ubik.
41001035	Sik mapmeka ani, kum berekmok talak arye, tuba inipmok bukni, Yesus bukukabukce, anyasik batakuka buru tam biyukce, ninye kum ulamikak binuka, Allah morobuk.
41001036	Allah moronmok talak ara, Simon ap, el kwit yapu nang ap, ‘Yesus dan do?’ tenen, ep-ep banmek.
41001037	Ep-ep banmek ani, Yesus eibikop ura, yuprakuka yupu weika arye nyabik. “Amutuku nang nirya ara, ‘Nun ton kwetebuka melipsutue’ tenen, an ti enmakiake,” nyabik.
41001038	Nyabikba, Yesus arye tamubuka nyabuk. “Kume, ‘Ninye weik peterepnamne’ tenen, yanamsa ati, amutuku dam bukni, yuk mutuku weik asik dobuka unyakak ap, mitik asik dolamicak ap, binuyabe,” nyabuk.
41001039	Nyabuk touk, Galilea mutuku noutam nirya, balamukce, Yahudi yala nang sik Allah yupu peteren aik wekuka peterelamukce, aninye talyamne isa nirya yaklamuk.
41001040	Tonok sum ara, weik barye suse atonun suse, el nong bola nirya dilamuknye, Yesus dam kutam tuku dipdongobuka bulyayukce, Yesus ati morobuk. “Anye bira kwetepnune, tenepnutumto ura, adip aryuk kwetepnutume. ‘Ati, kwetepnamnilam’ tenen, moropmakine,” nyabuk.
41001041	Anye birye nyabuka morobukop ura, Yesus arye el ti, fia bico tenebuk ati, anye el nong deice Yesus taruk talibuk. Talibukce nyabuk, “Na arye an ti kanye deibuka kwetepnukine. Winira akunum teleb ubuka kwetepmakine,” nyabuk.
41001042	Yesus arye nyabukop ura, adip aryuk el barye suse atonun dilamuka lopdobuk ura, teleb ubuk.
41001043	Yesus arye anye biti, “Na arye akwetepmakin ning ara, yuk nang ati laka kum nyalbinamlyame,” nyabuka yupu moupdeibuk.
41001044	Tonda, Yesus arye nyabuk. “Laka kum nyapnalam bukni, an nong dipdenamkila ati, Yahudi yala nang, Allah arina deiyoknye dam binuka laka nyapmince, el elina ati an nong amupnulyame. Amupminye ura, eipkilirye nyapnamkile. Allah bira, fia Kurunye binya arye, an barye suse dilamkuk talak ara, ‘Allah derepsilyak’ tenen, nun neika kum ulamubu. Anyaik, Allah el si eren aik kum yangalamlum bukni, winira barye suse akunum lopmakila ati, anyaik yangana ap, nun neika una babye, teleb nyapnamkile. Tonda, uk dilamne ninye uk lopnop ura, Musa sekamuk touk Allah si erena ati, kam ning obuka arilbalamak touk, an babye, arilbilyame. Ara, ‘Allah arye akunum kwetepmale tenepnamkiyak’ tenen, nyapmakine,” Yesus arye nyabuk.
41001045	Yesus arye akwetebuknye biti, nyabuk bukni, anyapdeipmok ning batakukabukce, Yesus arye kwetebuk ninguk laka nyapra balamukba, ninye weik kekelamik. Ninye weik arye kekelamika ati, atalak arye deiyok koubukce, Yesus ara, ninye asik dolamikak ara talye mankau arye lak kum balamuk. ‘Ninye weik bulubicak’ tenen, dungnubuka ninye una kumak, buru mutuku uk binuka ulamuk. Bura mutuku ulamuk bukni, ninye dana-dana tam arye weik bulubuka, Yesus dam yangalamik.
41002001	Sik nirya daulamika ani, Yesus arye Kapernaum asik domik mutuku tuba tamubuka biyukop ura, amutuku noutam ulamik nang arye, ‘Yesus el mutuku kopropa tamubuka yanmale,’ nyabik ura, atam nang kekebik.
41002002	Yesus wekuka bulbiyuk aik ara, ninye fia weik bulubuka wekelbiyik. Winibikba, anyaik lo mitika ton fia kum ubuk. Aik buplan ara, buru tam babye, lo kum ubuk, nirya langdibuk. Winibukba, Yesus arye anang ati, Allah yupu peterenmok.
41002003	Peterenmok talak ara, dum barye nang pala yo deice arye, nong nirya sisal sebuka darapdomuknye bira, binmanto kum ati baya wibuka boyayik.
41002004	Ninye weik wekmeka arye, buplan dam langdipmoka ati, Yesus dam kum bobinmanto ubuk. Winibuka ati, anyaik aruma deice welebikce, Yesus bukmok sukum uk, aruma dakdobikce, pala yo ap, anye ap, talibuka, aik aruma deice arye batakdongopnin banmek ani, Yesus peterenmokak anyuk deipdongobik.
41002005	Sikda, ‘Yesus arye anye bira kweteptue’ tenen, wininmaka deice arye, Yesus ara, ‘Na ti dipkoprop diba tenepmaniake’ tenen bikukce, anye bira min kum kwetebuk talak arye, asisal sebuka darapdomuknye ati nyabuk. “Na mio, an malye teneminye ning ap, malye winiminye ning ap, namin kipmakince, an malye ning nirya akunum kum daneipmakine,” nyabuk.
41002006	Yesus arye ayupu nyanmok talak ara, Musa sekamuk yupu peterena deiyok nang ton abukuka kekenmekce, sik kanye noutam arye teninmek.
41002007	Anye bira ayupu nyanmala ara, yata ati do? El nyanmal yupu deice arye Allah si yanipmale. Allah elcuk nun malye wininyap ning kum danalisulul ati, yatanye tonap, afil doptu do? Fia kuma ati, Yesus ayupu nyanmala deice arye, Nada, Allah atonunye unune nyanmala ati, elda fia malinye tenebik.
41002008	Sik talima noutamak nirya tenebik ning ara, Yesus el kanye noutamak akunum bikukce kel kibuka ati, elce sik ti nyabuk. “Ayupu tenipmaluma ara, yata ati do?
41002009	Na arye sisal sebuka darapdomuknye biti, ‘An malye winiminye ning nirya kum daneipkine,’ kanam arye talye nyaploptinye do? Akumop ura, caknam aryuk anye biti, an tikukapmince, an amsuna dobuka binulyame nyaploptinye do? Bukni, anggunda, ‘Afil, dipkoprop fil doptu do, kum doptu do?’ tenepnuluma ati, minopce anye kwetepnune. Na arye, anye biti, ‘Tikukapmince an amsuna dobuka beo,’ nyapnyop ura, anggun kel biknulume. Ara, anggunce na ti, ‘Yesus ara, ninye tukwak unyak ninye malye wininyak ning ara, kum danalina deiyoknye, dipkoprop ulule, tenepnunuluma’ tenen, anye bira kwetepnune,” Yesus arye nyabuk.
41002010	Nyabukce, ayupu tonap, nyabuk. “Aning ati ara, na ara Ninye Mi Koprop Atonunye, na mikip deice arye, ‘Tukwak ninye sik malye wininyak ning nirya kum daneipsitue,’ tenepnamanuluma ati, na arye sisal sebuka darapdomuknye biti ayupu nyapnune,” nyabuk.
41002011	Nyabukce, sisal sebuka darapdomuknye ati ayupu nyabuk. “Anda, tikukapmince an amsuna dobuka, an aik tamubuka bilyame nyapkine,” nyabuk.
41002012	Nyabukop ura, adip aryuk sisal sebuka darapdomuknye tikukabukce, el amsuna dobuka, awekmek nang nirya sik adinmek bukni, aik fum arye buru biyuk. Yesus winibuka deice arye awekmek nang nirya, se tenebuka ngalukunmekce, Allah el si erenmek. Tonda, “Awinipmal ning atonun ning ton kum elilamupe,” nyabuka malye nyabik.
41002013	Yesus Kapernaum mutuku batakukce, tuba tamubuka, Galilea mekwen dam banmok. Biyukbuk, ninye yupa weik arye bulubuka, el dam yayik ura, Yesus arye anang ati peterebuk. Peterebukop ura, tuba tamubuka banmoka ani, el banmok bisik damak, Alpeus el mi Lewi eibuk.
41002014	Roma mutuku nang arye amutuku nirya talilamika ati, amutuku nang arye sik yo bok Roma weik ninye deiyok nang ati arilamik. Lewi, Roma mutuku nang arina ati, ayo bok bulubuka deiamuka aik, anyaik fum bukmok bukni, Yesus yayukce eibuk. Eibukce, Lewi ati, “Anda na melibuka dobolyanilyame,” nyabuk ura, elce adip aryuk tikuka Yesus melibuka dobolbiyuk.
41002015	Banmarika ani, Lewi el aik koprop wekelbirikce, sik ap, Yesus elce wibuka doprobuk nang ap, amutuku talyamik nang, Roma mutuku nang ati, yo bok bulubuka aryamik nang weik tonap, wekik. Tonda, amutuku ulamik nang arye, aning, malye-malye wininyake tenelamik nang ap, tabakuka wekikce, neika din dinmek. Awinilamik nang, atouk malye winilamik nang ara, ‘Yesus el yupu kekepnamap’ tenen, Yesus dobolbalamika ati, Lewi el aik wekuka neika din dinmek.
41002016	Dinmek bukni, Musa sekamuk yupu peterelamik nang, Farisi nang ara, yo bok bulubuka delin nang ap, malye-malye winilamik nang ap, Yesus ap, neika dinmekak eibikop ura, Yesus el melina nang ati asipdeyik. “Yesus ara, yo bok bulubuka delin nang ap, malye-malye wininyak nang ap, neika din dinmaka ara, yata ati do?” nyabuka wenebik.
41002017	Nyabuka wenebik ura, Yesus ayupu kekebukce, anang ati domon yupu nyabuk. “Uk dinmale bukni, aning tenena kumce, talye kanye bobuka unyak nang, ‘Dokter kwetenanye dan do?’ tenen, kum enyake. Akum bukni, uk dinmalibuk, aning tenebikirye, dokter kwetenanye ati patapliba, ‘Se, nun ti melipsutunye bira dan do?’ tenen, aninye arye kwetenanye dokter enyake. Aning atonun, mitik funguk ulamice bukni, sik kanye talima noutamak malye ning aupmalye bukni, aning tenena kumce, ‘Nunda teleb nang unyabe,’ tenebikirye, unyak ninye ati ara, na arye ‘Ato nang dobuka lyepnamne’ tenen, kum yase. Bukni, sik malye winilamikirye ‘Se, aning ara, malye wininyabe. Yatanye birye melipsutu do?’ tenebikirye, malye kanye bobuka unyak ninye ara, ‘Aninye dobuka, lyepnamne’ tenen, yase,” Yesus arye nyabuk.
41002018	Yohanes Pembaptis elce peterelamuk yupu kekelamikce melibuka balamik nang ap, sik Farisi nang ap, arye, sik malye winilamne ning ati, ‘Allah moropnuyap’ tenen, din dina kum arye, si tebuka Allah moronmek. Sik winibuka moronmeka ati, yuk nang ara, Yesus dam yayikce asipdeyik. “Yohanes el yupu kekenyakce melibuka banyak nang ap, sik Farisi nang, sik yupu nyapnabuk kekebuka banyak nang ap, anang nirya arye, Allah si erena ati, din dina kum arye, si tebuka Allah moronyake. Sik anang, wininyak bukni, an mapu, aunyak touk yata ati kum wininyak do?” nyabuka asipdeyikce wenebik.
41002019	Asipdeyikce wenebikop ura, Yesus arye anang ati domona yupu tamubuka nyabuk. “Kil donanye dopnulye talak ara, el kayapu ap, el milina nang ap ara, kwalin ning kwalibuka neika kum dinyak do? Kume, sik kwit kil don talak, kanye deipmanyaka anya arye, kwalibuka neika dinyake. Aning atonun, na ara kil donanye atonuna ati, na mapu ara, kanye imun uplibuk, dina si tebuka kum unyake.
41002020	Bukni, yu nang arye na talibuka libuka binamniak talak ara, na mapu sik kanye ikin upliba, din dina kumce, din si tebuka unamake,” Yesus arye ayanuka asinmek nang ati nyabuk.
41002021	Ayupu nyabuk ning ara, Yesus arye, Allah yupu sekamik ning tuba talibuka ulul bukni, na peterenye ning ap, na unye ning ap, deice arye, ‘Kanye tenena winiryuk ning kel kipnamak’ tenen, ayupu nyabuk. Tonda, sik Farisi nang, sik apu yapu arye sik bidamang tuba tamubuka tenibik ning ap, Allah yupu ap, talye ansinibuka peterelamikbuk, kekelamikce, sik Farisi nang arye peterelamik yupu ara, ‘Malye tenepnamak’ tenen, Yesus arye awekmek nang nirya ati, winipmanto yupu bitinye nyabuk. Yesus arye nyabuk yupu ara, ani. “Ongon aling minop ning kwiliklyop ura, winiryuk ongon aling mek kum liliklamice arye, kwiliksakamlyeak ara deibuka kum winyake. Minop ongon aling kwiliksakamlyakak ara, winiryuk ongon aling palibuka wilamting bukni, mek likuka kiting ak deibikibuk, miklirye, awiniryuk ongon aling mitik uplyop ura, awilamakak arye, weika arye tonap, kwilikinamle. Winiryuk ongon aling arye minop ongon aling kwiliksakamlyak deibuka wina ara, malye,” Yesus arye nyabuk.
41002022	Ton ning ara, adomon yupu ton nyabuk. “Aning atouk ton, ninye domba bola dobuka, potong lyeklobikirye, dana-dana tam nirya wibikcop ura, fumbisik ara, anggur mek kwebuka dikdongobuka deilinyake. Wininyaka ati, ninye arye purubuka, winiryuk kwelamak anggur mek ara, minop talak kintinipdeiyamice domba bola fumbisik kum dikdongobuka deilinyake. Winiryuk anggur mek kwebuka, minop domba bola fumbisik dikdongoptinge bukni, anggur mek mikip arye neplirye, domba bola kwilikliba, mek balule. Kwiliklirye balyop ura, anggur mek ap, domba bola ap, kum kibuka malye ulule. Aning ati ara, winiryuk anggur mek kwebuka, winiryuk domba bola fumbisik uk dikilongonyake,” Yesus arye nyabuk. Ayupu nyabuk ara, sik Farisi nang, sik apu yapu arye sik badamnye kanye arye tenepne ning ap, Allah yupu ap, talye ansinibuka peterelamikbuk, kekelamikce, ‘Sik Farisi nang arye peterelamik yupu ara, malye tenepnamak’ tenen, Yesus arye awekmek nang nirya ati, ayupu winipmanto yupu bitinye nyabuk.
41002023	Tonok sum ara, Yesus ap, el mapu ap, yuk nang yakong wa wiamikak noutamak banmek. Atalak ara, sik din patanmok ura, el mapu arye yakong langabuka imbik dipnin banmek. Sik wa win dam banmek sum ara, talye sum kum bukni, sik Yahudi yala ninye nirya, Allah el si erena ati, fil dona kum aryuk, dikdik sen sum arye, Yesus ap, el mapu ap, banmekce, yakong langabuka dinmek.
41002024	Sik yakong dipnin banmek sum ara, Yahudi yala nang arye Allah si erena ati, dikdik selamik sum arye dipnin banmek. ‘Yakong langabuka dipnin banmekba, Farisi nang eibikce, wenepnuyap’ tenen, Yesus ati asipdeyik. “An mapu arye yakong langabuka dinmaka ara, yata ati do? Musa sekamuk yupu noutamak ara, ‘Allah si erena ati, dikdik sen sum, Sabat sum ara, wa win dam lilbana meme,’ nyabuka sekeiyamsuke. Musa arye nyabuka sekeiyamsuk bukni, an mapu arye yakong langabuka dinmaka ara, fil atouk ning wininmaka anya arye, wininmaka deice Allah yupu yaniplobake. Awininmak ning ara, yata ati do?” nyabuka, Farisi nang arye asipdebuka wenebik.
41002025	Nyabuka wenebik ura, Yesus arye tamubuka Farisi nang ati ayupu nyabuk. “Na mapu, sik awininmak ning atonun, Allah yupu buku Samuel noutamak wamuk ning ara, nyalamlum bukni, moubuka kum kel kiplum do? Minop talak ulamuknye Raja Daud ap, el melibuka neika balamik nang ap, din fia patanmok ura, winibik ning ara, buku noutamak nyalamlum bukni, akunum luba kiplum do?
41002026	Sik winibik ning ara, ani. Allah arina ati fil weik deiyoknye, Abiyatar ulamuk talak noutamak, Yahudi yala nang arye, ‘Nun fil dolamibya ani, dolonyap ning, dipkoprop Allah arye arisilibuk dolonyabe.’ ‘Aning ara, fia tenepnamap’ tenen, din ning roti 12 dabuka, Allah arina aik, ongon aling bola dobuka tia aik noutamak delilamik. Aroti ara, Musa arye nyabuka sekamuk touk, Allah arina deiyok nang aryuk dilamik. Yuk nang arye ton kum dilamik. Aroti, mem ning ati ara, yuk talye nang ara, kum dilamik. Din ning roti ara, Allah arina aik fumbisik dabuka deipmekbuk, Daud din patanmok ura, dobuka dibuk. Tonda, el ap, neika banmek nang ati, bokuka aribuk ura, sik ton dibik. Daud ap, el melina nang ap, roti dobuka dibik ning ara, Allah arye anang ati, ‘Malye winipmake,’ kum tenebuk. Aning ara, telebuka tenebuk.” Yesus arye Farisi nang ati nyabuk.
41002027	Yesus arye Farisi nang ati, ayupu akunum nyabukop ura, ayupu tonap, nyabuk. “Allah arye ninye dikdik sena ati, Sabat sum wipdeiamuk ning ara, ninye nirya sik dikdik sebikirye, sik kanye tenen ning ap, sik talima ap, sik nong ap, ‘Teleb upnamle’ tenen, Sabat sum wipdeiamuk. ‘Ninye ikin unamle’ tenen, Sabat sum kum wipdeiamuk. Ninye talima melina ati, Sabat sum wipdeiamuk.
41002028	Aning ati ara, na Ninye Mi Koprop Atonunye ununa anya arye, Sabat sum deice winin ning ara, ‘Aning telebe, aning malye’ tenen, bokuka delina deiyoknye, na uka, na arye nyapmasine,” Yesus arye nyabuk.
41003001	Yuk talak ara, Yesus arye Yahudi yala nang, Allah yupu peterelamik aik wekuka unmok talak ara, taruk kwanyamuknye ton anyaik fum unmok.
41003002	Atalak ara, Farisi nang arye, ‘Yesus malye winiptop ura, nunce, ‘El malye winipmale,’ nyaptibye,’ tenebikce, Yesus ati fia dipdongobuka kalikinmek. Kalikinmeka ati, Yesus arye nun Allah si erena ati, fil dona kumce dikdik sen sum, Sabat sum deice arye, ‘Taruk kwanyamuknye kwetepnul do?’ tenen, fia dina uk unmek.
41003003	Dina uk unmekba, Yesus arye taruk kwanyamuknye biti, nyabuk. “Abukmak nang dinmakiak ak arye, urasin dam tiklyame,” nyabuk.
41003004	Nyabukba, tikukop ura, Yesus arye sik Farisi nang ati asipdeyuk. “Musa sekamuk yupu ara, Sabat sum deice arye yata ning winiptibye do? Nun winiptibye ning ara, malye winina do, teleb winina do? Tonda, ‘Ninye dibicak’ tenen, ninye lyena ara, teleb do, ninye ona ara, teleb do?” nyabuka asipdeyuk. Nyabuka asipdeyuk bukni, sik Farisi nang ara, talye tunimabuka bukmek.
41003005	Sik talye tunimabuka dabukmek bukni, yu kanye bobuka, sik talima fia kat weik ubuka ati, ‘Yesus arye, se’ tenen, fia malye kanye bobuka, yu arye asing aryuk dipra banmok. Winibukce, taruk kwanyamuknye biti, nyabuk. “Anda taruk lelekuka aripnilyame,” nyabuk. Nyabukop ura, taruk kwanyamuknye birye, el taruk ninikuka aribuk ura, adip aryuk el taruk teleb kibukba, taruk ninikeibuk.
41003006	Sik Yahudi yala nang, sik Allah si erena ati, dikdik sen sum deice arye, Yesus arye anye bira kwetebuka ati, Farisi nang ara, yu ubuk ura, ‘Yesus yata wiribuka opnamap do?’ tenen, yupu talilbinmek. Yupu talilbinmeka ara, ninye weik deiyoknye Raja Herodes ati, kanye delilamik nang ap, Farisi nang ap, yupu sirikilbinmek.
41003007	Yesus arye taruk kwanyamuknye akunum kwetebukop ura, Yesus ap, Yesus arye wibuka dopropmok nang ap, Galilea mekwen lilun biyik. Biyikop ura, Galilea tam noutamak ulamik nang, yupa weika arye aminyan dilyayik.
41003008	Sikda, Yesus el fil dolamuk ning kekelamika ati, amutuku-amutuku dana-dana ninye nirya arye bulubuka yayik. Sik yayik mutuku si ara, Yerusalem asik dolamikak arye tonda, Yudea tam ap, Idumea tam ap, Yordan mek koubuka otam ap ura, Tirus mutuku ap, Sidon mutuku ap, amutuku-amutuku nirya noutamak arye yayik.
41003009	Yayik ura, ‘Yesus arye ninye weik dekdacak’ tenen, el mapu ati, “Mitik mek liya yo kintinibuka mekwen deice deipnululume,” nyabuk.
41003010	Awinibuk ning ara, uk dilamuk ninye weika arye akunum kwetelamuka ati, atalak ara, uk dilamuk ninye arye, ‘Yesus el nong ton taliptibye ak, kwetepsutue’ tenen, wekelyayikce, ninye weik arye, mening deice yanilanmekce dekneldanmek.
41003011	Atalak ara, ninye talyamne isa yanuka, Yesus eibikop ura, isa arye sik talyamik ninye tuku deice dobuka pouklopna arye, weik arye ngalukunmekce, Yesus ati ayupu nyabik. “Anda Allah el Mi Koprop ulyame,” nyabik.
41003012	Nyabik bukni, Yesus arye aisa mer nirya ati, “Na wininuna ara, yuk nang ati kum laka nyalbinamlulume,” nyabuka weik arye aisa nirya ati yupu sekdobuk.
41003013	Yesus arye tonok mutuku dup welebukce, Ananguk na fil donamniake teneamuk nanguk yukubuk ura, welebik.
41003014	‘Anang arye Allah yupu dobuka peterelbinamak’ tenen, awelebik nang kan-kan arye, 12 nang wipdeibuk. Wipdeibuk Rasul nang ara, ‘Na ap, sik ap, neika ulamibya ani, na arye anang dobuka yuk mutuku dopkwetepnibuk, aRasul nang, na yupu dobuka dana-dana mutuku peterelbinamak’ tenen, wipdeibuk.
41003015	Tonda, ‘Ninye talima noutamak talyamik isa dobuka, yaknamak’ tenen, el mikip weik arye anang ati aribuk.
41003016	Yesus arye 12 nang wipdeibuk nang sik si ara, ani. Tonok ning, Simon nyalamik bukni, aminyan talak ara, Yesus arye anye biti si punubuka Peterus si dobuk.
41003017	Tonye bira, Zebedeus el mapu bitinye Yohanes ap, el weit Yakobus ap, bukni, Yesus arye anang ati, Yahudi yupu deice arye, ‘Boanerges,’ nyalamuk. Boanerges nyabuk ning deiyok ara, sik yupu deice ara, liman el mapu ati, nyabuk. Ara, liman weik arye bebea laklamla atonun, anang bitinye yupu weik arye nyalamrik ati, abitinye nang arye, tenilena kumce yupu mikip arye nyarurak ning ati nyalamuk.
41003018	Tonda yuk nang wibuk ning ara, Anderias ap, Pilipus ap, Bartolomeus ap, Matius ap, Tomas ap, Alpeus el mi Yakobus ap, Tadeus ap, Simon bukni, anye binyuk el si ton Patriot nyalamiknye ap, wipdeibuk.
41003019	Tonda, Yudas Iskariot ara, Yesus opnameka ati, yupu deililbiyuknye wipdeibuk. Obarye sekdongobuka utam nang 12 nirya ara, Yesus arye wipdeibuk.
41003020	Yesus arye adua belas (12) nang akunum wipdeibukop ura, anang nirya bulubuka tonok aik wekelbiyik. Wekelbiyikba, ninye yupa weika arye bulubuka sik dam yayikce, mening deice delildanmekce, dekneldanmeka ati, Yesus ap, el mapu ap, file weik donmeka ati, sik din kum dipmanto ubik.
41003021	Wininmek bukni, Yesus el li, el lin koprop ap, el weit yapu koprop ap, kekebikce, ‘Yesus ara, motonanye atouk unmala ati, el talipnamap’ tenen, yayik.
41003022	Tonda, Musa sekamuk yupu peterena deiyok nang, Yerusalem mutuku ulamik bukni, Galilea mutuku yayikce, yuk nang ati ayupu nyanmek. “Isa nirya sik weik deiyoknye el si Isa Mutuku Dongonye, el si ton Belesebul, elce Yesus talibuka fil dolule. Isa nirya sik deiyoknye Belesebul mikip deice arye, Yesus ara, isa mer nirya yakuka dolkwetelule,” nyanmek.
41003023	Ayupu nyanmeka ati, Yesus arye anang ati yukubuk ura, yayikop ura, Yesus domon yupu deice arye nyabuk. Isa Mutuku Dongonye el mapu koprop ati, yata wiribuka yakuka dopkweteptu do? Anggunda talye yupu nyanmalume. Isa mer yakuka dolkwetenuna ara, Allah El Dib Kanye el mikip deice aniryuk yakuka dolkwetenune. Yata fil do nirya, Isa Mutuku Dongonye el mikip deice arye kum fil donune. Ati winipmanto yupu ton nyapnusine.
41003024	Tonok mutuku noutamak ulamice nang olanmakceop ura, tonoknye birye yata wiribuka taliptu do? Tonok ak uk kum winipdatinge, yuk-yuk bendoptinge.
41003025	Aning ton atonun, tonok you aik ulamting nang olanmatingop ura, yata wiribuka neika uptinge do? Akunum yuk-yuk bendoptinge.
41003026	Anyapman ning atonun, Isa Mutuku Dongonye ap, el mapu koprop isa ap, olatingop ura, sik mikip fia kum uptue. Tonda, Isa Mutuku Dongonye el mikip kum uptue. Aning ati ara, isa yakuka dolkwetenuna ara, Isa Mutuku Dongonye el mikip deice arye kum fil donune. Aning kum bukni, Allah El Dib Kanye el mikip deice aryuk isa yakuka dolkwetenune.
41003027	Anggun nyapmanulum ning kum winipmanto. Yata nang do nirya ara, tonok el aik fum wekuka, ‘El ning ubula dopropnuyap’ tenen, el aik wektinge bukni, weik mikipnye tapu kum kouptingop ura, el ning ubula kum doproptinge. Anyaik weik mikipnye minopce tapu kouploptingto ura, el ning ubula dobuka bitinge. Kumop ura, kume. Aning atonun, Isa Mutuku Dongonye elda, weik mikipnye atonun ulula anya arye, mikip weiknye ton kum yaturye, tapu kum kouploptop ura, Isa Mutuku Dongonye el mutan ning, aninye kum doproptue. Yesus arye anang ati nyabuk.
41003028	Yesus arye ayupu tonap, nyabuk. “Anggunda moubuka kekeplulume. Ayupu fia mambul dipkoprop ning nyapnusine. Ninye nirya, sik malye tenelamak ning ap, malye winilamak ning ap, ura, Allah ati, yanibuka nyalamak yupu ap, anirya ara, bataktingop ura, Allah arye sik malye winin ning kum kibuka deiplirye namin kipnamsile.
41003029	Bukni, yata nang do nirya ara, sikce Allah El Dib Kanye ati, yanibuka nyalamak yupu ara, Allah arye aning kum kibuka kum deipnamle. Tonda, aning ara, fia kum namin kipnamsile. Ayupu nyanyak ning ara, kum lyepmanto ning unyake. Aning atonun, Na ara, Allah El Dib Kanye mikip deice uk fil donun bukni, anggunce na ti, elda Isa Mutuku Dongonye mikip deice arye fil dolule nyanululuma ati, Allah arye aning kum namin kipnamsile. Aning fia tenenamsila anya arye, aminyan ara, anggun wenebuka oplopnamsile,” Yesus arye nyabuk.
41003030	Yesus arye ayupu nyalamuka ara, Musa sekamuk yupu peteren deiyok nang arye, “Yesus ara, Isa Mutuku Dongonye talibuka mikip deice arye fil dolule,” nyanmeka ati, nyabuk.
41003031	Yesus el lin koprop ap, el weit yapu koprop ap, arye, ‘Yesus ara, motonanye atonun unmala ati, dobuka binamap’ tenen, Yesus bukmok aik yayik. Aik dam tikilyayikce, ‘Yuk nang arye Yesus binuka nyapdeipnunyaka’ tenen, nyapdeibik.
41003032	Yesus noutam bukmokbuk, yuk ninye nirya weik arye bukuka antanapmek nang arye, Yesus ati nyabik. “An nin ap, an weit yapu ap, aik dam tikelyanmakce enmakiake,” nyabik.
41003033	Nyabikop ura, ‘Yesus arye Na nyapne yupu ara, sik bita tenepnamak’ tenen, anang ati asipdeyuk. “Na nin yapu ap, na weit yapu ap, yata nang do?” nyabuka asipdeyuk.
41003034	Nyabukop ura, Yesus arye el dam bukuka antanapmek nang ati, asing dana-dana tamubuka dipdeyukce, ayupu nyabuk. “Na nin yapu ap, na weit yapu ap ara, anggun akunum aululume.
41003035	Yata nang do nirya, Allah arye, ‘Wininamak,’ tenelul touk fil dololamak nang, sikda, na weit yapu ap, na weit kilapu ap, na nin yapu ap, atonun unyake,” Yesus arye nyabuk.
41004001	Yuk talak ara, Yesus arye Galilea mekwen lilun peterenmok. Peterenmok bukni, el dam yanuka wekmek nang ara, yupa fia weik bulubuka yanmeka ati, Yesus ara mekwen deice kup-kup ak, mek liya yo deice bukmokce, amekwen lilun koprop wekmek ninye ati, el yupu peterenmok.
41004002	Ayupu-ayupu nirya weik arye peterenmok. Apeterenmok yupu noutam arye, ‘Mambul ning kel kipnamak’ tenen, winipmanto yupu deice arye nyabuk.
41004003	Yesus arye awekmek nang ati nyabuk. Anggun kekeplulume, tonok sum tonoknye birye wa wibuka, yala ning doknin banmok.
41004004	El yala ning dobuka doknin banmokak, ton yala ning ara, el doknin banmok bisik yok sakmok. Yok sakmokbuk, talye maka yayikce bulubuka dodibik.
41004005	Ton yala ning ara, doknin banmokak, keil deice arye mirin tuku kat wamukak sakuk. Sakukce dawamuka ani, mirin tuku mitiktonun wamuk sukum ara, minopce pabuk.
41004006	Pabuk bukni, yating tukwak teleb ubuka kum biyuka ati ara, kiting eibuka bupu arye, kel-kel abuka koulubuk.
41004007	Atalakuk bukni, ton yala ning ara, doknin banmokak, tirmangka weiyang-weiyanga kan-kan noutam arye sakuka bongopmok bukni, tirmangka weiyang-weiyanga erepdobikce, apabuk ning koupdongobukce, angkalung kipdongobuk ura, wen-wen alamuk. Wen-wen alamuka anya arye, duk kum moulamuk.
41004008	Aning ara, kum moulamuk bukni, yala ning ton doknin banmok ning ara, mirin tuku teleb ak sakuk. Mirin tuku deice sakuk ning ara, pabukce nebukop ura, duk moulamuk. Yala ning tonok-tonok sakuk bukni, duk moulamuka ara, ton ning, 30 moubuk, ton ning, 60 moubuk, ton ning, 100 moubuk.
41004009	Yesus arye winipmanto yupu nyabukop ura, ayupu ton dukdongobuka nyabuk. “Amul aupmasilye ura, ayupu nong noutamak ning kekepmanto nang ara, kekenululume,” nyabuk.
41004010	Ayupu akunum nyabukop ura, aminyan talak Yesus el yuk unmok bukni, Yesus arye wibuka doprobuk nang, sik 12 nang arye, el domon yupu nyapmo ara, ‘Ayupu nong dan do?’ tenen, asipdeyik.
41004011	Asipdeyikbuk, Yesus arye anang ati, winipmanto yupu nyabuk ning nong ara, lake nyabuk. Yesus arye nyabuk. “Allah arye ninye nirya talibuka unamle ning ara, minop talak kum laka nyalamuk bukni, winitalak ara, anggunda na yupu kekebuka talilulum nang ululuma anya arye, ayupu kel kina deiyok ning akunum aripsine. Allah yupu laka nyalamuknye, nabi Yesaya nyabuk touk ani.
41004012	‘Sikda, fia moubuka asing arye elinamak bukni, deiyok ning, teleb ubuka kum biknamake. Tonda, amul deice arye fia kekenamak bukni, deiyok ara, teleb arye kum kekepnamake. Allah yupu kekebuka kum dobolbanyak bukni, kekeptingop ura, sik talima malye tenelamak ap, sik malye winilamice ning ap, batakuka, balye tam kiptingop ura, Allah arye sik malye ning kum daneipturye, namin kibuka lyeptue.’ Yesaya arye sekamuk. Yesaya arye nyalamok touk, anang ara, ‘Nun song’ tenen, Allah yupu moubuka kum kekenyaka ati, sik kekenyakak, domon yupu deice uk nyanune. Anang ati lakak ubuka kum nyanune. Ati, Yesaya el sekamuk yupu nyapmasine,” Yesus arye nyabuk.
41004013	Ayupu nyabukop ura, Yesus arye el mapu 12 nang ati nyabuk. “Na arye winipmanto yupu deice, yala ning doknin banmok yupu nyapmanu ning, nong noutamak ning kum kekepmalum do? Winipmanto yupu nyapmanua kum kekepmaluma ati, aminyan talak domon yupu nyapnamne ning babye, yata ubuka kekepnamlum do? Ati ara, na domon yupu nyapmanua ara, nong laka nyapnusine,” nyabuk.
41004014	Yesus arye nyabuk, “Ura, yala ning dokda banmoka ani nyanmanu ara, Allah yupu peterelamak ning ati, nyapmanue.
41004015	Yala ning doknin banmokak, bisik yok sakmok ning ara, Allah yupu peterebikibuk, kekenyak nang ati, nyapmanue. Aninye, Allah yupu peterebikibuk, kekenyak talak ara, adip aryuk Isa Mutuku Dongonye yanuka, sik kekelamak yupu dalubuka dololule.
41004016	Ton ninye ara, yala ning keil deice sakmok touk, Allah yupu peterebikibuk, kekebikirye kanye deibuka, adip aryuk dolonyake.
41004017	Dolonyak bukni, yala ning yating tukwak teleb ubuka kum banmokbuk, koulubuka atonun, anang ara, Allah yupu moubuka kekena kumce, kum dolonyakce, minopce batakalongonyake. Diba tenebikca ati, yuk nang arye yu uplibuk, ikin ning sik nong deice deibicop ura, anang arye minopce batakalongonyake.
41004018	Ton ninye, Allah yupu kekebuka dolonyak bukni, yala ning tirmangka weiyang-weiyanga kan-kan sakmok ning atonun unyake.
41004019	Tukwak mutuku noutamak arye, ‘Aning arye, teleb uptinye do, aning arye teleb uptinye do?’ tenen, talima bintinilaliba tenildana deice arye batakanyake. Tonda, ‘Bona weik doproptinirye, telebuk uptinye,’ nyabuka, sikce sik badamnye ati, talye nyalanyake. Tonda, aning-aning nirya, yala-yala weik patalya deice arye Allah yupu batakanyake. Wininyaka ara, tirmangka weiyang-weiyanga arye apabuk ning koupdongobukce, angkalung kipdongobuk ura, wen-wen alamok touk, aning-aning nirya fia pataplibuk, tenelamaka deice arye, Allah yupu kekelamak ning ara, duk teleb ubuka kum moulule. Allah el yupu teleb ubuka kum kekebikirye, fia talibuka kum dobolbanyake.
41004020	Anang ara, wininyak bukni, yuk ninye, yala ning doknin banmokak, mirin tukwak sakmokbuk duk weika arye moubukce ton 30, ton 60, ton 100 moubuk touk, sikda, Allah yupu moubuka kekebikirye, diba tenebuka, kanye deibuka fia dololamak ninye ara, duk weika arye moubuk ning atouk, diksukumuk unyakce, Allah el fil weika arye tuba donyake,” Yesus arye nyabuk
41004021	Yesus arye el mapu 12 nang ati nyabuk. Anggunda weisa ubukapmunce aik fum boyangalulum ning, ara, ‘Kau fumbisik singipdongopnamabe, tonda amsuna dangabuka, weisa singnipdongopnamabe’ tenen, ubuka yangalulum do? Aning ara, meme. Weisa updopmunce abilinga taram ak delilulume.
41004022	Dirin weik uplibuk, aik fum wamlye ning ‘Laka eipnamak’ tenen, ninye arye upna delilamak touk, na babye atonun fil donune. Allah arye ninye weik arye lyeplirye talinamle ning, minop talak lakak kina kumce duknyamuk ati, ninye nirya moubuka kum kel kilamik bukni, winitalak, na arye laka kibuka peterenune. Tonda, ninye talima ak duknukce ning, na peterenuna deice arye, laka upnamlarya. Bukni, Allah arye aning duknyamukbuk, ninye bita tenebuka kum kel kinyak ning nirya, laka uplibuk ninye nirya kel kipnamake. Ara upna dirina arye aik fum wamlye ning lakak uplibuk, elilamak atonun, na peterenye ning ap, wininye ning ap, deice arye, Allah arye duknyamukbuk ninye kum tenelamik ning, lakak unamle.
41004023	Aning ati ara, na peterepsinye yupu ara, talye amul deice uk kum kekeltakanamlulume. Yata nang do nirya, na nyasinye yupu ‘Moubuka kel kiptinye’ tenen, pataplinye bira, fia na nyapmasin yupu, moubuka kekenululume.
41004024	Na yupu peteresinibuk kekemunce, ‘Deiyok ani’ tenen, moupmunce talibuka wininamlulume. Talye ati kume. Anggunda, ‘Ayupu dipkoprop kel kipnuyap’ tenen, pi dobuka kel kibuka peteremunye touk, Allah arye kel kina deiyok ning arisilibuk, kel kinamlulume. Bukni, lik tenemunce, anggun Mitika aryuk kel kimunyop ura, Allah arye kel kina deiyok ning mitikanun aryuk arisilibuk, Mitika aryuk kel kinamlume. Ton ning ara, ‘Fia kel kipnuyap’ tenen, anggun weika arye pi dobuka, kel kipmunyop ura, Allah arye kel kina deiyok ning weika arye melibuka arisilibuk, nong noutamak ning weika arye kel kinamlume.
41004025	Allah yupu kekena ati, Allah arye kel kina deiyok ning arisilibuk, moubuka kekenyakce aning uk batakna kumce, talibuka wininyak nang, ara, Allah arye kel kina deiyok ning tonap, weika arye tabakuka arisilibuk, weika arye kel kipnin banamake. Bukni, yata nang do nirya, like ati, amul deice kekeltakanyakce, Allah yupu moubuka kum talibuka wininyak nang ara, sik min arye mitikanun uk kel bikamice babye, kum danamle. Yesus arye nyabuk.
41004026	Yesus arye el mapu ati, “Anggunda, Allah arye ninye weik, sik talima taliplirye unamle, ‘E, winibuka ulule, tenepnulum’ tenen, domon yupu tonap, nyapnusine,” nyabuk. Yesus arye nyabuk yupu ara, ani.
41004027	“Yala ning akunum tukwak deice saklamlirye, lukunyan babye, kiting duduk babye, tuku fumbisik dawamlye ani, ayala ning, el yuk pabuka nelule. Yala ning doklamlinye bira, mapmalye talak babye, bukmalye talak babye, fil ton kum dolilya babye, yala ning, el yuk pabuka nelule. Yala ning dokna deiyoknye birye, yala ning pabuka nepmalya, ‘Deiyok ani’ tenen, kum elilul bukni, yala ning el yuk pabuka welelule.
41004028	Teleb tuku deice arye yala ning weika arye duk moulamle. Minyuma ara, duk beteklirye nong nepnin balamnya ani, yakong kitiplirye, mouplyop ura, duk kintinilamle.
41004029	Duk kintiniplirye, akunum wisiplyop ura, ekelule. Eklyop ura, wa deiyoknye birye ya sekuka dakalule. Ara, eklamlye ning nirya dakuka delin talak akunum uplyop ura, elce ya sekuka dakalule,” Yesus arye nyabuk.
41004030	“Allah arye ninye weik, sik talima taliplirye wininamle ara, ‘Moubuka tenepnulum’ tenen, winipmanto yupu ton nyapnusine,” Yesus arye nyabuk.
41004031	“Kabalye yo duk mitik bukni, ayo weik nelamle touk, Allah arye ninye weik, sik talima talipnamla ara, weik upnin banamle.
41004032	Kabalye yo, mitik duk arye dokikibuk, beteklirye nepnin balamnya ani, neplyop ura, kwa weik arye leklyop ura, ataruk deice ara, maka yala nirya, sik miknak ati, bulyakirye manyake. Yuk yo ara, mitik bukni, ayo ara, weik yo nelule. Aning atonun, sikce na yupu dobuka peteremunyebuk, yuk nang ton mitikanun diba tenepnamak bukni, anang arye ton, mutuk sirya im sirya nirya dapeterepra balamicebuk, ninye weik tonap, diba tenebikirye, weik upnin banamake,” Yesus arye nyabuk.
41004033	Ayupu winipmanto yupu nyabuk touk, Yesus arye peterelamuk talak ara, domon yupu weik tonap, peterepnin balamuk. Sikce ayupu kekepmanto ulamik touk, ayupu uk peterelbalamuk.
41004034	Ninye nirya ati ara, Yesus arye peterelamuk talak nirya ara, domona yupu deice ton peterelamuk bukni, elce wipdeibuk mapu 12 nang ap, sik yuk ulamik talak ara, peterelamuk ning nirya, lak deice arye laka nyabuka nong noutamak ning babye, peterelamuk.
41004035	Yesus arye atalak, Galilea mekwen lilun fia peterenmok bukni, kiting kumubukop ura, Yesus arye wipdeibuk nang, el mapu 12 nang ati nyabuk. “Nunda mek liya yo deice bukuka, mekwen deice bibirye, otam wekelbinuyabe,” nyabuk.
41004036	Nyabukce, el apeterenmok mek liya yo deice uk bukmok bukni, el mapu 12 nang babye, el damak uk wekelbiyikop ura, amekwen lilun wekmek nang abatakuka, Yesus ap, el mapu ap, sik uk mekwen deice banmek. Tonda, yuk mek liya yo tonap, neika mekwen deice banmek.
41004037	Sik banmek ani, fia banmekba, weik kumanya ap, liman ap, mok ap, ubukce, mekwen weik arye lonting-lonting anmokbuk, mek liya yo fumbisik wekukce, ikin arye mek liya dobuka, mekwen fumbisik wekmanto unmok.
41004038	Aning nirya wininmok talak, Yesus, el mapu bukmekak balye tam, mana namin ning, kisok erelina deice mapmok. Yesus mapmoka ati, el mapu 12 nang arye nyabik. “Naie buklyame,” nyabuka bukeibik. Winibikce, sikce Yesus ati nyabik. “Naio, nun mekwen dipmanto unmasil ning, mambul kum tenepmasilam do?” nyabik.
41004039	Nyabikbuk, Yesus bukuka tikukce, weik kumanya donmoka ati, “Weik kumanya tunimablyame,” nyabukce mekwen lonting-lonting anmok ning babye, “Mekwen tunimablyame,” nyabukop ura, adip aryuk fia tunimabuk.
41004040	Anirya tunimabukop ura, Yesus arye el mapu 12 nang ati nyabuk. “Anggun ilil weik unmasil ara, yata ati do? Anggun min na ti diba kum tenepmanuluma arye do?” nyabuk.
41004041	Sik ilil weik ubuk ura, asildanmek. “Yesus ara, yatatonye do? Yenya babye, mekwen babye, el yupu nyaplyop ura, el nyalye touk kekebuka tunimalule,” nyabik.
41005001	Weik kumanya ap, liman ap, akunum tunimabukop ura, mekwen deice uk banmek ani, Galilea mekwen otam Gerasa mutuku biyik.
41005002	Biyikop ura, Yesus ara, mek liya yo deice arye tukwak tikilbiyuk. Tikilbiyukbuk, isa talyamuknye, ninye weilamik keil deiya noutamak arye kubukabukce, Yesus dam yayuk.
41005003	Ninye weilamik keil deiya damak uk ulamuk talak ara, yuk nang arye tapu koulelamik bukni, atalak ara, mikip weik wamuka ati, anye bira tapu kum koupmanto ulamik. Ara kawat rantai tapu, besi ning babye, kum koupmanto ulamikbuk talye balamuk.
41005004	Yuk nang arye atalak-atalak nirya, el taruk ap, el yan ap, besi ning, el si kawat rantai tapu arye koupmanbuk, el mikip arye bulubuka sekeltakalamuk. Tonda, yuk besi ning arye, el yan koupdongamik ning, ara cebuka donoklamuk. Aning-aning nirya winipdemik bukni, sik mikip mitik uk wamuka ati, anye bira kum talipmanto ulamik.
41005005	Anye bira, lukunyan babye, kiting noutam babye, ninye weilamik keil deiya dam ap, mutuku dam dana-dana ap, fia balamukce, weik yupu nyabuka ngaluklamukce, keil dobuka el nong sekelalamukce olalamuk.
41005006	Yesus mekwen kup-kup tikilbiyuk talak ara, isa talyamuknye yukak arye eibukop ura, Yesus dam bik-bik abuka yayuk. Yayukce, Yesus el si erena ati, kutam tuku dipdongobukce kisok talipdongobuk.
41005007	Yesus arye anye talyamuk isa ati, “Isa anda anye el talimak talipluma, batakuka, kubuka bilyame,” nyabukce, ayupu nyanmok talak ara, anye el talimak talyamuk isa arye, weik yupu arye Yesus ati labasibuk.
41005008	“Anda yata wiripnamasilama ati, yanmasilam do? Allah el mikip weik ulirye, yuk mikip ning ap, si erenyak ning ap, nirya bisilul Allah ara, Yesus anda Allah el Mi Koprop ulyame. Allah el si deice arye, na ti, ‘Weika arye kum opnamkine,’ nyapnunilyame,” nyabuka aisa weik yupu arye Yesus ati morobuk.
41005009	Nyabukop ura, Yesus arye aisa ati asipdeyuk. “An si yatanye do?” nyabuka asipdeyuk.
41005010	Nyabuka asipdeyukbuk, isa arye tamubuka nyabuk. “Nunda yupa weika arye anye el talima ak wekuka ati, nun si kum nukmanto ulula anya arye, nun si ati Legion nyasinyake,” nyabuk. Tonda, ‘Aisa arye ninye weilamik keil deiya dam arye, buru tam donoksilyak’ tenen, ‘Nun ti bataksilyame. Kum yakuka dopkwetepnamsilam,’ nyabuka, Yesus ati weika arye moronmek.
41005011	Yesus ati moronmek talak ara, ninye arye weilamik basam, yupa fia weik amutuku taram tuku dinmek.
41005012	Basam arye tuku dibuka aunmeka ati, aisa nirya arye Yesus ati moronmek. “Anye talima fumbisik arye yakuka dopkwetepsiminye ura, aunmak basam nong fumbisik wektibye,” nyabuka moronmek.
41005013	Moronmek bukni, Yesus arye, “Yo teleb urwekelbilulume,” nyabukop ura, adip aryuk isa talyamuknye talima fumbisik arye kubukabikce, basam nong fumbisik wekelbiyik. Wekelbiyikop ura, abasam yupa weik, 2.000 basam unmeka anya arye, amutuku taram arye koulukuka bina arye, mekwen fumbisik wekelbamek. Wekelbanmekbuk, abasam nirya ara mekwen arye siklibuka dibuk.
41005014	Abasam weinmek ninye arye, awinipmok ning nirya eibika ati, ninye asik dobuka ulamikak ap, bisik ak ap, laka nyapra banmekbuk, ninye weik kekebikce, ‘Awinipmok ning eipnamap’ tenen, Yesus dam dilyayik.
41005015	Yesus dam dilyayikce, isa yupa weik talyamik bukni, Yesus arye kwetebuknye, kanye deibuka ongon aling ongobuka bukmokbuk eibik. ‘Eibikce, ilil ubuk ura, se’ tenen, ngalukunmek.
41005016	Min arye aunmekce eipmik nang arye, winiryuk yanganmek nang ati, anye bira isa talyamik bukni, Yesus arye kwetebuknye ap, basam nong fumbisik wekelbiyikbuk, mekwen fumbisik wekelbinmik ning ap, anirya dukdongobuka laka nyabik.
41005017	Laka nyabik ura, anang nirya kekebikce, ilil weik ubuk ati, ‘Yesus, nun mutuku ara batakuka, yukak bitue’ tenen, Yesus ati moronmek.
41005018	Yesus ila tamubuka mek liya yo deice bulbinuyuk talak ara, isa talyamuk bukni, Yesus arye kwetebuknye birye, ‘Na ap, bitinimye’ tenen, Yesus ati morobuk.
41005019	Nyabuka morobuk bukni, Yesus arye anye biti nyabuk. “Kume, tuba tamubuka an mutuku nang ap, an asik nang ap, ati, Allah arye bico tenepmakilce, fil weik dopmakil ning ara, laka nyalbinulyame,” nyabuk.
41005020	Yesus arye nyabukop ura, anye birye Dekapolis mutuku, anyasik-anyasik dolamika, 10 kota dobuka ulamikak noutamak arye, ayupu laka nyapra balamukba, amutuku ninye nirya kekelamikce ngaluklamik.
41005021	Yesus banmok bisik uk, mek liya yo deice tamubuka yayukce, Galilea mekwen atam yayuk. Yayuk ura, ninye yupa weika arye, Galilea mekwen lilun, el dam bulubuka unmek.
41005022	Sik nirya Yesus ap, aunmek bukni, tonoknye el si Yairus yayuk. Yairus ara, Yahudi yala nang Allah yupu peterelamik aik, anyaik sik deiyok nang weik ulamik bukni, el ton ulamuk. Yairus yayukce, Yesus eibukop ura, ‘Yesus ati kipdopnun’ tenen, Yesus yan dam kutam tuku dipdongobukce, Yesus ati weik arye moronmok.
41005023	“Naie, na kilmu akunum dipmanto unmanila ati, ance yanuka, el nong deice an taruk deiptumce kweteptume,” nyabuka moronmok.
41005024	Moronmoka ati, Yesus ap, banmekbuk, abulubuka wekmek nang nirya ap, neika banmekce, Yesus dam dana-dana nirya langdipmekce banmek.
41005025	Abanmek nang kan-kan noutam arye, uk dilamuka ak, kiting tamun 12 deice arye, el ining balamuk kil ap, neika banmek.
41005026	Akil ara, ‘Sik ninye kweten nang arye kwetepnetinge’ tenen, kweten nang dam weik balamuk bukni, sik kwetelamika deice arye, uk weik tonap, tabakuka dilamuk. Akwetelamik ning ati, akil el talilamuk ning nirya aryamukba, kum dayuk bukni, kum kwetepmanto ubuk ura, ikin uk tonap, tabakuka tuba dilamuk.
41005027	Akil, Yesus fil dolamuk ning kekebuka ati, elce utenebuk. ‘Yesus ara, mikip weiknye anya arye, el ongon aling talye bol piptinyeto ura, kwetepnutue,’ tenebuk. Utenebuka ati, abanmek nang noutamak kil arye, Yesus el balye tam tikilyayukce, el deice ongopmok ongon aling ara, bol pibuk.
41005029	Yesus el ongon aling bol pibukop ura, adip aryuk akil el ining fia balamuka ara, tunimabuk ura, akil arye, ‘Na ikin ulamnuk ning, akunum kum danile,’ tenebuka bikdayuk.
41005030	Yesus ongon aling bol pipmok talak ara, bol pibuk ati, adip aryuk Yesus arye, ‘Na kwetelamne mikip, yuk ninye wekle,’ tenebukce bikdayuk. Utenebuk ati, Yesus arye tamubuka, ayangan mek ninye nirya dipra banmok. Dipra banmokce asipdeyuk. “Yata kil, yatanye birye na ongon aling bol pipmanil do?” nyabuka asipdeyuk.
41005031	Asipdeyuk ura, el yupu kekebuka, el ap, balamik nang arye tamubuka nyabik. “Ninye weik an dam langdipmakiyaka eipmalam bukni, ‘Yata kil, yatanye birye na ongon aling bol pipmanil do?’ nyabuka asipdenmasilama ara, yata ati do?” nyabik.
41005032	Nyabik bukni, Yesus arye, ‘Yatanye na ongon aling bol pipmanil do?’ tenen, tuba dipra banmok.
41005033	Dipra banmokbuk, akil, Yesus kwetepmok ning akunum kel kipmoka ati, ‘Mambul fil dopmanile’ tenen, malye kanye bobuka, ilil ubuk ura, Yesus el si erena ati, el yan dam kutam yanuka tuku dipdongobukce, akil arye el winipmok ning nirya Yesus ati laka nyabuk.
41005034	Akil arye aning nirya laka nyabuk ura, Yesus arye tamubuka akil ati nyabuk. “Na ka kilo, an diba tenepmanilama deice arye akunum kwetepmakine. An kanye imun wamkuk ning, akunum kwetepmakine ati, kanye deibuka telebuk binamlyame,” nyabuk.
41005035	Yesus arye ayupu tuba nyanmok talak ara, Yairus el aik dam bukni, yuk nang arye, Allah yupu peterelamik aik deiyoknye, Yairus ati laka nyalyayik. Laka nyalyayikce, Yairus ati nyabik. “An kilmu akunum dipmakila anya arye, apeterenanye biti, yupu tonap, kum nyapnulyame. Dauplye,” nyabik.
41005036	Anang arye ayupu nyabik ura, Yesus kekebuk bukni, luba kibukce, anye Yairus ati nyabuk. “Ikin kanye bobuka teniltona meme. Na ti diba tenebuka talye kanye bobuka unulyame,” nyabuk.
41005037	Nyabukce, ayangan mek nang nirya, ‘Sik ap, yacak’ tenen, yupu sekdongobukba, sik asukum uk unmekop ura, Yesus ap, Peterus ap, Yakobus ap, Yakobus el weit Yohanes ap, sik uk Yairus aik biyik.
41005038	Yairus el aik akunum biyikop ura, anyasik dam unmek nang, sik weik arye engena ap, weik arye ngalukuka malye nyana ap, weik yupu nyabuka kwelana ap, wininmek ura, Yesus arye eibuk.
41005039	Eibukce, anyaik wekuk ura, malye nyanmekce, koulan mek nang ati nyabuk. “Anggun weik arye malye nyanmalumce, ngalukuka kwelanmaluma ara, yata ati do? Akilmu, kum dipmale. Talya mapmale,” nyabuk.
41005040	Nyabuk bukni, awekmek nang arye Yesus ati akutunmek. Akutunmekbuk, awekuka engenmek nang nirya ati, Yesus arye buru tam akunum dopkwetebuk ura, akilmu el li ap, el lin ap, Yesus ap, winilye nang el melibuka balamik nang ap, sik uk akilmu dipmokbuk deipmek aik wekik.
41005041	Wekikbuk, Yesus arye akilmu taruk talibukce, amutuku yupu deice arye nyabuk. “Talita koum,” nyabuk. Anyabuk yupu deiyok ara, ani. “Akilmu otiklyame nyapmakine,” nyabuk.
41005042	Yesus arye nyabukba, adip aryuk akilmu tikukabukce, kiting tamun 12 kilmu anya arye, el yuk banmok. Banmokop ura, anyaik wekmek nang nirya arye, mambul kanye bobuka ngalukunmek.
41005043	Anang arye yuk nang ati, ‘Laka nyalbicak’ tenen, “Awinipman ning, laka kum nyalbinamlulume,” nyabuka, Yesus arye yupu sekdongobuk. Tonda, ‘Akilmu din ning aripnunyak’ tenen, yupu nyapdeibuk ura, akilmu ati din aribik.
41006001	Yesus Kapernaum mutuku arye batakuka, el yupu kekebuka, el ap, neika melibuka balamik nang ap, tuku bisik mapnin balamika ani, Yesus el mutuku koprop, Nasaret mutuku biyik.
41006002	Binuka daulamika ani, Yahudi yala nang, sik fil dona kumce, dikdik sen sum, sabat sik Allah si erelamik sum akunum ubuka ati, Yahudi yala nang arye, Allah yupu peterelamik aik Yesus wekelbiyukce, Allah yupu peterenmok. Peterenmok talak ara, el yupu kekenmek nang arye, ngalukunmek. Ngalukunmekce nyanmek, “Anye bira, el peterenmasil yupu ara, dan mutuku arye kel bikuk do? Yata ning arye peterebik ak, weik kel arye peterenmasil do? Yata arye kel kibukba, ninye winipman kum fil dolul do?” nyabuka ngalukunmek.
41006003	Tonda ayupu ton nyabik. “Kume anye bira, nun mutukunye binye, yo cakuka marikna memelinye, el uk do? Diba de, Maria arye deibuk mi, el akunum atia. El weit yapu, Yakobus ap, Yoses ap, Yudas ap, Simon ap, sik aunyake. Tonda, el weit kilapu babye, nun ap, aunmabe,” nyanmek. Nyabikce, ‘Yesus ati yu weik ubuka ati ara, elda talinye binya’ tenen, el ti lik ubuk ura, ‘Nun like’ tenen, batakik.
41006004	Winibikop ura, Yesus arye anyaik wekmek nang nirya ati nyabuk. “Allah el yupu ap, Allah arye aminyan winipnamle ning ap, ati laka nyanyak nang, nabi nang, yuk mutuku bikcop ura, yuk nang arye sik yupu kekebuka, kanye deibuka kisal donyak bukni, sik mining yala nang ap, sik asik nang ap, sik mutuku nang kopropa ap ati, kisal kum dobikirye batakanyake,” nyabuk.
41006005	Yesus el mutuku koprop nang arye, el ti lik tenebika ati, amutuku noutamak nirya, ninye kum winipmanto fil ton kum dolamuk. Tonok ning, na kina talilamuk ninye mitiktonun dem Yesus eibukce, el taruk sik nong deice deibukce kwetebuk.
41006006	Winibuk bukni, Nasaret mutuku noutamak ulamik nang nirya, sik diba kum tenebika ati, Yesus arye anang ati, ikin kanye bobukce, ‘Se,’ tenebuk.
41006007	Ura, Yesus arye Nasaret batakuka, amutuku-amutuku nirya peterebuka balamuk. Apeterepra balamuk talak noutamak arye, elce wipdeiamuk nang, sik 12 nang ati, el dam yangana ati, yukubukce, bitinye-bitinye kibuka, ‘Na fil dolbinamak’ tenen, yuk-yuk dobuka dopdeibuk. Anang dopdeibuk ning, ‘Isa mer nirya bisibuka yakanamak’ tenen, el mikip sik nong deice deibuk.
41006008	Tonda winipnamika ati, laka nyabuk yupu, ani. “Amutuku-amutuku nirya banamunye talak, kama koprop uk bobuka benamlume. Anggun kwaning ap, aling ap, yo bok ap, libuka, kum bobuka banamlulume. ‘Aning-aning nirya, yata wiribuka doproptibye do?’ tenena deice arye, Allah yupu fil batakmunyak ati, aning tenena meme.
41006009	Anggun yan tatang yanibuka bana ning, sepatu ongopnamulum bukni, ongon aling bitinye libuka kum banamlulume.” Yesus arye, nyabuk.
41006010	Nyabukop ura, ayupu ton dukdongobuka nyabuk. “Tonok aik domicak bimunyop ura, tonok aik uk wekuka manmamunya ani, yukak banamlume. Ei aik mapmana, oraik mapmana, ua aik mapmana kina meme.
41006011	Yata mutuku do nirya, asik domicak bimunyop ura, amutuku nang arye, ‘Telebe,’ nyabuka kina kum upsikirye, anggun yupu kum kekepsikcop ura, winibuka atonun wininamlulume. Amutuku tuku anggun yan tatang palipmasilye ning, mening dam asukum uk kilibuka batakmunce, amutuku uk batakuka, yukak banamlulume. Wininamluma deiyok ara, ani, sik amutuku nang arye, ‘Allah yupu batakmaba ati, sik yan tuku yanibuka, kiliplopmasiyak atonun, Allah arye nun nong wenebuka bataknamsile, tenepnamak’ tenen, winipnamlume,” Yesus arye nyabuk.
41006012	Yesus arye ayupu nyabukba, kekebikop ura, ‘Ninye nirya sik talima malye tenelamice ning ap, sik malye winilamice ning ap, batakikirye, balye tamupdobikirye, diba tenepnamak’ tenen, Allah yupu peterepra balamik.
41006013	Sik anang peterepra balamik talak, nirya ara, isa mer weik talilamuk ning yakalamik. Tonda, uk dilamuk ninye weik, ‘Allah el mikip deice aryuk kwetenamsiak, tenenamnyaka’ tenen, minyak zaitun dobuka, aninye sik nong deice likipna arye kwetelamik.
41006014	Yesus el mapu arye peterepra balamika ati, ninye weika arye, Yesus el si kekelamik. Ninye weike kekelamika ati, amutuku weik ninye deiyoknye, Raja Herodes babye, kekebuk. Ton ninye, Yesus arye ninye winipman kum fil dolamukbuk, eibika ati, sikce nyabik. “Kume Yohanes Pembaptis akunum diamuk bukni, tuba tamubuka kam bukuke. Ati ara, ninye kum winipmanto fil dolulnye bira, Yohanes akunuma,” nyalamik.
41006015	Yuk nangop ura, Yesus ati nyalamik. “Kume anye bira, Allah yupu laka nyalamuknye, nabi Elia ulule,” nyalamik. Ura yuk ninye ara, “Anye bira, Elia kum bukni, Allah arye aminyan talak winipnamuk ning laka nyalamik nang winilamik atonun, el babye nabinye atonun ulule,” nyalamik.
41006016	Anang nirya ayupu yuk-yuk nyalamikbuk, Yesus el fil dolamuk ning ara, weik ninye deiyoknye Raja Herodes kekebukce, nyabuk. “Se, na arye nyapdeipsiba, Yohanes Pembaptis ngang ya sekamiknye bira, Allah arye tamubuka kam bukeibuke,” nyabuk.
41006017	Ara, Herodes elce nyapdeiamukba, el yin talin nang arye Yohanes Pembaptis tapu koubuka boyayikce wenen aik dongamik. Herodes arye winibuk ning ara, Herodes el weit Pilipus kam tuba ulamukbuk el kil Herodias ara, Raja Herodes birye ubula dopromuk.
41006018	Dopromuka ati, Yohanes arye Herodes biti wabukce wenyamuk. “Anda an weit el kil dopropluma deice arye, Allah arye, ‘Winina meme,’ nyabuk yupu ara akunum yanipmalume,” nyabuka wenelamuk.
41006019	Yohanes arye nyalamuka ati, akil Herodias birye, yu ubuk ura, ‘Yohanes opdeipnutue’ tenen, fia tuba tenelamukce, tenena uk ulamuk.
41006020	Winilamuk bukni, Yohanes ara, Allah arye wepdeiyamuknye telebnye binya arye, diksukumuk ulamuk ara, Raja Herodes kel bikamukce ilil ubukba, ‘Yuk nang arye Yohanes obicak’ tenen, yupu seklamuk. Raja Herodes birye winilamuka ati, el kil Herodias birye Yohanes min kum opmanto wamuk. Tonda, Yohanes birye yupu nyalamukba, Raja Herodes kekelamuk talak nirya ara, kanye deibuka kekelamukbuk, ‘Winipnun do, winipnun do?’ tenelamukce, kanye teniltona uk ulamukba, diba kum teneamuk. Winilamuk bukni, ilil ubuka ati, Yohanes kum obuk.
41006021	Sik nirya winilamikani, Herodias arye, ‘Yohanes optibye,’ tenelamuk touk, Yohanes opmanto talak ubuk. Ara Raja Herodes el deiyamik sum akunum ubuk ura, el amutam meliba fil dolamik nang ara, weik nang ap, el yin talin nang nirya ap, ura Galilea tam ulamik deiyok nang ap, anang nirya ati, weik kwalina kwalibuka deipmokba dilyanmek.
41006022	Sik akwalipmok ning dinmek talak ara, Herodias el kilmu mot yanuka senmokba, sik anang nirya arye kanye deipmekce dinmek. Herodes el kanye deipmoka ati, akilmu ati nyabuk. “Yata ning do an patapkilye ning nirya ara, na ti moropniminyop ura, dipkoprop aripnamkine,” nyabuk.
41006023	Tonda, Herodes birye, “Talya kum nyapmakine, fia dipkoprop aripnamkine. Yata ning do, na talinun mutuku babye moropniminyop ura, aning ababye noutam bokuka aripkitinye,” nyabuk.
41006024	Nyabukop ura, akilmu anyaik batakuka el lin Herodias unmokak biyuk. Biyukce, el lin Herodias biti asipdeyuk. “Nongo, Herodes biti yata ning moropnaman do?” nyabuka asipdeyuk. Asipdeyukba, Herodias arye tamubuka nyabuk. “Yohanes Pembaptis el ngang sekuka el kisok ara aripnutume, nyabuka moropnulyame,” nyabuk.
41006025	El lin birye nyabukba, adip aryuk tamubuka Raja Herodes bukmokak el kilmu arye binuka nyabuk. “Yohanes el ngang ya sekmince, kisok ara, pala ning arye yangabuka boyanilyame. ‘Yohanes el kisok ara, winitalak uk aripnutum’ tenen, patapmanile,” nyabuk.
41006026	Nyabuka morobukop ura, Raja Herodes arye, ‘Se aning, yata wiripnun do?’ tenen, malye kanye bobuk. Malye kanye bobuk bukni, elce nyanmok yupu ara, el kwalina dilyanmek nang nirya arye, akunum kekenmek ati, ‘Kum aripnamane, kum nyapnune,’ tenebuk.
41006027	Utenebuka ati, Raja Herodes arye ninye olilamika deiyoknye ati, nyabuk. “Yohanes el ngang sekuka, el kisok boyanululume,” nyapdeibukba biyuk.
41006028	Anye birye Yohanes wenena aik deiyamikak biyukce, Yohanes el ngang ya sekukabukce, pala ning deice, el kisok yangabuka deibukce, akilmu dam bobiyuk. Bobiyukce aribuk ura, akilmu arye aning dobuka, el lin Herodias dam binuka aribuk.
41006029	Aning nirya akunum winibik ak, yuk nang arye laka nyabik ura, Yohanes el yupu kekebuka melibuka dobolbalamik nang kekebikce yayikop ura, Yohanes el nong dobukabikce, ninye weilamik keil deiya binuka weibik.
41006030	Yesus arye wipdeibuk ura, el yupu dobuka peterepra balamik nang, sik Rasul nang, peterepra balamika ani, tamubuka Yesus dam yayikce, sik peterepra balamik ning ap, sik fil dolamik ning ap, Yesus ati yanuka laka nyanmek.
41006031	Amenyan, ninye danatam, danatam arye sik dam, yanapna, binapna kilamikbuk, Yesus ap, el mapu 12 nang ap, arye, pil fia weik donmeka ati, atalak ara, dindin talak lo kum ati, din kum dinmek. Winininmeka ati, Yesus arye wipdeibuk mapu ati, “Sik anang daunmaki bukni, na ap, anggun ap, nun uk ninye una kumak dikdik selbinuyabe,” nyabuk.
41006032	Yesus arye nyabuka ati, sik yuk mek liya yo deice wekuka bukikce, ‘Ninye una kumak binuyap’ tenen, Galilea mekwen deice banmek.
41006033	Sik banmek bukni, sik sakwetebuka, mekwen deice banmek talak eibik nang ara, min arye eipdanmek nang ati, kel bikmekce, ‘Epdanamap’ tenen, mekwen lilun bisik bik-bik abuka banmek. Abanmek nang ap, dana-dana mutuku arye, yanganmek nang ap, Yesus kum binabuk talak arye, minopce binuka wekmekbuk, Yesus aminyan yayuk.
41006034	Mek liya yo lukuka delilbiyikce, Yesus tukwak sakukop ura, yupa weik wekmek nang ara, eibuk. Eibukce, awekmek nang ara, ninye arye weilamak domba, sik apu yapu dam kum ukcop ura, ‘Ortam binun do, atam binun do?’ tenen, kanye walwal uplibuk, teniltolamak touk, aninye babye, wininmek. Ura, aninye ara, ‘Yatanye birye teleb yupu peterepsutu ak, diksukumuk unamap do?’ tenen, teniltona ap, kwelana ap, unmeka ati, Yesus arye anang ati bico tenebukce, ayupu-ayupu yala nirya weik peterenmok.
41006035	Peterenmok bukni, kiting kumubukop ura, Yesus el yupu kekebuka melibuka balamik nang arye, Yesus dam nyalyayik.
41006036	“Naie, ninye kumak unmaba anya arye, kiting akunum kumupmala ati, abulupmak nang dopkwetepminyeba, amutuku noutam yuk-yuk aik malbitingce, sik din ning dektinge,” nyalyayik.
41006037	Nyabik bukni, Yesus arye el mapu 12 nang ati nyabuk. “Angguncuk anang sik din ning aripnamlume,” nyabuk. Nyabukop ura, sikce tamubuka Yesus ati nyabik. “Kume naio, tonoknye pin barye wala deice arye, fil dolamtu ani, el dekna doproptu yo bok, weik aubtua babye, awekmak nang, sik din ati dekna deice arye, ayo bok, nirya kum uptue. Aning ara, yo bok fia weika ati, nunce sik tibuk, ‘Sik din ning roti, dekuka aripnamap’ tenen, nyapmasilam do?” nyabik.
41006038	Nyabikbuk, Yesus arye tamubuka nyabuk. “Din ning roti aupmal ning nirya ara, ‘Yata barye do?’ tenen, dipdelulume,” nyabuk. Yesus nyabuk ura, dipra banmek ani, akunum eibikop ura, tamubuka Yesus dam yayikce, nyabik. “Roti din ning pamu barye (5) ap, mekin bal bitinye (2) ap, upmale,” nyabik.
41006039	Nyabikbuk, Yesus arye nyapdeibuk ura, el mapu arye ayupa weik wekmek nang ati nyabik. “Anggun yupa yuk-yuk maning deice bokuka bulubuka buklulume,” nyabik.
41006040	Nyabikbuk, awekmek nang arye bokuka bukik ning, ton tam yupa weik 50 nang bukik. Ton tam, yupa weik 100 nang bukik. Anang nirya atonun winibik.
41006041	Akunum bukikop ura, Yesus el mapu arye, roti pamu barye ap, mekin bal bitinye ap, aripnamek ning, dobuka, im deice dipdeyukce, Allah ati “Telebe,” nyabukce, aroti, tobukabukce, el mapu 12 nang arye, ‘Abukmek nang arepnamnyaka’ tenen, aribuk. Tonda, amekin bal bitinye sekuka, el mapu aribuk ura, abukmek nang ati, aroti ap, amekin bal ap, bokuka arinmek.
41006042	El mapu arye abukmek nang ati, aning bokuka arinmek bukni, doprobikce dinmekbuk, akunum boubukop ura, kwal batakik ning, dobuka deibikce tonokak bulubuka deibik.
41006043	Yesus el mapu 12 nang arye bulubuka libuka deipmek ning, weik aling atouk ning, el si, bakul weik ning, 12 deiamika arye libuka deibik.
41006044	Aroti ap, mekin bal ap, dipmek nang, kilapu ap, mapu ap, kum nukik bukni, yupa weik 5.000 ninye dipmekce unmek. Abukmek nang ara, sal demuk nukik.
41006045	Aninye weik 5.000 nang, sik din ning aribikbuk dibikop ura, adip aryuk Yesus arye el mapu 12 nang ati nyabuk. “Anggunda minopce mek liya yo arye, mekwen deice banmamunya ani, otam mutuku Betsaida mutuku binamalulume. Na arye, awekmak nang ati, ‘Teleb dabilulume,’ nyapnune,” nyabuk.
41006046	Nyabuk ura, el mapu mekwen deice akunum bayik ura, awekmek nang ati, telebe nyabuka, amutuku batakuka, el yuk, ‘Allah moropnun’ tenen, mutuku dup biyuk.
41006047	Yesus Allah morona uk unmok ani, akunum inipnin banmokop ura, Yesus el yuk tukwak unmoka ani, el mapu, mekwen noutamak banmek. ‘Sikda, ortam mutuku binamap’ tenen, urasin deibuka banmek bukni, urasin deibuka banmek tam arye, weik kumanya yayuk ura, yo lakase mikip arye bukunmekbuk, asukum anirye binmanto kum ubik.
41006048	Sik amekwen deice tuba banmek bukni, Yesus mutuku deice arye sik ikin ubuk ning, eibukce, bereknamalya ati, tulik bisik yalamle talak ubuk talak ara, Yesus mekwen deice yanibuka sik unmekak biyuk.
41006049	Banmokani, sik dam bisibuka binmanto ubuk talak ara, sikce Yesus el mekwen deice banmoka eibik.
41006050	Eibikce, ‘Isa banmal do?’ tenen, sik lukdayikce ilil weik ubuk ura, weik arye ngalukunmek. Ngalukunmekop ura, adip aryuk Yesus arye, “Na aunmana ati, anggun ilil batak unalulume,” nyabukce, “Ilil kumce, mangkau asa banululume,” nyabuk.
41006051	Nyabukop ura, Yesus mek liya yo welebuka bulbiyuk. Mek liya yo welebuka, sik anang ap, bulbiyukop ura, weik kumanya donmoka, tunimabuk. Tunimabukop ura, Yesus el mapu 12 nang arye, ‘Se’ tenen, ikin kanye bobik.
41006052	Sik lik ati, talye kanye bobuka kum kel kipmeka arye, Yesus arye mekin bal ap, roti ap, bokuka, ninye aripmok ning ara, moubuka kum tenebik, ‘Yesus ara, mikip fia weiknye anya arye, aning-aning nirya caknam aryuk fil dolule’ tenen, bita kum tenebik. Aning ati, Yesus mekwen deice yanibuka yanmok ning ap, kumanya tunimapmok ning ap, ati, sik ikin kanye bopmekce ngalukunmek.
41006053	Mek liya yo arye mekwen deice banmeka ani, mekwen lilun otam Genesaret mutuku biyikop ura, ‘Mek mikip arye mek liya yo yukak bilyak’ tenen, ikin ning tapu kirikdongobuka, mekwen fumbisik dongobik.
41006054	Dongobikce, mek liya yo deice arye tukwak sakik talak, adip aryuk sik min arye eipdanmek nang aunmeka arye, Yesus el nong kel kibikce, ‘Yesus atia,’ tenebik.
41006055	Utenebikop ura, mambul kanye bobuka, amutuku-amutuku noutamak nirya bik-bik abuka laka nyalbanmekbuk, amutuku noutamak ulamik ninye nirya, “Yesus abanmale,” nyapnibuk kekelamikce, uk dilamuk ninye, pala yo arye baya wibuka el banmanak anyuk yanuka deipnin balamik.
41006056	Atouk ton, Yesus balamukak nirya, ura, asik dolamikak babye, dolin aik babye, wa win dam babye, ninye bulubuka yupu talilamikak babye, nirya ara, uk dilamne ninye nirya bobuka deililbalamik. Delilbalamikce, Yesus ati, “An ongon aling kup-kup ak bolpipkitibye do?” nyabuka morolamik. Morolamikce, el ongon aling kup-kup ak bolfilamik ninye nirya ara, uk kwetelilamuk.
41007001	Ura, Farisi nang ap, Musa sekeiyamsuk yupu peterena deiyok nang ap, yuk Yahudi yala nang nirya ap arye, sik dina talye luba kibuka kum dilamik. Sikda, sik apu yapu arye, sik kanye aryuk tabakuka peterelamik touk, ‘Taruk mek likna, mem ning atouk,’ tenelamika ati, ‘Aning fia kum bataktibye,’ tenelamik. Ara, ‘Allah derepsilyak’ tenen, taruk mek liknaryuk din dilamik. Sik apu yapu Yahudi yala nang bukni, sik deiyok nang tabakuka peterelamikce, winilamik touk, sik babye, ayupu talibuka winilamik.
41007002	Tonda, din ning deibuka deklamikak binuka unmana ani, sik aik tamubuka yan talak ara, sik apu yapu arye, peterelamikce nyalilamik touk, ‘Allah derepsilyak’ tenen, taruk mek likna aryuk din dilamik. Aning atouk ton, mek makau ap, yun makau ap, mek kwebuka dikne makau, cerek ap, amakau mek likna ati, Fil weik dolamikce, sik apu yapu winilamik ning mem ning atouk ning weika arye tonap, talibuka ulamik.
41007003	Aning-aning nirya tenelamika ati, yuk talak, Farisi nang ap, Allah arye ‘Winamlulume, aning ton kum winamlulume,’ nyabuka ura, Musa arye sekeiyamuk yupu peterena deiyok nang ap, Yerusalem mutuku arye Yesus unmokak bulubuka dilyayik.
41007004	Dinmekbuk, Yesus el yupu kekebuka dobolbalamik nang arye dina dinmek. Sik din dinmek talak ara, Farisi nang arye, ‘Kanye talima malye kipsilyak’ tenen, taruk mek liklami touk, Yesus el mapu babye, taruk mek kum likmek cuk, talye luba kibuka dinmeka ati, Farisi nang arye Yesus ati nyabik.
41007005	“An yupu kekebuka dobolbanyak nang ara, nun apu yapu nyapdeiamsik atonun, kum wininyakce taruk mek likna kumce, talye luba kibuka dinmaka ara, yata ati do?” nyabuka wenebik.
41007006	Nyabikop ura, Yesus arye tamubuka nyabuk. “Minop talak Yesaya arye anggun ti nyapdeiamsuk ning, dipkoprop nyapsuke. Anggunda talima malye tuba awabsilibuk, nong bol deice teleb yupu nyaltakalulum bukni, dipkoprop anggun malye ululum nang ati, Yesaya arye sekuka deiamuk yupu, nyapnusine.” ‘Aning ara, sik talye nyan yupu deice arye, na ti si ereninyak bukni, sik kanye talima noutamak ara, dipkoprop na ti kanye deibuka kum talininyake.
41007007	Na si ereninyak nang, talye uk unyake. Sik peterenyak ning, ninye kanye aryuk tenenyak yupu uk peterenyake Yesaya arye sekamuk.’ Yesus arye Yesaya nyamuk yupu dobuka, anang ati nyabuk. Nyabukce ayupu tonap, nyabuk.
41007008	Anggun Farisi nang ara, Allah elce “Wininamlulume,” nyalilamuk yupu, akunum bataklumce, ninye arye peterenyak ninguk talibuka ululume.
41007009	Anggunda Allah elce, “Wininamlulume, aning ton kum wininamlulume,” nyabuka nyalilamuk yupu, mem yupu yanilulumce, anggun apu yapu peterelamik ninguk ‘Aning uk talibuka unuyabe,’ tenemunce umunye ning, laka nyapnusine.
41007010	Musa arye, ‘Anggun ni yapu ap, anggun nin yapu ap, si erebuka fin-fina arye melinamlume. Yata kil do, yatanye do, sik ni yapu ap, sik nin yapu ap, malye yupu nyabice ura, wenebuka onamlulume.’ Musa arye nyapdeiamuk.
41007011	Musa arye ayupu nyapdeiamsuk bukni, anggunce tabakuka peteremunya deice arye, yuk nang kekebice ura, sik malye wininyak ning, nyapnusine. Ara, tonoknye birye el li ap, el lin ap, ati, “Aning-aning nirya melibuka aripkitinye bukni, aning, Allah si erena ati aripnamne ati, aning nirya, kum aripnusine,” nyapturye, el li el lin kum arilamtuop ura, anggun Farisi nang arye, “Aning, telebe, anggun ni, anggun nin tonap, kum melinamlume,” nyalulume. “Allah si erena ati arina, weik mambul anya arye, anggun ni yapu ap, anggun nin yapu ap, melibuka arina ara, dauplye,” nyabuka peterelulume.
41007012	Ayupu nyalulum deice arye, Allah yupu yaniptabuka malye kilulume. Aning atouk ning ton weika arye winilulume.
41007013	Anggun apu yapu peterelamik ning kekelamlumce, ‘Ayupu, akunuma’ tenen, aning uk peteremunya deice arye, Allah elce nyalilamuk yupu nirya yaniptabuka, malye-malye winilulume. Yesus arye Farisi nang ati nyabuk.
41007014	Yesus arye nyabukop ura, awekmek nang nirya ati, “Na dam bulubuka yalulume,” nyabuk ura, bulubuka yayikop ura, ayupu nyabuk. Anggun nirya na yupu kekepmunce, kel kiplulume. Anggun Farisi nang peteremunya deice arye, “Taruk mek kum likikcop ura, Allah el yupu yaniptabibyop ura, Allah ati malye unyabe,” nyabuka, peterelulum bukni, anyalulum ning, meme, nyapsine.
41007015	Yata ning do nirya, ninye bola deice ulul ning ap, buru tam ulul ning nirya ap, dilulumbuk, sibabol bisik arye anggun mun fumbisik wekelul bukni, adeice arye anggun talima malye kum ulisulule. Aning kum bukni, anggun kanye talima noutamak malye tenelulum ning ara, talima noutam tenemunce, winilamlum ning deice arye malye ulisulule. Yesus arye awekuka kekenmek nang ati nyabuk.
41007017	Ayupu nyabukce, sik awekmek nang, asukum uk batakuka banmoka ani, yuk mutuku biyukop ura, aik wekdobuk. Aik wekukop ura, el mapu 12 nang arye, yuk mutuku arye nyapmok yupu ara, ‘Deiyok aning’ tenen, bita kum bikmek arye tonap, asipdeyik.
41007018	Asipdeyikbuk, Yesus arye tamubuka nyabuk. “Anggunda tuba walwal upmasil ati asipdenmanulum do? Na nyapman ning, moubuka kum kel kiplum do? Yata ning do nirya, nun nong buru tam ulul ning, nun dibibye ak, mun weksilyop ura, aning deice arye, nun talima malye kum ulisulule.
41007019	Nun dilamap ning, talima fumbisik kum wekesulul bukni, mun fumbisik uk mapmasilya, dei uk yaltakanyabe,” Yesus arye nyabuk. (Yesus ayupu nyabuka deice arye, “Din ning yala-yala nirya dilamibya deice arye, talima malye kum ulisulule. Tonda, din ning yala-yala nirya babye, dibibyop ura, adeice arye Allah el yupu kum yaniltanyabe. Aning kum bukni, nun talima noutamak malye tenenyap ning ap, dipkoprop malye wininyap ning ap, adeice arye, Allah el yupu yaniltanyabe. Anyuk, yuk ton kume,” nyabuka laka nyapsuke.)
41007020	Yesus nyabuk yupu ara, tonap, dukdongobuka nyabuk. “Bura tam ulamle ning arye nun nong fumbisik weksilyebuk, malye kum ulisulule. Aning kum bukni, ninye talima noutamak malye tenenyak ning, kanye talima tenebikirye, malye wininyak ning deice arye, talima malye ulisulule. Ninye talima noutam arye welelamle ning ara, ani. Ara malye tenena ap, ubula dona ap, ninye ona ap, sik bidamang domice kil batakuka, yuk kil dolona ap, kil talye-talye yona ap,
41007022	‘Bona weik doproptinirye bona weik talinye uptinye’ tenena ap, yuk nang ati malye-malye nyalina ap, tilila yupu nyana ap, dubulana ap, teleb nang kum nyapmanto yupu ap, yuk nang ati, ton nang arye sik wininyak ning ‘Na ton winiptinye’ tenena ap, minina yupu nyana ap, ‘Na telebnye tenepnamniak’ tenen, dilana ap, ura, ‘Allah ap, el ning nirya ap, fia’ tenena kumce, talye kanye bobuka, tukwak ninguk tenena ap, aning-aning nirya ara, fia malye.
41007023	Amalye wininyak ning nirya, talima noutamak welebuka, malye ubicop ura, Allah yupu yanibikirye, talima malye ulisulule,” nyabuka, Yesus arye el mapu 12 nang ati laka nyabuk.
41007024	Yesus, Genesaret mutuku batakuka welebalamuka ani, Tirus mutuku dam biyuk. Biyukop ura, amutuku noutam unyak nang arye, ‘Na eipnikirye kel biknicak’ tenen, duknubuka aik wekuk. Utenen duknubuka aik wekdobuk bukni, amutuku yayuka ara, kum duknupmanto ubuka ati, sik amutuku nang arye kel kibik.
41007025	Kel kibikce, “Yesus winira ayale,” nyabuka laka nyalbiyik ak, tonok kil kekebukce, Yesus dam yayuk.
41007026	Akil ara, Yahudi yala kum kil ulamuk. Elda Siria tam noutam bukni, Fenisia mutuku nang arye deiamuk kil ulamuk. El kilmu talima noutam isa arye talyamuka ati, ‘Na kilmu talilul isa, Yesus arye dobuka yakweteptue’ tenen, Yesus ati morolyayuk.
41007027	Morolyayukop ura, Yesus arye akil ati domona yupu deice arye nyabuk. “Anda Yahudi yala kum kil ati, ayupu nyapnukine. Allah arye dobuka deipnuka ara, ‘Yahudi yala nang peterepnibuk, minopce kekepnamak’ tenen, yase. Ati, an kilmu kweteipkinyop ura, mapu din ning dalubuka, talye kam arilamak touk winina ati, aning kum winipnun do? Mapu kwaning kum dipmakik bukni, sik kwaning dalubuka talye kam dam donokna ara malye weika atia. Teleb ning ara, minopce mapu dibikibuk, akunum bouplyeba, bun pupsaklyak batakice ning ara, kam arina telebe,” nyabuka Yesus arye domon yupu nyabuk.
41007028	Yesus arye nyabuk bukni, adip aryuk tamubuka, akil arye Yesus ati nyabuk. “Naie, dib nyapmanilam bukni, na kilmu kweteipnutuma, ura, mapu dinmaca dam banmalye kam arye, bun pupsaklyop ura, batakice ning, dilamle atouk tenepne,” nyabuk.
41007029	Akil arye nyabukop ura, Yesus arye tamubuka nyabuk. “An akunum teneipmalamce teleb ubuka nyapmanilama ati, an kilmu talibuk isa, akunum bindople. Winitalak an aik tamubuka kanye deibuka binamlyame,” Yesus arye nyabuk.
41007030	Akil arye ila tamubuka banmoka ani, el aik biyukop ura, el kilmu talyamuk isa, akunum bindobuka ati, el kilmu ara, tunimabuka, amsuna ak uk mapmokak eibuk.
41007031	Yesus, amutuku aunmoka ani, Tirus mutuku batakuka, Sidon mutuku welebukce, asik dolamikak biyuk. Sidon mutuku mapmoka ani, bisik damapdanin balamuka ani, Dekapolis tam tamubuka koluku biyuk. (Dekapolis tam asik dolamika ara, taku barye (10) kota dolamik.)
41007032	Atam noutamak, tonok talak arye, amul kunukamuknye ap, yupu luba danamuknye ap, Yesus dam bobuka delilyayik. Dobuka delilyayikce, ‘Anye bira Yesus el taruk anye nong deice deiplirye, kwetepnul’ tenen, weika arye moronmek.
41007033	Yesus arye anang abatakuka, anye el tonok dobuka, yukak bobiyuk. Bobiyukce, Yesus el taruk arye, anye amul fumbisik dana-dana kunukdongobuk. Kunukamukop ura, Yesus el taruk duk deice, si maka tulubuka deibukce, anye el sitang deice taruk duk deibuk.
41007034	Winibukop ura, im deice erebuka dipdeyukce, isina welebuk ura, isin pu abuk. Isina ubukop ura, Yesus el mutuku yupu deice arye anye biti nyabuk. “Epata” nyabuk. (Ayupu nyabuka deiyok ara, ani. “Amul pakyo,” nyabuk. Ara, ‘Anye el amul paklibuk yupu kekena ap, yupu tana ap, kipnule’ tenen, nyabuk.)
41007035	Yesus ayupu nyabuk ura, adip aryuk anye bira el amul kukukce, sitang teleb ubukukba, yupu teleb ubuka deiya kibukce nyanmok.
41007036	Yupu teleb ubuka nyanmokak, Yesus arye awekmek nang nirya ati, “Awinipmak ning nirya ara, kum laka nyalbinulyame,” nyabuka yupu sekdobuk. Nyabuka yupu sekdobuk bukni, awekmek nang arye yuk nang dam laka nyalbana uk unmek ura, Yesus arye, “Tuba-tuba laka nyalbana meme,” nyabuka yupu sekenmok.
41007037	Yupu sekmok bukni, sik anang weika arye tonap, laka nyalbanmek. Ayupu nyalbanmek, “Se, amul kunukamlye nang babye, amul pakalilule. Yupu luba wamlye nang babye, teleb updeiplibuk yupu nyanyake. El fil dolulul ning nirya ara, telebuk ulule,” nyabuka laka nyalbiyik.
41008001	Amul kunukna ap, yupu luba una ap, wamuknye kwetebukce, daulamuka ani, Dekapolis tam noutamak ninye yupa weik, Yesus dam bulubuka wekelyayik. Wekelyaikce, Yesus dam daunmeka ani, anang sik dina kum ati, Yesus arye el yupu kekebuka neika dobolbalamik nang ati, “Yalulume,” nyabuk ati, yayikop ura, ayupu nyabuk.
41008002	“Aunmak nang ara, din mitikanun boyanamik bukni, like winilye sum mabupa ati, akunum dibikce, din bulung unmake.
41008003	Din patanmalibuk, ‘Anggun mutuku tamubuka bilulume,’ nyapnyop ura, ton nang yuk mutuku arye yayika ati, din kum dibikirye bisik ak bukbuk bicak ati, ‘Anggun mutuku kopropa tamubuka dabilulume,’ kum nyapnune,” nyabuk.
41008004	Yesus arye nyabuk ura, elce wipdeibuk nang, el mapu sik 12 nang arye tamubuka nyabik. “Nunda fia buru mutuku noutamak unmaba ati, sik din roti ara, dan mutuku dekelbitibye do?” nyabuka asipdeyik.
41008005	Nyabikbuk, Yesus arye tamubuka nyabuk. “Anggun lipmalum din ning roti, yata barye lipmalum do?” nyabuka asipdeyuk. Asipdeyuk ura, sikce, “Tekbarye lipmabe,” nyabik.
41008006	Nyabikbuk, Yesus arye abulubuka wekmek nang nirya ati nyabuk. “Anggun tuku deice buklulume,” nyabukop ura, sik alipmek din ning roti tek barye doprobukce, Allah ati, “Telebe,” nyabuka morobuk ura, roti tobuka, el mapu aribuk ura, sikce bokuka, awekmek nang nirya ati, aripmek.
41008007	Tonda mekin bal bitinyeto winilyeto kibuka lipmek ning ton dobuka, Allah ati “Telebe,” nyabuka morobukop ura, amekin bal sekuka, el mapu aribuk ura, awekmek nang bokuka aripmek.
41008008	Aribik ura, dinmekbuk, akunum boubukop ura, kwal batakik. Dinmeka ani, boubuk ura, batakik ning, Yesus el mapu arye bulubuka, weik aling atouk ning, el si bakul aling arye tek barye libikba, akunum langdibukba deibik.
41008009	Kilapu ap, mapu ap, kum nukik bukni, Sal uk nukukap, yupa weik 4.000 nang dinmek.
41008010	Sik anang arye akunum dibikop ura, Yesus arye anang ati, “Telebe anggun mutuku tamubuka bilulume,” nyabukce, tamubuka mek liya yo deice wekuka bukuk ura, Yesus ap, el mapu 12 nang ap, mekwen deice banmeka ani, Dalmanuta mutuku biyik.
41008011	Dalmanuta mutuku binuka daunmeka ani, Farisi nang ton Yesus dam yayik. Yesus dam yayikce, ‘Yesus ara, Allah el mikip deice arye dipkoprop afil dolul do, kum do?’ tenen, Yesus asibikce winipdeyik. Sikce nyabik. “Allah arye dopkwetepkuk ak, ‘Allah el mikip deice arye fil dolule,’ tenepnukiyaba ati, ninye kum winipmanto ning, winipman kum fil dopsilyame,” nyabuka asipdeyikce piripdeyik.
41008012	Piripdeyikbuk, Yesus el lik kanye bobukce, “Ae, atalak unamlum nang ara, ‘Allah el mikip deice arye dipkoprop fil dolul do?’ tenemunce, yata ati, ‘Ninye winipman kum fil un fil dopsutue’ tenen, asipdenulum do? Dipkoprop nyapsine, atalak umunye nang ati, ‘El Allah arye Yesus dopdeubuke, tenepnunulam’ tenen ati, na winipman kum fil dopnirye, pitin kin ning kum kipdeipnusine,” nyabuk.
41008013	Nyabukce adip aryuk anang abatakuka, el mapu ap, mek liya yo wekuka bukikce, mekwen deice banmek ani, mekwen lilun otam biyik.
41008014	Sikce, ‘Galilea mekwen atam arye, otam binuyap’ tenen, Yesus el mapu sik binuyik talak ara, sik din ning roti luba kibuka, weik kum libik. Luba kina ati, roti tonokuk libukabikce, talye kanye bobuka luba kibuka mek liya yo wekik.
41008015	Mek liya yo deice bukuka banmek talak ara, Yesus arye el mapu 12 nang ati nyabuk. “Farisi nang ap, Raja Herodes ap, sik malye wininyak ning ara, roti nena deiyok ning atonun ulula ati, fia kalekuka dinamlulume. Anggun moubuka kalekuka dinamlulume,” nyabuk. Sik Farisi nang ap, Raja Herodes ap, arye, kanye talima malye tenebuka winilamak nang ara, ‘Na mapu kekebikirye, sik babye, malye winibikcak’ tenen, Yesus arye el mapu ati ayupu nyabuk. “Ninye arye roti dana ati, roti nena deiyok ning mitikanun aryuk dobuka, roti bun noutam dongopmacebuk, weika arye banmalya ani, roti weik arye nelamle touk, sik Farisi nang ap, Raja Herodes ap, kanye talima malye tenelamak yupu kekepmunce, anggun kanye tenen ning babye, ‘Malye updeipsilyak’ tenen, moubuka umunce, sik yupu kum kekenamlulume,” nyabuk. Ara, sik Farisi nang ap, Raja Herodes ap arye, Yesus el ulamuk ning ap, yupu peterelamuk ning ap, ‘Allah el Mi Koprop ulirye afil dolule’ tenen, ‘Diba kum tenepnamap,’ tenelamikce, Yesus ati, “Ninye kum winipmanto fil dakna fil dopsutumop ura, diba tenepkitibye,” nyalamik. Utenebuka nyalamika anya arye, Yesus arye el mapu ati, Farisi nang ap, Raja Herodes ap, sik tenebuka winilamice ning, roti nena deiyok ning weika arye balamle touk ulul ning ati, “Moubuka unamlulume,” nyabuk.
41008016	Yesus arye roti nena ning yupu nyabuka ati, Yesus el mapu kekebikce, bita moubuka kum tenebika ati, ‘Deiyok dan do?’ tenen, yupu talilanmek. Yupu talilanmekce, “Nun roti din ning kum lipmaba ati, nyanmasile,” tenebikce nyabik.
41008017	Sik yupu talipmek ning ara, Yesus kekebukce, sik ti nyabuk. “Anggunce, ‘Roti din ning kum lipmaba ati, nyanmasile’ tenen, nyanmalum ara, yata ati do? Anggun asing dina ap, amul kekena ap, moubuka kum tenepmalumce unmalum do? Anggun talima kat upmasila deice arye, kum kekepmanto nang unmalum do?
41008018	Asing ap, amul ap, aupmasil bukni, moubuka kum dimunce kum kekelulum do? Na winipmasi ning, bita kum teneplum arye do?
41008019	Yupa weik 5.000 nang wekmek bukni, roti din ning pamu barye topsirye, aripsop ura, anggunce weik bakul aling arye, din kaplobik ning bulubukaplumce, yata barye aling arye libuka deiplum do?” Yesus arye el mapu ati asipdeyuk. Asipdeyuk ura, sikce tamubuka, “Amul arye utam, 12 weik aling, el si ara, bakul aling arye bulubuka libuka deipmapue,” nyabik.
41008020	Nyabikbuk, Yesus arye tamubuka ila tonap, asipdeyuk. “Yupa weik 4.000 ninye wekmekbuk roti din ning tek barye tobuka aripsi ura, dibikce batakik ning, weik aling atonun ning, bakul aling arye yata ubuka libuka deiplum do?” nyabuka asipdeyuk. Asipdeyuk ura, sikce tamubuka, “Tekbarye bakul aling arye bulubuka libuka deipmapue,” nyabik.
41008021	Nyabikbuk ura, Yesus arye nyabuk, “Aning ati, ‘Allah el mikip deice aryuk afil nirya dolule’ tenen, tuba kum tenepmanulumce, moubuka kum kel kipmalum do?” Yesus arye nyabuk.
41008022	Ayupu ara, mekwen deice yupu nyapra banmeka ani, Betsaida mutuku biyik. Biyikop ura, amutuku nang arye asing kuamuknye bira, ‘Yesus el taruk talipturye kweteptue’ tenen, Yesus dam boyayikce morobik.
41008023	Morobikbuk, Yesus arye anye binyuk taruk talipdongobuka, asik domikak batakuka, bai tam biyuk. Biyukop ura, Yesus arye asing kuamuknye, asing bam bol deice Yesus si maka tuleibuk. Tuleibukop ura, Yesus arye anye bira nong deice taruk talibukop ura, asipdeyuk. “Aning-aning nirya eipmalam do?” nyabuka asipdeyuk.
41008024	Asipdeyuk ura, asing kuamuknye birye, el asing labuka dipdeyukce nyabuk. “Ninye nong eipman bukni, kumanya yalirye, yo bok luluklamle touk wininmakak eipmane,” nyabuk.
41008025	Nyabukop ura, Yesus ila tamubuka tonap, anye asing deice taruk bitinye arye bol pibuk. Bol pibukba, adip aryuk anye bira el asing minop labukce, teleb ubuk ura, aning-aning babye, ninye babye, teleb ubuka dinmok.
41008026	Yesus anye kwetebukop ura, ayupu nyabuk. “Ila tamubuka an aik kopropa binulam bukni, weik asik donyak mutuku, ninye weik unyakak, laka kum nyalbinulyame,” nyabuk.
41008027	Amutuku batakuka welebikce, bisik mapranin balamika ani, mutuku si Kaisarea Filipi mutuku biyik. Biyikop ura, Yesus ap, el mapu 12 nang ap, arye, amutuku noutamak asik dolamikak nirya peterepra balamik. Amutuku bisik mapnin balamik talak ara, Yesus arye el mapu ati asipdeyuk. “Yuk nang arye na ti yatanye tenebuka nyaninyak do?” nyabuk.
41008028	Nyabuk ura, sik nirya arye tamubuka nyabik. “Ton nang, ‘Yohanes Pembaptis ulule,’ nyakinyake, ton nang arye, ‘Allah yupu laka nyalamuknye, nabi Elia,’ nyakinyake, ton nang arye, ‘Allah elce dotalak winipnamle ning ati, laka nyana deiyoknye nabi ulule,’ nyakinyake,” nyabik.
41008029	Nyabikbuk, Yesus arye sik ti tamubuka asipdeyuk. “Anggunda, na ti, ‘Yatanye ulul,’ tenenululumce, nyanululum do?” nyabuka asipdeyuk. Asipdeyuk ura, Peterus arye tamubuka nyabuk. “Kume naio, ‘Ninye mutuk sirya im sirya nirya noutamak ninye weik lyeplirye ninye talima talinamlanye’ tenen, Allah arye wibuka deiamkuknye, Mesiasnye, anda Kristus ulyame,” nyabuk.
41008030	Peterus nyabuk ura, Yesus arye sik nirya ati nyabuk. “Aning, yuk nang ati lakak min kum lak nyalbinulyame,” nyabuka yupu moupdeibuk.
41008031	Yesus arye anyapmok yupu moupdeibukce, el nong deice ikin ning deipnamik ning ap, kanye imun ning upnamuk ning ap, el mapu 12 nang ati, deiya koubuka peterenmokce nyabuk. “Na, Ninye Mi Koprop Atonunye unune. Sik Yahudi yala nang sik deiyok nang ap, Allah arina ati deiyok nang ap, Musa sekamuk yupu peterena deiyok nang ap, anang nirya arye na ti bataknikirye, opnamniake. Opnikce ura, dipmanya ani, weipnice ura, mana like winilye sum mapnamni bukni, ila tamubuka, Allah arye kam bukeipnamnile,” Yesus arye nyabuk.
41008032	Ayupu nyabuk ning, lak akarye nyanmok bukni, Peterus arye Yesus talibuka yukak bobiyukce, anyanmok yupu ati, wenebukce yupu sekdobuk.
41008033	Peterus ap, Yesus ap, yukak birikce, Peterus arye yupu sekrobuk ak, Yesus tamubuka, el yupu kekebuka dobolbalamik nang batakuka binaprik ati, sik dam diyukce, Peterus ati wenebuka nyabuk. “Peterus anda na balye tam kiproplyame. Na kum dinukine. Anda Isa Mutuku Dongonye atonun unmalame. Allah arye pataplibuk, tenelul ning kum bukni, talye nang arye patapliba tenelamak touk, tenepmalamce nyanmalame,” Yesus arye Peterus ati wenebuka nyabuk.
41008034	Nyabukce, el yupu kekebuka dobolbalamik nang ap, abulubuka wekmek nang nirya ap, “Na dam yalulume,” nyabuka ayupu ton nyanmok. “Yata kil do, yatanye do nirya, na dobolyanganamniak nang ara, sik bidamang ning atibuk, ‘Aning mambule,’ kum tenenamake. Sik opnamikce nang arye, wanwanun yo dobuka balamak touk, sik badamnye kam un ninguk kum tenenamake. Yesus diba tenebikca deice arye yuk nang arye obikcop ura, ‘Mambule,’ kum tenenamake. Na yupu uk kekebuka dobolyanganamniake.
41008035	Aning ati ara, yata kil do, yatanye do, sikda, ‘Nun kam una ara fia mambule,’ tenebuka ulamice ninye, aminyan dipnamake. Bukni, na ti diba tenebikca deice arye, dipnamak ninye ap, na yupu dobuka peterenyaka deice arye, opnamak ninye ap, Allah arye sik ti ila tamubuka kam fia bukeipnamle ati kam unamake.”
41008036	“Tonoknye birye, aning-aning yala weik talyamtubuk dipturye, uku din mutuku bitop ura, atalyamtu ning nirya arye lyeptu do? Aning nirya arye teleb kum kipdeiptue.
41008037	Anggun kam Una deiyok ning, yatato ning deice arye dekuka doproptum do? Kume, kum dekmanto ning atia.
41008038	Winitalak unyak nang ara, wininyake. ‘Ninye arye el bidamnye kil batakuka, yuk kil ubula neika malamak touk, na ti diba’ tenena kumce, na batakuka yuk ning eibuka, dobolbanyakce, fia malye-malye wininyake. Wininyaka ati, anggun babye, sik anang kan-kan umunce, na nong ap, na yupu ap, ati, ‘Nun opsicak’ tenen, anggun ilil ati alye upsile bukni, bataknumunyop ura, na Ninye Mi Koprop Atonunye birye aminyan sirya talak, anggun babye, bataknamsine. Ara, na ni el urasin fia teleb ulirye, dirina weik ulya atonun, na babye atonun unyop ura, Allah arye dirina kipdeibuk ura, im deice unyak nang, malaikat ap, ansiniprobibyop ura, tukwak yanamap, talak ati nyapsine.” Yesus arye awekmek nang ati nyabuk.
41009001	Ayupu nyabukop ura, Yesus arye ayupu ton nyabuk. “Na dipkoprop yupu nyapsine. Anggun mening dam atikmalum nang kan-kan arye, ton nang ara, Allah arye tukwak mutuku-mutuku nirya noutam, ninye weik lyeplirye, el mikip deice talipnamle talak min kum upmalye talak ara, kum dipnamake. Sik aninye ara, aupnamle ning eipnamake.” Yesus arye awekmek nang ati nyabuk.
41009002	Ayupu nyabukop ura, daulamika ani, naku barye sum akunum mabikop ura, Yesus arye winilye nanguk dobuka, weik mutuku dup welebuk. Yesus ap, mutuku dup welebik nang sik si ara, ani. Peterus ap, Yakobus ap, Yohanes ap, Yesus ap, sik uk neika binmek. Sik amutuku dup welebikop ura, sik adinmekbuk, Yesus el urasin yuk dayuk.
41009003	Urasin yuk ubukce, el ongon aling kurun ubuk ura, dirina weik ubuk. Ninye arye ongon aling mek likicebuk, kurulamle atonun kum bukni, fia lekuk ubuk ura, dirina weik dayuk.
41009004	Winibukba, sik awinilye nang tikmekak arye, minop talak ulamik nang ara, nabi Elia ap, Musa ap, tikmarikbuk, Yesus ap, sik neika tikikce, yupu talipmek. Sik ayupu talipmek talak uk, Peterus arye Yesus ati nyabuk.
41009005	“Naio, nun aunmaba ara, fia teleb ati, nun winilye nang arye buru aik ton doptibiba, asukum uk ulamtibye. Ton aik ara, an ti, ton aik ara, Musa biti, ton aik ara, nabi Elia biti doptibye,” Peterus arye nyabuk.
41009006	(Peterus arye ayupu nyabuk ning, Yesus el urasin yuk winibuk ning ap, Musa ap, nabi Elia ap, yanmarake nyabuka, nirya eibikce, ilil ubuk ura, Peterus arye talye yupu nyaplobuk.)
41009007	Sik amutuku dup unmekani, dua arye sik tikmek mutuku nirya lipdongobuk ura, adua kan-kan Allah arye ayupu nyabuk. “Aunmalnye bira, na Mi Koprop uplibuk, el ti na kanye fia delinune. El yupu fia moubuka kekenamlulume,” nyabuk.
41009008	Allah arye ayupu nyabuk ura, adip aryuk sik awinilye nang arye, sik tikmekak dana-dana dipdeyik bukni, yuk nang ara, kum eibik. Sik winilye nang ap, Yesus ap, sik uk aunmek.
41009009	Amutuku dup arye tamubuka koluka yanganmek talak ara, Yesus arye awinibuk ning nirya ‘Yuk nang ati laka nyalbicak’ tenen, yupu sekdobuk. “Na ara Ninye Mi Koprop Atonunye opnice ura, dipnirye kam buknyop ura, awinipmalba eipmalum ninga ara, laka nyalbinamlume bukni, winitalak ara, laka kum nyalbinululume,” nyabuk.
41009010	Nyabuka ati, sik ananguk yupu talipdayikce nyabik, “Yesus arye, dipmanya ani tamubuka kam buknamne nyabuk ning, deiyok, yata upnamle ati nyapmasil do?” nyabuka, sik uk yupu talilanmek.
41009011	Aminyan talak ara, sik anang arye Yesus ati asipdeyik. “Allah arye, ‘Winamlulume, aning ton kum winamlulume,’ nyamukba, Musa arye sekeiyamsuk yupu peterena deiyok nang arye, ‘Nabi Elia minopce yanamlibuk, Allah arye ninye lyena ati, Mesias dopdeipnamlanye bira, aminyan koprop yanamle,’ nyanyak yupu, yata ati nyanyak do?” nyabuka asipdeyik. Asipdeyikbuk Yesus arye tamubuka nyabuk.
41009012	“Sikce, ‘Elia minopce yanamlirye, aning-aning nirya lipsisikuka kintinibuka delinamle,’ nyanyaka ara, dib nyanyake. Na dipkoprop nyapsine. Winitalak ara, Elia ulamuka atonunye Yohanes Pembaptis akunum yayuke. Allah yupu laka nyalamik nang arye, ‘Allah yupu deice sekamik touk, ninye arye anye biti, winiptibye’ tenen, patalamuk ning, akunum winibik. Aning touk, ‘Ninye Mi Koprop Atonunye ikin ning el nong deice deibikibuk donmalebuk, bataknamake,’ nyabuka sekamik ning, deiyok tenipmalum do?” Yesus arye nyabuk.
41009014	Sik welepmek mutuku deice arye kolukuka yanganmekce, ayupu talipnin yanganmeka ani, batakuka binmek nang unmekak yayik. Yayikop ura, toupne arye utam (9) batakuka binmek nang ap, Musa sekamuk yupu peterena deiyok nang ap, sik dam weika arye bulubuka wekmek nang ap, yupu kan-kan nyanmekce, yu yupu nyaldanmekba eibik.
41009015	Sik uk mankau kanye bopmekce, sik uk nyaldanmeka ati, Yesus yayukak eibikce ara, lukdayik. Lukdayikce asok tililing abuk ura, bik-bik abuka Yesus damak uk yayikce, “Telebe,” nyabik.
41009016	Yayikbuk, Yesus arye anang nirya ati nyabuk. “Ayupu, yata ning deiyok ati nyalanmalum do?” nyabuka asipdeyuk.
41009017	Asipdeyuk ura, atikmek nang kan-kan tonoknye birye tamubuka ayupu nyabuk. “Naie, na mi, isa talyamuka deice arye, el yupu nirya kum dayuk ati, an yupu kekebuka dobolbanyak nang dam boyanmane.
41009018	Na mi isa talilye talak nirya, isa mikip arye dobuka, tuku deice bataklibuk, si kamula bulule. Tonda, si lingdarap alule, el nong nirya meiyal sena atouk ulule. Winilya ati, an mapu arye, ‘Aisa yakuka yaknamak’ tenen, moropman bukni, sikce aisa kum yakdonokmanto upmake.” Ami el li birye Yesus ati nyabuk.
41009019	Nyabuk ura, Yesus ayupu kekebukce, atikmek nang nirya ati lik ubuk ura, ayupu nyabuk. “Atalak umunye nang ara, diba kum tenen, ululum nang ati, yata wiribuka talak arye afia unamne do? Tonda, ‘Teleb unamak do?’ tenen, batakna kumce yata wiribuka talak arye fia dina uk wininamsin do? Ati, ami, na dam boyalulume,” nyabuk.
41009020	Yesus arye nyabuka ati, anang arye ami dobuka, Yesus dam boyayik. Boyayikop ura, ami talyamuk isa arye Yesus eibukop ura, ami dobuka tuku deice siplobukba, aisa mikip deice arye weik arye yok sirim talibuk. Sirim talibuk ura, tuku deice lokuka pubukce, tuku deice bongoltonmokba, si maka barukunmok.
41009021	Ami wininmok bukni, Yesus arye ami, el li biti asipdeyuk. “Isa talyamukbuk awininmalto ning, yata wiribuk talak arye weik winilamuk do?” nyabuka asipdeyuk.
41009022	Asipdeyuk ura, ami el li birye tamubuka nyabuk. “El mitik talak arye isa talyamukce uku fumbisik ap, mekwen fumbisik ap, ‘Opnamne’ tenen, dongolelamuke. Winilamuk bukni, na mi kwetepnutum do? Kweteptum ura, bico tenepsutumce melipsutume,” nyabuk.
41009023	Nyabukop ura, Yesus arye tamubuka nyabuk. “Ance, ‘Kwetepnutum do,’ nyapmalama ara, yata ati do? Allah diba tenenyak nang ati, Allah arye aning-aning nirya fil dolule. Elda Allah ati, el kum winipmanto ning, kum ulule. Aning nirya babye, talye luba kibuka fil dolule,” nyabuk.
41009024	Nyabuk ura, ami el li birye tamubuka adip aryuk nyabuk. “Diba tenepmakin bukni, na diba tenena kumce, teniltona tuba unilye ning ara, melipnunilame,” nyabuk.
41009025	Ami winipmok ning ap, el li ap, Yesus ap, yupu talipmarik ati, ‘Yesus arye yata wiripnul do?’ tenen, aunmek nang nirya arye dilyayik. Sik tuba-tuba dilyanganmek talak ara, Yesus eibukce ami talyamuk isa ati nyabuk. “Anda amul kunukna ap, yupu luba una ap, winilyam isa ara, ami talima ak talipluma batakmince, kubuka bilyame. Baminye ning, ila tamubuka, ami talima fumbisik tonap, kum weknamlyame,” nyabuk.
41009026	Yesus arye nyabuk ura, ami talyamuk isa ara, weik arye ngalukukce, ami sirim talibukce, ami talimak arye kubuka biyuk. Biyukbuk, ami ara, dipmakce nang atouk upmokbuk, awekmek nang kan-kan arye fia weik tonun, ‘Ami akunum dipmale’ tenebik.
41009027	Utenebik bukni, Yesus arye ami taruk talibuka tikdeibukop ura, el yuk tikuk.
41009028	Yesus ap, el mapu 12 nang ap, aik fum wekik talak ara, el mapu arye asipdeyik. “Ami talyamuk isa ara, nunce kum yakdonokmanto upmaba ara, deiyok yata arye do?” nyabuka asipdeyik.
41009029	Asipdeyikbuk, Yesus tamubuka nyabuk. “Aisa yala, Allah morona deice aryuk yakuka dopkweteptume,” nyabuk.
41009030	Yesus ap, el mapu ap, amutuku batakuka, Galilea tam noutamak banmek. Sik amutuku banmek talak ara, Yesus arye el mapu 12 nang deiyok ning peterenmoka ati, ‘Yuk nang ap, dobolyasicak’ tenen, ‘Yuk nang ara, kume, nun uk bitibye,’ tenelamuk.
41009031	Ton anoutam talak arye ayupu nyabuk. “Ninye Mi Koprop Atonunye bira, tonoknye birye, ‘Opnamak’ tenen, dukudobuka yalye ura, dobuka opnamake. Obikce ura, dipmalya ani, like winilye mapmalya, kam buknamle.” Yesus arye el mapu ati laka nyanmok.
41009032	Laka nyanmok bukni, sikce, ‘Deiyok ani’ tenen, moubuka kum kel kilamik. Kum kel kilamik ati, ilil ubuk ura, ‘Deiyok dan do?’ tenen, kum asipdeyik.
41009033	Mutuku deice binmeka, tamubuka Kapernaum mutuku yanganmek talak ara, Yesus el mapu sik uk yupu talipmekce, yupu nyaldanmek. Nyapdanin yanganmeka ani, Kapernaum mutuku yayikop ura, Yesus ap, aik fum wekikop ura, Yesus arye el mapu ati asipdeyuk. “Bisik noutamak yanganmap talak ara, yata yupu talipmalumce nyaldanmalum do?” nyabuka asipdeyuk.
41009034	Yesus arye asipdeyuk bukni, sikda bisik yanganmek talak ara, sik kan-kan arye, ‘Yatanye tiklirye, nun deiyoknye unamsil do?’ tenen, yupu kan-kan nyaldanmekce yupu talipmeka ati, alye ubuk ura, tunimabik.
41009035	Tunim abik ura, Yesus bukukce, el mapu 12 nang ati, “Yalulume,” nyabuka yukubuk ati, yayikop ura, ayupu nyabuk. “Yatanye do, yata kil do, ‘Na weiknye upnamne,’ tenenyak nang ara, ninye amutam unyakce, yuk ninye nirya ati, bico tenebuka milina uk unamake,” nyabuk.
41009036	Yesus nyabukce, sik bukmekak kan-kan arye, mitik mi tonok dobuka, tikeibuk ura, iribuka bobukce ayupu nyabuk.
41009037	“Yatanye do, yata kil do, amitik mi atonun ninye ati, bico tenebikirye, na si deice arye telebe nyabuka melilamikcop ura, na ti melinamniyake. Na ti melinamniyak nang, na tibuk kume. Na ti melipnikcop ura, na dopdeipnuknye Allah ap, ati melinamake,” Yesus arye nyabuk.
41009038	Yesus arye nyabuk ura, Yohanes arye tamubuka nyabuk. “Naio, tonoknye elce ninye talilamuk isa, an si deice arye yakanmokbuk, eibupurye, anye bira nun ap, kum banyapnye ati, ‘Anda bataklyame,’ nyapmabu,” Yohanes arye nyabuk.
41009039	Nyabuk ura, Yesus arye tamubuka nyabuk. “Ato nang ati, yupu kum sekenamlulume. Yata ninye do nirya, na si deice arye ninye winipman kum fil dobicop ura, adip aryuk na deice malye yupu nyabuka kum deipnitinge.
41009040	Nun yupu kum yanisinyak nang ara, nun kayapu, nun tam nang atonun unyake.
41009041	Na dipkoprop yupu nyapsine. Yata nang do nirya, ‘Sikda Yesus el mapu unyaka ati, Yesus si deice arye mek kwebuka arepnuyabe,’ tenebikirye, aripmakeop ura, Allah arye Aninye ati, arepnamne tenelye ning ara, kume kum danamle. Dipkoprop Allah arye dekna ning ariplibuk, nirya dopdopnamake.” Yesus arye nyabuk.
41009042	Yesus arye, ayupu ton nyabuk. Yata nang do nirya, malye ulamikce nang deice arye, atikmal mi atonun ninye ton eibikirye, ‘Sik unyak touk na babye, ton winipnun’ tenen, malye ubicop ura, kanam ning, ani. Ara, minpola malye wamlye deiyoknye bira, weik keil dobuka, el kum kirikuka, laut mekwen noutam dongoptinge.
41009043	Anggun taruk arye malye winipmunyop ura, amalye upmamunye taruk, sekloplulume. Teleb ning ara, tonok taruk aryuk fil dobuka unmamunyebuk, Allah arye ninye weik lyeplirye talipnamlak wekenamlulume. Ara, kaname. Taruk bitinye arye tuba malye winipmunyop ura, Allah arye uku fia dilyak dopkwetepnamsil, fia mambule.
41009044	Uku din mutuku unamak ninye, sik nong dinamle uku ara, fia kum bataknamale, dina uk upnamle. Tonda, auku fia kum tangapnamle ati, fia dinamle.
41009045	Anggun yan yanibuka bimunce, malye winipmunyop ura, amalye upmamunye yan, sekloplulume. Teleb ning ara, tonok yan arye bamunce, fil donmamunyop ura, Allah arye ninye weik lyeplirye talipnamlak, wekenamlulume ara, kaname. Yan bitinye arye bamunce, malye tuba winipmunyop ura, Allah arye uku fia dilyak dopkwetepnamsil ara, fia mambule.
41009046	Sik nong dinamle uku ara, fia kum dipnamake, dina uk unamake. Tonda, auku ara, fia kum bataknamla ati, fia dinamle.
41009047	Tonda, anggun asing eipmunce, malye winipmunyop ura, danatam asing duk lukuka bataklulume. Teleb ning ara, tonok asing aryuk Allah arye ninye weik lyeplirye talipnamlak, im deice benamlume. Ara, kaname. Asing bitinye dimunce, tuba malye winipmunyop ura, Allah arye uku din mutuku dopkwetepnamsil ara, fia mambule.
41009048	Allah yupu laka nyalamuknye Yesaya arye sekamuk touk, uku din mutuku, ku fia weik tuba-tuba niniklamlirye, sik nong fia dinamle. Tonda, uku fia weik dinamle, sik uk fia weik tuba-tuba dinamle, kum bataknamle.
41009049	‘Tukwak ning yala nirya lyuplyak’ tenen, garam ua dokuka deililamak touk, na mapu ati, ‘Malye wininamak do, teleb wininamak do?’ tenen, pirilen ning arinamsine. Uku arye namin ning diplirye, kat ning bataknamle touk, na mapu malye tuba unyak ning ‘Kum upnamle’ tenen, wenena ap, ikin ning ap, deice arye winipnamsine.
41009050	Garam ua, teleb ning bukni, to teleb nyalamle ning kum uplirye, mitang nyaplyop ura, yata wiribtumce tamubuka ua teleb ning keipdeiptum do? Aning, kum winipmanto atia. Aning atouk, na nong ap, na yupu ap, diba tenebuka talipmunce, na uk dobolyanganamnululume. Ninye arye, ‘Mula ning teleb upnamle’ tenen, garam ua dongolamak touk, anggun teleb wininamlum ning, ani. Yatanye birye, ‘Na weiknye upnamne do?’ tenen, nyaldana kumce, na ap, na yupu ap, talipmunce, kanye tonokuk bobuka neika unamlulume. Aning ara, telebe uka. Yesus arye nyabuk.
41010001	Kapernaum mutuku batakuka bisik fia mapnin balamika ani, Yordan mek koubuka bisik mapnin balamika ani, Yudea tam biyik. Biyikop ura, Yesus arye atalak-atalak nirya ulamuk touk, ninye weik Yesus dam yangalamikbuk, aninye ati peterelamuk.
41010002	Tonok talak, Farisi nang arye Yesus dam yayikce, ‘Yesus ara, malye yupu nyaptue’ tenen, ayupu tenebuka, arye asipdeyikce Yesus ati winipdeyik. Farisi nang arye nyabik. “Musa sekeiyamsuk yupu deice, tonoknye birye el kil bataktue nyabuk do, kum do?” nyabuka asipdeyik.
41010003	Asipdeyikbuk, Yesus arye tamubuka aFarisi nang ati asipdeyuk. “Musa arye anggun ti, ‘Wininamlulume,’ nyapdeiamsuk yupu ara, yata yupu sekeiyamsuk do?” nyabuka asipdeyuk.
41010004	Asipdeyuk ura, sikce tamubuka nyabik. “Tonoknye birye, ‘Na kil bataknun’ tenen, kil batakna laka nyan surat sekuka el kil aribtuop ura, akil bataktue. Musa arye nyabuka sekeiyamsuke,” nyabik.
41010005	Nyabikop ura, Yesus arye tamubuka Farisi nang ati nyabuk. “Minop talak ulamik ninye sik talima malye wamukba, Allah yupu kum kekelamika ati, Musa arye ayupu nyabuka sekiamuk. Sik anang winilamik touk, anggun winitalak ululum nang babye, atouk winilulume.
41010006	Allah arye aning-aning nirya kwepdeiamuk talak ara, ninye ap, kilapu ap, kweipdeibuk.
41010007	Aning ati ara, tonoknye birye el li ap, el lin ap, batakuka, el kil doplye talak ara, el kil ap, uk neika ururake.
41010008	Sik uk neika ururakce, kanye dukdongobuka nong tonok atouk ururake. Winirikca ati, sik yuk-yuk kum ururake. Sik kanye ap, nong ap, kanye ap, nirya dukdongobuka tonok atonun ururake.
41010009	Aning ati ara, Allah arye sik nong tonok kibuk ning, ninye arye wilibuka yuk-yuk kilina, fia meme. Winin ning ara fia malye ninge,” Yesus arye sik Farisi nang ati nyabuk.
41010010	Nyabuk ura, Farisi nang bindobikop ura, Yesus ap, el mapu ap, aik fum wekikce, Yesus el nyapmok ning ati asinmek.
41010011	Asinmekbuk, Yesus arye ayupu laka nyanmok. “Yatanye do nirya, el kil batakuka, yuk kil doplyop ura, el min arye domlye kil ati, malye ulilule. Yuk kilapu ubula yolamak touk ulule.
41010012	Atouk, el kil ton, el akanye batakuka yuknye doplyop ura, el min arye domlinye biti malye ulilule. Akil babye, yuk nang ap, ubula yolalamak touk ulule.” Yesus arye nyabuk.
41010013	Yuk talak ara, ‘Yesus el taruk sik nong deice deiplirye, teleb updeipnamle’ tenen, sik ni yapu ap, sik nin yapu ap, mitik mapu weik arye dobuka, Yesus unmokak boyanganmikba, Yesus wipdeiamuk nang arye Yesus dam yanganmek ninye ati, ‘Anggun mapu boyangana ara, bataklulume,’ nyabuka yupu sekenmek.
41010014	Yupu sekenmekba, Yesus eibukce, el mapu ati derebuk. Derebukce, ayupu nyabuk, “Mitik mapu arye na dam yanganmaka ara, telebe. Sik amapu ati yupu sekenmaluma ara, meme. Allah lyeplirye talipliba Allah el mapu unamak nang ara, amitik mapu kanye atouk, namin unyak nanguk unyaka anya arye, Allah el mapu unamake.
41010015	Na fia dipkoprop yupu nyapsine. Mitik mapu ara, sik kanye talima namin arye unyakce, du nang yupu kekebuka winilamak touk kum winipmunyop ura, Allah lyeplirye kum talinamsile. Amapu unyak touk kum unyak nang ara, diba kum teneptingce, Allah arye ninye weik sik talima talibuka unamakak ara, kum wektinge,” Yesus arye nyabuk.
41010016	Yesus arye aunmek nang nirya ati nyabukce, awekmek mapu ati irinmokce, ‘Allah arye amapu ati teleb updeipnamle’ tenen, Yesus el taruk sik nong deice deibukce, Allah moronmok.
41010017	Yesus arye amapu nirya ati Allah akunum morobuk ura, sakwetebuka bayuk bukni, bona weik talinanye tonok bik-bik abuka Yesus dam biyukce, Yesus el si erena ati, kutam tuku dibuka Yesus ati asipdeyuk. “Anda peterenanye, telebnye ulyame. Bol koplobuka fia kam Una deiyok ning, na arye yata wiribuka doproptinye do?” nyabuka asipdeyuk.
41010018	Asipdeyuk ura, Yesus arye tamubuka nyabuk. “Ance na ti, ‘Telebnye,’ nyapmanilama ara, deiyok yata ati ayupu nyapmanilam do? Tukwak ninye nirya teleb nang ton kum unyake. Teleb ululnye bira, Allah el tonok ulule,” Yesus arye nyabuk.
41010019	Tonda, Yesus arye abona weik talinanye biti ayupu nyabuk. “Allah arye, ‘Winamlulume, aning ton kum wininamlulume,’ nyapdeibuk ura, Musa arye mem yupu sekeiyamuk ara, an akunum kel kiplume. Ayupu ara, ani. ‘Ninye ona ap, yuk kilapu talye ubula yona ap, yuk nang ning ubula dolona ap, yuk nang ati minina yupu nyana ap, talye tilila yupu nyana ap, tenebuka, arye talye yupu nyaplobuka dolona ap, anirya ara, fia meme. Tonda anggun ni yapu ap, anggun nin yapu ap, si erebuka melinamlume.’ Ayupu nirya ara, Musa sekiamuk yupu noutamak aupmal ati, nyapmakine,” Yesus arye nyabuk.
41010020	Nyabuk ura, bona weik talinanye birye tamubuka nyabuk. “Naio, an nyapmanilam yupu ara, na mitik talak arye kekelamsirye talibuka winilamse,” nyabuk.
41010021	Nyabuk ura, Yesus arye anye biti eibukce bico ubuk ura, ayupu nyabuk. “Mambul ning tonok batakluma ara, an taliplum ning nirya dobuka yuk nang dam binuka yo bok dekmince, talye kankan ninye nirya ati, aripminyop ura, na yupu kekebuka dobolyanamnilyame. Talyamlum ning dekuka kankan ninye aripminyop ura, Allah arye teleb dekna ning im deice deiamkilibuk dopropnamlame,” Yesus arye nyabuk.
41010022	Yesus arye ayupu nyabukop ura, bona weik talinanye birye yuprobukce, malye kanye bobuka, kanupdongobuka biyuk. Anye bira aning-aning weika arye talyamukce, bona weik talinanye ulamuka anya arye, ‘Anyapnil ning ara, kum winiptinye’ tenen, malye kanye bobuka kanupdongobuka biyuk.
41010023	Biyukop ura, Yesus arye el urasin tamubuka, el mapu ati diyukce ayupu nyabuk. “Allah arye ninye weik sik kanye talima taliplirye nyaplibuk, el amuak bukuka wininamak ning nirya ara, bona weik talin ninye ara, ikin uplibuk, kanye imun kanye bobuka unyak cuk kekenyake,” Yesus arye nyabuk.
41010024	Yesus arye ayupu nyabuk ura, el mapu arye se tenebikce lukdayik. Se tenebik bukni, Yesus arye ayupu ton nyabuk. “Amapo, bona weik talin nang bukni, Allah arye sik kanye talima taliplirye nyaplibuk, el amutam bukuka unamak nang nirya ara, diba tenena ara, ikin deice aryuk diba tenepnamake. Deiyok ara sikce, ‘Bona weik talinyaba ati, nun teleb akunum unyabe,’ tenekirye na ti diba kum teneninyak ati nyapsine. Allah arye ninye talima talibuka unamlak ara, kanam aryuk kum wekenamake.
41010025	Winipmanto ning ara, unta basam ara, nong weik basam bukni, ongon aling wilamak yumce fum wekena ara, kaname. Bukni, Allah arye sik kanye ap, talima ap, taliplirye nyapdeiplibuk, el amutam unamak nang nirya ara, bona weik talin nang arye kekebuka kum dobolbitinge. Ikin deice aryuk diba tenebuka im deice binamake,” Yesus arye nyabuk.
41010026	Nyabukop ura, Yesus el mapu arye se tenebuka ngalukik. Ngalukikce sik mamun uk asilanmek. “Aning ati ara, Allah arye yatato ninye lyepnamle do?” nyabuka asilanmek.
41010027	Asilanmekbuk Yesus anang dipdeyukce tamubuka nyabuk. “Ninye mikip deice arye kum winipmanto ning ati kum winiptinge. Bukni, Allah elcuk malye nang babye, teleb nang babye, kanam aryuk lyelule. Aning-aning nirya ara, Allah el mikip weik ulya deice aryuk kanam uk ulule. Elda, ikin kum uptue,” Yesus arye nyabuk.
41010028	Nyabuk ura, Peterus arye tamubuka nyabuk. “Naio, an melina ati, nun talyamubu ning nirya batakuburye an yupu kekebuka dobolyanganyabe,” nyabuk.
41010029	Nyabuk ura, Yesus arye el mapu ati tamubuka nyabuk. “Yatanye do, yata kil do? Na nong ap, na yupu peterena ap, ati, sik talilamake ning batakuka, na aminyan tam dobolyangalamice ninye ara, sik batakik ning atonun ning yupa weik, atalak noutamak uk dolonamake. Ara, sik ulamikce mutuku ap, sik weit yapu ap, sik du yapu ap, sik weit kilapu ap, sik du kilapu ap, sik nin sik ni yapu ap, sik bidamang mapu ap, sik wa bun ap, anirya bataklamaka ati ara, atalak noutamak uk aning atouk ning aripnibuk, yupa weik dolonamake. Tonda, yuk nang arye sik nong deice ikin ning deibikibuk kanye imun upnamle ning babye, dolonamake. Tonda, aminyan yanamle talak ara, kam fia una deiyok ning babye, dopropnamake.
41010031	Winitalak ninye deiyok nang kibuka ulamikce nang ara, aminyan ara, amu kipdeipnamle. Atouk, winitalak amuak unyak nang ara, erebuka ninye deiyok nang kipdeipnamle,” Yesus arye el mapu ati nyabuk.
41010032	Amenyan ara, Yerusalem mutuku binamika ati, bisik banmek talak ara, Yesus el menekuka banmokbuk, el mapu 12 nang arye aminyan banmek. Yesus ara, ilil kumce talye kanye bobuka banmoka ati, el mapu arye mambul kanye bobuka, se tenenmek. Wininmek talak ara, yuk nang ton aminyan yanganmekce, ‘Yesus opnuyak touk nun babye, opsicak’ tenen, ilil upmok. Wininmekbuk, Yesus arye el mapu 12 nang demuk “Na dam yalulume,” nyabuk. Nyabuk ati, yayikop ura, aminyan talak yu nang el opnamik ning ati, laka nyabuk.
41010033	“Nun nirya Yerusalem mutuku welepmapyop ura, Ninye Mi Koprop Atonunye iniprakuka binicop ura, Allah arina ati deiyok nang ap, Musa sekamuk yupu peterena deiyok nang ap, arye, ‘Opdeipsululume,’ nyabuka, Yahudi yala kum nang ati arepnamniake.
41010034	Aripnicop ura, na ti nalina ap, na nong bol deice si maka tuluna ap, kama nong deice ona ap, winipnikirye na nong ap, opnamniake. Opnicop ura, dipmanya ani, like winilye sum akunum uplyop ura, kam buknamne,” Yesus arye nyabuk.
41010035	Ayupu nyabuk ura, Zebedeus el mapu bitinye Yakobus ap, Yohanes ap, Yesus dam yarikce, ayupu nyabuka moroprik. “Naio, nun patapmasil ati, moropnukinam ning ara, ance winipnamsilame,” nyabuka moroprik.
41010036	Moroprikbuk Yesus arye tamubuka nyabuk. “Yata ning patapsil ati moropnurumunyop ura, na arye yata wiripnamsin do?” nyabuk.
41010037	Nyabuk ura, sikce tamubuka nyaprik. “Aning-aning nirya talibuka ulyamce, weik ninye deiyoknye unamlamak ara, nun bitinye dobuka, tonye bira an kwanim tam, tonye bira an sirik tam deipsiminye ura, buknanam do?” nyabuka moroprik.
41010038	Moroprikba Yesus arye tamubuka nyabuk. “Anggun asipdenmanurum ning ara, deiyok kum tenepmarume. Na nong deice ikin ning weik deipnikcebuk, na donamne touk, anggun babye atouk dopturum do? Tonda, na nong opnice ura, dipnamne touk, anggun babye, atouk dipturum do?” nyabuk.
41010039	Nyabuk ura, sikce tamubuka nyaprik. “An donmaminya dipnalam touk, nun babye, atouk winiptinimnye,” nyaprik.
41010040	Nyaprikbuk, Yesus arye tamubuka nyabuk. “Na dona ap, dipna ap, winipnamna ara, anggun babye, atonun winamdum bukni, na kwanim tam ap, sirik tam ap, buna ati ara, na arye dobuka kum deipsitinye. Na dana-dana tam bulyanamak nang ara, na ni teneamukce wipdeiamuk nanguk bulyanamake,” nyabuk.
41010041	Yakobus ap, Yohanes ap, sik moroprik ning, Yesus el mapu 10 nang kekebikce, abitinye nang anyaprik yupu ati, yu ubuk ura, derebik.
41010042	Derebikba, Yesus arye el mapu 12 nang nirya ati bulupdeibukce ayupu nyabuk. “Yahudi yala kum nang arye, ‘Nun weik ninye deiyok nang anye,’ tenenyak nang ara, adeiyok nang arye sik amutam unyak nang ati, yu uplibuk anang yanibikirye, ikin fil arukunyake. Tonda, sik sisinanye arye talima erebikirye, sik amutam unyak nang ati, kanye imun ning sik nong deice deibikirye, talye yupu nyaplobuka ubula dolonyake.
41010043	Sik anang ara, wininyak bukni, anggun na mapu ara, aning atouk kum wininamlulume. Anggun na mapu ara, wininamlulume. Anggun awekmalum nang noutamak arye, yatanye do, ‘Na telebnye unamne,’ teneplinye bira, talima lamapdongobuka uplirye, el kayapu nang, sik amuak buklirye, sik kanye imun uplye ning ati melinamle.
41010044	Tonda, yatanye do, ‘Na ara ninye deiyoknye atonun unamne,’ teneplinye bira, yuk nang nirya ati, sik amutam talye melinanye atonun unamle.
41010045	Aning nyapmasina ara, urtalya ati kum nyapsine. Deiyok ara, na babye, Ninye Mi Koprop Atonunye birye, ‘Na babye, ati patapnilye ning ninye nirya melinamniak’ tenen, kum yase. Aning kum bukni, na arye, ‘Ninye nirya, sik pataplye ning melinamne’ tenen, yase. Na ninye nirya sik talimak arye, malye tenelamak ning ap, malye ulamak ning ap, ati, ‘Allah arye anang wenebuka oplyak’ tenen, na opnice ura, dipnirye, ninye kisok arina atonun sekdongopnamne. Ara anggun dipna ati, na dipnirye pununamsine,” Yesus arye nyabuk.
41010046	Yesus nyabuk ura, sik nirya amutuku batakuka, bisik mapnin balamika ani, Yeriko mutuku bisibuka asik dolamikak batakuka, Yesus ap, yuk ninye yupa weik ap, banmek ani, asing kuamuknye, Timeus el mi, el si ara, Bartimeus bisik ak uk bulyangalamuka anya arye, ‘Yuk nang arye yo bok aripnuniyak’ tenen, moronmok.
41010047	Moronmok talak ara, yuk nang arye, “Nasaret ululnye, Yesus yanganmale,” nyabik ura, kekebukce weik yupu arye nyanmok. “Yesuso, anda Daud yala nang arye deipkiknye anya arye, bico tenebuka na melipnilyame,” nyabuka moronmok.
41010048	Nyabuka moronmok bukni, awekmek nang weika arye, “Nyana bataklyame,” nyabuka yupu sekik. Yupu sekik bukni, Bartimeus arye, ‘Yesus kekepnunil’ tenen, weik arye tonap, “Anda Daud yala nang arye deipkiknye ulyama anya arye, bico tenebuka na melipnilyame,” nyabuka weik arye moronmok.
41010049	Moronmokbuk, Yesus banmoka ani, ayupu kekebukop ura, abinuka tikukce, awekmek nang ati, “Yukupmunye ura, el yalule,” nyabuk. Nyabuk ura, anang arye asing kuamuknye biti nyabik. “Kanye deiplyame. Akunum yukupmakila anya arye, tikuka yayo,” nyabik.
41010050	Nyabikbuk, el deice ongopmok ongon aling, kwiriplobuka kanye deibuka im sukukce, minopce Yesus dam yayuk.
41010051	Yayuk ura, Yesus arye anye biti nyabuk. “Anda, ‘Yata wiripdeipnutu’ tenen, patapkilba, moropmanilam do?” nyabuk. Nyabuk ura, asing kuamuknye Bartimeus arye tamubuka nyabuk. “Naio, na asing arye aning-aning elina ati patanulule,” nyabuk.
41010052	Nyabuk ura, Yesus arye tamubuka nyabuk. “Aning ati ara, dabilyame. Anda, na ti diba tenepmanilama deice arye, an asing akunum kwetepmakine,” nyabuk. Yesus arye nyabukba, atalak aryuk, anye bira el asing teleb ubuk ura, aning-aning nirya eibukce, Yesus bisik banmokbuk, Bartimeus aminyan dobolbiyuk.
41011001	Yeriko mutuku batakuka, ‘Yerusalem mutuku binamap’ tenen, Yesus ap, el mapu ap, bisik mapnin balamika ani, asik dolamik si ara, Betania ap, Betfage ap, bisibukabikce, banmeka, Yerusalem dam uawamuk mutuku ara, Zaitun mutuku dup welebik.
41011002	Welebikop ura, Yesus arye el mapu bitinye nang ati nyabuk. “Otam mutuku birumunce, asik dolamakak winiryuk wekdumunye talak, keledai basam mitik ning kirikeipmaca eiprumunyop ura, tapu kirikdongopmakca lobuka boyanururume. Amitik keledai basam ara, ninye bukuka kum balamik, tonda wini babye ton kum bukuka banyake.
41011003	Winiprumunbuk, yuk nang eipsikirye, ‘Yata ati winiprum do?’ nyabuka asipsicop ura, ila tamubuka nyapnamrurume. ‘Nun ni Yesus patapmala ati, bobinimnyeba, akeledai basam balye deice arye bukuka bilyop ura, anggun bidamnang tamubuka dopkwetepnamsile,’ nyapnamrurume,” Yesus arye abitinye nang ati nyabuk.
41011004	Nyabuk ura, asik domikak noutam birikce, aik buplan dam mitik keledai basam kirikmeka eiprik. Eiprikce binuka lolorikbuk, asukum tikmek nang arye nyabik.
41011005	“Amitik keledai basam lolonmaruma ara, yata ati do?” nyabuka asipdeyik.
41011006	Asipdeyikbuk, Yesus arye nyapnamrurume nyapmok touk nyaprik. Nyaprika ati, atikmek nang arye mankau kibikop ura, sikce lobuka birik.
41011007	Lobuka bobanmarik ani, Yesus dam birikbuk, sik deice ongamik ongon aling kwiribuka keledai basam balye deice yangabuka deibikbuk, Yesus adeice bukuk ura bobiyuk. Yesus ara, Yerusalem mutuku bisik keledai deice bukuka banmokak, ton nang ara, sik deice ongamik ongon aling kwiribuka Yesus yanibuka yanamokak yangapreipnin bayik. Ton nang ara, wa win dam arye, yo bata cebuka bisik yaninak yangapreipnin banmek. Aning nirya wininmeka ara, ‘Yesus ara, weik mambulnye yanamale’ tenen, si erenmek.
41011009	Yesus banmokak menekuka banmek nang ap, aminyan yanganmek nang ap, ‘Yesus ara, nun weik ninye deiyoknye upnamsil’ tenen, Allah yupu laka nyalamik nang minop arye sekamik yupu dobuka, ayupu weik arye nyapnin banmek. Nyapnin banmek yupu ara, ani. ‘Allah elda fia telebe. El si erebuka kibabe. Allah el mikip deice arye yanmalanye bira, Allah weik arye meliplibuk, telebuk ulule.’ Tonda, ayupu ton nyanmek.
41011010	“Nun apu kopropa Daud ati, Allah arye, ‘Amutuku nirya talibuka unalame,’ nyabuka deiamuk ning ara, winitalak akunum deiyok kipnula ati, Allah arye melipliba, aning nirya telebuk unamle. Aning ati ara, Allah anda, im deice ulyamce, weik mikip ulyamnye bira, nunce an si erepmabe,” nyabuka Allah ati weik yupu arye si erenmek.
41011011	Yesus arye Yerusalem mutuku bisik banmoka ani, Yerusalem asik dolamikak wekukce, sik Yahudi yala nang Allah ati arilbalamik aik, el si erena aik binuka wekuk. Wekukce, aning-aning dipra banmok bukni, akunum ipnin banmoka ati, tamubuka Betania mutuku biyuk.
41011012	Biyuk ura, Yesus ap, el mapu ap, neika mapmeka berekukop ura, Betania mutuku batakuka, bayik talak ara, Yesus din patabuk.
41011013	Patabuka ati, kwarang yo duk moulamle touk Ara, yo tikamukak yukak arye binuka eibukce, bok weik wamuka ati, ‘Duk moubuk do?’ tenen, dilbiyuk. Dilbiyukce, ayo duk mouna kum li ati, bok demuk wamuk.
41011014	Bok demuk wamuk anya arye, Yesus arye ayo ati nyabuk. “Akiting tamun, akiting tamun nirya, duk kum moupmenya ati, ninye arye kum dakuka dinamkiyake,” nyabuk. Ayo ati nyabuk yupu ara, el mapu kekebik.
41011015	Kekebikce, sik nirya banmek ani, Yerusalem mutuku wekikop ura, Yesus ara, Yahudi yala nang arye Allah el si erena ati arilbalamik aik dam bai tam tikilbiyuk. Tikilbiyukce, Yahudi yala nang, ‘Nun malye wininyap ning ara, Allah kum kipdeipsilirye lyepnamsil’ tenen, kam ning obuka, Allah ati arilamik ning, ining ning dekenmek nang ati, Yesus derebukce buru yakwetebuk. Tonda, yuk pera mutuku nang arye, sik bidamang mutuku yo bok dobuka deibuka, Yerusalem mutuku nang yo bok arye dekelanmek nang nirya ati, sik yo lakase tomoptalibuka yamuplopra biyuk. Tonda, ‘Allah ati aripnamak’ tenen, yalma maka atouk maka dekenmek nang, sik bukmek ning yamuplopra biyuk.
41011016	Tonda, wininmoka ani, yu weik ubuk ati, Yahudi yala nang arye Allah ati morolamik aik bukni, Yahudi yala kum nang ara, anyaik binmanto kum ulamika anya arye, Allah morolamik aik dam, ‘Deken ning, deiyok nang arye talye deken ning bobuka, anyaik dam bikcak’ tenen, Yesus arye abisik seklamuk.
41011017	Wininmok talak ara, aunmek nang ati, ayupu nirya peterenmok. “Allah arye nyapdeibuk ura, nabi Yesaya arye sekiamuk yupu ara, tuba kum teneplum do? Ayupu ara, ani.” ‘Allah arye, “Na si erena aik ati, ninye mutuku-mutuku nirya arye, Anyaik ara, Allah el si moronyak aik atia nyanamake,” nyabuk.’ Tonda, Yesus arye ayupu nyabuk. “Allah arye nyapdeibuk ura, nabi Yesaya arye anyapmasin yupu sekamuk bukni, anggun winitalak ululum nang ara, ubula nang arye ubula dobuka dungnulamak aik ulamle touk, anyaik babye, akunum malye updeipmalume,” Yesus arye nyabuk.
41011018	Nyanmokop ura, Allah si erena aik fumbisik fil dona deiyok nang ap, Musa arye mem yupu sekamuk yupu peteren deiyok nang ap, kekenmekce, yu ubuk ura, ‘Anye bira opnuyabe,’ tenebikce, ‘Yata ubuka optibye do?’ tenen, yupu talilbiyik. Yesus el yupu nyanmok talak ara, talye nang nirya awekmeka kekenmekce, ‘Se, Yesus arye peterlirye yupu ara, fia teleb’ tenen, mambul kanye bopmekce, Yesus ati kanye deipmeka ara, adeiyok nang nirya arye eipmeka anya arye, Yesus ati sik ilil ubuk.
41011019	Yesus aunmok ura, aunmekani, akunum inibukop ura, Yesus ap, el wipdeiamuk nang, sik 12 nang ap, Yerusalem mutuku asik dolamikak batakuka, buru tam biyik.
41011020	Buru tam binuka mapmeka berekukop ura, ‘Yerusalem mutuku tamubuka binuyap’ tenen, bisik banmekce, ambusum bisik banmekce eipmek Ara yo ara, tonap, eibik. Eibikce ayo dam bina dipdeyikce, ayo bok ap, nong ap, yating ap, nirya, Yesus arye ayo wenepmok deice arye akunum koulupmok ning ara, eibik.
41011021	Eibikce, Yesus nyapmok yupu kekepmoka anya arye, Peterus tenebukce Yesus ati nyabuk. “Naie, ayo dipdelyame. ‘Duk kum moupmenyeba ninye arye kum dakuka dinamkiyake,’ nyapmom yo ara, akunum kolupmale,” nyabuk.
41011022	Nyabuk ura, Yesus arye tamubuka nyabuk. Anggunda Allah ati fia diba tenenamlulume.
41011023	Anggun moubuka kekeplulume. Yatanye do nirya, kanye talima bokoltona kumce, “Na arye el ti moropnye ning ara, Allah arye dipkoprop winipnamnile,” nyabuka, Allah ati fia diba tenebukce, omutuku ati, “An bidamnang erebuka, laut mekwen noutamak delilbilyame,” nyapnutop ura, amutuku el bidamnang erebuka, laut mekwen noutamak dopkwetepdatue.
41011024	Aning ati ara, na nyapsine. Allah morolulum talak arye, aning-aning morolulum ning nirya ara, ‘Aning dipkoprop akunum aripmanile’ tenen, diba tenepmunyop ura, Allah arye dipkoprop arinamsile.
41011025	Tonda, Allah ati moronamlum talak nirya ara, anggun ti malye winipdeipsice nang ara, anggun malye winipdeipsice ning atibuk, malye kanye tuba tenepmunyop ura, adip aryuk teniltona kumce, anggun malye winisice nang ati namin kilongonamlulume. Namin kipmunyop ura, anggun Ni Allah im deice ululnye birye, anggun babye, malye winilamlum ning nirya babye, namin kipnamsile.
41011026	Bukni, yuk nang arye anggun ti malye winisice ning ati, kum namin kipmunce tuba tenepmunyop ura, ‘Allah el babye, anggun malye winimunye ning atibuk fia’ tenena uk ulirye kum namin kipnamsile. Yesus arye nyabuk.
41011027	Yesus ap, el mapu sik 12 nang ap, bisik yanganmeka ani, Yerusalem mutuku asik dolamikak wekikce, Yahudi yala nang arye Allah el si erena ati, kam ning obuka arilbalamik aik dam biyik. Allah ati arilbalamik aik dam bukni, Yahudi yala kum nang arye wekmanto ak uk, Allah ati morolamikak biyik. Biyikba, Allah arina ati, el si erena aik fumbisik fil dona deiyok nang ap, Musa sekamuk yupu, mem yupu peterena deiyok nang ap, Yahudi yala deiyok nang yuk nang ap, Yesus dam yayikce, ‘Wenepnamap’ tenen, asipdeyik.
41011028	“Yatanye birye yupu deiyok aripkukbuk, ambusum ining ning dekenmangu ning yakuka bai tam dopkwetepmalam do?” nyabuka asipdeyikce wenebik.
41011029	Asipdeyikce wenebik ura, Yesus arye tamubuka anang ati asipdeyuk. “Anggun ti tonok ning asipdenusine. Asipdesinibuk, tamubuka nyapnumunyop ura, na fil donye ning yupu deiyok aripnuknye bira, ‘El si ani,’ nyabuka laka nyapnusine. Anggunce tamubuka kum nyapnumunyop ura, na ti anggunce asipdenmanulum ning ara, kum laka nyapnusine.
41011030	Yohanes arye ‘Diba’ tenen, ninye mek dongolamuk ning ara, Allah arye nyapdeiamukba winilamuk do? Talya ninye arye nyapdeiamikbuk, ninye dobuka mek dongolamuk do? Anggunce tamubuka laka nyapnululume,” Yesus arye nyabuk.
41011031	Nyabuk ura, aYahudi yala deiyok nang arye, ‘Yata yupu nyapnuyap do?’ tenen, yupu talipdayik. Yupu talipdayikce nyapdayik. “Yohanes arye ninye dobuka mek dongolamuk ning ara, ‘Allah arye nyapdeiamukba winilamuk,’ nyabibyop ura, Yesus arye nun ti, ‘Aning ati ara, Yohanes nyalamuk yupu ati, diba kum tenelamlum ning, deiyok yata ati do?’ nyabuka wenepsilyake.
41011032	Bukni, ‘Yohanes arye fil dolamuk ning deiyok ara, ninye arye,’ nyabibyop ura, awekmak nang nirya kekepsikirye, yu upliba weik arye derepsicake,” nyapdayik. (Ayupu nyapdayik ning ara, amutuku noutamak ulamik nang nirya arye, ‘Yohanes ara, dipkoprop Allah yupu lakak nyananye, nabinye ulamuk,’ tenelamika ati, Yahudi yala deiyok nang arye ilil unmok.)
41011033	Ilil ubuka ati, adeiyok nang arye, ‘Duknupnuyap’ tenen, Yesus ati tamubuka talye yupu nyaplobik. Sikce nyabik. “Yohanes arye ninye mek dongolamuknye deiyok ara, nun walwale,” nyabuka tilila nyabik. Nyabikbuk, Yesus arye tamubuka anang ati nyabuk. “Anggunce na ti, ‘Nun walwale,’ nyapmanuluma ati, na fil donye ning deiyok yupu nyapnuknye bira, el si laka kum nyapnamsine,” nyabuk.
41012001	Yahudi yala nang arye Allah ati arilbalamik aik dam, Yesus tikmokce, abulubuka wekmek nang ati, domon yupu deice arye peterenmok. Yesus arye ayupu nyabuk. Tonok talak ara, anggur duk mouamuk tapu talyamuknye ulamuk. Anggur tapu kouamukce, awa dana-dana tam nirya keil poka wibuka denepdongamuk. Winibukce, anggur duk teiknak ati, keil kum ubuka kintinipdeiyamuk. Tonda, awa kalekuka dina ati, awa dam weik cang yo ikukce, adeice arye kalikna aik dobuk. Aning nirya akunum kintinibuka deibukce, ‘Yuk nang arye awa ara, tia talak talibuka fil donamak’ tenen, yuk nang ati aribuk ura, anang arye awa ning pununa ati yo bok aribik. Winibikop ura, awa deiyoknye birye, yuk pera mutuku ninye asik uruna ati biyuk.
41012002	Atapu duk ekna talak akunum ubuk ura, awa tuku deiyoknye birye utenebuk. ‘Atapu duk dakuka na aripnamniak’ tenen, el fil donanye dopdeibuk ura, biyuk.
41012003	Biyuk ura, awa tuku tia talak ati talyamik nang eibikce, ayanmoknye el nong talibuka weik arye obik. Obikce aning arina kumcuk, “Tamubuka bilyame,” nyabik ura, biyuk.
41012004	Winibikop ura, awa tuku deiyoknye, ila tamubuka, el fil donanye, yuknye ton anang dam dopkwetebuk. Dopkwetebukba, awa tuku tia talak ati talyamik nang arye tonap, dopkwetebuknye, kisok cobuka obikce, el nong deice ikin ning weik deibikop ura, el obiknye alye ubuk ura, biyuk.
41012005	Winibikop ura, ila tonap, anggur tapu wa deiyoknye birye, yuknye dopdeibuk ura, anye bira dipkoprop fia obikop ura, dibuk. Atouk ton, awa tuku deiyoknye birye, el fil don nang yuk nang ton weik arye dolilalamuk bukni, awa tuku fil dolamik nang arye, ton nang, talye kama arye olamik. Ton nang ara, dipkoprop fia olamikbuk diplamik.
41012006	Winilamik bukni, sirya ara, tonok dopreipmantonye ubuk. Wa tuku deiyoknye, el mi koprop anya arye, fia bico tenelamuknye ulamuk. Adeiyoknye birye, ‘Na mi koprop anya arye, na wa tuku tia talinyak nang arye kibuka dopnamake,’ tenebukce dopreibuk.
41012007	Dopreibukba, awa tuku fil dolamik nang dam yanganmokbuk, eibikce nyabik. “Awa tuku deiyoknye diplibuk, el punupnamlanye bira, ayanmal ani. Aning ati ara, nunce el opmabye. Obibyop ura, awa tuku nun bidamang kipdopnamabe,” nyabik.
41012008	Nyabika ati, anye obuka, el nong ara, awa tuku poka bai tam donokik.
41012009	Winilamika ati, awa tuku deiyoknye birye yata wiripnamle do? Kume, awa tuku tia wilamik nang dam yalirye, anang nirya oplyop ura, anggur tapu duk wa dobuka, yuk nang ati arinamle. Yesus arye adomon yupu nyabuk.
41012010	Nyabukce, ayupu tonap, nyabuk. “Daud arye sekamuk buku noutamak sekamukbuk nyapnusin yupu ara, anggun ton kum nyamlum do? Daud domon yupu deice sekamuk yupu ara, ani. ‘Keil aik dolamik nang arye ‘Akeil ara, malye keil’ tenen, batakik keil ara, abilinga dukulongonak delilamak keil, fia mambul ning ara, akunum uple.
41012011	Fia teleb winiplye ning ara, Allah arye teleb ubuka deibuka anya arye, nunce ‘Aning fia teleb,’ tenenyabe.’ Daud arye sekamuk yupu akunum nyapsine,” Yesus arye Yahudi yala deiyok nang awekmeka ati nyabuk.
41012012	Yesus nyabuk ura, Allah el si erena aik fumbisik fil dona deiyok nang ap, Allah arye, ‘Aning wininamlulume, aning ara, kum winamlulume,’ nyabukba, Musa arye sekamuk yupu, mem yupu peterena deiyok nang ap, aYahudi yala sik deiyok nang ap, sik nirya arye utenebik. ‘E, Yesus arye domon yupu deice anyapmasila ara, nun wenena ati nyapmasile,’ tenebikce yu ubuk. Yu ubuk ura, ‘Yesus yata wiribuka opnamap do?’ tenen, yupu nyapra balamik. Bukni, atalak ara, Allah el si erelamik aik dam wekmek nang arye, ‘Yesus ara, teleb,’ tenelamikce el ti sik kanye deipmek. Sik kanye deipmek ati ara, sik Yahudi yala deiyok nang arye, ‘Yesus lak akarye obibipyebuk awekmek nang arye opsicak’ tenen, adeiyok nang arye Yesus asukum uk batakuka yukak biyik.
41012013	Ura, yuk talak ara, Yahudi yala deiyok nang arye, ‘Yesus el yupu nyaptua deice arye malye uptue’ tenen, sik nyapdeibikba, Farisi nang ap, Raja Herodes el yupu kekelamik nang ap, tenebuka, ‘Yesus talye asipdenuyap’ tenen, Yesus dam yayik. Yayikce, Yesus ati ayupu asipdeyik.
41012014	“Anda peterenanye umince, yupu diksukumuk nyalyame. Tonda, an petereminye talak ara, ‘Peterepniba kekepnikirye, derepnuniyak do? Kanye deipnamniak do?’ kum tenelyame. An petereminye talak ara, ‘Anang ara, bona weik talin nang do? Anang ara, ninye deiyok nang do? Anang ara, sisin nang do?’ tenena kumce, Allah yupu deice arye, ‘Wininamlulume,’ nyasilye touk, diksukumuk peteremince, tonok ning babye, kum bataklyame. Ati ara, asipdenukiyabe. Nun mutuku nirya talibuka weik ninye deiyoknye Kaisar arye, ‘Pemerintah ati, yo bok arinamlulume,’ nyasilya ara, arina teleb do, kum do? Ayo bok arina ara, ikin usulule anya arye, Pemerintah ati tuba arinamap do, aning bataknamap do?” nyabuka, tenepce arye asipdeyik.
41012015	Anang arye, ‘Yesus malye nyaptue’ tenen, nyabuka tenepce arye asipdeyikop ura, Yesus arye anang sik talima ak duknublobuka nyapmek ning bikukce, ayupu nyabuk. “Anggunda, ‘El yupu nyaptua deice arye malye uptue’ tenen, tenebuka asipdenmanulum ning ara, yata ati do? Anggun keil uang dobuka bebdenumunba, dipdenune,” nyabuk.
41012016	Nyabuk ura, sikce akeil uang lake kipdeyikop ura, Yesus arye asipdeyuk. “Anggun ton akeil uang dipdelulume. Akeil uang deice el ninye urasin atouk puturubuka deibik ning ara, yatanye urasin do? Tonda, ninye si sekuka deibik ning ara, yatanye si do?” nyabuka Yesus arye asipdeyuk. Asipdeyuk ura, sikce tamubuka, “Ara, weik ninye deiyoknye Kaisar el ning,” nyabik.
41012017	Nyabikbuk, Yesus arye anang ati nyabuk. “Yo bok ara, yala tonokuk ulula ati, Kaisar arye, ‘Aning aripnululume,’ nyasulul ning ara, adip aryuk Kaisar ati arinamlume. Tonda aning atouk, anggunce, ‘Allah ati arinamabe,’ teneplum ning ara, adip aryuk Allah ati arinamlume. Aning atouk, ‘Tonye bira, kekenamabe, tonye biti, nun lik tenen, bataknamabe,’ tenena kume. Kaisar arye nyasulul yupu babye, Allah elce nyasulul yupu babye, kekebuka wininamlulume.” Yesus arye nyabuk. Yesus ayupu nyabuka deice arye, Farisi nang ap, Raja Herodes el yupu kekelamik nang ap, arye, ‘El yupu nyaptua deice arye malye uptue, tenepmap bukni, aning kum winipmanto uple,’ tenebikce, “Se,” nyabuka mambul kirik.
41012018	Yuk talak ara, Saduki nang arye, Yesus dam asilyayik. Sikce, ‘Ninye dibikirye tamubuka kam kum buknamak,’ tenelamik nang anya arye, sikda Yesus ati ikin yupu asipdepyeba, tamubuka kum nyaplyop ura, yuk nang nirya arye, ‘E, ninye dibikirye, tamubuka kam kum buknamake,’ nyasinyak yupu ara, ‘Diba nyasinyake, tenepnamak’ tenen, tenepce asilyayik. Yayikce Yesus ati ayupu nyabik.
41012019	“Musa sekeiyamsuk yupu ara, ani. ‘Tonoknye birye kil dopmalye bukni, anye diplyop ura, akil arye mi delina kumop ura, anye el weit koprop arye, el kisok pununa ati, el du kil youwak daknamle,’ nyabuka Musa arye sekeiyamsuke. Nyabuka sekamsuke ati, winipmanto ning asipdenukiyabe.
41012020	Tonok talak ara, sik weitcapu silip uk, tek barye nang ulamik. Sik du minopce kil domuk bukni, mi kum deibuk cuk dibuk.
41012021	Minye bira dibukop ura, akil youwak el weit bitinanye youwak dakuk. Dakukce dobuka daulamrika ani, el babye, mi delina kum aniryuk dibuk. Atouk ton winilinye babye, akil youwak dakuk bukni, mi delina kum aniryuk dibuk.
41012022	Daupnin balamika ani, aweitcapu silip tek barye nang nirya arye, atonok kil uk tonok-tonok arye dopnin balamik bukni, mi delina kum aniryuk dibik. Sirya ara, akil babye, dibuk.
41012023	Ati, anda aminyan ara, Allah arye ninye weik kam bukdeipnamle tenelyama ati, atek barye nang nirya arye akil uk dolamika anya arye, sirya talak ara, yatanye birye, ‘Akil ara, na kil,’ nyabuka dopropnamle do? Allah arye ninye weik kam bukdeiplyop ura, yata ati ayupu nyaptinge do? Sik tek barye nang arye akil uk dolamika anya arye, aning ara, kum winipmanto. Ati, ‘Allah arye ninye weik kam bukdeipnamle,’ nyabuka peteresilyame ning ara, nunce diba kum tenenyabe.” Sik Saduki nang tenepce arye Yesus ati nyabik.
41012024	Ayupu talye asipdeyikop ura, Yesus arye tamubuka nyabuk. “Allah arye nyapdeibuk ura, seklamik yupu ap, Allah el fia mikip weik ulye ning ap, kum kel kiyamluma ati, anggun walwal arye asipdenmanulume.
41012025	Allah arye ninye weik kam bukuka deipnamle talak ara, kil ap, sal ap, kum dopdanamake. Allah el im deice fil don nang, malaikat, im deice wininyak touk, Allah arye kam bukeipnamle ninye babye, kil dolana kum aniryuk unamake.” Yesus arye nyabuk.
41012026	Yesus ayupu nyabuk ning ara, yupu tonap, nyabuk. “Winira, ‘Diamikce ninye kam kum buknamake,’ tenelulum ning ara, laka nyapnusine. Musa sekamuk yupu noutamak ara, tatca bok ning kan-kan uku buk dinmokak, Allah arye Musa nyabuk yupu ara, kum nyalamlumce aning kel kum kiplum do? Tatca bok ning kan-kan uku buk dinmokak, Allah arye Musa ati nyabuk. ‘Abraham ap, Isak ap, Yakup ap, si ereninyak Allah ara, na unune,’ nyabuk.
41012027	Nun kele. Allah arye ayupu nyabuk talak ara, Abraham ap, Isak ap, Yakup ap, nirya ara, sik nong akunum diamik. Sik nong akunum diamik bukni, sik kanye ara, tuba kam ulamik. Tonda winitalak babye tuba kam unyake. Dipmakce ninye ara, kam kum buktingto ura, Allah si kum erepting bukni, Allah arye, ‘Awinilye nang, na si ereninyake,’ nyabuka anya arye, adeice arye, ‘Aning ara, tuba kam unyak’ tenen, kel kinyabe. Aning ati ara, anggun kel kiplulume. Siria talak ara, Allah arye ninye weik kam bukdeipnamle. Ati sikda, ‘Diamikce ninye tamubuka kam kum buknamake,’ tenelulum ning ara, anggun fia malye tenelulume. Walwal aryuk tenemunce nyalulume.” Yesus arye sik Saduki yala nang ati nyabuk.
41012028	Farisi nang ap, Raja Herodes el yupu kekelamik nang ap, arye, ‘Asipdepya deice arye Yesus malye yupu nyaptue’ tenen, tenebuka asinmek talak ara, tonoknye ton sik yupu talipmekak yayuk. Anye bira, Allah arye, ‘Aning wininamlulume, aning ara, kum winamlulume,’ nyapdeibuk ura, Musa arye sekamuk yupu peterena deiyoknye ulamuk. Anye yayuk ura, Yesus arye sik Saduki nang ati, tamubuka nyanmok yupu kekebukce, utenebuk. ‘Se, Yesus ara, weik bikukce teleb yupu tamubuka nyanmalye,’ tenebuk. Anye utenebukce, Yesus ati asipdeyuk. “Allah arye ‘Aning wininamlulume, aning ara, kum wininamlulume,’ nyapdeiamsuk yupu ara, weik aupmal bukni, fia mambul ning ara, dan ning do?” nyabuka asipdeyuk.
41012029	Asipdeyuk ura, Yesus arye tamubuka nyabuk. “Fia mambul ning ara, ani.
41012030	Anggun Israel ninye nirya kekeplulume. Nun Ni Allah ara, el tonok ulule. Anggun kanye bokoltona kum aryuk, anggun kanye talima Allah el nong deice delinamlulume. Tonda anggun nong nirya ap, anggun kanye ap, anggun kanye tenen ning ap, anggun nong mikip ap, anirya ara, Allah el deice uk delinamlulume.
41012031	Weik mambul bitinye ning ara, ani. ‘Anggun bidamnye, ati patapsilye ning mambule tenelulum touk, anggunce yuk nang ati, sik pataplye ning ati, bico tenebuka melinamlulume.’ Allah arye abitinye yupu, ‘Wininamlulume,’ nyabuk yupu ara, fia mambule. Yuk ning nirya ara, mitik mambul uka. Yesus arye anye biti nyabuk.
41012032	Nyabuk ura, el ti asipdeyuknye birye, tamubuka Yesus ati nyabuk. “Naio, ‘Allah ara, el tonok ulule. Allah yuk ton kum ulule,’ nyapmalama ara, fia telebe.
41012033	Nun malye wininyap ning ara, ‘Allah arye kum daneipnamsil’ tenen, kam ulul ning obuka, nong nirya uku dongonyap ning ap, aning-aning nirya Allah ati arinyap ning nirya ap, aning ara, mitik mambule. Bukni, ‘Anggun kanye talima ap, anggun kanye tenen ning ap, anggun nong mikip ap, aning nirya, Allah el nong deice uk delinamlulume,’ nyapmalam ning ap, ura, ‘Anggun bidamnye ati, patapsilye ning mambule,’ tenelulum touk, anggunce yuk nang ati, ‘Sik pataplye ning ati bico tenebuka, melinamlulume,’ nyapmalam ning ap ara, dipkoprop fia ilil ning,” nyabuk.
41012034	Musa sekamuk yupu peterenanye birye ayupu nyabuk ura, Yesus arye tenebuk. ‘Anye bira, el kele arye tamubuka nyapmanile,’ tenebukce, anye biti nyabuk. “Ninye nirya arye Allah ati diba tenebikcebuk, ‘Allah el mikip deice sik kanye talima ap, sik kanye’ tenen ning ap, taliplibuk, el yupu kekebuka dobolbalamak touk, an babye, diba tenepmantonye ulyame,” Yesus arye nyabuk. Nyabukop ura, atalak arye deiyok koubuka, aminyan talak nirya ara, ayala-ayala nang nirya arye, ‘Yesus tamubuka nyasulul yupu ara, teleb ubuka nyasulule,’ tenelamikce, sikce Yesus nyalamuk yupu ati yanina kumce, ilil ubuk ura, tenebuka arye tonap, kum asildelamik.
41012035	Yuk talak ara, Yahudi yala nang Allah ati arilbalamik aik dam bukni, Yahudi yala kum nang Allah morolyangalamikak tikmokce, peterenmok talak ara, Yesus arye ayupu nyabuk. Musa sekamuk yupu peterena deiyok nang arye, ayupu peterenyake. Ara, ‘Ninye mutuku nirya kan-kan arye lyeplirye talinamlanye, Mesiasnye bira, nun apu kopropa Daud, el mi ulule,’ nyabuka peterenyaka deiyok ara, yata ati do? Ayupu ara, nong noutamak ning ton moubuka tenelulum do, kum do?
41012036	Allah El Dib Kanye arye, Raja Daud el talima ak talibuka deice arye, Daud elcuk Mesias yanamuknye ati, ayupu nyabuk. ‘Allah arye na ni kopropa Mesiasnye ati nyabuk. Nun bitinye nang arye ninye nirya talibuka unamnama ati, na sirik tam buknamlyame. Abulaminyebuk, aminyan, an yupu yanikinyak ninye ara, na arye dobuka an amutam deipnibuk, ance aninye nirya fia talinamlyame.’ Daud arye sekamuk yupu dobuka nyapmasine,” Yesus arye nyabuk. Nyabuk ning, ayupu tonap, nyabuk.
41012037	“Daud ayupu nyabuka deice arye, tukwak ninye lyenanye Mesias yanamuknye ati, ‘Mesiasnye bira, na ni kopropa ulule,’ nyabuk. Nyabuka ati, Mesiasnye bira, Daud el mi koprop kum ulule. Daud elce deibuk ura, dadeipdanin, yangalamuka ani, el yalanye birye deibuk mi ulul bukni, elda dipkoprop im deice yalanye, weiknye ulule. Ninye lyena Mesiasnye bira, talye tukwaknye kum ulule.” Yesus arye anyaik dam wekmek nang nirya ati nyabuk. Weika arye abulubuka wekmek nang nirya, Yesus arye kanye lon yupu nyanmokbuk, kekenmekce, kanye fia deibuka pinpin ubuk.
41012038	Yesus ayupu peterenmok talak ara, ayupu tonap, nyabuk. Allah arye, ‘Aning wininamlulume, aning ara, kum wininamlulume,’ nyapdeibuk ura, Musa arye sekamuk yupu peterena deiyok nang, sik wininyak ning ati, moubuka unamlulume. Sik malye wininyak touk, ‘Nun babye, malye winibibyak’ tenen, kanye moubuka unamlulume. Sik malye wininyak ning nyapnusine. Sikda, ‘Yuk ninye arye, nun ti sisinanye tenepnamsiak’ tenen, deice tam ongoce ongon aling ara, cang weik ning ongobikirye, banyake talak ara, langtupnin banyake. Tonda, ninye bona ning dekna ati, yupa weik arye bulubuka weklamak noutamak arye, ‘Ninye weik dinyak ak banmabibuk, kipdopsikirye, “Telebe,” nyapsiceop ura, yuk nang nirya eibuka kekebikirye, “Se, anang ara, weik mambul nang,” nyanamsiak’ tenen, fia patalule.
41012039	Tonda, Allah yupu peterena aik fum, ‘Ninye nirya sik urasin din tam uk bukibyebuk, disikirye, weik mambul nang tenenamsiyak’ tenen, maknye kintinipdane bulbanyake. Tonda, weik kwalina kwalin talak nirya ara, weik nang bulamicak uk, ‘Weik mambul nang tenepnamsiak’ tenen, fia patapliba, maknya kintinipdakuka, weik nang bunakuk bulbanyake.
41012040	Ton malye wininyak ning ara, ani. Sikce youwak kilapu ati, ‘Dipmunyop ura, anggun talilulum aik ap, yuk ning nirya ap, Allah ati arinamlulume,’ nyaltakanyak bukni, youwak kilapu aning akunum aribikcop ura, Musa yupu peterena deiyok nang sik bidamnanguk bokdakirye, weik arye ubula dolonyake. Tonda, anang ara, utenenyake. Yuk nang arye, ‘Aning ara, Allah morona weik kel nange, nyanamsiak’ tenen, Allah moroce talak ara, yupu canga arye moronyake. Awininyak ning nirya ati ara, Allah arye awininyak nang atonun nang nirya ati, fia weik arye wenebuka opnamle. Yesus arye nyabuk. Ara, sik Yahudi yala nang, sik Allah arilbalamik aik dam wekmek nang nirya ati, Yesus arye ayupu nyabuk.
41012041	Yahudi yala nang, sik Allah ati arilbalamik aik fumbisik, ‘Allah arina ati yo bok dongopnamak’ tenen, marikna atouk ning moubuka deiamik. Ayo bok dongolyanganmek ning dam, Yesus ap, el mapu ap, bukmekce, ayo bok dongolyanganmek nang ati urasin dinmek. Bona weik talin nang weika arye, weik dekna yo bok dongonmek talak ara, anang nirya ara, maknya kintinipdakuka dongolyanganmik.
41012042	Bukni, youwak ulamuk kil, fia bona utotoa talina kum kil tonokuk, elce dekna mitik keil uang bitinye uk, fia mitik ning, yanuka dongobuk.
41012043	Dongobukop ura, Yesus arye el mapu mening dam abukmeka ati, nyabuk. “Anggun dipdelulume. Na dipkoprop yupu nyapsine. Abona talin nang nirya arye, dekna weik yo bok weik dongopmak bukni, weik yo bok dongopmaka ara, Allah el kanye ara, ‘Ayo bok nirya tabakuka nukuna ara, mitik uk ulule,’ tenelule. Bukni, ayouwak ulirye bona utotoa kum talilul kil el dongopmok ara, keil uang dekna mitik ninguk dongopmo bukni, Allah el kanye ara, ‘Akil dongopmok ning ara, fia weik ulule,’ tenelule. Winibuka tenelula deiyok ara, ani.
41012044	Sik bona weik talin nang arye, sik aning-aning weik tailibika noutamak arye, ‘Na’ tenen ning weik aupmalbuk, weik yo bok dongopmak bukni, ayouwak kil ara, fia bona talina kum kil anya arye, el talibuk ning nirya anyuk akunum dongopmale. Winitalak ara, el yo bok fia kum upmala ati, el din ning babye, kum dektue. Ati, Allah el kanye ara, ‘Akil aniryuk, weik aripmanile,’ tenelule,” Yesus arye el mapu ati nyabuk.
41013001	Yesus arye ayupu akunum nyabukop ura, elce wipdeiamuk nang 12 ap, Yahudi yala nang arye Allah ati arilbalamik aik fum arye, buru tam bayik talak ara, Yesus el mapu tonoknye birye, anyaik domika dipdeyukce, ayupu nyabuk. “Naio, dipdelyame. Anyaik ara, jang pala weik keil arye domike. Anyaik-anyaik nirya domik ning ara, urasin fia telebe,” nyabuk.
41013002	Nyabuk ati, Yesus arye ayupu nyapmoknye ati tamubuka nyabuk. “Weik aik dobika nirya ara dipdelyame. Weik cang keil pala arye deipra welebikce, domik keil aik nirya ara, aminyan talak ara, yu nang arye uluplobikiba, keil tonok ning babye, kum bataknamake. Anirya ulubuka daklobikirye, atu kibuka sung-sunga atonun deiplopnamake,” nyabuk.
41013003	Nyabuk ura, anyaik batakuka kulukikce, lu ak biyikop ura, Zaitun mutuku deice welebuka, abinuka bukikce, yanmek ak, Yahudi yala nang arye Allah ati arilbalamik aik otam upmokak tamubuka dinmek. Yuk nang ap, tabakuka kum bukmeka anya arye, Allah arilbalamik aik dinmek talak arye, Peterus ap, Yakobus ap, Yohanes ap, Anderias ap, sik nirya arye Yesus ati asipdeyik.
41013004	“Naio, laka nyapsilyame. Anyaik ara, dan talak arye daklopnamak do? Yata ning winiptua deice arye, ‘Anyaik daklopnamaka ati, dam uple,’ teneptibye do?” nyabuka asipdeyik.
41013005	Asipdeyik ura, Yesus arye ayupu tamubuka nyabuk. Sirya talak ara, yuk nang anggun dam yakirye tilila yupu nyapsikiba, ‘Mangkau kanye bobuka atilila yupu diba tenebibyak’ tenen, fia kanye darapdongo unamlulume, nyapsine.
41013006	Ara, ninye weik yakirye na si sisibuka nyabikirye ayupu nyanamake. “ ‘Ninye lyena ati, Mesias yanamle,’ nyalimiknye bira na uka. Na akunum yanmana atia,” nyanamak deice arye, ninye weik atilila yupu kekebikirye mangkau kanye bobuka, diba tenenamake. Atilila nang nyanamsiaka deice arye, anggun kanye talima nirya libuka, yuk tam dobanamsiaka ati, ‘Mankau asa arye tilila yupu diba tenebibyak’ tenen, anggun kanye talima moubuka unamlulume nyapsine.
41013007	Tonda, deiyok kum upmalibuk, kum yupu arye ayupu nyabikiba kekenamlume. “Ton tam yala nang ap, ton tam yala nang ap, mal olanmak,” nyabuka laka nyalamikbuk kekenamlume. Tonda, dipkoprop akunum mal olanmace talak elinamlum ning ap, kum yupu nyanamak ning ap, yanuka nyabikiba, kekepmunyop ura, ilil kum unamsulule. Allah arye, ‘Ato ning wininamle,’ akunum tenelamuka ati, wininamle bukni, aning nirya winiplye talak ara, ‘Sirya dakna talak ara, min kum upmale,’ tenenamlulume.
41013008	Tonda, sirya talak wininamle ning ara, ton fia weik mutuku nang arye, ton weik mutuku nang ati, binuka olanamake. Ara negara nyalamak ninye arye opdanamaka ati, nyapsine. Tonda, ton tam weik ninye deiyoknye birye talilul ninye ap, yuk tam weik ninye deiyoknye birye talilul ninye ap olanamake. Winilamice ani, mutuku yuk-yuk weika arye lulukunamle. Tonda, wa wibuka kouamice ning babye, nong kum upliba, din fia patana uk unamle. Anyapmasin ning nirya kel bikna ati, winipmanto ning ara, kilapu mi deipnuce talak mi deiyok uk din malye ani, mi delilamak touk, na laka nyanmasin ning nirya akunum uplyop ura, ‘Sirya daknamle talak akunum dam uple,’ tenenamlume.
41013009	Ati ara, aning-aning winipnamle ning ara, moubuka dimunce, tenenamlulume. Yu nang arye, anggun ti, ‘Yupu lipsisikuka bokolina deiyok nang arye wenebuka opnamak’ tenen, tapu koubuka arilbanamsiyake. Tonda, Yahudi yala nang arye Allah yupu peterena aik noutamak arye anggun ti tapu koubuka bobisicop ura, na ti diba tenemunye ninye anggun wenena ati, kama arye weik kulabuka onamsiyake. Na ti dib tenepmanuluma ati, ‘Anang arye opnamak’ tenen, weik ninye deiyok nang, Gubernur nang ap, sisinanye weik ninye deiyok nang, sisin nang Raja nang ap, sik dam bobisice ura, anang kekena ati, na si deice arye fil domunye ning ara, lakak kibuka yupu laka nyanamlulume.
41013010	Aning-aning nirya sirya dakne ning min kum sirya upmalye talak ara, na laka teleb yupu, ninye lyena yupu dobuka, mutuku sirya, im sirya peterelbanamake. Peterebikiba ninye mutuku-mutuku nirya na yupu akunum kekebicop ura, aning akunum winibicop ura, sirya dakne talak akunum dam upmala ati ara, na tamubuka yanamnarya.
41013011	Dan talak do nirya, dib tenena kum nang arye, na ti diba tenelulum ninye ati, tapu koubukapsikirye, yupu lipsisikuka bokolina deiyok nang dam bobisicop ura, yupu min kum nyapmamunye talak ara, ‘Se, yata wiribuka nyapnuyap do?’ tenen, ikin kanye kum bonamlulume. Allah El Dib Kanye arye, anggun talima fum tam atalak arye nyapsilye yupu uk nyanamlulume. Allah El Dib Kanye anggun talima fum tam atalak aryuk nyapsilye yupu uk nyanamlulume. Ara, Allah El Dib Kanye mikip aripsilya deice arye nyanamluma ati nyapsine.
41013012	Sik tonok du weit yapu bukni, ‘Adeiyok nang arye opnamak’ tenen, inibuka tapu koubikirye bobindaknamake. Atouk ton, sik ni yapu koprop arye, sik mining mapu ak inibuka, tapu koubikirye bobinamake. Aning atonun, sik mining mapu arye, sik nin yapu koprop ap, sik ni yapu koprop ap ati, ‘Sik yupu ara, nun kum kekenamabe,’ nyabuka, yuk nang ati, ‘Nun ni yapu ap, nun nin yapu ap, opdeipsululume,’ nyabikcop ura, onamake.
41013013	Na ti dib teneluluma ati, yuk dib tenena kum ninye nirya arye, anggun ti, ‘Aninye ara, fia nun lik,’ tenebuka, malye yupu nyabuka, anggun nong deice ikin ning weik delinamsiake. Bukni, yatanye do nirya, na batakna kumce, dib teneamlirye, fia kanye lamabuka ulamlinye bira, malye nang arye obica babye, Allah arye anye biti dipkoprop lyepnamle. Lyeplirye, im deice bobinamle. Yesus arye el mapu winilye nang ati nyabuk.
41013014	Nyabukce ayupu ton dukdongobuka nyabuk. Allah arye elda, ‘Fia na lik,’ teneptu ura, “Anye bira, asukum kum tikilyatue,” nyabuka yupu sekamukak uk, ‘Allah ap, el wininul ning nirya ap, bisipnamne,’ tenelulnye birye, yanuka tiklyop ura, Allah el si erena ati arilbalamak aik, Allah arye fia bataknamle. Allah el ti arilbalamak aik, Allah arye batakuka bilye talak ara, anggun Yudea tam unamlum nang arye, Yudea tam arye batakuka, adip aryuk bik-bik abuka, yuk mutuku dam uk banamlume. Yesus arye nyabuk. (Na Lukas arye nyapsine. Abuku sekamik yupu yinilulum nang ara, ‘Deiyok ani’ tenen, moubuka kekeplulume.) Yesus arye ayupu ton nyabuk.
41013015	Aning winipnamle talak ara, anggun aik fum kum unamlum nang ara, aik fum batakmamunye ning tamubuka kum dolbinamlulume.
41013016	Atalak ara, anggun wa win dam unmamunye nang ara, anggun ongon aling alip ning kwiribuka, aik deipmamunye ning ara, tamubuka aik fum deipmamunyak kum dolbinamlume. Adip aryuk aning nirya batakuka, pera mutuku ak minopce bik-bik abuka benamlume.
41013017	Atalak mi bomice kilapu ap, mi moum dinilamice kilapu ap, akilapu ara minopce bik-bik abuka pera mutuku tam kum binmanto ati, fia imun kanye bobuka, ikin weik unamle.
41013018	Kapye deiplye talak mok weik celamliba, pera mutuku kum binmanto ulamle touk, sirya talak ayanamle ikin ning ara, ‘Arukna li do, kapye deiplye talak do, aning yaliba, nun binmanto kum kipsilyak’ tenen, Allah moronamlume.
41013019	Anyapmasin yupu deiyok ara ani. Allah arye aning-aning nirya kwepdeiamuk talak arye ubuka, winitalak babye, yuk talak babye, ikin ning ulamuk bukni, anirya ap, aminyan talak ikin upnamle ning ara, ikin ara, mitiktonunuka. Bukni, sirya daknamle talak ara, fia weik ikin upnamle.
41013020	Sirya talak ikin unamle talak ara, Allah arye, ‘Ikin ning weika arye deipniba, tukwak ninye nirya dibicak’ tenen, Allah arye ikin ning unamle talak mitik atonun aripnamsile. Deiyok ara Allah arye ikin ning delinamle talak ara, mitikto karen talak arye min deiptu ura, tukwak ninye kan-kan tonoknya babye kum kam uptue. Ninye nirya diptingba sirya daktue. Bukni, Allah arye, ‘Tukwak ninye kan-kan ton ninye akunum wibuka deiyamsa ati, aninye ara, na mapu kam unamake,’ teneamuk. Uteneyamuka ati, Allah arye ‘Ikin unamle talak weik arye deipnyop ura, na wibuka deiyamse nang na tenen ninye nirya dibicak’ tenen, ‘Sirya dakne talak ati, ikin ning weik unamle talak mitikto karen aryuk delinamne,’ akunum tenelamuk.
41013021	Atalak noutamak arye ton nang ara, tilila yupu deice arye, ‘Ninye nirya lyeplirye talinamle, nyanyaknye bira, na ara Kristus akunum yanmane,’ nyalyanganamake. Ton nang arye, ‘Amapo dipdelulume. Kristus akunum yanmalbuk nun dam akunum unmale’ nyanamake. Ton nang arye, ‘Omutuku unmala ati ara, dilbinuyabe,’ nyanamake. Tilila yupu arye ayupu nyalyanamsiak bukni, anggun na mapu ara, atilila nyan nang yupu diba tenebuka kum kekenamlulume.
41013022	‘Anang ati, diba kum tenenamlulume,’ nyapmasina ara, urdem ati kum nyapmasine. Deiyok ara ani. Aminyak talak yanamak nang ton nang arye, ‘Nunda Kristus unyabe,’ nyanamake. Ton nang arye, ‘Kume, nunda Allah el yupu ap, aminyan winipnamle ning ap ati, lake nyana deiyok nang unyabe,’ tilila ati nyanameke. Aning ara, ‘Sik yuk nang arye, nun mambul fil eipsikirye, dib tenebuka melipnamsiak’ tenen, ninye arye winipmanto kum fil donamake. Aninye ara, isa mikip deice arye, ninye arye kum winipmanto fil donamake. Ton nang ara, ‘Afil dolamipyeba yuk nang eipsikirye, ‘E, anang ara, dipkoprop Allah el mikip deice aryuk afil donyake,’ tenepnamsiak’ tenen, mambul fil ton donamake. Afil-afil nirya dopnamak ning ara, Allah el min arye wipdeiamuk ninye ara, ‘Allah batakuka, nun uk melipnamsiak’ tenen, yanuka fil donamake. Sik tilila yupu nyan nang arye wininamak bukni, Allah wipdeiamuk ninye arye, atilila ning dib kum tenenamake. Aninye ara, Allah el ‘Na’ tenen, ninye unyaka anya arye, tilila ning ap, tilila yupu ap ati dib kum tenenamake.
41013023	Aning nirya wininamle ati, anggun fia kanye moubuka umunce, kintinilinamlulume. Aning nirya min kum winiplye talak arye, winipnamle ning akunum laka nyapmasine, Yesus arye nyabuk.
41013024	Aikin noutamak talak bukni, anyapmasin ning kanye imun ning akunum uplyop ura, “Aning winipnamle,” nyabuka, Allah el yupu laka nyalamuknye nabi Yesaya birye sekamuk yupu atonun winipnamle. Ati, nabi Yesaya sekamuk yupu deice nyapnusine. Ara, ‘Kiting kunuknamle. Tonda, wala dirina kum danamle.
41013025	Tonda, kurya nirya ara, im deice arye tukwak saknamle. Tonda, im deice ulul ning nirya lulukdakirye bindaknamle.’ Ayupu ara, nabi Yesaya birye sekamuk yupu nyapsine. Yesus arye nyabuk. Nyabukce, ayupu tonap, nyabuk.
41013026	Im deice aubuk ning akunum winiplyop ura, na ara Ninye Mi Koprop Atonunye, weik mikip ap, weik dirina ap, urasin teleb una ap, adeice nirya arye dua kan-kan yaniba, ninye im sirya mutuku sirya nirya arye eipnamniake.
41013027	Na yanamne talak ara, na im deice fil don nang, malaikat dopdeipniba, im sirya, mutuku sirya dana-dana nirya, Allah minop arye ‘Na mapu unamak’ tenen, wipdeiamuk nang bulubuka delilyanganamake.
41013028	Ati ara, kapye yo kita moulamle li tenepmunce kel bikilulume. Kapye yo kita diklyop ura, kapye talak ati, ‘Mok cepnamle,’ tenelulume.
41013029	Aning tenelamlum atonun, alaka nyapmasin ning nirya eipmunyop ura, ‘Sirya daknamle talak akunum dam uple,’ tenenamlume. Aik buplan dam, tikilyakirye peten-peten ubikiba, anggunce, ‘E na kwit bira na aik dam akunum yanmale,’ tenelamlum touk, anyapmasin ning akunum uplyop ura, ‘Sirya daknamle talak akunum dam uple,’ tenepnamlume.
41013030	Na dipkoprop nyapsine. Winitalak umunye nang min kum dipmamunyebuk, alaka nyapmasin ning nirya winipnamle.
41013031	Im deice ubuk ning ap, tukwak ubuk ning ap, anirya ara, kum danamle bukni, na yupu ara, tonok ning babye, kume kum danamle. Ayupu nyapmasin touk, dipkoprop nong unamle. Yesus arye ayupu nyabuk.
41013032	Yesus nyabukop ura, ayupu tonap, nyabuk. Yata nang do nirya, ‘Yesus tamubuka yanamle sum ara, asum yanamle, asum noutam ara, berentam yanamle, sintam yanamle’ tenen, kum kel bikmanto unyaka anya arye, lak kum nyaptinge. Allah el im deice fil don nang, malaikat babye, kum kel bikamika ati kum nyaptinge. Tonda, Allah el Mi Koprop, na babye kum bikse. Na Ni Allah el uk kele. Elcuk, ‘Atalak ani,’ tenelamuk touk tamubuka yanamne.
41013033	Na yanamne talak ara, kum bikiluluma ati, ‘Nun tuba malye wininyap noutam talak, nun ni minpola yalirye wenepsilyak’ tenen, anggun kanye fia moubuka unamlulume. Tonda mankau asa unmamunyak, ‘Talye karin arye yalyak’ tenen, tonda ‘Dan talak yanamsil do?’ tenen, kintinibuka dinamlulume.
41013034	Na yanamne talak anggun walwal usilye ning ati, winipmanto yupu nyapnusine. Aik deiyoknye tonok arye, yuk mutuku binulye talak ara, el fil don nang ati, ‘Fil winibuka donamlulume,’ nyabuka bokdeiplirye, tonoknye biti, “Na ni, ‘El minopce yanamle’ tenen, buplan dam kalekuka dinamnilyame,” nyalule.
41013035	Nyalamle touk, na babye, anggun ti nyapsine. Anyaik fil don nang sik deiyoknye aweik aik talilulnye tamubuka yanamalye talak kum bikinyak atonun, anggun babye, na tukwak mutuku tamubuka yanamne talak kel kum biknuluma ati, ‘Nun deiyoknye Yesus dan talak yanamle do?’ tenen, kintinibuka dinamnulume.
41013036	‘Ayam gamulamle talak do, bereklamle talak do, sintam talak do, fia lukunyan noutam talak yanamle do?’ fia kum teneluluma anya arye, kanye fia moubuka umunce kintinibuka dina uk unamlulume. Winibuka datalye unmamunya talak arye, ‘Na talye karin yanyak’ tenen, fia kintinibuka dinamnulume.
41013037	Ayupu anyapmasin touk, ninye mutuku-mutuku nirya ati, atonun nyapsine. Fia kanye moubuka kintinibuka dina uk unamnulume, nyapsine. Yesus arye el mapu ati nyabuk.
41014001	Yahudi yala nang Allah ati arina deiyok nang ap, Musa sekamuk yupu dobuka peteren deiyok nang ap, anang nirya arye, ‘Yesus tapu koubuka, yata wiribuka optibyeba, yuk nang kum kel biksitinge,’ tenebuka yupu sisikinmek. Utenenmek bukni, Yahudi yala nang Kaplina ati Kwalina sum ap, Nena Kum Roti Kwalina sum ap, liki bitinye kum upmok talak ati, anang kan-kan yuk nang arye nyabik.
41014002	“Kume, daupmale,” nyabik. Ara, ‘Kwalina talak noutamak arye yuk ninye nirya eipsikcak ati, lak akarye kum opnuyabe. Ninye fia weik wekmeka ati, Yesus obibyop ura, eipsikirye yu upliba, derepsicak,’ tenebik. Utenebik ati ara, “Daupmale,” nyabik. Nyapmeka anya arye, atalak ara, Yesus ton kum opdeyik.
41014003	Yesus ap, el mapu ap, Yerusalem mutuku batakuka, Betania mutuku binuka unmek. Yesus ara, tonoknye el si Simon, el aik bina bukmokce, din dinmok. Simon ara, min arye barye suse atouk suse, el nong nirya dilamuka ati, el si ara, ‘Simon Barye Suse Talinanye,’ nyalamik. Yesus ara, Simon aik bukmokce, din dinmok talak ara, tonok kil arye bola kat-kat makau dobuka boyayuk. Amakau fumbisik ara, nintong teleb mek, dekna fia weik mek wamuka ati, amakau kukunak arye coplobukabukce, Yesus si erena ati, el kisok deice dikeibuk.
41014004	Amek dikeibukop ura, abukmek nang kan-kan, ton nang arye yu ubuk ura, malye kanye bobikce, ayupu nyapdayik. “Anintong teleb mek, yata ati talye diklople do?
41014005	Anintong teleb mek dobuka, yuk nang ati dekmatipyop ura, yo bok weik dopropmatibye. Ara, ninye tonoknye kiting tamun tonok deice arye fil dolamlya ani, dekna dololamak touk, dopropmatibirye, bona talina kum ninye ati aripmatibye,” nyabuka nyapdayik. Nyapdayikce, akil ati, yu arye wenebik.
41014006	Wenebikba, Yesus kekebukce anang ati nyabuk. “Anggunce el ti nyana bataklulume. Na ti winipmanil ning ara, malye tenepmalumce wenepmaluma ara, yata ati do? Akil arye na ti winipmanila ara, fia telebe anya arye, na kanye deipne.
41014007	Talya bona talina kum ninye ara, anggun ap, neika ulamlumce, tenepmunye talak uk meliptume. Bukni, na ara, anggun ap, fia kum unamabe.
41014008	Akil arye ‘E, Yesus si erebuka kipnun’ tenen, el fil dopmanto ning, fil doptu ning ara, akunum winipmanile. El winipmanil ning ara, laka nyapnusine. Aminyan na opnice ura, dipnamne talak ara, na nong weipnamniyak ati, akil arye na nong kintinipdeipmanile.
41014009	Aning ati ara, dipkoprop nyapsine. Na laka teleb yupu dobuka peterelbinamak mutuku nirya ara, akil arye na nong deice nintong teleb mek dikipmanil ning ara, ‘Akil ati fia tenenamak’ tenen, fia peterelbinamake,” Yesus arye nyabuk.
41014010	Nyabukop ura, Yesus wipdeiamuk nanguk bukni, tonoknye Yudas Iskariot, ‘Anang arye Yesus olyanamak’ tenen, Allah arina ati deiyok nang, sik dam ninye yupu nyalilbiyuk.
41014011	Binuka nyabukop ura, sik anang arye kanye deibikce, fin-fin ubuk ati, “Yesus aripsiminyop ura, yo bok weika arye aripnamkiabe,” nyabik. Nyabika ati, Yudas arye ‘Yata teleb lo uplye talak arye, Yesus anang ariptinye do?’ tenelamukce, dina uk ulamuk.
41014012	Sik Yahudi yala nang arye Nena Kum Roti deiya koubuka yuna sum arye, sik apu yapu Mesir mutuku batakuka binuyik talak ara, domba obuka buplan sirya dana-dana ining likeiamik ning ara, ‘Tuba tenepnamap’ tenen, asum arye domba tonok obuka, Allah ati arilamik. Winilamika ati, Nena Kum Roti Kwalina sum deice arye, ansinibuka Yesus el mapu arye Yesus ati asipdeyik. “Anda, Kaplina ati Kwalina ning dipnamlam ning ara, dan aik kintinililbinuyap do?” nyabuka asipdeyik.
41014013	Asipdeyik ura, Yesus arye el mapu bitinye nang ati, ayupu nyabuk. “Sik Yerusalem asik dolamik noutamak binurum talak, ninye tonok mekwena weik makau takunye yok deice deibuka bobalibuk, eipnurume.
41014014	Eipdamunyop ura, el aminyan tam birumunce, el weknulye aik wekuka birumunce, anyaik deiyoknye biti asipdenururume. ‘Nun Peterena Deiyoknye birye asipdenmakile. Na ap, na mapu ap, Kaplina ati Kwalina ning dipnamap ati, an ninye asik nang wekelamak aik wekuka aning diptibye tenen, anyaik ara, dan do?’ nyabuka asipdenamrurume.
41014015	Asipderumunye ura, anye birye el aik aruma deice, lu merekuka dobuk aik, alip aik ara, nun buknamap sukum ap, din ning deipnamap sukum ap, mitik aik kintineipmak ning ara, anggunce eipnamarurume. Anyaik fum nun Kaplina ati Kwalina dipnamap ning ara, kintinibuka deipnamarurume.” Yesus arye el mapu bitinye nang ati nyabuk.
41014016	Nyabuk ura, abitinye nang arye Betania mutuku batakuka, Yerusalem mutuku birikce, Yesus nyapmok ning atonun ubuk ura, eiprikop ura, Kaplina ati dipnamek ning kintinibuka deiprik. Kintinibuka deiprikop ura, asukum uk unmarik.
41014017	Aunmarik talak ara, Yesus ap, el mapu 10 nang ap, ‘Yerusalem mutuku binuyap’ tenen, bayik talak ara, inibukce kiting kumupdongobukop ura, Yerusalem mutuku yayik.
41014018	Yayikce, sik kintinipmarik alip aik bukuka, din dinmek talak ara, Yesus arye ayupu nyabuk. “Na dipkoprop nyapsine. Na ap, bukmapce din dinmalum nang kan-kan uk bukni, tonoknye birye, na opnamaniaka ati, ninye yupu nyalilbinule,” Yesus arye nyabuk.
41014019	Nyabuk ura, sik fia bico ubuk ati, sik talima ikin kanye bobuka, Yesus ati tonok-tonok arye ayupu nyanmek. “Naio, na arye yukubkiniba opnamkiyak do?” nyabuka tonok-tonok arye Yesus ati asilanmek.
41014020	Asilenmekba, Yesus arye anang ati tamubuka nyabuk. “Na arye roti dobuka yangalin makau fumbisik likuka dinmap nang kan-kan, na mapu ululum bukni, tonoknye birye, na opnamaniaka ati, ninye yupu nyalbinamanile.
41014021	Allah yupu laka nyalamik nang arye, na ti sekamnik touk, na ara Ninye Mi Koprop Atonunye opnice ura, dipnamne. Sik Allah yupu laka nyan nang, nabi nang arye nyalamnik touk, aning uk winipnamniak bukni, na ara Ninye Mi Koprop Atonunye yukupnamnilnye bira, kum deiamtiringto ura, teleb bukni, elin, el li birye anye bira deiamrika anya arye, yukupnilibuk opnicop ura, Allah arye anye bira weik arye wenebuka opnamle,” Yesus arye nyabuk.
41014022	Yesus ap, el mapu 12 nang ap, din dinmek bukni, nena kum roti dipnuyik talak ara, Yesus arye aroti dobuka, Allah ati, “Telebe,” nyabukop ura, roti tobuka el mapu ati bokuka arinmokce, ayupu nyanmok. “Winipmanto ning ara, aroti ara, na nong atonun ulula ati dobuka diplulume,” nyanmok.
41014023	Amenyan ara, Yesus arye anggur mek makau kwebuka, tonok kintinipdeipmek ning dobuka, Allah ati, “Telebe,” nyabukop ura, el mapu nirya ati aribuk ura, amakau tonok arye dipra banmek.
41014024	Anggur mek dinmek talak ara, Yesus arye ayupu nyabuk. “Winipmanto ning ara, amek ara, na ining atonun ulula ati, dobuka diplulume. Amek ara, na ining atonun nyapmasina ara, lak nyapnusine. Ara, Allah min arye nyalilamsuk touk, ninye mutuku-mutuku nirya noutam arye ninye weik arye lyepnirye talinamne. Aning ara, ‘Diba tenepnamniak’ tenen, na opnice ura, na ining binamle. Na ining banamla ara, talye ati kume. Ara, ninye mutuku-mutuku nirya, sik malye wininyak ning ap, malye tenenyak ning ap, ati, kum daneipnirye, na ining arye lyepnamna ati, lak bikilina ati aning aripsine,” Yesus arye nyabuk.
41014025	Nyabukop ura, ayupu ton nyabuk. “Na dipkoprop nyapsine, winitalak arye deiyok koubuka, noutam talak ap, doryanamle talak ap, kanye wangalamle anggur mek tonap, fia kum dinamne. Bukni, Allah arye ninye weika arye lyeplirye, sik talima talinamle talak, sirya daknamle talak uk, ila tonap, amek dinamne,” Yesus arye nyabuk.
41014026	Yesus arye nyabukop ura, el ap, el mapu ap, sik nirya Allah mot nyabikce, Yerusalem mutuku noutam bukni, sik alip aik bukmek aik batakuka, banmek ani, Zaitun mutuku deice welebuka biyik.
41014027	Zaitun mutuku deice unmek talak ara, Yesus arye el mapu 12 nang ati nyabuk. “Anggunce na ti diba tenepmanulum bukni, ninye weika arye lyebuka, anggun talima talinamlanye, Mesiasnye bira, ‘Yesus ara, anye ulul do, kum do?’ tenen, kanye boktopsilyop ura, ilil ati, na batakuka bik-bik abuka bindopnamlume. Allah yupu laka nyalamuknye, nabi Zakaria arye sekamuk domon yupu ani. ‘Na Allah arye domba weina deiyoknye opnamne. Opnyop ura, el batakuka el domba nirya bai sakuka bindopnamak.’ Ati, nabi Zakaria arye nyalilamuk touk, anggunce na ti winipnamnulume.
41014028	Bukni, na dipmanya ani, kam bukyop ura, na minpola Galilea tam binmaniba, anggun aminyan yanamlume,” Yesus arye el mapu ati nyabuk.
41014029	Nyabuk ura, Peterus kekebukce mikip yupu arye tamubuka nyabuk. “Anang nirya ara, an batakuka bindopkiting bukni, na tonok ara, kum batakuka bikitinye,” nyabuk.
41014030	Nyabukop ura, Yesus arye Peterus ati tamubuka nyabuk. “Amio, dipkoprop nyapkine. Alukunyan ara, yim ayam like bitinye min kum kamupmalye talak ara, an babye, like winilye deice arye, ‘Anye bira Yesus ara, na walwale,’ nyabuka kunusa dopnamanilame,” nyabuk.
41014031	Yesus arye nyabuk ura, Peterus arye tamubuka mikip arye nyabuk. “Naio kume. An opkikirye, na opnitinga babye, na ara fia kum bataknamkine,” Peterus arye nyabuk. Peterus nyabuk touk, Yesus el mapu nirya babye, atouk nyanmek.
41014032	Zaitun mutuku bukni, mitik yukak Getsemani mutuku biyikce, Yesus el mapu 12 nang ati nyabuk. “Anggun abuknamalum talak ara, na yukak mitikto orbinuka Allah morolbinune,” nyabuk.
41014033	Nyabukce, Peterus ap, Yakobus ap, Yohanes ap, dobuka biyukce, ikin kanye bobukce, fia mambul ubuk ura, anang ati ayupu nyabuk.
41014034	“Na talima ikin ubuka, fia mambul kanye bopmana ati, na dipmanto upmane. Na talima uk fia dinmanila anya arye, na talima barina ati, mening dam asukum uk, mana kum, buna uk upnamalulume,” nyabuk.
41014035	Nyabukop ura, el mitik yukak kanupdongobuka biyukce, tuku deice kanupdongobuka poulbiyuk. Kanupdongobuka poulbiyuk ura, ‘Opniceba dipnaman ning ara, Allah arye lyepnutu ura, kum diptinye’ tenen, ikin ubuk ura, Allah moronmok.
41014036	Moronmok talak ara, ayupu nyanmok. “Naio, aning-aning nirya anda kanam uk ulyamnye binya arye, na opnamaniyak talak ikin upnilibuk, donmanya dipnaman ara, ‘Ance lyepnutum’ tenen, moronmakine. Bukni, na patanmanil ati tenenman ninguk kume. An min arye tenelamnuluma atouk winipmilyame,” Yesus arye nyabuka moronmok.
41014037	Morobukop ura, el mapu winilye nang unmekak tamubuka biyukce, mana uk unmekba eibuk. Eibukce, Simon Peterus ati ayupu nyabuk. “Simono anda mapmalam do? Anda kum winipmanto ati, tonok kiting mana kumce, na talima barina ati kum melipmanilam do?
41014038	Winilen ning deice arye, an ti, ‘Elda malye uptue’ tenen, piripdenamakile anya arye, kanye moubuka dilamince, Allah morona uk unamlyame. An kanye talima noutamak ara, ‘Winiptinye,’ tenelyam bukni, an nong mikip kumanya arye, dipkoprop kum uptume.” Yesus arye Peterus ati nyabuk.
41014039	Nyabukce, ila tamubuka mitik yukak biyukce, asum talak Allah moronmok touk, ila tamubuka tonap, moronmok.
41014040	Morobukop ura, tamubuka el mapu winilye nang mapmekak yayuk. Wi fia weik unmok ati, sik mana uk unmek. Winininmeka ati ara, sikce, ‘Yesus el nyapmok ning ati ara, yata yupu tamubuka nyaptibye do?’ tenen, kanye walwal ubuk ura, tunimana uk unmek.
41014041	Yesus ara, like winilye ning binabuka ani, tamubuka yayukce, el mapu mapmeka eibuk. Eibukop ura, el mapu ati nyabuk. “Anggun tuba mana uk unmalum do? Akunuma. Na ona ati dobuka bobinuniyak talak akunum uple. Dipdelulume, na ara Ninye Mi Koprop Atonunye bira, na ona ati, ninye yupu akunum nyamuka anya arye, malye wininyak nang aripnunile.
41014042	Aning ati ara, anggun buklulume, binuyabe. Na laka nyalbananye akunum yanganmale,” nyabuk.
41014043	Yesus ayupu tuba nyanmok talak ara, Yesus el mapu kan-kan ulamuk bukni, yuknye tonok, el si ara, Yudas Iskariot, elce Yesus dam tikilyayuk. El menekuka yangayukbuk, el balye tam ninye weik ap, yin talin nang ap, bulubuka yayik. Ayayik nang ara, Yahudi yala nang sik deiyok nang, wisi nang ap, Allah arina ati deiyok nang ap, Musa sekamuk yupu peterena deiyok nang ap, arye, ‘Yesus tomobuka boyanamsulume,’ nyabuka yupu nyanmeka ati, parang ya ap, ninye on yo kama ap, dobuka yayik.
41014044	Yesus laka nyalbananye birye, Yahudi yala deiyok nang ati nyabuk yupu ara, ani. Yudas Iskariot arye nyabuk. “Na tenepce arye talye mutupnamnanye bira, Yesus el uka. ‘Anye bilyak’ tenen, taruk talipmunce, el noutam deibuka ninye weik arye melibuka bobilulume,” nyabuk.
41014045	Yudas arye ayupu nyapdeibuk ati, adip aryuk Yesus dam yayukce, “Na naie,” nyabuka Yesus ati mutubuk.
41014046	Mutubukop ura, ayanmek nang mikip arye Yesus talibik.
41014047	Talipdobikba, amining dam anyuk tikmoknye tonok arye, el ya lin ning fumbisik danerye, ya dobukabukce, Allah arina ati weik deiyoknye, el amutam afil donanye tonok, el amul takwetebuk.
41014048	Atalak ara, Yesus arye ayanmek nang ati nyabuk. “Anggunce na ti, ‘Amutuku talinyak nang obuka sirya daknamal’ tenen, ‘El deiyok koubuka el mapu bobinmale,’ tenepmanulumce, parang ya ap, ninye on yo kama ap, dobuka tomolyanmalum do?
41014049	Atalak-atalak nirya, Allah ati arinyap aik dam peterelamsi bukni, kum tomonululume. Bukni, Allah arye nyalilamukbuk, Allah yupu sekamik nang sekeiyamik touk upnula ati, winipnulume.” Yesus arye el tomolyanmek nang ati nyabuk.
41014050	Nyabukop ura, Yesus el mapu nirya, ilil ubuk ura, sik nirya arye batakuka, bai tam sakuka biyik.
41014051	Yesus bobanmek talak ara, Yesus aminyan tam yanganmoknye, namin ongon aling cang ning ongopmok ara, aongon aling talibik ura, ilil ati, ongon aling kwiriplobuka nong dem bik-bik abuka biyuk.
41014053	Yesus talibuka tomobik nang arye, Allah arina ati, weik deiyoknye, ‘El aik dobinuyap’ tenen, Getsemani mutuku arye el aik bobiyik. Bobiyik talak ara, Yahudi yala nang, sik deiyok nang, wisi nang ap, Allah arina ati deiyok nang ap, Musa sekamuk yupu peterena deiyok nang ap, ‘Yesus ati yupu lipsisikuka bokeipnamap’ tenen, bulubuka yayik.
41014054	Yesus minopce bobanmekop ura, Peterus ara, aminyan yayuk. Ara, Allah arina ati weik deiyoknye, el aik dam yayukce, yin talin nang uku sekuka peikinmekak yanuka bukuk. Bukukce, el babye, uku peikinmok.
41014055	Allah arina ati deiyok nang nirya ap, yupu bokolina deiyok nang ati, Sandeheren nyalamik nang ap, anang nirya arye, min arye ‘Yesus opnamabe,’ tenelamika ati, atalak babye, utenenmek. Sikda, yuk nang arye, “Yesus el malye ulul ning ara, ani, ani,” nyaptingbuk, kekeptibyop ura, ‘Ayupu deice arye Yesus optibye’ tenen, tenenmek. Utenenmikba, yuk talye wekmek nang arye ayupu nyanmekbuk, ‘El opmanto deiyok ning ara, dan do?’ tenen, kekelenmek. Kekelenmek bukni, ninye wenena ati deiyok kum upmokba kum kekebik.
41014056	Ninye yuk-yuk weik arye talye yupu uk nyanmek bukni, yupu neiktoto atonun kum nyanmeka ati, ‘Ninye wenena ati deiyok aupmalba, optibye,’ tenepmanto yupu kum nyanmeka ati, kum kekebik.
41014057	Kum kekebikba aminyan ara, yuk nang arye tikuka, el Yesus ati minina yupu nyabik. “Yesus arye ayupu nyabuk ura, kekebupu ara, ani.
41014058	Yesus arye nyapsuk. ‘Allah arina ati, ninye taruk arye domikbuk Yahudi yala nang arye arilbalulum aik ara, na arye uluplobuka, like winilye sum akunum uplyop ura, yuk ning ton punubuka dopnamne. Yuk ning punubuka dopnamne,’ Yesus arye ayupu nyabuk ura, kekebupe,” nyabik. (Ayupu nyabik nang ara, Yesus arye “Anyaik uluplopnamle,” nyabuk ning ara, ‘Domon yupu deice arye nyabuk,’ ning ara bita moubuka kum tenebika ati, ayupu nyabik.)
41014059	Ayupu nyanmek talak ara, asum nyanmek nang sik yupu yuk-yuk nyanmeka atouk, sik anang babye, yupu yuk-yuk nyanmek.
41014060	Yuk-yuk nyanmekbuk, Allah arina ati, weik deiyok nang, awekmek nang sik urasin dam tikukabukce, Yesus ati ayupu nyabuka asipdeyuk. “Anang arye malye yupu nyapmakiyak yupu ara, dan do? Ance tamubuka yupu ton kum nyapnalam do?” nyabuka asipdeyuk.
41014061	Asipdeyuk bukni, Yesus ara, yupu tonap, tamubuka kum nyabukce, tunimana uk ubuk. Winibukba, ila tonap, Allah arina ati, aweik deiyoknye birye, Yesus ati asipdeyuk. “Ninye weik lyeplirye sik talima talinamle deiyoknye, Mesias nyanyapnye bira, an aulyam do?” Tonda, “Si erekinyapnye malye winin ning fia kum winilulnye, Fia Etekdopnye Allah ara, anuk el Mi Koprop ulyam do?” nyabuka asipdeyuk.
41014062	Asipdeyukop ura, Yesus arye tamubuka nyabuk. “Anyapmanilamnye bira, na tia. Na Ninye Mi Koprop Atonunye, Allah el Fia Mikipnye, el sirik tam bukniba eipnamnulume. Eipnamnulum talak ara, im deice arye dua kan-kan koulukuka yanganye talak eipnamnulume.” Yesus arye nyabuk.
41014063	Yesus arye ayupu nyabukop ura, Allah arina ati, aweik deiyoknye birye, Yesus nyapmok yupu kekebukce, ayupu ati yu weik ubuk ura, el ongon aling kwiliklobukce ayupu nyabuk.
41014064	“Yuk nang arye tonap, nyanuyak yupu ara, nun patana kume. El ayupu nyapmal deice arye, ‘Na ara, Allah atonunye unune,’ akunum nyapmasile. Ayupu nyapmale deice arye Allah ati akunum yanipmal anya arye, anyapmal ning wenena ati ara, yatato wiripnamap do? Anggun abulupmalum nang babye, yata tenepmalum do?” nyabuk. Nyabuk ura, ayupu bokolina deiyok nang, sik Sandeheren nang nirya arye, “Akunuma, anye birye, ‘Nada Allah el Ninye Lyena Deiyoknye bira, na tia. Na aunune,’ nyapmal deice arye, ‘Nada Allah atonunye,’ nyapmasile. Ayupu nyapmal ara, fia malye yupu nyapmale ati, adeice arye el ti talye lup parabuka optibye,” nyabik.
41014065	Nyabikop ura, ton nang arye Yesus nong deice si maka tululinmek. Ton nang arye Yesus el asing, ongon aling arye kitibuka lelipdongopmekce, anang nirya arye taruk pinibuka, Yesus el nong deice taruk arye bupra onmek talak arye, ayupu nyanmek. “Aminyan upnamle ning laka nyananye, nabinye ulyama anya arye, yatanye birye opmakil do? Ance laka nyapsilyame,” nyabuka, Yesus ati nalinmek. Nalinmekop ura, anyaik yin talibuka kalikna nang arye, Yesus dobuka banmekce taruk arye bokuka opobanmek.
41014066	Yahudi yala nang Allah arina ati, sik weik deiyoknye, el aik dam Peterus unmok talak ara, aweik deiyoknye, el fil don kil tonok Peterus unmokak yayuk.
41014067	Yayukop ura, Peterus uku peikinmokbuk, akil arye Peterus dinmokce, el urasin ati bita maka meilenmok. Bita maka meilenmokce, ‘Anye bira, Nasaret mutuku nang arye deiamiknye, Yesus ara, el melinanye, akunuma,’ tenebukce ayupu nyabuk. “An ap, aNasaretnye ap, neika ulamrurume,” nyabuk.
41014068	Nyabuk ura, Peterus arye tamubuka akil ati nyabuk. “Anyapmanilam yupu ara, deiyok yata ati nyapmanilam do? Na kum tenepmane. Anyapmanilamnye bira, na walwale,” nyabuka kunusa dobukce, anyaik ongobuka wiyamik poka buplan dam tikilbiyuk.
41014069	Abinuka tikabukba, anyanmok kil ila tonap, eibukce, awekmek nang ati ayupu nyabuk. “Anye bira, Nasaretnye ap, melibuka ulamik nang ara, tonoknye ton atikmale,” nyabuk.
41014070	Nyabuk ura, Peterus ayupu kekebukce, “Anye bira, na walwale,” nyabuka kunusa dobuk. Kunusa dobuk ura, sik nirya daunmekani, Peterus ap, tikmek nang arye, Peterus ati, ila tonap, nyabik. “Anda, Galilea tam ulyamnye biti, anye bira el melibuka balamlum nang ara, an akunuma,” nyabik.
41014071	Nyabikop ura, Peterus yupu mikip arye tonap, filibukce nyabuk. “Anyapmanulumnye bira, dipkoprop fia na walwale. Na nyapmasin yupu ara, tilila nyapsitinyeto ura, Allah arye opnutue,” nyabuka ayupu atonun yupu ton weika arye nyanmok.
41014072	Peterus el ayupu deiya koubuka nyanmok talak ara, adip aryuk yim ayam arye, like bitinye ning kamubuk. Ayam yupu nyabukop ura, adip aryuk, Yesus arye Peterus ati nyapmok yupu ara, Peterus ila tonap, tenebuk. Se, Yesus arye, “Yim ayam like bitinye min kum kamupmalye talak ara, ‘Anye bira na walwale,’ nyabuka, like winilye deice arye kunusa dopnamanilame,” nyapmok touk, ‘Akunum winipmane,’ tenebukce, el kanye talima fia ikin ubuk ura, weik arye engenmok.
41015001	Yin talin nang arye, ‘Yesus weik opnamap’ tenen, bobiyik ura, Yahudi yala nang Allah arina ati, weik deiyok nang ap, Musa sekamuk yupu peterena deiyok nang ap, Yahudi yala nang, yuk deiyok nang wisi nang ap, alukunyan noutam nirya ara, sik yupu weika arye talinmeka ani berekuk. Ayupu talipmek nang ara, sik Yahudi yala nang yupu bokolina deiyok nang ati, Sandeheren nang nyalamik. Anang nirya yupu weik talipmekce berekukop ura, “Winira, Yesus opnamabe,” tenebuka nyabik. Akunum tenebikop ura, Yesus tapu koubuka, Yudea tam talyamuk ninye deiyoknye, el si Pilatus dam bobiyik. Ara, ‘Pilatus arye yupu lipsisikuka bokeipnul’ tenen, bobinuka aribik.
41015002	Bobinuka aribikbuk, Pilatus arye Yesus ati asipdeyuk. “Yahudi yala nang sik weik deiyoknye ati, Raja nyanyaknye bira, an aulyam do?” nyabuka asipdeyuk. Asipdeyuk ura, Yesus arye tamubuka nyabuk. “Diba anyapmanilam touk unune,” nyabuk.
41015003	Nyabuk ura, Allah arina ati deiyok nang nirya arye, ‘Pilatus kekeplirye diba tenepnamal’ tenen, “Yesus el malye ulul ning, ani, ani,” nyabuka weika arye lulubuka nyanmek.
41015004	Sik minina yupu weika arye nyanmeka ati ara, Pilatus arye ila tamubuka tonap, Yesus ati asipdeyuk. “AYahudi deiyok nang arye an ti, ‘El malye ulul ning, ani, ani,’ nyabuka weika arye nyanmakiaka anya arye, an bidamnye arye yupu tamubuka nyapmince sik yupu kum seknamalam do?” nyabuka asipdeyuk.
41015005	Asipdeyuk bukni, Yesus arye yupu tamubuka kum nyanmokce, tunimana uk unmoka ati, Pilatus arye, ‘Se, el ilil kum unmala ara, yata kanye bopmal arye do?’ tenen, ngalukuk.
41015006	Ura, Yahudi yala nang Kaplina ati Kwalina talak noutamak arye, amutuku talyamik nang arye wenena aik dongolamik nang kan-kan bukni, ninye nirya arye, ‘Anye bira loplobuka aripsilyame,’ nyapne anye binyuk, amutuku talyamuk deiyoknye, Gubernur arye nyapdeipne touk, tonoknye wibuka loltakalamik.
41015007	Orkiting tamun deice yuk nang arye, ‘Nun Yahudi mutuku talyamsik nang, Roma mutuku nang obuka daknamap’ tenen, olamik talak ara, ninye tonok, el si ara, Barabas, elce ninye ton obuk. Ninye obuka ati, wenena aik dongamikba, wenena aik tuba unmok.
41015008	Kiting tamun nirya Kaplina ati Kwalina talak arye, ninye tonok loltaklamika anya arye, ninye weika arye Pilatus dam yayikce, “Nunce tenepmapnye, tonoknye lobuka aripsilyame,” nyabuka morobik.
41015009	Allah ati arina deiyok nang arye utenebik. ‘Kume, sik yuk nang arye, Yesus el yupu kekebikirye, nun bataksicak,’ tenelamikce, Yesus ati, ‘Nun like,’ tenelamikce kanye erebuka talima bokolilamik. Sik talima bokolilamik ning ara, Pilatus akunum kel kiyamuka anya arye, ‘Anang arye, “Yesus akunum opdeipsilyame,” nyapmanika, deiyok ani,’ akunum tenebuk. Aning akunum kel kiyamuka anya arye, awekmek nang arye “Ninye loplopsilyame,” nyabuka, el dam morolyanmek nang ati asipdeyuk. “Yahudi yala nang, sik weik deiyoknye, Raja nyanyaknye bira, ‘Yesus lopdongopsutu’ tenen, patapmasilbuk, yanuka moropmanulum do?” nyabuka asipdeyuk.
41015011	Pilatus arye ayupu nyabuka asipdeyuk bukni, el dam ninye weik wekmeka kan-kan, Allah arina deiyok nang arye, yuk nang ati, “Anggunda nyanamlulume. ‘Barabas el uk lopdongopsilyame,’ nyabuka moropnamlulume,” nyabuka yupu akunum nyapdeibik. Nyapdeibika deice arye, awekmek nang nirya arye, “Barabas lopdongopsilyame,” nyanmek.
41015012	Nyanmekbuk, Pilatus arye tamubuka nyabuk. “Aning ati ara, sikce Yahudi yala nang sik weik deiyoknye biti, Raja nyanyaknye, anye bira Yesus ati ara, na adip aryuk yata wiripnun do?” nyabuka asipdeyuk.
41015013	Nyabukop ura, sik awekmek nang nirya arye, weik yupu nyanmek. “Ance nyapminba, yin talin nang arye anye bira dobuka wanwanun yo deice deibuka opnuyake,” nyabuka yupu weik arye nyanmek.
41015014	Nyanmekbuk, Pilatus arye tamubuka nyabuk. “Yata ning deiyok ati opnuyak do? Nun amutuku talilamap nang arye, deiyok kum winipmalambuk ninye talye lup parabuka kum onyabe. Ati, nunce, ‘Aning, wininamlulume, aning ara, kum wininamlulume,’ nyalinyap yupu, peraturan yupu ara, dan yupu yanisilya ati opnuyak do?” nyabuk. Pilatus arye nyabuk bukni, sik awekmek nang nirya arye, ila tamubuka tonap, weik yupu arye nyanmek. “Ance nyapminba, sik yin talin nang arye wanwanun yo deice deibuka opnuyake,” nyanmek.
41015015	Pilatus el kanye ara, ‘Awekmek nang nirya ati, sik pataplye ning na arye aripnyop ura, kanye deipnamniyake,’ tenebukce, Barabas lopdongobuk ura, talye biyuk. Barabas ara, talye biyuk bukni, Yesus el uk ara, Pilatus arye el yin talin nang ati nyapdeibuk ura, Yesus dobuka, ninye on ning arye onmek. Onmeka ani, yuk nang arye Yesus dobuka, ‘Yuk yin talin nang arye Yesus dobuka wanwanun yo deice delilbinuyak’ tenen, aribik.
41015016	Ayin talin nang arye Yesus dobuka, Pilatus el weik aik fumbisik bobiyik. Pilatus el weik ninye deiyoknye aik si ara, Praetorium aik nyalamik. Anyaik bobiyika ara, ‘Nun neiktoto yin talinyap nang nirya yanuyak’ tenen, yukubik ura, nirya bulubuka yayik. Ayayik nang yupa nirya ara, 600 nang yayik.
41015017	Sik yayikop ura, Yesus nalibuka akutuna ati, atalak ara, weik ninye deiyok nang dekna weik mirin ongon aling ongolamaka atonun, Yesus el nong deice aongon aling ongopdeibik. Winibikce, tace weik ning kwanibukabikce, Yesus el kisok deice angnuprongobik.
41015018	Winibikop ura, Yesus el nalibuka akutuna ati, weik arye ayupu nyanmek. “Naie, Telebe. Yahudi yala nang, sik weik ninye deiyoknye Raja ulyame,” nyabuka nalinmek.
41015019	Nalinmek talak ara, kama doprobikce, el kisok deice ona uk unmek. Ona uk unmekce, el nong deice si maka tulunmek. Tonda, ‘Ninye arye weik deiyok nang ati si erebuka kilamak touk, ubibirye, nalinuyap’ tenen, kutam tuku dipdongobuka tikapna, bukapna kinmek.
41015020	Atalak nirya wininmeka ani, Yesus ati weika arye nalibuka akutunmekop ura, atalak el nong deice ongopdeipmek mirin ongon aling ara, kwiribuka batakikce, el bidamnye ongon aling ara, ila tamubuka ongopdeibik. Winibikce, ‘Wanwanun yo deice deibuka opnuyap’ tenen, Yesus dobuka bai tam bobiyik.
41015021	Yesus wanwanun yo deice deipnameka ati, bisik banmek talak ara, tonoknye el si Simon Kirene mutukunye buru unmoka ani, bisik noutam yangayukak, eipdayik. Simon el mapu ara, tonda Aleksander, tonda Rufus deiamuk. Yin talin nang arye Yesus bobanmebuk, Simon ap, eipdayikop ura, Yesus el wanwanun yo ikin ati, “Ance adip aryuk awanwanun yo tongotaku bilyame,” nyapdeibik ura, Simon arye ayo takupdakuka bobiyuk.
41015022	Simon arye ayo tomongobuka bobanmok ak, bisik banmek ani, mutuku si Golgota mutuku biyik. Golgota nyalamik ning ara, amutuku urasin ara, ninye kisok yok atonun wamuka mutuku ati, asi silamik.
41015023	Golgota mutuku deice biyikop ura, Yesus wanwanun yo deice deipnuyika ati, anggur mek kanye wangalamak ning ap, ‘Uk diplyak’ tenen, sekelongon obat si ara, mur ap, tabakuka Yesus aripdeyik bukni, Yesus arye amek kum dibuk.
41015024	Kum dibukop ura, wanwanun yo tuku deice deibuka, Yesus el nong ayo deice alibuka deibikce, taruk dana-dana deibikce, paku dakik. Tonda, el yan tonok ak ansinibuka deibikce paku dakik. Winibikop ura, Yesus el nong wanwanun yo deice deipmek yo ara, erebuka tuku lukmeka fumbisik erebuka dopkwetebik. Yesus el ongolamuk ongon aling kwiriplopmeka ara, ‘Yatanye dopropnamle do?’ tenen, sik kil-kil nyana deice arye, el si undian kil-kil nyabukabikce, Yesus el ongon aling bokuka doprobik.
41015025	Yesus wanwanun yo deice deibik ara, ninye buru balamak kitingto, berentam toupne kiting, jam sembilan atonun akunum ubuk ura, wanwanun yo deice deibik.
41015026	Ninye arye, ‘Yesus el malye winibuk ning deiyok ara, ani’ tenen, yo lakase deice surat sekuka deibikce, ayo lakase ara, Yesus el kisok deice tam deibik. Surat sekik ning ara, atia. ‘Yahudi yala nang sik weik ninye deiyoknye Raja ani,’ sekuka deibik.
41015027	Yesus wanwanun yo deice deipmekak ara, ubula dolamrik nang bitinye, tonye bira sirik tam, tonye bira kwanim tam, yuk wanwanun yo deice dana-dana deibik.
41015028	Ubula dolamrik nang dana-dana tam deipmekak deice arye, Allah el yupu laka nyalamuknye nabi Yesaya sekamuk yupu, domon yupu deice Mesiasnye biti nyabuk ning ara, nong dipkoprop akunum ubuk. Nabi Yesaya arye Mesiasnye biti nyamuk yupu ara, ani. ‘Anye ap, ninye yupu yaniltan nang ap, ansinibuka deibike,’ Yesaya arye nyabuk.
41015029	Yesus wanwanun yo deice deipmekak banmek nang arye, Yesus ati malye yupu nyanmekce, ‘Merekuka onmake’ tenen, taruk duk duklabuka kaisunmek. Kai sunmekce ayupu nyanmek.
41015030	“Ura, akunum winipmakiak atia. Anda, ‘Allah ati arilbalamak aik, el si erena aik uluplopmanya ani, like winilye akunum uplyop ura, yuk ning ton punubuka dopnamne,’ nyaminye ati, winitalak wanwanun yo deice lyepdamince, tukwak saklyame,” nyanmek. Nyabuka weik yupu nyanmekce, nalinmek.
41015031	Atalye banmek nang nyanmek touk, Allah ati arina deiyok nang ap, Musa sekamuk yupu peterena deiyok nang ap, sik anang arye, sik babye, Yesus ati, ngilikinmekce akutunmek. Sik nyaldanmek yupu ara, ani. “Yesus arye yuk nang ati melibuka lyelamuk bukni, elce el bidamnye ati, kum lyepdatue.
41015032	Ninye mutuku-mutuku nirya kan-kan, ninye weik lyeplirye sik talima talinamlanye, Mesiasnye, Yesus ulamtuto ura, wanwanun yo deice lyepdaturye, tukwak kutuksaktu ak, eiptibye. Aning eiptibyop ura, anye biti ara, diba teneptibye. Elda Yahudi yala nang, nun weik ninye deiyoknye Raja ulamtuto ura, koulukuka yatuak eiptibirye, diba teneptibye,” nyabuka nalinmek. Sik anang nirya nalinmek touk, Yesus noutam dana-dana tam wanwanun yo deice deipmek nang bitinye arye, Yesus ati malye yupu weika arye yanmarik.
41015033	Berentam toupne kiting deice arye, Yesus wanwanun yo deice deipmekbuk, daupmok ani, kiting dukduk jam dua belas atonun akunum ubuk ura, amutuku nirya inibukce kuna dakuk.
41015034	Inibukce kunukmokani, kiting winilye ton akunum ubukop ura, sintam jam tiga atonun akunum ubukba, Yesus weik yupu arye nyabuka ngalukuk. Elce Aramaik yupu deice arye nyabuk ning ara, ani. “Eloi, Eloi lama sabaktani,” nyabuk. Anyabuk yupu deiyok ara, ani. Ara, “Na Ni Allah, na Ni Allah yata deiyok ati luba kibuka batakmanilam do?” nyabuka ngalukuk.
41015035	Ayupu nyapmok talak ara, amining dam tikmek nang noutam ara, ton nang kekebikce, “Ura, anggun kekeplulume. Yesus arye Elia si sisibuka yukunmale,” nyabik.
41015036	Yesus ayupu nyabuk ura, tonoknye bik-bik abuka biyukce, mek tu lon ning yo siring kiknya dikdongobuka, anggur mek sik ning ‘Yesus dipnul’ tenen, mek busubuka Yesus si babol dam aribuk. Aribukce ayupu nyabuk. “Aning-aning una kum dauplye. Allah yupu lakak nyalamuknye, ‘Nabi Elia arye wanwanun yo deice arye doropnul do?’ tenen, dinuyabe,” nyabuk. (Yesus “Eloi, Eloi,” nyapmok yupu ara, moubuka kum kekepmoka arye, ayupu nyabuk.)
41015037	Winibukba, Yesus weik arye ngalukuka, malye nyabukce, adip aryuk dibuk.
41015038	Yesus dibukop ura, adip aryuk Allah ati arilbalamik aik, el si erena aik noutamak, ‘Talye ninye ara, Fia Teleb Aik fum mem aik anya arye kum weknamake’ tenen, wilibuka lapkwecamik cang butum aling ara, el bidamnya aryuk deice tam arye kwilikuka dana-dana kibuk.
41015039	Yin nang yupa weik, 100 nang talyamuknye, Yesus wanwanun yo deipmekak deice tam tikmoka anya arye, Yesus weik arye ngalukukce, el dipmok talak winibuk ning nirya eibukce, ayupu nyabuk. “Se, anye bira, dipkoprop Allah el Mi Koprop ulamuke,” nyabuk.
41015040	Yesus wanwanun yo deice opmek talak ara, kilapu ton mitik yukak arye tikuka dinmek. Anirya dinmek kilapu noutam arye, akilapu si ara, ani. Magdalena mutuku kil, el si Maria ap, wel ulamuknye Yakobus ap, Yoses ap, deibuk kil, el si Maria ap, ton kil el si ara, Salome ap, unmekce dinmek.
41015041	Akilapu nirya ara, Yesus Galilea tam balamuk talak ara, el ap, melibuka balamikce, el patana ning dina do yata ning do nirya, sikce melibuka arilamikce fil dolamik. Ton yuk kilapu weik ton, Yesus Yerusalem mutuku welebuk talak ara, sik ap, welepmeka anya arye, sik aunmekce dinmek.
41015042	Yahudi yala nang arye Allah si erena ati, ‘Fil dona kum aniryuk, dikdik sena ati, Sabat sum deice Allah el si uk erepnamap’ tenen, dikdik selamik sum upnamoka ati, sik kintinilamik sum akunum ubuk.
41015043	Kintinibuka delin sum akunum ubuka anya arye, ambusum kum fil dopmanto sum ati, inibuk ura, tonoknye el si ara, Yusuf Arimatea mutukunye, ilil kum asa malye kibuka, elce, ‘Pilatus dam binuka moropnyeba, Yesus el nong aripnunil’ tenen, Pilatus dam morolbiyuk. Yusuf Arimatea ara Yahudi yala nang, sik yupu bokolina deiyoknye ton ulamukce, Sandeheren nang ap, fil dobuka ulamik. Yusuf ara, Sandeheren nye ulamuk bukni, el babye, ‘Allah arye ninye mutuku-mutuku nirya noutam arye ninye weik lyeplirye, sik talima talinamle talak yanamle’ tenen, Yesus ati diba tenebuka kintinibuka dilamuknye ulamuk.
41015044	Yahudi yala nang ara, ninye dipnop ura, keil deiya fumbisik weilamik. Sik nirya winilamika ati, Yusuf arye, ‘Yesus el nong aripnilyop ura, keil deiya fumbisik weilbinune’ tenen, Pilatus ak morobukop ura, Pilatus arye, ‘E, Yesus ara, minopce akunum dipmal daribe,’ tenebukce lukdayuk. Lukdayukce, yin nang yupa 100 talyamuknye, ‘Eipdarikce lakak nyabuka laka nyapnunil’ tenen, yukubukce, Yesus wanwanun yo deice deipmekak uk dilbiyuk.
41015045	Pilatus arye anye biti yukubuk ura, anye bira dipdeyukce, “Dipkoprop akunum dipmaue,” nyabuk ura, Pilatus kekebukop ura, Yusuf ati, “Telebe Yesus el nong dobuka daweilbilyame,” nyabuk.
41015046	Pilatus arye nyabuka ati, Yusuf ara, namin teleb ongon aling dekukce, wanwanun yo deice arye, Yesus nong dobuka, anamin ongon aling arye kitibuka, keil lukamika fumbisik dongobuk. Dongobukce, keil deiya fum ara, yuk weik pala keil bongopnin banmoka ani, buplan tirikdongobuk.
41015047	Yusuf arye Yesus el nong dongobuka weipmokak ara, Maria Magdalena ap, Yoses el lin Maria ap, sikce ton eiprik.
41016001	Sik nirya damabuka unmekani, Sabat sum akunum ubukop ura, Maria Magdalena ap, Yakobus el lin Maria ap, Salome ap, awinilye kilapu nintong teleb ning, ‘Yesus el nong deice dikuka likeipnuyap’ tenen, dobuka bobiyik.
41016002	Minggu sum berentam berekel taknop arye, awinilye kilapu Yesus weipmokak binuka, ‘El nong deice nintong teleb ning dikuka likeipnuyap’ tenen, bisik banmek talak ara, asipdanin banmek.
41016003	“Yatanye birye Yesus wein dam buplan tirikmok keil bongobuka dopkwetepsutu ak, Yesus el nong eiptibye do?” nyabuka asilelanmek.
41016004	Asipdandeyikce kanipdongobuka banmek bukni, erebuka dildeyikbuk, weik pala keil ara, akunum bongopmokak eibik.
41016005	Eibikce, keil deiya fumbisik yanuka wekik. Wekikce, dileyikbuk, sirik tam ara, kamnye tonok, fia kurun ongon aling ongobuka bukmokbuk eibikce, lukdanuka ilil ubuk.
41016006	Lukdana ilil ubuk ura, anye birye akilapu ati nyabuk. “Anggun lukdanuka ilil una meme. El asukum kum unmale. El akunum kam bukmale. El nong deipmanguak ara, dipdelulume. Anggunce enmalumnye bira, fia asukum kum ulule.
41016007	Asukum kum unmale ati, elce wipdeiamuk nang, sik 11 nang ap, tonda Peterus ap, ati, ayupu laka nyalbinululume. ‘Yesus arye, ‘Wininamne,’ nyapdeipsuk touk, el minopce Galilea tam binmalibuk, anggun aminyan bimunyeba, el ap, ansinibuka epdanamalum,’ ati ayupu nyabuka laka nyalbilulume,” nyabuk.
41016008	Anye bira ayupu nyabukop ura, awinilye kilapu arye kanye bokdayukba, ilil weik ubuka ati yok sirim talibuk. Keil deiya fumbisik kubukabikce, buru tam bik-bik abuka biyik. El nyabuk yupu nirya kekebuka tenebikce, ilil weik ubuka ati, sikce yuk nang ati kum laka nyabik.
41016009	Ura, Minggu sum berentam berekel takne talak ara, Yesus talye karin arye, tonok kil el si ara, Maria Magdalena, akil damak panabuka tikilyayuk. Yesus kam bukmokbuk, yuk nang nirya arye min kum eipmek talak ara, minopce Maria Magdalena dam, Yesus talye karin arye tikilyayuk ura, eibuk. Akil Maria ara, minop talak tek barye isa arye, el talima noutam talyamikba, atalak kum bukni, Yesus min arye aisa akunum yakuka dopkwecamuk.
41016010	Yesus arye Maria dam tikilyayukak eibukop ura, Yesus ap, melibuka balamik nang unmekak biyuk. Anang ara, Yesus dibuka ati, kanye imun kanye bobuka, malye nyabuka engenmek. Sik engenmekak Maria binuka, elce Yesus eipmok ning ati laka nyabuk.
41016011	Maria arye, “Yesus akunum kam bukmalbuk na arye eipmane,” nyabuk bukni, sikce anyapmok yupu kekebuka diba kum tenebik.
41016012	Yuk talak Yesus el urasin ara, mitik yuk kibukabukce, el wipdeiamuk nang, bitinye nang bisik banmarika noutamak, Yesus talye karin arye panabuka tikilyayuk.
41016013	Tikilyayuk ura, sik akunum eiprikce, tamubuka sik kayapu, sik 9 toupne barye nang ati, binuka laka nyaprik ak, kekebik bukni, sik bitinye nang nyaprik babye, diba kum tenebik.
41016014	Daunmeka ani, yuk talak ara, Yesus arye 11 wipdeiamuk nang din dibuka wekmek aik noutamak, Yesus talye karin arye panabuka tikilyayuk. Tikilyayukce asebelas nang ati wenebuk. Ura, Yesus min kum obik talak, kam ulamuk talak arye, ‘Na dipmanya tamubuka kam buknamne,’ nyalamukbuk sik mitikto uk diba tenelamika anya arye, el akunum dibukop ura, sikce, ‘Kume, akunum dipmale,’ tenebika ati wenebuk. Ton ning ara, Yesus akunum kam bukukbuk, eibik nang, weika arye laka nyanmekbuk, malye kibuka, mankau kanye bobukabikce, diba kum tenepmek ning ati wenebuk.
41016015	Atalak ara, Yesus elce wipdeiamuk nang, awekmek nang, sik 11 tuba unmek nang ati ayupu nyabuk. Anggunda mutuku sirya im sirya nirya ap, mutuku-mutuku nirya ap, na laka teleb yupu, ninye lyena yupu dobuka peterepra balamunyebuk, ‘Mutuku sirya im sirya unyak ninye nirya ayupu kekenamak’ tenen, peterelbilulume.
41016016	Peterelbimunyebuk, yata kil do, yatanye do nirya, na yupu diba tenebikce ura mek dongopmunyop ura, Allah arye aninye lyenamle. Bukni, yata nang do nirya, na yupu diba kum tenebikceop ura, Allah arye aninye ati, el dam kum dobuka deipnamle. Fia weneplirye, yukak dopkweteplibuk, sik ap, el ap, neika fia kum unamake.
41016017	Na ti diba tenepniak nang ara, yuk nang arye, ‘Allah el mikip deice aryuk fil donyake, tenepnamak’ tenen, na mikip aripnibuk, ninye kum winipmanto ning wininamak ning ara, ani. Ninye talyamlye isa ara, na si deice aryuk yakuka dolkwetenamake. Tonda, sik kum kel bikamice yupu bukni, Allah El Dib Kanye arye el mikip ariplibuk, yuk mutuku yupu deice arye nyanamake.
41016018	Tonda, ninye on kwatima sik taruk deice talinamak bukni, kum dipnamake. Tonda, ninye dinmek, el si racun dibicop ura, uk kum dibuka kum dipnamake. Tonda, uk din ninye, sik nong deice taruk deibuka, Allah morobikceba, Allah arye aninye kweteplyop ura, aninye kam unamake. Yesus arye el mapu 11 nang ati nyabuk.
41016019	Nun ni Yesus arye ayupu nyabukop ura, el mapu adinmek bukni, Allah arye Yesus el nong dobuka bobiyuk ura, im deice welebuk. Yesus welebukop ura, ‘Allah ap, aning-aning nirya fia talinamnam’ tenen, Allah el taruk sirik tam bukukce im deice tuba ei ulule.
41016020	Yesus im deice akunum welebukop ura, el yupu kekebuka dobolbalamik nang arye, amutuku-amutuku nirya el laka teleb yupu dobuka peterepda balamik. Yuk nang arye, ‘Ara, Allah yupu dipkoprop tenepnamak’ tenen, sik peterepda balamik talak nirya ara, Allah el mikip weik aryamukbuk, ninye kum winipmanto ning, weik mambul fil dolamik ura, elilamik nang arye, ‘Sik nyasikce yupu ara, dipkoprop Allah yupu nyasinyake,’ tenelamik. Telebe, na Markus arye asukum uk deipsine.
42001001	Allah arye, ‘Aminyan talak winipnamuk ning ani,’ nyamuk ning ara, winitalak nun kan-kan Allah arye, fil weik dolamuk ani, sirya dakuk ning ara, sik ninye weik elilamikce, aning nirya laka nyana ati, yupu sekdeibik ura laka nyanyake.
42001002	Aning nirya elilamik ning ara, Yesus ara, el fil winiryuk deiya koubuk talak arye, sik asing elilamik nang ap, tonda, el ap, melibuka Allah yupu fil dopra balamik nang ap arye, laka nyalilamsik touk anang arye sekdeibik.
42001003	Aning ati ara, na babye, ‘Yesus el fil deiyok koubuk talak arye, lilibuka biksirye, deiyok koubuk talak arye, dipdongobukce, sirya dakuk tam nirya, Yesus arye petelamukce, winilamuk touk, aning nirya sekdeipnamne’ tenen, sekuka deipse.
42001004	Teofilus na ka kopropa, anda fia telebe. Ayupu sekuka deipmasa ara, an peterepkik ning nirya, ‘Dipkoprop ulamuk’ tenen, kel biknalum ati, sekdeipse. Ati ayupu nyapnukine.
42001005	Yudea mutuku tam nirya weik ninye deiyoknye Raja Herodes talibuka ulamuk talak noutamak arye, Allah arina ati, deiyoknye el si ara Zakaria ulamuk. Zakaria ara, Allah arina deiyok nang bukni, el ap fil dolamik nang yala sik si ara, Abia, Zakaria el kil Elisabet ara, sik apu kopropa Harun yala nang arye deiamik.
42001006	Zakaria ap, el kil Elisabet ap, Allah yupu nyalilye atouk ubuka diksukumuk ulamrikce, Allah arye, “Wininamlulume, aning kum wininamlulume,” nyapdeiamuk yupu moubuka talyamrikce dolbalamrik. Ayupu nyalul touk ning nirya atonun, sirya dakuka fil dolamdik, malye una deice tenebuk ning ababye, kum winilamrik ara, Allah arye sik ti kanye deiamuk.
42001007	Diksukumuk ulamrik ura, Elisabet ara, you kil ulamuka ati ara, sik mapu ton kum delilamrik, you uk ulamdika ani, akunum wisi danamrik mapu kum deipmanto wamrik.
42001008	Tonok talak ara, Allah arina ap, morona ap ati, ‘Fil donamak’ tenen, Zakaria el wipdeibik ura, Zakaria ara, el Allah si erena aik fum fil donmok.
42001009	Sik Allah arina ati, fil dolamik nang winilamik touk, tonok sum ara, Zakaria arye Allah arina aik fum binuka weklirye, ‘Uku sekuka, nintong teleb ning uku dongonamle’ tenen, Allah arye nyapdeiamuk ura, sik anang arye, Zakaria wipdeibik ura, Zakaria arye, Allah si erena aik fum wekukce, fil donmok.
42001010	Fil donmoka ani, nintong teleb ning uku dongopnuyuk talak ara, ninye weik anyaik dam bulubuka Allah moronmek.
42001011	Moronmek ura, Zakaria arye anyaik fum fil donmokbuk, nintong teleb ning uku dongopnuyuk talak sirik tam, Allah el nyapdeipne ning fil dolbananye ap, Allah ati yupu lak lelbananye ap, malaikat tonoknye talye karin arye kutukuka tikilyayuk.
42001012	Malaikat tikilyayuk ura, Zakaria eibukce, lukdanuka kanye walwal ubuk akarye, ilil weik ubuk.
42001013	Ilil weik ubuk ati, amalaikat arye Zakaria ati ayupu nyabuk. “An ilil una meme. An arye, Allah ati morominye ning ara, Allah arye akunum kekepkuke. An kil Elisabet arye sal mi deipnamle. Akunum deiplye ura, el si ara Yohanes nyapnamlyame.
42001014	Allah el kanye ara, ‘Ami ara weik mambul,’ tenelule. Ati ara, ami ulya deice arye, kanye weik deipmince, kil-kil upkilibuk unamlame. Tonda, an kil arye ami deiplyop ura, ninye weika arye ami ati, kanye fia deipnamake.
42001015	Deiyok ara ami neplyop ura, mambul fil dolamlye ati, Allah arye anye biti kanye fia delinamle. Ami neplyop ura, anggur mek kanye wangalamak mek ap, yuk talye kanye wangalamak mek ap, fia kum dinamle. Tonda, el winiryuk deiplye talak anirye, do unamle talak nirya ara, Allah El Dib Kanye ami el talima wekuka, langdiplirye fia puto weik ariplyop ura Allah El Dib Kanye arye anye fia talinamle.
42001016	Israel ninye weik Allah batakuka yuk tam bisik biyikbuk, ami arye neplyop ura elce aninye weike dobuka sik Ni Allah el tam tamubuka delilyanamle.
42001017	Minop arye Allah yupu lak nyalamuknye nabi Elia, Allah El Dib Kanye mikip deice arye, Allah yupu peterelamuk touk, ami neplyop ura el babye, atouk wininamle. Yesus ara aminyan yanamla ati, ami arye minop menekuka kintinilinamle. El ulya deice arye, sik Israel nang arye, sik mapu nirya ati, bico tenebuka kanye deibuka unamake. Tonda, sik Allah yupu yanibuka malye ulamice nang ara, ami el winilamlya deice arye, sik malye wininyak ning batakikirye ila tamubuka, Allah diba tenebuka, diksukum unyak nang weik kel arye unyak touk, Allah el tam uk kipropnamake. Awininamla nirya ara, Yesus arye talinamle ninye kintinilina ati wininamle.” Amalaikat arye ayupu nirya Zakaria ati nyabuk.
42001018	Nyabukop ura, Zakaria kekebukce amalaikat ati tamubuka nyabuk. “Anyapmanilama ara, yata ning winiptua deice arye, ‘Aning nirya ara, dipkorop winipnamle,’ teneptinye do? Ara, na babye, na kil babye, wisi fia akunum danuma ati, nyapne,” Zakaria arye nyabuk.
42001019	Nyabuk ura, amalaikat arye tamubuka nyabuk. “Na ara, talinye kume. Na si ara, Gabriel unune. Na ara, Allah damak unirye, Allah elce dopkwetepmanil ura, laka teleb yupu nyalyanmakine.
42001020	Anyapmakin ning nirya ara, Allah arye teneamuk talak uk dipkorop winipnamle bukni, ance diba kum tenepmanilama ati, atalak arye dipdongobuka, ami min kum deiamlye talak nirya ara, yupu kum danamkilyebuk unamlame.” Amalaikat Gabriel arye, Zakaria ati nyabuk.
42001021	Ayupu tuba talinmarik talak nirya ara, Allah arina ati, aik dam bulubuka wekmek nang arye, ‘Zakaria aik fum fia unmal ning ara, yata arye do?’ tenen, teniltonmek.
42001022	Sik teniltonmek karen ara, Zakaria aik fum arye kutukuka, buru tam tikilbiyuk ura, yupu ton fia kum nyapmanto ubuk. Yupu kum nyapmanto ubukce, ‘Na yupu nyapnun’ tenen, taruk kununmok. Taruk kununmoka ati, anang nirya arye, ‘E lengdar mapmakirye, lengdar deice elilamak ning atonun, Allah arina aik fum arye eipmala ati, unmala’ tenen, kel bikik.
42001023	Zakaria el Allah arina ati fil dona ap, morona ap talak akunum sirya dakukop ura, el ap, el kil Elisabet ap arye sik mutuku kopropa tamubuka birik.
42001024	Birik ura, daulamrika ani, Elisabet mi bobukce, el yuk aik fum uk wala pamu barye ulamuk. El yuk mutuku kum balamuk, tonda yuk kilapu arye uruna ati el aik kum yayik. Elisabet el yuk fia ulamuk.
42001025	Aulamuk talak ara, ayupu nyalamuk. “Na Ni Allah arye amambul fil akunum dopmanilak mi bopse. Allah arye na ti, bico tenepnukce kanye deipnuk deice arye, mi akunum bopse. Tonda, yuk ninye nirya arye, ‘Anda you kile,’ nyalamnik ura, alye ulamnuka ara, Allah arye akunum kum danipnuke,” Elisabet arye nyalamuk.
42001026	Elisabet mi bomuka ani, naku barye wala akunum ubuka talak ara, Allah el im deice fil dona ap, el yupu laka nyananye ap ati, el si Gabriel dopkwetebuk ura, Yudea tam mutuku bukni, Galilea tam noutam asik dolamik asik si ara, Nasaret mutuku laka nyalbiyuk.
42001027	Ara, Yahudi yala nang, sik apu kopropa Sisinye, Raja Daud arye deibuk ura, dadeipdanin balamika ani, Daud yala nang arye deibiknye Yusuf ara, elce dopnamne nyalamuk kil, el dam nyalbiyuk. Akil ara, ninye dona kum fia wel kil ulamuk. El si ara, Maria.
42001028	Amalaikat Gabriel arye, Maria dam biyukce ayupu nyabuk. “Na ka kilo telebe. Allah arye an ti kanye deipkukce, fia mambul fil dopnamkile. Allah ara an ap urumunce fia melinamkile,” nyabuk.
42001029	Malaikat arye nyabuk ura, Maria kekebukce, ‘Yata wiripnamnila ati nyapmanil do?’ tenen, teninmokce ilil weik ubuka.
42001030	Ilil ubuk bukni, Gabriel arye Maria ati nyabuk. “Kume an ilil kanye bona meme. Allah arye an ti bico tenebuka, kanye akunum deiamkuke.
42001031	Allah melipkilya deice arye sal mi bominya ani aminyan talak ami deipminyop ura, el si ara, Yesus nyapnamlyame.
42001032	Ami ara aning-aning nirya deice tam ululnye, Allah im deice ulirye aning-aning nirya talilulnye bira, el mi kopropa unamle. Ami ara weik mambulnye anya arye, eibikirye, ‘Ara Allah el mi kopropa ulule,’ nyanamake. Ami ara el apu kopropa Daud, Israel ninye nirya talibuka weik ninye deiyoknye ulamuk touk, el babye, Allah mikip ariplibuk, Israel ninye nirya talibuka, weik ninye deiyoknye unamle.
42001033	Wini talibuka unamle talak ara, Israel ninye ara, sik apu kopropa Yakup arye deiamuk ura, dadeipdanin banyak ninye nirya, fia talibuka unamle. Fia kum bataknamle. Elce talinamle ning ara fia talibuka unamla anya arye min kum winipmanto unamle,” Gabriel arye nyabuk.
42001034	Nyabuk ura, Maria arye tamubuka asipdeyuk. “Anyapmanilam ning nirya ara, na ninye kum dopse ati yata upnutu do?” nyabuka asipdeyuk.
42001035	Asipdeyuk ura, malaikat arye tamubuka Maria ati nyabuk. “Allah El Dib Kanye an nong deice deipkilirye, Allah el mikip ara, kanya atonun an nong deice unamkile. Winipnamkila deice arye, mi bominya ani, aminyan talak, malye winin ning tonoknye babye, fia kum wininamle mi deipnamlama ati, ninye nirya arye, ‘Ami ara, Allah el Mi Koprop,’ tenebuka nyanamake.
42001036	Tonda, an yala kil Elisabet, fia wisi akunum deibuk bukni, el babye, sal mi deipnamle. Elisabet ati, you kil nyalamikbuk, winira mi bobukce wala naku barye akunum upmale.
42001037	Aning nirya ara winipnamla ara talye ati kume. Deiyok ara ani, aning-aning nirya, Allah ara ikin kum uptue. Allah elda aning nirya kanam uk ulule.” Gabriel arye nyabuk.
42001038	Malaikat arye Maria ati ayupu nyabukop ura, Maria arye tamubuka nyabuk. “Na ara, Allah arye, ‘Winiplyame,’ nyanilye ning ara, ‘Teleb’ tenen, kanye deibuka unun ati, ‘Anyapmanilam touk upnamnile,’ tenepne.” Maria arye nyabuk. Nyabuk ura, amalaikat arye Maria anyak uk batakuka biyuk.
42001039	Atalak aryuk, Maria kintinibuk ura, minopce Yudea noutam weik asik dolamik, mutuku dup awamukce welina ap, koulukuna ap, kipdanin binamuk mutuku biyuk.
42001040	Biyukce, tonok asik domikak biyuk ura, Zakaria el aik fum wekukce, Elisabet ap eipdarikop ura, “Telebe,” nyabuka kibuk.
42001041	Maria arye “Telebe,” nyabuk ura, Elisabet kekebuk akarye adip aryuk el mi mun fum tam arye kam lulukuk ura, Allah El Dib Kanye arye Elisabet el kanya talima noutamak yanuka wekukce, langdibuk.
42001042	Langdibukop ura, Elisabet weik yupu arye nyabuk. Se, yuk kilapu nirya ara, Allah arye sik ti kanye deililul bukni, an Maria uk ara fia, weik arye melikulule. Tonda, anda sal mi deipnalama babye, Allah arye akunum wibkukce kanye deipkuke.
42001043	Se na ara yata kil tenepmanilamce nun Ni Allah Israel ninye lyena deiyoknye elin, na dam ara yata ati yanmalam do?
42001044	Ance ‘Telebe,’ nyapmanilam ak, kekepmakince adip aryuk mi bopsa ara, ami el kanye deipmalce lulukmale.
42001045	Allah arye, ‘Winipnamkine,’ nyapdeiamkuk yupu ara, ‘Dipkoprop winipnamnile,’ tenebuka akunum diba tenepluma ati, Allah melipkilye ura kanye deibuka telebuk unalame. Anda weik mambul kile. Elisabet arye Maria ati nyabuk.
42001046	Maria arye ayupu nyabuk. Na kanye talima nirya tenepmance, na Ni Allah el si erenamane.
42001047	Tonda, na kanye talima arye, na Lyena Deiyoknye Allah arye lyepmanila ati, na kanye fia deipne.
42001048	Na Ni Allah, el amuak mitik kil unun ati, elce na ti bico tenepnuk ura kanye deipnukce, weik mambul fil dopnukba, sal mi deipnamna ati, el ti kanye deibuka ara, el si erenamne. Atalak dipdongobuka dotalak unamak ninye babye, na ti ‘Elda weik mambul kil,’ nyanamniake.
42001049	Nyanamniaka ara, talye ati kume. Ara, na mitik kil ununbuk, Allah im deice fia weik mikipnye birye, mambul fil dopnuka ati, ayupu nyanamniake. Allah elda, talye tuku ak ninye atonunye kume. Elda, fia diksukumnye anya arye, el si ara fia telebe.
42001050	Yata ninye do nirya, atalak babye, yuk dotalak babye, Allah el ti ilil uplirye amutam ukirye, ‘El ara, weik mambul’ tenen, el si uk erebuka unyak ninye nirya ara, Allah arye aninye ati luba kina kumce, fia bico tenebuka melilule. Ara, atalak unyak ninye babye, sik arye mapu deibikirye, dadeipdanin, balamice ani, ninye yupa weik upninbanamak kili sal bapye, melilule.
42001051	Allah el taruk mikip deice arye, weik mambul fil dolamuk. Tonda, sik kanye tenena deice arye, ‘Nun weik nang unyabe,’ tenebuka, kwalilamik ninye nirya ara, akunum kum danililamukce ara, bisibuka yanilule.
42001052	Sik weik ninye deiyok nang erepdeipna arye, ulamik dobuka el amuak deililamuk ura, el amuak ulamik nang ara dobuka ereldelilamukce, teleb ak uk deililamuk.
42001053	Tonda, sik aning-aning nirya patalamuk ninye ara, Allah arye sik patapne ning weika arye aribnabuk dololamik ura, boulamuk. Winilamuk ura, sik bona weik talin nang ara, arina kumce talye nong uk dolkwetelamuk.
42001054	Tonda, el mapu atonun Israel ninye ati, kum lubakilul anya arye, nunda fia malye wininyap bukni, minpola wenena kum usulul bukni, bico tenebuka fia melinauk usulule.
42001055	Ara, Allah arye nun apu yapu ati, ‘Wininamsine,’ nyalilamuk touk, akunum winipsile. Ara nun apu Abraham ap, Abraham arye deibuk ura, dadeipdanin, balamika ani winitalak delikce nang nirya ap ati, fia bico tenebuka melinauk ulule. Ayupu nirya ara, Maria arye nyabuk.
42001056	Maria ap, Elisabet ap neika ulamdikani, wala winilye akunum maprikop ura, Maria ara el mutuku kopropa Nasaret tamubuka biyuk.
42001057	Elisabet mi bomuka ulamukani, el mi deipnamuk wala akunum ubukop ura, sal mi deibuk.
42001058	Atalak ara, el mening dam ulamik ninye ap, el yala ninye ap, “Allah bico tenebuka melyamuka deice arye, sal mi akunum deiple,” nyabik ura kekebikce, sik aninye ap kanye deibik.
42001059	Sik niryada ulamik ani, pin barye sum akunum ubukop ura, ‘Ami ara Allah el mi unamle’ tenen, Allah arye nyapdeiamuk ura Musa sekamuk touk, ‘El den bam bol mouse ning seknuyap’ tenen, yanmek. Winibikce, el li si uk “Zakaria nyapnuyabe,” nyapdayikce, ami el li si sibik ura, el lin birye nyabuk.
42001060	“Kumde, ami el si ara, Yohanes nyapnamabe,” nyabuk.
42001061	Nyabuk ura, aninye nirya arye tamubuka Elisabet ati nyabik. “Ka kilo, an tam ninye nirya ara, asi ton kum si sinyake,” nyabik.
42001062	Nyabikce, ami el li Zakaria ati, ami ara elce, ‘An mi ara, el si ati, yata si dopdeipnamselyam do?’ tenen, taruk pukdeibikce asipdeyik.
42001063	Asipdeyik ura, Zakaria arye tamubuka taruk pukukce, ‘Mitik kail lakase, ara, sekne ning aripnuniyak’ tenen, morobuk. Morobuk ati, aribik ura, Zakaria arye, ‘Ami el si ara, Yohanes,’ nyabuka sekdeibuk. Winibuk ura, abulubuka wekmek nang nirya arye, ‘Se,’ nyabuka ngalukunmek.
42001064	Zakaria arye, ami si akunum sekukdeibukop ura, adip aryuk Allah arye el sitang teleb kipdeibukce, yupu aribuk ura, atalak yupu deiya koubuka nyanmokce, Allah si erenmok.
42001065	Winibukop ura, Yudea mutuku noutam sik anoutamak ulamik ninye nirya, awinipmok ning ati, ‘Se, aning ara mambul weik ning’ tenen, malye nyanmekce yupu talilamik.
42001066	Yupu nyalamik ati yupu kekelamik nang nirya arye, teniltolamikce, fia asildalamik. Elisabet ara Allah el mikip deice arye meilyamuk ura Yohanes deibuke. Deibuk ura, Allah arye ami meilyamukba, fia telep uk ulamuka ati, sik eiyamik nang nirya ara, asildalamikce ayupu nyalamik. “Ami deibuk talak winibuk ning nirya ara, weik mambule ati, ami ara neplirye yatatonunye upnamle do?” Nyalamik.
42001067	Allah El Dib Kanye arye, Yohanes el li Zakaria kanye talima wekuka langdibukop ura, aminyan winipnamuk ning ati ayupu laka nyabuk.
42001068	Zakaria arye aminyan talak upnamle ning ati, ayupu nyabuk. Nun Ni Allah ara telebnye ulule. Nun Israel ninye fia kalikuka melisulul Allah ati el si erebuka kipne. Ara, Israel ninye el mapu nun lyena ati, akunum yanuka kintinipmasila ati, el si erebuka kipne.
42001069	Allah arye nun apu kopropa Abraham ati, “Winipnamne,” nyapra deiamuk ura, el yupu nyabuka laka nyalamik nang, nabi nang arye, sekeiyamsik touk, Allah el fil dolamuknye Daud arye deibuka, dadeipdanin, yangalamica ani deipnamlanye bira, nun lyena ati, Lyena Deiyoknye weik mikipnye akunum erepdeipmasile.
42001071	Elce lyepnamsila ara, ‘Nun lik’ tenen, tapu kouna ap, ona ap usinyak nang arye, talisinyak noutamak ara, Allah arye loplopnamsile.
42001072	Tonda, Allah arye nun deiyamsik deiyok nang ati, bico tenebukce, kanye talima aryamuka anya arye, aning batakna kumce, lyepsirye arye teleb uk keipnamsile. ‘Israel ninye na ninye,’ tenenunce, “Winipnamsine,” nyapdeiamsukce, afia dilamukani, akunum kintinipmasile.
42001073	Allah arye nun apu kopropa Abraham ati, “Winipnamsine,” nyalamuk yupu ara, ani.
42001074	“Ara, ‘Sikda nun lik’ tenen, ona ap, tapu kouna ap winisikirye, talipsik nang ati, na Allah arye loplopnamsine. Loplopsinye ura, ilil kum arye, na fil uk fia donamlume. Ara, sik yuk ninye arye talye kanye bobuka winilamakto kum bukni, malye winina fia kumce, diksukum upmunce, anggun unamlum talak nirya ara, na arye anggun ti, ‘Wininamlulume aning ara kum wininamlulume,’ nyabuka aryamsise yupu, ‘Moubuka talimunce, na fil uk fia donamlume’ tenen, na mikip arilnamsine.” Allah arye nyalamuk. “Allah arye nun apu kopropa Abraham ati nyapdeiamuk touk, akunum winipmasila ati, nyapsine.” Zakaria arye nyabuk.
42001076	Zakaria arye ayupu nyabukop ura, el mi Yohanes deipmoka ati, ayupu nyabuk. Na mi Yohanes ara, nun Lyena Deiyoknye ati, el yanamle bisik menekuka kintinilinalama ati, yuk nang arye, ‘Allah aning-aning nirya alip tam ulirye weik mikip ulinye bira ara, el yupu laka nyalulnye nabi bira, Yohanes el ulule,’ nyanamkiake.
42001077	El bisik kintininalam ara, Yohanes ance, ‘Allah el mapu sik lyen ning kel biknamak’ tenen, laka nyanamlyame. Ara, ninye nirya, sik malye unyak ning ap, malye tenenyak ning ap ati, Allah arye namin kiplirye, kum danipnamle deice arye lyepnamle yupu ara, laka nyanamlyame.
42001078	Nun Ni Allah arye ninye nirya ati, minpola wenebuka kum osulul bukni, kanye talima ariplye ura, bico tenebuka melisululnye anya arye, nun malye ning nirya kum kipsilirye lyepnamsile. Berentam talak kiting deiplirye, kuna ak dirina ulamle atonun nun Ni Allah arye nun lyenaNye im deice arye dopkweteplibuk, nun dam yanamsile.
42001079	Nun kuna ap, dipna ap noutamak unyap ninye dam yalye ura, dirina kipdeipsilirye, lyepnamsile. Nun Lyenanye dirina kipsilirye, nun ap, Allah ap, ‘Teleb kibuka neika unamak’ tenen, bisik peterenamsile. Na mi Yohanes an wininamlam ning ap, nun Lyenanye elce winipnamle ning ap ati, nyapne. Zakaria arye nyabuk.
42001080	Yohanes el nong nepnin balamuk talak ara, el kanye talima mikip weik arye wisipnin balamuk. Akunum nepnin balamuk talak ara, ninye ap, mek ap fia kumak dabinuka ulamuka ani, Allah arye ‘Wininamle,’ teneamuk fil, el fil lakak deiyok koubuk talak uk yuk Israel ninye ulamikak biyukba, Israel kili sal nirya elilamikce, er ti kil bilamik.
42002001	Atalak ara, Roma mutuku noutamai ulamik ninye nirya talyamuka weik deiyoknye, Roma mutukunye Kaisar Agustus arye, “Nun Roma mutuku nang arye talinyap ninye, ‘Yatato ubuka unyak do?’ tenen, si seknamabe,” nyapdeibuk.
42002002	Aninye si sekna yupu minop nyapdeibuk talak ara, Siria mutuku talyamuknye, gubernur Kirenius tuba ulamuk talak arye nyabuk.
42002003	“Anggun si sekna ati, anggun mutuku kopropa tamubuka bilulume,” nyabika ati, amutuku-amutuku ulamik ninye nirya, sik deiamik mutuku uk tamubuka biyik.
42002004	Aninye nirya biyik touk, Yusuf babye, Daud yalanye anya arye, Galilea tam ulamuk mutuku Nasaret batakuka, Yudea noutamak Daud yala deiyok kouna ati, Betlehem mutuku biyuk.
42002005	Yusuf ara, ‘Nun si seknamsiak’ tenen, el dopnamne nyalamuk kil Maria ap, kum dopdanamrik talak, mi mun fum bomuk karen Betlehem mutuku birik.
42002006	Betlehem mutuku birikce unmarik talak ara, Maria mi deiya koubuka dinmok.
42002007	Mi deiya koubuka dinmoka ani, Maria arye sal mi minop deibuk. Betlehem mutuku ninye asik nang malamik aik ara lo fia ton kum ubukce, libuk ura, Maria buru tam aik el mi deibukop ura, domba basam dina ati yangabuka deiamikce dina yangabuka arilamik deice deibuk. Tonda, cang butum aling kwelikukabukce, aning arye ami pakubuka deibuk.
42002008	Maria arye Yesus deibuk sum lukunyan uk, Yesus deibuk aik ara, mitikto yukak upmok ura, domba wein nang sik domba katak mutuku weinmek.
42002009	Sik domba weinmek ura, Allah el im deice fil donanye, malaikat dopkwetebuk ura talye karin arye sik dam tikilyayuk ura, Allah el dirina weik ubuk akarye kiting sinarya ato ubuk ati, sik ilil weik ubuk.
42002010	Sik ilil weik ubuk ati, amalaikat arye nyabuk. “Anggun ilil una meme. Na arye anggun ti laka teleb yupu boyanmasina ara, ninye mutuku-mutuku nirya kekebikirye, weik kanye deipnamake.
42002011	Ara, Daud el mutuku Betlehem noutamak arye, ninye nirya Lyena Deiyoknye akunum deipmasile. Ami ara, weik ninye deiyoknye unamle. Ara, Allah arye ninye weik lyeplirye, sik kanye talima talinamle talak deiyoknye bira, ‘Ami upnamle’ tenen, wibuka deibuk mi ara ani. Ami ara, Kristus ulule.
42002012	Betlehem mutuku bimunyop ura, ‘Ami ara ani’ tenen, pitin kin ning eipmumce, kel biknamluma ati, butum aling kitibuka domba din tarika deice deipmalyak eipnamalume. ‘Anyapmasu mi ara, ani,’ biknamlulume,” nyabuk.
42002013	Ayupu akunum nyabukop ura, Allah arye nyalin yupu laka nyan nang weik arye minop yayik. Amalaikat yupa weik ap, asum yanmok malaikat ap, Allah si erenmekce ayupu nyanmek.
42002014	“Allah weiknye im deice ululnye bira, fia telebe. Yata ninye do nirya, Allah arye kanye deilinamle ninye nirya ara, teleb updeiplibuk, mambul kanye bona kum arye, kanam kanye bobuka telebuk unamake,” nyabik.
42002015	Nyabik ura, amalaikat nirya tamubuka im deice biyikop ura, adomba wein nang arye nyabik. “Allah arye nyapmasil ning eipnuyaba ati, Betlehem mutuku dilbinuyabe,” nyabik.
42002016	Nyabikop ura, adip aryuk Betlehem mutuku biyikce, Maria ap, Yusuf ap, ami butum aling kitibuka domba basam dina arilamik deice deipmarikak eibik.
42002017	Akunum eibikop ura, adomba basam wein nang arye, malaikat arye ami ati nyapmek yupu ara, amutuku ulamik ninye kekena ati, laka nyalbanmek. Nyanmek ura, ninye weike kekenmek.
42002018	‘Ayupu kekenmek ninye nirya ara, adomba wein nang nyapmek yupu ati, se’ tenen, ngalukunmek.
42002019	Sik ngalukunmek bukni, Maria arye el talima noutam aryuk kanye, fia tenena uk ulamuk.
42002020	Sik domba wein nang ara, Malaikat arye ayanmek ura, kekenmek ning atouk winipmokak eibik ura, sik mutuku kopropa tamubuka banmek talak ara, Allah si erepnin banmek.
42002021	Ara, Allah arye Yahudi yala ninye ati, “Wininamlulume,” nyalilamuk touk, Maria ap, Yusuf ap, Yesus ap, like pin barye sum akunum mabikop ura, Yesus el den bam bol mouse ning sekna talak akunum ubuka ati, Maria mi kabul kum bomuk talak, malaikat arye, “An mi deipminyop ura, el si ara Yesus nyapnalyame,” nyapdeiamuk touk, ami el si Yesus nyabuka, si siprik.
42002022	Musa sekamuk yupu noutam arye, ‘Anggun nirya sal mapu deipmunyop ura, anggun teleb kilina ati, Allah ati arin ning arinamlume,’ nyapdeiamuka anya arye.
42002023	Yesus el si dobukop ura, Musa arye, ‘Nyamukce winiryuk sal mapu deipmunye talak ara, Allah arina aik fum wekna meme,’ nyabuka sekamukce nyapdeiamuk touk, Maria el babye, el aik fum uk daulamuk ani, like 40 sum akunum ubukaop ura, ‘Nun mi Yesus bobuka, Allah ati aripnamname’ tenen, Yesus bobuka Yerusalem mutuku bobirik.
42002024	Tonda, Musa sekamuk touk, “Yalma maka atonun maka, akumop ura, lon maka atouk maka obuka, Allah ati arinamlume,” nyapdeiamuk touk, ‘Aripnamnam’ tenen, Yerusalem mutuku bobirik.
42002025	Sik Yerusalem mutuku birik talak ara, tonoknye el si ara Simeon, Allah fia talibuka diksukumuk ulamuknye aunmok. Simeon ara, Allah lyepsilirye, nun talima ap, nun Israel tam nirya ap, fia talinamsil talak ara, ‘Winitalak yanamle do, yata talak do?’ tenen, fia kintinibuka dilamuk. Winilamuka anya arye, Allah El Dib Kanye arye Simeon ati, el mikip weik aryamuk ura ulamuk.
42002026	Minop talak Allah El Dib Kanye arye Simeon ati nyalamuk. “An min kum dipmamenye talak, ‘Ninye nirya lyeplirye, sik talima talinamle’ tenen, Allah arye dopkwetepnamlanye Kristus bira, an asing arye eipnamlame,” nyamuk.
42002027	Nyamuka anya arye, Allah El Dib Kanye arye Simeon el talima noutam nyapdeibuk ura, Allah ati arilbalamikce el si erelamik aik dam biyuk. Biyukce daunmok ani, Maria ap, Yusuf ap, Allah arye, ‘Winamlulume,’ nyapdeibuk ura ‘Musa arye sekeiyamsuk touk aning winipnunam’ tenen, Allah ati arilbalamikce el si erelamik aik dam wekrik ura, Simeon aunmokce eibuk.
42002028	Simeon eibukop ura, Yesus dobuka eribukce, Allah el si erebuka ayupu nyabuk.
42002029	“Na Ni Allah, ance aning-aning talibuka ulyamce an teneamlum touk, aning nirya winilyame. Ance nyapdeiamnulum touk, na asing arye winitalak ance nun tukwak ninye lyena ati dopkwetepsulumnye, na akunum eipmana ati, ‘Simeon dadiptue,’ tenepniminye ura teleb kanye bobuka dadipnamne.
42002030	Aning ara talya ati kum nyapne. Deiyok ara ninye lyena ati, Lyena Deiyoknye dopkwetepmasilamnye, tukwak lake yalye ura, ninye mutuku-mutuku elinnamake. Tonda na babye, akunum eipmana anya arye, winitalak ara, na dibina telebuka.
42002032	Weisa dirina uplibuk ninye teleb ubuka elilamak touk, alyena deiyoknye bira, Yahudi yala kum ninye kekena ati, Allah dipkorop yupu laka nyalamlye ura, dib tenebuka kekepnamake. Kekebice ura sik talima noutam ara dirina uplye ura, an ti moubuka biknamake. Tonda, mutuku-mutuku ninye nirya arye, ‘Se, Ninye Lyena Deiyoknye, Allah arye Israel ninye noutam arye wipdeiamuka ati, Allah el mapu Israel ninye ara, fia mambul unyake,’ tenenamsiyake.” Ayupu ara, Simeon arye Maria ap, Yusuf ap, sik mi Yesus winilnamuk ning ati nyabuk.
42002033	Simeon arye nyabukop ura, Maria ap, Yusuf ap, kekeprikce, ‘Se anyapmasil yupu ara, fia mambul,’ teneprik.
42002034	Simeon arye sik bitinye ati, “Allah arye teleb ulinamsile,” nyapdeibukce, Maria el yuk ati ayupu tonap nyabuk. “Allah arye, ami wibuka deibuka deiyok ara, el fil dolamlye ura, Israel ninye kan-kan arye, ton nang el nyalul yupu batakikcop ura, Allah arye amutam kipdeipnamle. Ton ninye arye, ‘Diba’ tenen, kekebuka doprobikce ninye ara, Allah arye aninye lyebuka ereipnamle. Ami Yesus fil dolamlya deice arye, Allah arye ninye weik lyeplirye, kanye talima talinamsil ning lak nyanamsile. Nyapsilyop ura, ninye weika arye, el nyalul yupu ati, malye yupu nyanamake.
42002035	Ami ara, el aunamle ning nirya deice arye, ninye kanye talima noutam arye, ‘Allah ati nun like,’ duknubuka tenelamak ning nirya lak kilinamle. Tonda Maria anda, dula ning luksilye ura, uk weik dilamsil touk, an mi ati malye unamak ning deice arye, kanye talima fia sukunamkile.” Simeon arye nyabuk.
42002036	Atalak ara, tonok fia wisi kil el si ara, Hana ulamuk. Hana ara, Asyer yalanye, Fanuel el kilmu bukni, ninye akunum domukce, kiting tamun tek barye neika ulamrika ani, el sal dibukop ura, yuwak uk ulamukce Allah arye, el ti nyapdeiyamuk yupu laka nyan kil, nabi kil ulamuk. Winilamuk ning ara, kiting noutam babye, lukunyan babye, fia batakna kum arye, Allah morona uk ulamuk. Ton talak ara Allah kina ati, dina kum si tebuka bataklamukce, Allah arilbalamik aik uk ulamukce, Allah morobuka ulamuk. Winipra ulamukani, kiting tamun 84 tahun akunum wise danamukce daulamuk.
42002038	Winilamuka anya arye, Maria ap, Yusuf ap, anyaik abobuka unmarik talak ara, Hana sik dam yayukce, Allah ati, “Telebe,” nyanmokce, Yesus winipnamuk ning ati laka nyabuk. Tonda, ‘Allah arye nun Yerusalem mutuku unyap ninye lyepsutue’ tenen, dilamik nang anyasik unmek nang sik kekena ati, Yesus arye aminyan talak winipnamuk ning ati, yupu ton laka nyabuk.
42002039	Maria ap, Yusuf ap Allah arye, ‘Wininamlulume,’ nyapdeibuk ura, Musa birye sekamuk yupu noutam nyapdeiamuk touk, akunum winiprikop ura, Yerusalem mutuku batakuka, sik mutuku kopropa, Galilea tam noutamak bukni, asik si ara Nasaret mutuku, tamubuka birik talak ara, Yesus bobuka birik.
42002040	Birikce, sik daulamika ani, Allah arye Yesus ati, kanye deililamukce melilamuk ura, weik arye nepnin balamukce, el nong mikip ap, Allah winin ning kel bikna deiyok ning ap, el kanye talima noutamak, weik upnin balamuk.
42002041	Ara, Yesus el lin Maria ap, el li Yusuf ap, kiting tamun nirya ara, Yerusalem mutuku balamrik. Ara, Kaplina ati Kwalina ning yuna ati, Yerusalem mutuku balamrik. [Kaplina ati Kwalina ara Paskah nyalamik yuna. Allah arye Mesir mutuku nang sik minyuma mapu opnuyuk talak ara Israel nang asik kaplibuka biyuk ati, kaplina yuna nyalamik.]
42002042	Akiting tamun nirya balamrik touk, Yesus kiting tamun 12 tahun akunum ubuk ura, Paskah yuna ati, Yerusalem mutuku biyik.
42002043	Aning akunum winibikop ura, Maria ap, Yusuf ap, ‘Nun mutuku tamubuka binuyap’ tenen, sik birik bukni, Yesus ara Yerusalem anyuk unmoka ara, sik kum bikmarikce, ‘Neika teleb arye weik banmak kan-kan banmalarye’ tenen, talye mangkau kanye bobuka banmarik.
42002044	Talya mangkau kanye bobuka banmarik ani, tonok sum akunum ubuk ura, bisik noutam banmarik karin aryuk, ‘Nun mi danak unmal do? Nun kayapu ap, nun yala nang ap, Yesus ap daunmak do?’ teneprikce, ‘Yesus dan unmal do’ tenen, sik neika ulamik nang dam dilbirik.
42002045	Dilbirik bukni, Yesus akum unmokak, kum eiprik ati adip aryuk tamubuka, ‘Yesus danak unmal do?’ tenen, Yerusalem mutuku yanmarikak uk tamubuka elbirik.
42002046	Yerusalem birikop ura, liki winilye sum tonap nirya ara, el tonok enmarika ani, Allah ati arilbalamikce, el si erelamik aik ara, Yesus aunmokak eiprik. Yesus ara, sik Allah yupu peterena deiyok nang kan-kan bukmokce, sik nyanmek yupu ara, el kekenmokce asildenmok.
42002047	Sik peterena deiyok nang arye el ti asinmekbuk, elce tamubuka sik ti nyanmok yupu nirya kekenmek nang nirya ara, ‘Se yata wiribuka arye ami aning-aning bikam turye laka nyaptu do? Se ami ara, fia kel weik mi,’ tenebuka ngalukunmek.
42002048	El li ap, el lin ap, eiprikce lukdanuka yukuproprik ura Maria arye ayupu ton nyabuk. “Amio, anda nun ti yata ati winipsulum do? Ani ap, na ap, ‘Se, nun mi dan unmal do?’ tenen, nun kanye imun upsuk ati ekinyame,” nyabuk.
42002049	Nyabukop ura, Yesus arye tamubuka nyabuk. “Yata ati, na ni ap, na nin ap anggun bitinye na ti enudurum do? Adip aryuk na Ni Allah el aik unmana ara, kum tenepmanurum do?” nyabuk.
42002050	Nyabuk ura, sik bitinye akunum kekeprik bukni, ‘Deiyok ara ati nyapmasil’ tenen, kum bikrik.
42002051	Amenyan ara, Yesus ap, sik bitinye ap, sik mutuku kopropa Nasaret mutuku tamubuka biyikop ura, el lin el li nyalamrik yupu nirya kekebuka ulamuk. El lin Maria arye, Yesus nyanmok yupu ap, sik elinmarik ning ap, aning nirya ara, el kanye fum tam fia teninmok.
42002052	Allah arye Yesus ati, kanye deibukce, fia melilamuk ura, Yesus el nong ap, Allah arye winin ning kel kina deiyok ning ap, weik winilamuk ura, ninye nirya arye el ti, kanye delilamik.
42003001	Roma mutuku nirya weik ninye deiyoknye Kaisar Tiberius talyamuk talak, anirye dipdongobuka, kiting tamun koklom dekin 15 akunum ubuka talak ara, Pontius Pilatus dobuka, ‘Yudea tam talipnamle’ tenen, Gubernur kipdeibuk. Atalakuk Galilea tam talyamuknye, Herodes pemerintah nang deiyoknye kipdeibuk. El weit kopropa Pilipus arye Iturea tam ap, Trakonitis tam ap, talyamuk. Atalakuk Abilene tam talyamuknye bira, Lisanias ulamuk.
42003002	Anang talyamik noutamak arye, sik Hanas ap, Kayapas ap, Allah arina ati, el si erena aik fum fil dona weik deiyok nang ulamrik. Sik afil dobuka ulamrik kiting tamun deice arye, Zakaria, el mi Yohanes ninye kum mutuku ak ulamukba, Allah arye Yohanes ati Yupu nyalyayuk. Apeterelamuk talak ara ayupu peterelamuk.
42003003	Yupu yanuka nyabukop ura, Yohanes arye Yudea tam noutamak bukni, Yordan mek dana-dana Allah yupu peterepra balamukce, diba tenebik ninye bobuka, mek dongolamuk. Peterepra balamuk talak ara, ayupu peterelamuk. Yohanes peterelamuk ning ara, ani. “Anggun nirya, anggun kanye talima malye tenelulum ning ap, anggun malye umunye ning ap, batakmunce kanye dangupmunye ura, Allah arye anggun malye winin ning nirya kum kipdeipsilirye, kum daneipsilyop ura, na arye mek dongopnamsine,” nyabuka peterelamuk.
42003004	Ara talye ati kume. Allah yupu laka nyalamuknye, nabi Yesaya arye nyalilamuk touk, anye bira Yesus yanamuka ati, Yohanes arye afil dolamuk. Yesaya arye nyalilamuk domon yupu ara ani. ‘Na Allah ara na yupu laka nyalinanye birye, ninye kum mutuku ak ayupu nyalule. “Nun weik ninye deiyoknye yanamle bisik ara, kintinipnamlume. Ara ninye deiyoknye yanamle ati, bisik funguk yabuka delinamlulume.
42003005	Mutuku dokbong-bong ak nirya ara, gon ak arye dalubuka pala kilinamlulume. Mutuku dup nirya ap, dalubuka pala kilinamlulume. Gwalin bisik nirya ara, lepsisikuka funguk yalinamlulume. Bisik mutuku lilkwa bisik nirya ara, fum uawamlya ak ara, tuku delinamlulume. Keil dula belyamlya ak nirya ara, lukuka lepsisikuka telebuk ulinamlulume.
42003006	Amenyan ara, ninye mutuku-mutuku nirya Allah lyeplirye ninye kanye talima fia talinamsil ning deiyoknye eipnamaka” atia.’ Yesaya arye nyabuk.
42003007	Yohanes arye ninye mek dongolamuk talak ara, ninye sik weika arye, ‘Mek dongopnamsil’ tenen, Yohanes peterelamukak kekelbalamik. Balamikce, sik tuba malye ulamik ninye yayik ura, eibukce anang ati ayupu nyabuk. “Anggun yu una ap, tenebuka arye talye yupu nyabuka duknuna ap, winimunya ara, ninye si ton kwatima duknubuka mapmalya arye, si tolamla atonun ululume. Allah arye malye winin ninye wenebuka opnamle ati, ‘Opsilyak’ tenen, ‘Bik-bik abuka bilulume,’ nyabuka laka nyapsuknye bira, yatanye birye do?
42003008	Anggunce, ‘Nun malye wininyap ning akunum batakape,’ nyabuka, talye yupu deice arye nyapnutum bukni, yo duk moulamlya eklamle touk, dipkorop batakmunce, diksukumuk winiptumbuk, eiptinyeto ura, diba tenepsitinye. Ati, anggun malye winimunye ning adip aryuk batakmunce, telebuk wininamlume. Tonda, ‘Kume, nun apu kopropa bira, Abraham usulula ati, Allah arye kum wenepnamsile,’ tenebuka kum nyanamlulume. Aning ara utenena meme. Allah arye, ‘Abraham el mapu na doproptinye’ tenen, teneptuop ura, aubuk keil arye dobuka Abraham el mapu kwepdeiptue.
42003009	Yo wena deiyoknye birye, yo wepnamle ati, el ya dobuka yo deiyok dam kintinipmale. Teleb yo duk kum moulamlye yo nirya ara, weplirye uku dongopnamle.” Yohanes arye aninye nirya ati, adomon yupu nyabuk.
42003010	Nyabukop ura, el yupu kekenmek ninye arye tamubuka asipdeyik. “Aning ati ara, ‘Allah arye nun ti, wenebuka opsulyak’ tenen, nun adip aryuk yata wiripnamap do?” nyabuka asipdeyik.
42003011	Asipdeyik ura, Yohanes arye tamubuka ayupu nyabuk. “Ongon butum bitinye uplinye bira, ongon butum fia kum uplinye biti arepnamlule. Din ning uplinye bira, din ning fia kum uplinye biti arepnamlule,” nyabuk.
42003012	Tonda, amutuku talyamik deiyok nang arina ati, pajak yo bok bulubuka delin nang ton, “Nun ni peteresinanye guruo nunda, ‘Allah arye lyepsutue’ tenen, ati ara yata wiripnamap do?” nyabuka asipdeyik.
42003013	Asipdeyik ura, Yohanes arye tamubuka nyabuk. “Amutuku talina deiyok nang arye, ‘Pajak yo bok ara, winibuka dolonamlulume,’ nyalamak touk, aning uk dolonamlulume. Tonap tabakuka ubula dolona meme,” nyabuk.
42003014	Tonda, yin talin nang arye asipdeyik. “Nunda, yata wiripnamap do?” nyabuka asipdeyik. Asipdeyik ura, Yohanes arye nyabuk. “Anggun deiyok nang arye, anggun fil dona ati, dekna ning arepsikce ninguk, kanye deibuka dolonamlulume. Yuk talye urdem ninye sik ning ton dalubuka doldona meme. Tonda, sik malye kum upmakibuk, telila yupu deice ‘Anggun malye winipmalume,’ nyabuka luluna meme.” Yohanes arye ayin talin nang ati nyabuk.
42003015	Atalak ulamik ninye nirya ara, ‘Allah arye Ninye Lyenanye, Kristus dopkwetepnamsil’ tenen, kintinipdeibuka dilamik anya arye, ‘Kristus ara, Yohanes akunum ulul do, kum do?’ tenen, teniltona uk ulamik.
42003016	Utenebuka nyanmeka ati, Yohanes arye aninye ati nyabuk. “Anggun malye ning nirya batakmunye ura, mek dem dongosunun bukni, na ara mitik mambul tonye binya arye, aminyan talak yanamlanye deiyoknye bira, elda weik mambulnye. Na ara, mambulnye kuma ati ara, fia malye fil uk bukni, el sandal kulongon tapu na arye kum loploptinye. Na arye mek dem dongosinibuk, anggun nong nirya mek siknilamle atonunuk, aminyan yanamlanye bira, el mikip fia weike ati, elce Allah Dib Kanye aripsilye ura, anggun kanye talima nirya talinamsile. Uku arye malye ning dilolamle touk, Allah El Dib Kanye arye, anggun malye winin ning nirya dobuka donoksilirye kum daneipnamsile.
42003017	Yakong dipnulinye bira, yakong bama labuka uku dongoplirye, yakong nong uk dilamle atouk, Allah arye ninye nirya bokuka atonun winipnamle. Ninye arye din ning teleb ning, yo lalina deice delilamak touk, Allah arye el ti diba tenebuka teleb unyak nang ara, dobuka im deice deiplibuk, el ap neika unamake. Tonda, ninye arye din ning bama labuka uku dongolamak atonun, Allah arye malye un ninye nirya dobuka ukuak dongopnamle. Auku ara fia kum tangaproptue, fia dinamle.” Yohanes arye awekmek nang nirya ati nyabuk.
42003018	Ayupu ap, yuk yupu ap deice arye, ‘Aninye sik malye wininyak ning batakuka, telebuk wininamak’ tenen, “Yesus ati dib tenebibyop ura, elcuk nun malye ning kum daneipsilirye lyepnamsile,” nyabuka, Allah el laka teleb yupu peterelamuk ura kekelamik.
42003019	Ara, aninye kekelamik bukni, amutuku pemerintah weik ninye deiyoknye Herodes, el malye winibuk ning ati, Yohanes arye wenebukba, Herodes arye nyapdeibuk ura, Yohanes tapu koubukabikce, wenena aik dongobik. Yohanes arye Herodes wenebuk ning ara deiyok ara ani. Ara Herodes el weit koprop kil Herodias, ubula dalubuka doprobukce, doprobuk ning ap, ton malye ning fia weik ulamuk ning ap ati, Yohanes arye Herodes ati wenebuk.
42003020	Herodes ara malye winin ning weike akunum winilamuk ura, Yohanes wenena aik dongobuk ning ara, aning deice arye malye ning tonap tabakuka winibuk.
42003021	Amutuku ninye weik arye, ‘Yohanes mek dongopnamsil’ tenen, el dam yangalamik talak ara, Yesus ton yayuk ura, Yohanes arye mek dongobuk.
42003022	Mek dongobukba, lukuka tikuk ura, Yesus arye dinmok talak ara, adip aryuk Allah arye im deice pakibukce, Allah El Dib Kanye ara, yalma maka atonun dayukce, Yesus el nong deice bulyayuk. Bulyayukop ura, Allah im deice arye ayupu nyabuk. “Anda na Mi Koprop ulyame. Na arye an ti fia bicoe tenekenuna anya arye, an ti na kanye fia delikunune.” Allah arye Yesus ati nyabuk.
42003023	Yesus deiyok koubuka peterepra balamuk talak ara, kiting tamun yupu tonok kepdonye, taku barye akunum ubuk. Yesus el li bira, Yusuf tenelamik. Yesus el yok pununa nang si ara, ani. Yusuf el li si ara, Heli. Heli el li si ara, Matat.
42003024	Matat el li si ara, Lewi. Lewi el li si ara, Malki. Malki el li si ara, Yanai. Yanai el li si ara, Yusuf.
42003025	Yusuf el li si ara, Matica. Matica, el li si ara, Amos. Amos el li si ara, Nahum. Nahum el li si ara, Hesli. Hesli el li si ara, Nagai.
42003026	Nagai el li si ara, Mahat. Mahat el li si ara, Matica. Matica el li si ara, Simei. Simei el li si ara, Yosek. Yosek el li si ara, Yoda.
42003027	Yoda el li si ara, Yohana. Yohana el li si ara, Resa. Resa el li si ara, Zerubabel. Zerubabel el li si ara, Sealtiel. Sealtiel el li si ara, Neri.
42003028	Neri el li si ara, Malki. Malki el li si ara, Adi. Adi el li si ara, Kosam. Kosam el li si ara, Elmadam. Elmadam el li si ara, Erya.
42003029	Erya el li si ara, Yesua. Yesua el li si ara, Eleasar. Eleasar el li si ara, Yorim. Yorim el li si ara, Matat. Matat el li si ara, Lewi.
42003030	Lewi el li si ara, Simeon. Simeon el li si ara, Yehuda. Yehuda el li si ara, Yusuf. Yusuf el li si ara, Yonam. Yonam el li si ara, Elyakim.
42003031	Elyakim el li si ara, Melea. Melea el li si ara, Mina. Mina el li si ara, Matata. Matata el li si ara, Natan. Natan el li si ara, Daud.
42003032	Daud el li si ara, Isai. Isai el li si ara, Obed. Obed el li si ara, Boas. Boas el li si ara, Salmon. Salmon el li si ara, Nahason.
42003033	Nahason el li si ara, Aminadab. Aminadab el li si ara, Admin. Admin el li si ara, Arni. Arni el li si ara, Hesron. Hesron el li si ara, Peres. Peres el li si ara, Yehuda.
42003034	Yehuda el li si ara, Yakup. Yakup el li si ara, Isak. Isak el li si ara, Abraham. Abraham el li si ara, Terah. Terah el li si ara, Nahor.
42003035	Nahor el li si ara, Seruk. Seruk el li si ara, Rehu. Rehu el li si ara, Pelek. Pelek el li si ara, Eber. Eber el li si ara, Salmon.
42003036	Salmon el li si ara, Kenan. Kenan el li si ara, Arpaksad. Arpaksad el li si ara, Sem. Sem el li si ara, Nuh. Nuh el li si ara, Lamek.
42003037	Lamek el li si ara, Metusalah. Metusalah el li si ara, Henok. Henok el li si ara, Yared. Yared el li si ara, Mahalalel. Mahalalel el li si ara, Kenan.
42003038	Kenan el li si ara, Enos. Enos el li si ara, Set. Set el li si ara, Adam. Adam kwepdeibuknye el si ara, Allah.
42004001	Yohanes arye Yesus akunum mek dongobukop ura, Allah El Dib Kanye arye, el talima wekuka langdibuk ura, Yesus Yordan mekin bataka yukak biyuk. Biyuk talak ara, Allah El Dib Kanye arye, Yesus el talima noutamak arye nyapdeibuk ura, mek kumak ati ara, ninye fia kum ulamik mutuku pata mutuku Yesus biyuk.
42004002	Amutuku noutam ulamuk talak ara, Isa Mutuku Dongonye arye, ‘Yesus ati malye winiptue’ tenen, like yupa tonok keba koklomdikin, 40 hari ubuka sum ara, ‘Isa arye malye uptue’ tenen, yanuka asilelamuk. Yesus amutuku ulamuk talak ara, kiting noutam babye, lukunyan babye nirya ara, yupa tonok arye keba koklomdikin malamuk. Amutuku ulamuk talak nirya ara, din bulang uk ulamuka anya arye, like yupa tonok keba koklomdikin akunum ubukop ura, el din fia patabuk. Dina fia uk patabuk.
42004003	Dina fia patabukop ura, Isa Mutuku Dongonye arye, ‘Yesus asipdenun’ tenen, Yesus dam nyalyayuk. “Anda dipkorop Allah el Mi Koprop ulaminyop ura, atalipmalam keil dopropmince, ‘Kwaning dandoplyam,’ nyapminyop ura, kwaning datu ura, diptume,” nyabuk.
42004004	Nyabuk ura, Yesus arye tamubuka nyabuk. “Allah yupu buku noutam sekukak nyasilya ara ani. ‘Ninye nirya kwaning uk dibikirye, kam fia kum unamake. Bukni, Allah arye el yupu nyasilya ning nirya kekebuka, dobolbalamicop ura, kam fia unamake. Din ning ara, mitik mambul bukni, weik mambul ning ara, ‘Allah yupu ati weik ton aupmal ati, din ning uk’ tenena, meme. Allah arye el yupu nyasilya ning nirya kekebuka, dobolbalamicop ura, fia telebe.’ Ayupu ara, Allah yupu noutamak ubuk ning ati nyapkine,” Yesus arye nyabuk.
42004005	Nyabukop ura, Isa Mutuku Dongonye arye Yesus dobuka, weik mutuku dup bobiyukce, mutuku-mutuku nirya weik deiyok nang talibikce unyak mutuku nirya ara, “Dipdelyame,” nyanmok ura, Yesus arye dinmok.
42004006	Dinmok ura, Isa Mutuku Dongonye arye ayupu ton nyabuk. “Aweik ninye deiyok nang nirya, sik mikip ap sik talinyak ning ap, ninye ap, ton sik urasin fia teleb ulul ning nirya ara, dipkoprop aning nirya talilya deiyoknye bira, na unune. Na ununa anya arye, na tenepne ninguk aning nirya ariptinye.
42004007	Aning ati ara, anda na kibuka ara, na si erepniminyop ura, aeipmalam ning nirya arepnukine,” Isa Mutuku Dongonye arye Yesus ati nyabuk.
42004008	Nyabukop ura, Yesus arye tamubuka nyabuk. “Kume, Allah yupu buku noutam sekukak nyasulul yupu ara nyapnukine. Ayupu ara, ani. ‘Anggun Ni Allah ara, el si uk erebuka talinamlulume. Anggun kanye ara, el deice kanye delinamlulume. El fil uk donamlume.’ Allah yupu buku noutam sekuknye ara kunum nyapkine,” Yesus arye nyabuk.
42004009	Yesus arye ayupu akunum nyabukop ura, Isa Mutuku Dongonye arye Yesus dobuka, Yerusalem mutuku Allah arilbalamikce, el si erelamik aik, arum deice deibukce ayupu nyabuk. Anda dipkorop Allah el Mi Koprop ulaminyop ura, atikmanamak arye tuku ak sakdelyame.
42004010	Allah yupu buku noutam arye ayupu nyabuka sekik. An opkilyak ati, Allah arye el nyapdeipne ning fil dolbananye malaikat ak nyapdeiplibuk tukwak fia moubuka kalikmakirye tomobuka talipnamkiyake.
42004011	Ara, ‘An yan gisok babye, keil yan dum dukuka opkilyak’ tenen, kaliknamkiyake. Tomobuka talipnamkiyak anya arye, ‘Mitikto ona ababye, opkilyak’ tenen, an ti kalikinamakiake. “Ayupu ara aupmal ati, atikmanamak arye tukwak sakdelyame,” Isa Mutuku Dongonye arye Yesus ati nyabuk.
42004012	Nyabuk ura, Yesus arye tamubuka nyabuk. “Anyapmalam ning ara aupmal bukni, yuk Allah yupu sekamik ning ara nyapnukine. Ara ani.” ‘Anggun Ni Allah arye, ‘Dipkorop kalekuka melinamsil do, kum do?’ tenen, Allah ati winilden ning winina meme.’ “Ayupu nirya ara, Allah yupu sekamik noutamak arye nyapkine,” Yesus arye nyabuk.
42004013	Isa Mutuku Dongonye arye, ‘Yesus malye winiptue’ tenen, winilden ning nirya akunum piripdeyukop ura, ‘Yata talak arye yuk lo uplye talak tonap, Yesus piripdenamane,’ tenebukce biyuk.
42004014	Allah El Dib Kanye Yesus ati, mikip weik aribuk ura, Galilea tam tamubuka biyuk. Biyukce fil dolamukop ura, amutuku noutamak ulamik ninye weika arye, el winilamuk ning laka nyabik ura, aninye nirya kekebuka kel biklamik.
42004015	Atalak nirya ara, Yahudi yala ninye, sik Allah yupu peteren aik wekelbina arye, Allah yupu peterelamuk ura, el yupu kekelamik ninye arye, “Fia teleb ubuka peteresulule,” tenebuka nyalamik.
42004016	Aninye nyalamik bukni, Yesus el nemuk mutuku Nasaret biyukce, amutuku-amutuku nirya winilamuk touk, Yahudi yala ninye sik dikdik sen sum deice arye, sik Allah yupu peteren aik wekuk. Wekukop ura, el fia winilamuk touk, ‘Allah yupu peterepnun’ tenen, tikukop ura, Allah yupu buku dobuka aribik.
42004017	Allah el yupu laka nyalamuknye, nabi Yesaya arye sekiamuk buku arebik ura, Yesus ara tikukabukce, ayupu sekamuk ning eibuka nyanmok. Yesus arye nabi Yesaya sekamuk domon yupu dobuka nyanmok yupu ara ani.
42004018	Allah arye na laka teleb yupu dobuka, ‘Talya kankan ninye peterelbinamle’ tenen, akunum wipdeipnuka anya arye, Allah El Dib Kanye arye el mikip weik arepnuk ura unune. ‘Tapu koubuka deiamik ninye lolongona yupu peterelbinamle’ tenen, dopkwetepnuke. Tonda, asing guna ninye asing lalina ap, yaniplobikirye ikin ning sik nong deice delilamak ninye, ‘Melibuka erelina ap, wininamle’ tenen, dopkwetepnuke.
42004019	Ninye Lyena Deiyoknye, ‘Ninye nirya kel biknamak’ tenen, Allah arye, ‘Ninye ati bico teneplirye teleb updeipnamne’ tenen, wibuka deiamuk kiting tamun akunum ubla anya arye, el kam bulina yupu, ‘Laka nyalbinamle’ tenen, akunum dopkwetepnuke. Nabi Yesaya arye nyabuka sekamuk.
42004020	Yesus arye ayupu nyabukop ura, Allah yupu buku kitibuka anyaik melinanye aribukce bukuk. Bukukop ura, Yahudi yala ninye sik Allah yupu peteren aik wekuka kekenmek nang nirya arye, Yesus ati fia el uk dinmek.
42004021	Yesus ati fia dinmekop ura, Yesus arye ayupu nyanmok. “Atupa kekenmalum ak, ayupu deice nyanmasinanye bira, yuknye kume, na ununa anya arye, Allah arye, ‘Winipnamle,’ nyabuk ning ara akunum deiya koupsile atia,” Yesus arye nyabuk.
42004022	Yesus arye peterenmok ura, ayupu kekenmek nang arye, “Se yupu teleb ubuka peterenmasile,” nyabuka ngalukik akarye kanye deibik. Tonda, “Anye bira, Yusuf arye deibuk mi do?” Tenebuka nyanmek.
42004023	Nyaldanmek ati, Yesus arye anang ati nyabuk. “Na dipkoprop nyapsine. Domon yupu anyapnusin yupu ara, aminyan ara ila tamubuka nyapnamnulume. Ara, ‘Ninye kwetena deiyoknye ance an bidamang kwetepdanulyame,’ nyapnamnulume. Tonda, ‘Kapernaum mutuku noutamak mambul fil dolamlumak yuk nang arye laka nyanyakak kekenyap ara, an babye, neplum mutuku fil dopsiminyak eipnuyabe,’ nyapnamnulume.
42004024	Bukni, na dipkoprop yupu nyapsine. Yata Allah yupu laka nyan nang do yata nabi-nabi nang do nirya, sik bidamang mutuku unyak nang arye, kum bikdatinge.
42004025	Allah yupu laka nyalamuknye nabi Elia Israel mutuku noutam ulamuk talak ara, kiting tamun winilye noutam tonap, mok kum celamuk ura, dina fia patalamuk.
42004026	Dina fia patalamuk talak ara, Yahudi yala kilapu, youwak kilapu weik aulamik bukni, Allah arye sik dam nirya nabi Elia kum dopkwetebuk. Sidon tam noutamak Sarafat mutuku ulamuk youwak kil, Yahudi yala kum kil tonok, el dam melina ati, nabi Elia ayouwak kil dam biyuk.
42004027	Aning ara atonun, Allah yupu laka nyalamuknye nabi Elisa, Israel mutuku noutam ulamuk talak ara, barye suse atonun suse weik delamuk ninye, Yahudi yala ninye ulamik bukni, anirya kum kwetelamuk. Tonoknye, Siria mutuku ulamuknye, Yahudi yala kumnye, el si ara Naman, nabi Elisa arye el anyeuk kwetebuk.” Yesus arye nyabuk.
42004028	Yesus arye ayupu nyabukop ura, anyaik Allah yupu peteren aik wekmekce kekenmek nang nirya ara, yu fia weik ubuk. Ara, Yesus ayupu nyapmasil deice arye, ‘Yahudi yala ninye batak dongobuka, Yahudi yala kum ninye ati, Allah yupu peterelbinamne,’ nyanmasile, tenebikce, ‘Yata ati nun Yahudi yala ninye bataksilirye Yahudi yala kum ninye dam binamle do?’ tenen, yu ubuk.
42004029	Yu weik ubukba, ‘Nun mutuku batakuka bitue’ tenen, piribuka dopkwetebik. Nasaret asik dolamikak ara, mutuk dup anya arye, ‘Yesus amutuku dup deice arye tomobuka, mapu pikipkwetelbinuyabe’ tenen, bobiyik.
42004030	Dobiyik ura, Yesus arye aninye weik wekmek kan-kan pikiplobuka yukak biyuk.
42004031	Yesus arye amutuku batakuka, bisik mapnin banmokce Galilea tam, ninye asik dolamik asik si ara, Kapernaum mutuku biyuk. Biyukce sik Yahudi yala nang Allah el si erena ati dikdik selamik sum, Sabat sum ubuk ura, awekmek ninye ati, Yesus arye peterenmok.
42004032	‘El yupu peterenmok talak ara, abulupmek nang nirya kekebikce, mambul kanye bobuka, se’ tenen, ngalukunmek. Ara, Yesus ara, weik kel ap, weik mikip ap deice arye peterenmoka ati, ngalukunmek.
42004033	Anang ngalukunmek aik, sik Allah yupu peteren aik noutam arye, isa uryamuknye bukmokce akarye, weik yupu nyabuk. Anye bira, isa talipnuryamuka anya arye nyabuk.
42004034	“Yesus Nasaret mutuku ulyamnye, ‘Anda yata ning patapmakil ati yanmalam do? Obuka kum danipsitinye’ tenen, yanmalam do? Na kel bikmakine. Allah arye weipdeiyamkuke. Tonda, malye winina tonoknye babye kum winilyame. An ara, fia Diksukumnye ulyame,” nyabuk.
42004035	Isa arye nyabuk ura, Yesus el yupu mikip arye, aisa ati, “An yupu tunimablyame, anye bira talima noutam taliplum ara batakuka bindoplyame,” nyabuka wenebuk. Yesus arye nyabuka wenebuk ura, isa arye atalyamuknye kum obuk bukni, weik arye talibuka lulukunmoka ani, tuku ak dofouklobukce, aisa arye anye el nong fum kupsaka ngalukukce biyuk.
42004036	Biyuk ura, anang nirya arye eibik. Yesus winibukop ura, abulubuka wekmek nang nirya arye, mambul nyanmekce, asipdanuka ngalukunmek. “Anye birye, awinipmal ning ara, dan peterelamek yupu do? Anye bira, weik mikip ap, weik kel ap arye peterelirye, isa ababye, Yesus arye, ‘Winiplulume,’ nyaplye ninguk kekebuka banyake,” nyanmek.
42004037	Aning ati ara, anang arye Yesus winibuk ning ati, laka nyalbalamik ura, Galilea tam noutamak ulamik nang nirye kel biklamik.
42004038	Asum arye Yahudi yala nang, sik Allah si erelamik aik batakuka biyikce, Yesus ap, Simon ap, Simon el aik birik. Birikop ura, anang aik wekmarik talak ara, Simon el yamal kil nong bupu uk dilamuka ati, ‘Yesus arye kweteptue’ tenen, sik awekmek nang arye, adip aryuk Yesus ati morobik.
42004039	Morobik ura, Yesus arye akil mapmokak biyukce, kanupdongobuka dipdeyuk ura, ‘Anong bupu kum danul’ tenen, “Nong bupu ara, kum dalyame,” nyabuk. Nyabukop ura, adip aryuk akil nong bupu ulamuk ara, kum dayuk ura, akil tikukabukce anang sik din dobuka aribuk.
42004040	Asum uk ara, kiting akunum kum ubuk talak ara, amutuku ninye arye uk yala yuk-yuk nirya delamuk ninye, Yesus dam dobuka boyayik ura, el taruk sik nong deice deibukce, ninye tonok-tonok nirya kwetebuk.
42004041	Tonda, uk adilamuk ninye kan-kan ara, aninye sik nong talyamuk isa nirya kutukuka biyik. Kutukuka biyikop ura, aisa mer arye ayupu nyanmek. “Anda Allah el Mi Koprop ulyame,” nyanmek ati, Yesus arye ayupu sekdongobuk. Ara, Yesus arye, aisa nirya, ‘Elda Ninye Lyenanye, Mesias ulule,’ akunum tenepmaniaka ati, ‘Ayupu kum laka nyapnamniyak’ tenen, sik nyanmek yupu sekdobuk. Aisa nirya ara, el Yesus akunum kel bikamik ati, ‘Na laka nyapnicak’ tenen, “Anggun yupu tunimaplulume,” nyabuk ura, aisa nirya arye yupu kum dayikce fia yupu nyapmanto kum ubuk.
42004042	Sik mapmeka ani, kum berekabuk karen arye, tuba kunukmok talak ara, Yesus bukukce, anyasik buru tam biyuk akarye, ninye kum ulamikak binuka, Allah morobuk. Allah moronmok ura, aninye nirya arye, ‘Yesus dan do?’ tenen, epra banmek. Epnin banmek ani, Yesus eibikop ura, ‘Yesus arye nun batakuka yukak bisilyak’ tenen, “Yesus kao nun mutuku batakuka yuk mutuku bana kume,” nyabuka yupu weika arye nyabik.
42004043	Nyabik ura, Yesus arye tamubuka nyabuk. “Allah arye ninye mutuku-mutuku nirya lyeplirye, sik kanye talima talinamle yupu, laka teleb yupu peterepra bana ati dopkwetepnuk ati, yase. ‘Ayupu peterepra banamne’ tenen, yase anya arye, yuk mutuku nirya peterepra banamne,” Yesus arye nyabuk.
42004044	Ayupu nyabuka atonun, Yudea tam noutamak Yahudi yala nang, sik Allah yupu peteren aik wekelbinuka peterepra balamuk.
42005001	Tonok sum ara, Yesus Genesaret mekwen, weik mekwen lilun tikuka peterenmok talak ara, ninye fia weik arye, ‘El yupu kekepnuyap’ tenen, el dam wekelyanganmekce, tiklim daraldanmekak Allah yupu peterenmok ura kekenmek.
42005002	Wininmek talak ara, mekin bal youn nang arye, sik mek lia bukna yo amekwen lilun deipmekce, sik mekin bal ati yangabuka dolamik aling mek likinmek, talak Yesus arye sik mek lia bukna yo deipmekak eibuk.
42005003	Sik mek lia bukna yo eibukop ura, Simon el mek lia bukna yo fum wekelbiyukce, Simon ati morobukop ura, Simon arye mek lia bukna yo gisibuka mitikto yukak mekwen deice deililbiyuk. Deililbiyuk ura, Yesus arye amek lia bukna yo deice bukuka, awekmek nang nirya ati Allah yupu peterenmok.
42005004	Allah yupu peterenmok ani, akunum sekdobukop ura, Simon ati ayupu nyabuk. “Simono, anmek lia bukna yo dobuka mekwen karu noutamak delilbimince, an mekin bal yangabuka youn butum ara, mekin bal weknamla ati mekwen fum dongopnulyame,” nyabuk.
42005005	Nyabuk ura, Simon arye tamubuka nyabuk. “Naio, alukunyan noutamak nirya ara, na kwit ap, fil fia weikdopmanam bukni, mekin bal tonok babye, ton fia kum wekmasile. Kum wekmasil bukni, ance nyapmasilama ati, na mekin bal yangabuka youn butum ara, mekwen fum dongopnune,” nyabuk.
42005006	Nyabuk ura, mekin bal yangabuka don butum mekwen fum dongopmeka ani, mekin bal fia weik wekukce, ikin ubuk ura, sik mekin bal yangabuka, don butum aling kwilikmanto ubuk.
42005007	Winibukop ura, sik kayapu, yuk mek lia bukna yo deice otam unmek nang ati, ‘Yakirye melipsikibuk dopdopnuyap’ tenen, “Yalulume,” nyabuka, taruk langum apdobik. Taruk langum apdobik ura, anang yayik akarye, sik nirya mekin bal wekmokbutum, mek lia bukna yo deice bitinye dongobik ura, fia langdibuk. Langdibuk ura, mekin bal ikin arye mek lia bukna yo mekwen wekmanto ubuk.
42005008	Simon ap, el kayapu nang nirya ap arye, amekin bal weik dopropmekce ngalukunmek. Ngalukunmekba, Simon Peterus arye aning nirya eibuk ati Yesus dam mek liya yo deice kutam dipdongobukabukce Yesus ati yupu nyabuk. “Se, na deiyoknye Yesuso, na ara malye wininanye ununa anya arye na batakuka yukak binulyame” nyabuk.
42005009	Ayupu nyabuk ning ara, deiyok ara ani. Ara el ap el kayapu nang ap mekin bal fia weik dopmek ning ati, mambul kanye bobuka ngalukunmekce, el Simon bira, ‘Se anye Yesus ara dipkoprop telebnye,’ tenebuka ayupu nyabuk.
42005010	Tonda, Zebedeus el mapu bitinye Yakobus ap, Yohanes ap ara, Simon ap, sik mekin bal youna ati, fil neika dolamik nang, sik babye, ngalukunmarik. Simon Peterus arye Yesus ati, “Na batakuka yukak bilyame,” akunum nyabukop ura, Yesus arye Simon biti tamubuka nyabuk. “Simono, an ilil una meme nyabuk. Winitalak arye dipdongobuka dotalak ara, ‘Allah lyeplirye sik talima talinamle’ tenen, ance ninye weik bulubuka na dam boyanganamlame,” nyabuk.
42005011	Akunum nyabukop ura, sik mek lia bukna yo bopmek nang nirya, mekwen lilun anyuk lukuka deibikce, aning-aning nirya anyak uk batakuka Yesus melibuka biyik.
42005012	Tonok sum ara, Yesus arye ninye asik dolamik noutamak banmukba, weik barye suse atonun kororoma ara, el nong bol nirya dilamuknye, aunmokak arye, Yesus eibukce yayuk. Yesus dam gutam tuku dipdongobuka bulyayukce, Yesus ati morobuk. “Naio, an kanye deipnutumce, ‘Anye bira kwetepnune,’ tenepnutumto ura, na barye kororoma, adip aryuk kwetepnutume. ‘Akwetepnutum’ tenen, ati moropmakine,” nyabuk.
42005013	Anye birye nyabuka morobukop ura, Yesus arye anye bira, el nong deice taruk talibuk. Talibukce nyabuk, “Na an ti kanye deibuka kwetepnukine. Winira akunum teleb ubuka kwetepmakine,” nyabuk. Yesus arye nyabukop ura, adip aryuk anye el kororoma atonun dilamuka koroksakukce, mikdobuk.
42005014	Yesus arye anye biti, “Na arye akwetepmakin ning ara, yuk nang ati laka kum nyanamlyame,” nyabuka yupu moupdeibuk. Tonda, Yesus arye nyabuk. “Laka kum nyanamlyambuk, an nong dipdekilirye, ‘Anye bira, akunum telebuk ulule,’ nyapnamkil ati, Yahudi yala nang, Allah arina deiyoknye dam binuka, an nonge lak nyapnulyame. Tonda, uk dilamle ninye uk kum danapnop ura, Musa sekamuk touk, Allah si erena ati, kam un ning obuka arel balamak touk, an babye, arel bilyame. Ara, Allah arina deiyoknye birye, an ti nyapnamkile. ‘Allah ara fia telebnye anya arye, an barye suse dilamkuk talak ara, Allah arye derepsulul tenen, nun neika kum ulamubu bukni, winira Allah arye, an barye suse akunum kumdanmakil ati, nun neika una telebe,’ nyapnamkile. Nyapkilye ura, ‘Yuk ninye kekebikirye, kel biknamak’ tenen, nyapkine. Tonda, ‘Allah arye akunum kwetepmale, tenepnamkiyak’ tenen, nyapmakine,” Yesus arye nyabuk.
42005015	Yesus arye akwetebuknye biti, nyabuk bukni, anyabuk ning batakukce, Yesus arye kwetebuk ninguk laka nyapnin banmok ura, ninye weik kekenmek. Ninye weik arye kekenmek ati, atalak deiya koubukce, dana-dana tam nirya arye ninye weik bulubuka, ‘Yesus el yupu kekepnuyap’ tenen, tonda, ‘Elce kwetepnusil’ tenen, Yesus dam yangalamik.
42005016	Ninye weik yangalamik bukni, ‘Ninye weik bulubicak’ tenen, Allah morona ati, ninye una kum mutuku ak, Yesus elcuk Allah morolbalamuk.
42005017	Tonok sum ara, Yesus arye peterenmok talak ara, sik Farisi nang ap, Allah arye, ‘Aning wininamlulume, aning ara kum wininamlulume,’ nyapdeibuk ura, Musa sekamuk yupu peterena deiyok nang ap, Yesus peterenmokak bukuka kekenmek. Anang ara, dana-dana nirya, Galilea tam ap, Yudea tam ap, ton weik asik dolamik asik Yerusalem mutuku ap, amutuku-amutuku nirya arye yanmek. Sik nirya aunmek ura, Yesus arye peterenmok talak ara, Allah arye, ‘Yesus ara uk delamuk ninye kwetepnul’ tenen, el mikip weik akunum arepmoka anya arye, kintinibuk. Yesus ulamuk aik ara, lo mitik atonun babye, fia kum ubuk. Aik buplan dam, buru tam babye, lo kum ubuk, nirya langdibuk. Winibuk ura, Yesus arye anang ati, Allah yupu peterenmok.
42005018	Yesus anyaik fum peterenmok talak ara, dum barye nang pala yo deice arye, nong nirya malye wamuknye baya wibuka boyayik. Ura, ‘Yesus arye nun kwit kweteptue’ tenen, anyaik wekdeyik bukni, ninye weik wekmeka arye, buplan dam diknepmek ati, Yesus dam bobinmanto kum ubuk.
42005019	Winibuk ati, lyu ubuka domik aik aruma deice welebikce, aik fum Yesus bukmok sukum uk, aruma barabikce, pala yo ap, anye ap talibuka, aik aruma deice arye dopkwetepnin banmek ani, Yesus peterenmok sukum uk, anyaik fum dopkwetebik.
42005020	Sikda, ‘Yesus arye anye bira kweteptue’ tenen, wininmake tenebukce, Yesus arye, ‘Sikda na ti dipkoprop diba tenepmaniyake,’ tenebuk ura, anye bira min kum kwetebuk talak arye, malye wamuknye ati nyabuk. “Na mio, an malye teneminye ning ap, an malye winiminye ning ap, kum danipmakine,” nyabuk.
42005021	Yesus arye ayupu nyanmok talak ara, sik Farisi nang ap, Musa sekamuk yupu peterena deiyok nang ap, abukuka kekenmekce, sik kanye noutam ara teninmek. ‘Anye bira nyanmala ara, yata ati do? Yesus ayupu nyanmoka deice arye, ‘Na Allah atonunye unune,’ nyanmoka ati, elda fia malye yupu nyanmasile. Allah elcuk nun malye wininyap ning kum kilisulul ati, yatanye birye tonap afil doptu do?’ tenebikce, Yesus ati yu ubuk.
42005022	Sik kanye talima noutamak nirya tenebik ning ara, Yesus el kanye fum noutamak akunum kel bikuk ura, elce tenebuka ati, elce sik ti nyabuk. “Ayupu anggun kanye talima fum noutamak tenipmaluma ara, yata ati do?
42005023	Na kanam arye, anong malye ubuknye biti, ‘An malye ulyam ning nirya kum danipkine,’ talye nyaploptinye do? Akumop ura, kanam aryuk, ‘Tikropmince banulyame,’ talye nyaploptinye do? Talye yupu deice arye aning nirya nyaploptinye bukni, ‘Afil ara dipkoprop doptu do, kum doptu do?’ tenepmanuluma ati, minopce anye kweteipnune. Ara, anggunce na ti, ‘Yesus ara ninye tuku ak malye unyak ning ara, kum kilina deiyoknye dipkoprop ulule, tenepnamanulum’ tenen, anye kweteipnune. Ati ayupu ton yapnune. Amalye wamuknye ati, ‘Tikmince yan yanibuka bilyame,’ nyapkine,” Yesus arye nyabuk.
42005024	Nyabukce, ayupu ton dukdongopra nyabuk. “Bukni, na ara Ninye Mi Koprop Atonunye, na mikip deice arye, tuku ak ninye sik malye ulamice ning nirya ara, ‘Dipkoprop kum danipsutue’ tenen, biknamanuluma ati, amalye ubuknye biti kwetepnune,” nyabuk. Nyabukce, amalye wamuknye ati ayupu nyabuk. “Anda tikukapmince an amsuna dobuka an aik tamubuka bindoplyame nyapkine,” Yesus arye nyabuk.
42005025	Nyabukop ura, adip aryuk nong malye wamuknye teleb ubuk ura, tikdobukce, el amsuna dobuka awekmek nang nirya, sik adinmek talak ara, anyaik fum arye buru tam binuka, el aik koprop tamubuka biyuk. El aik banmok talak ara, Allah ati, “Se, na Ni Allah, anda fia telebe,” nyabuka, Allah si erenmokce biyuk.
42005026	Yesus winibuka deice arye awekmek nang nirya, se tenebuka mambul lenmekce, Allah el si erenmek. Tonda, “Awininmeka ara, ninye kum winipmanto ning eipmabe. Aning atonun ning ton kum elilamupe,” nyabuka malye nyabik.
42005027	Yesus amutuku batakuk akarye, yukak banmok. Banmokani, tonoknye el si ara, Lewi eibuk. Roma mutuku nang arye amutuku nirya talyamika ati, amutuku nang arye sik yo bok, Roma weik ninye deiyok nang ati arilamik. Lewi ara, Roma mutuku nang arina ati, sik yuk nang arye ayo bok bulubuka deililamik ura, elce pajak yo bok deililamuk aik, anyaik fum ulamok ak, Yesus ara yayukce Lewi eibuk. Eibuk ura, Lewi ati, “Anda na melipniminye ura, na ap neika binuname,” nyabuk.
42005028	Yesus arye nyabuk ura, Lewi adip aryuk el ning nirya anyak uk bataklobukce, tikuka Yesus melibuka dobolbiyuk.
42005029	Banmarika ani, Lewi el aik koprop wekelbirik. Ura, Lewi arye, ‘Yesus kipnun’ tenen, weik kwalya kwalibukce, el kayapu nang weik yukubuk. Lewi arye yukubuk nang ara, amutuku talyamik nang, Roma mutuku nang ati, pajak yo bok bulubuka arilamik nang ulamik. Tonda yuk nang ap, weika arye yanuka wekik akarye, sik nirya dina neikak dinmek.
42005030	Dinmekbuk, Musa sekamuk yupu peterelamik nang ap, Farisi nang ap, tabakuka ulamik nang, tonda Farisi nang kopropa ap, Roma mutuku deiyok nang arina ati, pajak yo bok bulubuka delina deiyok nang ap, tonda yuk malye-malye winilamik nang ap, Yesus ap anyaik wekuka neika din dinmek. Dinmek talak ara, sik Farisi nang arye eibikce, Yesus el melina nang ati asipdeyik. “Yesus ara, pajak yo bok bulubuka delina deiyok nang ara, sikda ubula dolon nang unyaka anya arye, anang ap, malye-malye wininyak nang ap, Yesus anang kan-kan din dinmal ara, yata ati do? Ara malye wininmale,” nyabuka wenebik.
42005031	Nyabuka wenebik ura, Yesus arye ayupu kekebukce, anang ati nyabuk. “Uk din malye ura, aning tenena kum nang ara, ‘Ninye kwetenanye dokter dan do?’ tenen, kum enyake. Akum ura, ‘Se, uk dinmalibuk, nun malye unmabe,’ aning tenenyak ninye ara, ninye kwetenanye dokter ati imun uplye ura enyake. Aning atouk na ara malye winin nang, teleb ulina ati yase.
42005032	Aning atonun, mitik diksukumuk ulamice bukni, sik talima noutamak malye ning tuba upmalye ning ara, aning tenena kumce, ‘Nunda teleb nanguk unyabe,’ tenenyak ninye ati, ‘Lyepnamne’ tenen, kum yase. Ara anggun Farisi nang ara, ‘Nunda teleb nanguk unyap,’ tenemunya anya arye, uk kwetena nang kum pataplye ati, kum enyak nang atouk ninye ululum ati, ‘Anggun malye umunye ning batakuka balye tam tamupmunce, Allah el tam kiproplulume,’ nyabuka, ‘Lyepnamne’ tenen, kum yase. Bukni, na yase deiyok ara, sik malye uce ning batakuka, kanye dangubuka, ‘Allah el tam kiplulume,’ nyabuka, ‘Lyepnamne’ tenen, yase. Sik malye wininyakce, ‘Se aning ara, nun malye wininyabe,’ tenenyakce, malye kanye bobuka unyak nang ara, ‘Sik malye wininyak ning batakice ura, ato ninye dobuka lyepnamne’ tenen, yase.” Yesus arye nyabuk.
42005033	Yohanes mek dongonanye, elce peterelamuk yupu kekelamikce, melibuka balamik nang ap, sik Farisi nang arye nyapnop ura, kekelamik nang ap arye, sik malye winilamne ning ati, ‘Allah moropnuyap’ tenen, dina bulang mabuka, Allah morolamika anya arye, sik farisi nang arye Yesus ati nyabik. “Yohanes el yupu kekekirye melinyak nang ap, nun Farisi nang, nun yupu nyapnop ura, kekebuka bace nang ap, anang nirya arye, ‘Allah si erena ap, Allah morona ap winipnuyap’ tenen, din bulang, si tebuka Allah moronyake. Sik anang ara wininyak bukni, Yesus an mapu ara, awininyak touk kum wininyake. Sikda kwaning ap, mek ap, talye urdem dinuk unyake. Wininyaka ara yata ati do?” nyabuka asipdeyikce wenebik.
42005034	Ayupu asipdeyikce wenebikop ura, Yesus arye anang, domona yupu deice arye tamubuka nyabuk. “Kil donanye dopnulye talak ara, el kayapu ap, el milina nang ap ara, kwalya kwalibuka neika kum dinyak do? Kume, sik kwit, el kil don talak ara, kanye deipmaca anya arye, kwalibuka neika dinyake. Aning atonun, na ara kil donanye atonun ati, na mapu ara kanye imun uplibuk, dina bulang kum unyake.
42005035	Bukni, na talibuka bobinamiak talak ara, sik kanye ikin uplibuk, din dina kum arye, bulang upnamake,” Yesus arye ayanuka, asinmek nang ati nyabuk.
42005036	Ura, Yesus arye sik ti adomon yupu deice arye nyabuk ara ani, Yesus arye, ‘Allah yupu sekamik ning teleb ulul bukni, sik Farisi nang ap, sik apu yapu ap arye, sik bidamang arye talyamikce, talya tabakuka mem ning peterenyak ara, malye ning biknamak’ tenen, awekmek nang nirya ate, domon yupu bitinye nyabuk. Tonda Yesus arye, ‘Na peterenya ning ap, na wininye ning ap deice arye, kanye tenena winiryuk ning tia biknamak’ tenen, awekmek nang nirya ak, ayupu bitinye nyabuk. Yesus arye nyabuk yupu ara, ani. “Yatanye do nirya, minop butum kwiliklye ura, abutum lipsisikuka wina ati, winiryuk butum kwilikikirye, minop butum deice taplakikirye, kum winyake. Aning atonun winibice ura, winiryuk wipmace ning el urasin yuk, minop butum el urasin yuk ulya ati, aning kum wininyake. Tonda, abutum mek ilikikirye, mikdeipmakiba, akunum miklyop ura, minop butum kwilikilule. Ara, winiryuk butum wipmaca arye winilula ati, winiryuk butum ap ansinibuka kum winyake.” Yesus arye nyabuk.
42005037	Ton ning ara ayupu nyabuk. “Aning atonun ton, ninye domba bol dobuka potong leklobikirye, dana-dana tam nirya wibicop ura, fumbisik anggur mek kwebuka dikdongobuka deilinyake. Wininyaka ati, ninye arye purubuka, winiryuk kwelamak anggur mek ara, minop domba basam bol fum kum dikdongobuka deilinyake. Winiryuk anggur mek kwebuka minop domba bol fum dikdongopting bukni, dikdongopting ura, anggur mek mikip arye neplirye, domba bol coloplye ura, mek balule. Coloplirye balyop ura, anggur mek ap, domba bol ap, kum dalirye malye ulule.
42005038	Aning ati ara, winiryuk anggur mek ara, winiryuk domba basam bol fumbisik uk dikdongoptinge.
42005039	Tonda, yata ninye do nirya, minop anggur ninye kanye wangalamak mek akunum dibicop ura, el mikip ap, to ap, fia teleb anya arye, aminyan ara anggur mek winiryuk ning kum pataplye ati, kum dinyake. Minop ning ara, fia teleb mek ati, winiryuk ning ara kum pataplye ati kum dinyake.” Yesus arye nyabuk.
42006001	Yahudi yala nang sik Allah si erena ati, didik sen sum, tonok, Sabat sum ara, Yesus ap, el mapu ap, yuk nang arye yakong wa wiamika noutamak banmek. Abanmek talak ara, sik kwaning patanmok ati, el mapu arye yakong atonun ning el si ara gandum yakong langabuka, alip bama labuka batakikop ura, yakong pinpinya akabuka imbik dinmek.
42006002	Sik yakong dinmek sum ara, Yahudi yala nang sikce Allah si erebuka kina ati, didik senmek sum ak ara, yakong dakuka dipnin banmek. Yakong dakuka dipnin banmek talak ara, Farisi nang eibik akarye ara, ‘Wenepnuyap’ tenen, asipdeyik. “Anggunda, yakong dakuka dipnin banmaluma ara, yata ati do? Musa sekamuk yupu noutamak ara, ‘Allah si erena ati, didik senyak sum, Sabat sum ara, wa win dam lilbana meme,’ nyabuka sekamsuke. Musa arye nyabuka sekamsuk bukni, anggunda yakong dakuka dinmaluma ara, wa win dam lilbana atonun wininmaluma ati, adeice arye, Allah yupu yaniplume. Awininmalum ning ara, yata ati do?” nyabuka, Farisi nang arye asipdeyikce wenebik.
42006003	Nyabuka wenebik ura, Yesus arye tamubuka, Farisi nang ati ayupu nyabuk. Na mapu, sik awininmaka atonun, Allah yupu buku Samuel noutamak winyamuk ning ara, nyalamlum bukni, kum biklum do? Nun apu Daud ap, el melibuka neika balamik nang ap, kwaning fia patanmok ati, roti ara, Allah arina aik fum dabuka deipmeka ara, Daud arye dobuka dibuk. Tonda, el ap neika banmek nang ati, bokuka aribuk ura, dibik. Ati, Allah yupu buku Samuel noutamak winyamuk ning ara, nyalamlum bukni, kum biklum do?
42006004	Allah arina ati, Yahudi yala nang arye, din ning roti 12 dabuka, Allah el tenda aik noutamak delilamik ning ara, nyapnusine. Yahudi yala nang arye, din ning roti 12 dabuka, Allah arina ati noutamak delilamik. Aroti ara, Musa arye nyabuka sekamuk touk, Allah arina aik fil dona deiyok nanguk dilamik. Aroti ara, mem ning ati, yuk talye nang ara kum dilamik. Talye nang ara kum dilamik bukni, atalak Daud arye winibuk ning ara nyapnune. Din ning roti ara, Allah arin aik fum tam dabuka deiyamik ning ara, Daud din patabukba, dobuka dibuk. Tonda, el ap neika balamik nang ati, bokuka arebukba, dibik. Dibik bukni, Daud ap el melina ati neika balamik nang ap, aroti dobuka dibik ning ati, Allah arye anang ati, ‘Malye upmake,’ kum tenebuk. Allah arye, ‘Aning ara telebuka,’ tenebuke. Yesus arye nyabuk.
42006005	Yesus arye Farisi nang ati, ayupu akunum nyabukop ura, ayupu tonap nyabuk. “Fil dona kumce ninye didik sena ati, Allah arye Sabat sum wibuka deiamuk sum ara, na Ninye Mi Koprop Atonunye ununa anya arye, ‘Sabat sum deice winina ara, aning telebe, aning malye,’ nyalya deiyoknye bira, na akunum unune,” Yesus arye Farisi nang ati nyabuk.
42006006	Yuk Sabat sum ara, Yesus arye Yahudi yala nang, Allah yupu peterelamik aik wekuka peterenmok talak ara, sirik taruk kwanyamuknye ton, anyaik fum ulamuk.
42006007	Atalak ara, Farisi nang ap, Musa sekamuk yupu peterena deiyok nang ap arye, ‘Yesus malye uptuop ura, malye upmale nyaptibye’ tenen, Yesus ati fia dil takna uk unmek. Kalikmeka ati, ‘Yesus arye nun Allah si erena ati dikdik sen sum, Sabat sum deice arye, taruk kwalyamuknye kwetepnul do?’ tenen, fia kalikmek.
42006008	Kalikmek bukni, Yesus arye sik talima noutamak tenepmek ning akunum bikmok anya arye, Yesus arye ataruk kwalyamuknye ati, nyabuk. “Abukmak nang dinmak ak, urasin dam tikdeo,” nyabuk.
42006009	Nyabuk ura, tikuk karen ara, Yesus arye awekmek nang nirya ati asipdeyuk. “Musa sekamuk yupu ara, Sabat sum deice arye, dan ning wiriptibye do? Nun winiptibye ning ara, malye winiptibye do, teleb winiptibye do? Tonda, ‘Ninye dinicak’ tenen, ninye lyena teleb do, ninye ona teleb do?” nyabuka asipdeyuk. Nyabuka asipdeyuk ura, sik farisi nang ara, talye yupu tunimabuka bukmek.
42006010	Sik Yesus ati lik ubuk ura, dabukmek ani, Yesus arye anang ati, ‘Se’ tenen, fia malye kanye bobuka, yu asing aryuk dipdeyuk. Winibukce, taruk kwalyamuknye ati, nyabuk. “Anda taruk lakuka arepnilyame,” nyabuk. Nyabukop ura, taruk kwalyamuknye birye, el taruk lakuka aribuk ura, adip aryuk el taruk teleb ubuk ura, taruk talipdeibuk.
42006011	Yesus arye anye bira kwetebuka ati, Farisi nang ara, yu ubuk ura, ‘Yesus yata wiribuka opnamap do?’ tenen, anye aik batakuka biyikce, bulubuka yupu talilamik.
42006012	Yuk talak ara, Yesus arye, ‘Allah moropnun’ tenen, tonok mutuku dup welebukce, atonok lukunyan nirya Allah ati moronmok.
42006013	Allah moronmokani, berekukop ura, ‘Ananguk na fil donamak’ tenen, el yupu kekebuka balamik nang, yukubuk ura welebiyik. Welebiyik ura, anang kan-kan arye, el teneamuk nanguk wipdeibuk. ‘Anang ara, Allah yupu dobuka mutuku-mutuku nirya peterelbinamak’ tenen, erepdeibuk. Ara, ‘Na ap, sik ap, neiktoto ulamibya ani, na arye yuk mutuku dopkwetepnye ura, na yupu dobuka peterelbinamak’ tenen, ‘Anang ara Rasul nang unamak’ tenen, anang wipdeibuk. Wipdeibuk Rasul nang, sik si ara ani.
42006014	Tonoknye bira, Simon nyalamik bukni, aminyan ara, Yesus arye anye bira, minyumanye ara, el si pununa ati ara, ‘El si ara Peterus,’ nyabuk. Adamnye bira, el weit kopropa, Anderias wibuka deibuk. Tonda, Yakobus ap, Yohanes ap, Pilipus ap, Bartolomeus ap, wipdeibuk.
42006015	Tonda, Matius ap, Tomas ap, Alpeus el mi Yakobus ap, tonda Simon ara, yuk nang arye el ti, ‘Patriot’ nyalamiknye ap, wipdeibuk.
42006016	Tonda Yakobus el mi Yudas ap, tonye ara, Yudas Iskariot, ara Yesus opnamika ati, inilbiyuknye wipdeibuk. Obarye arye utam nang 12 nirya ara, Yesus arye wipdeibuk.
42006017	Yesus arye el doprobuk nang ap, amutuku dup arye kulukikce, lyu ak wekelbiyik. Biyikop ura, Yudea tam noutamak ulamik nang, yupa weika arye unmek. Amutuku-amutuku dana-dana ninye nirya arye bulubuka yayik. Tonda, Yesus el yupu kekebuka dobolbalamik ninye ton aunmek. Sik yayik mutuku si ara, Yerusalem asik ap, tonda laut mekwen lilun mutuku bitinye si ara, Tirus mutuku ap, Sidon mutuku ap, amutuku nirya arye yayik.
42006018	Sikda, Yesus el fil dolamuk ning kekenmek ati, ‘El nyalye yupu kekena ap, uk dilamsilye ning kwetena ap, isa talyamlye ninye, isa yakalkwetena ap, winipnamsil’ tenen, yayik. Yesus arye ninye talyamuk isa yakalkwetena ap, uk delamuk ninye kwetena ap, unmok ura, yuk ninye nirya arye, ‘Yesus el nong ton taliptibye’ tenen, kouldanmekce, talilbisinmek. Wininmeka ara, Allah el mikip weike aribuk ura, Yesus amikip deice arye ninye kwetenmoka ati, wininmek.
42006020	Yesus arye, el yupu kekebuka dobolbalamik nang ati dipdeyukce, ayupu nyabuk. Winitalak teninamsil ning, talye bona utotoa talina kumnye ara, Allah ninye nirya lyeplirye, kanye talima talinamsil ning dopropmunce, el ap neika unamlume. Allah arye teleb ulinamsil ati, anggun kanye deibuka unamlume.
42006021	Anggun aning-aning nirya pataplibuk ulalum ninye ara, aminyan ara Allah arye aripsilye ura boupnamsil ati, anggun kanye deibuka unamlume. Anggun winitalak kanye imun usiliba engelulum ninye ara, aminyan talak kanye deibuka agu tunamlum ati, kanye deibuka unamlume. Allah arye lyesilibuk teleb unamlum ati, kanye deibuka unamlume.
42006022	Na ara Ninye Mi Koprop Atonunye diba tenepnuluma deice arye, yuk nang arye anggun ti, ‘Anang ara, fia malye nang. Nun like,’ tenebuka, malye yupu nyapsikirye, kanye talima wilipsikirye, fia bataksikce ura, kanye deibuka unamlume. Ara, Allah melipsilirye, teleb ulinamsile ati, kanye delinamlulume.
42006023	Malye usinyak nang ara, anggun yok punun nang arye, Allah yupu laka nyalamik nang ati, fia malye ulilamik touk, anggun babye, atonun winisinyake. Aning ati ara, yuk nang arye malye yupu nyabuka, anggun nong deice ikin ning deipsikcop ura, kanye ikin una meme. Kanye fia deibuka kil-kil arye unamlume. Amenyan ara, Allah arye im deice teleb ning weik arye, bona aripnamsila ati, kanye deibuka unamlume.
42006024	Bukni, anggun winitalak arye, bona weik nang deiyok ninye ara, anggun kanye delin ning akunum dobuka talilamlum ati, se tenebuka kanye imun unamlume. Akunum dololuluma ati, aminyan yuk ning tonap kum dopropnamlume.
42006025	Anggun winitalak aning-aning nirya dimunye ura bousulul ninye ara, kwaning patapsilyebuk, unamluma ati, se tenebuka kanye imun unamlume. Tonda, anggun winitalak arye, ‘Mambul ning anye’ tenena kum aryuk, talye kanye bobuka, teleb arye kanye deibuka pinpin asa ulamlum ninye ara, aminyan ara imun kanye bobuka engena uk unamluma ati, se tenebuka kanye imun asa unamlume.
42006026	Winitalak unyak ninye arye anggun ti, “Anang ara, fia teleb nang,” nyapsiceop ura, se tenebuka kanye imun kanye bobuka unamake. Ara, anggun yok pununa nang arye, tilila yupu uk laka nyalamik nang ati, “Ara teleb nang,” nyalamik touk, sik mapu babye, atonun tenebuka nyanyake. Dipkoprop Allah yupu peteren nang ati ara, “Anang ara teleb nang,” kum tenenamake. Sik kanye delice nang ara, tilila yupu nyanyak nang ati kanye delinyake. Yesus arye nyabuk.
42006027	Yesus ayupu akunum nyabukop ura, ayupu tonap nyabuk. Na winitalak ayupu nyapnusine. Yuk nang arye anggun ti, ‘Opnamabe,’ tenelamsiak nang ati, bico tenebuka melinamlulume. Tonda, yuk nang arye anggun ti, ‘Nun lik,’ tenesinyak nang ara, teleb kilinamlulume.
42006028	Tonda anggun ti, ‘Anang ara merekuka dadipting’ tenen, kanye tenelamsiyak nang ap, anggun nong deice ikin ning delilamsiyak nang ap ati, teleb yupu nyabuka ‘Allah arye lyepnamle’ tenen, moronamlulume.
42006029	Yu nang arye anggun katum danatam ning bokuka opsikcop ura, ‘Danatam ning ababye, daopsinyak’ tenen, kintinipdeipnamlulume. Ubula donang arye, anggun butum aling dopropsikirye, ‘Nunukna ning tonap doproptibye,’ tenepsikce ura, yupu kum sekenamlulume, aning babye, kwiribuka anang ati arinamlulume.
42006030	Yata nang do, sik moropsice ninye nirya ara, arinamlulume. Yuk nang arye anggun ‘Na’ tenen ning dopropsicop ura, “Tamubuka nun bidamang arepsululume,” kum nyanamlulume.
42006031	Anggunce yuk nang ati, ‘Se winibuka, winipnitinge,’ tenelulum touk, anggun babye, yuk nang ati atonun wininamlulume.
42006032	Yuk nang arye anggun ti, bico tenebuka kanye delisinyak nang uk, bico tenepmunyop ura, adeice arye Allah elce, anggun teleb una ati, ‘Talya arepnamne,’ tenepsuk ning arepnamsil do? Kume, aning ara, sik fia malye nang, sik babye anang ati, bico tenebuka melilanyake.
42006033	Anggun kayapu nang arye, teleb ubuka melipsikibuk, anggunce tamubuka ananguk teleb ubuka melipmunyop ura, ‘Aning ara teleb winipmabe,’ kum tenenamlulume. Allah ati diba kum tenenyak nang, fia malye nang ababye, sik babye sik bidam nanguk ati, teleb ubuka melildanyake.
42006034	Nun aryamibye ura, ‘Sikce ton tamubuka arepnamsiak’ tenen, ananguk dekeldana meme. Aning uk winipdamunyop ura, Allah arye, ‘Teleb wininmake’ tenen, arinamsil do? Kume, kum arepnamsile. Fia malye unyak nang babye, yuk nang ati arenyak bukni, ‘Aning arepman ning nirya ila tamubuka arepnamniake,’ tenena, deice aryuk areldanyake.
42006035	Wininyak bukni, na arye nyapsin yupu ara, yuke. Sikce, ‘Anang optibye,’ tenelamsikce nang ati, bico tenebuka, teleb updeipmunce, ‘Aning tamubuka arinamsiake,’ tenena kum aryuk, talye urdemuk arinamlulume. Aning ati ara, anggun Ni Allah im deice ululnye birye, fia malye ninye ap, teleb ubuka melilule, sikce tamubuka, ‘Naio telebe,’ fia kum nyanyak ninye ap nirya ati, bico tenebuka kanye arelul touk, anggun babye, yuk ninye nirya ati, bico tenebuka kanye delinamlulume. Anggunce winipmunyop ura, Allah el mapu koprop kipdeipnamsile. Tonda aminyan ara, Allah arye im deice teleb ning weika arye arinamsile.
42006036	Anggunda, Allah el mapu ulaluma anya arye, anggun Ni Allah arye, ‘Malye nang ara, daupnyake,’ kum tenesilirye, kanye aresulul touk, tonda, talye melisulul touk, anggun babye, atonun wininamlulume. Elda fia telebnye ulula anya arye, teleb ninye babye, malye ninye babye, bico tenebuka kanye aresulule. Anggunda el mapu ulaluma ati, anggun babye, wininamlume. Yesus arye el mapu ati nyabuk.
42006037	Yesus arye nyabuk. “Anggun babye, malye winin nang tenena kumce, yuk nang ati sik malye nang tenebuka, ‘Anggunda fia malye nang,’ nyabuka, lyab-lyab ana kum nyanamlulume. Anggunce yuk nang ati, fia malye yupu arye, lyab-lyab abmunyop ura, aning atonun Allah arye anggun ti, lyab-lyab abuka wenepnamsile. Aning atonun, anggunce yuk nang ati, ‘Allah arye anang wenebuka optue,’ kum tenepmunyop ura, Allah arye anggun ti atonun, kum tenenamsile. Tonda, yuk nang arye, anggun ti, malye upsikce ning namin kipmunce, tonap kum tenepmunyop ura, Allah arye anggun malye umunye ning ati, kum kipsilirye, tonap kum tenenamsile. Kum danipnamsile.
42006038	Anggunce yuk nang ati, talye luparabuka arepmunyop ura, Allah arye tamubuka arinamsile. Arepnamsil ning ara, fia mitiktonun kume. ‘Aling fum weike lipnuyap’ tenen, taruk arye darapdongobuka lilamak touk, Allah arye weika arinamsile. Anggunce yuk nang ati, bokuka arelalum touk, Allah arye anggun ti arinamsile. Aning atonun, yuk nang ati, weik arye lyab-lyab nyana ap, sik malye winisinyak ning, fia tenena ap, ‘Anang kum arepnuyabe’ tenena ap, winipmunyop ura, Allah el babye, amalye winin ning nirya, anggun ti atonun winipnamsile. Ara anggunce yuk nang ati winimunye touk, Allah arye anggun ti, atonun wininamsile,” Yesus arye el yupu kekenmek nang ati nyabuk.
42006039	Nyabukce ayupu, winipmanto yupu tonap nyabuk. Tonok asing gunanye birye, yuk asing guna nang ati, bisik talibuka bobitu do? Kume, sik kum talipdanuka bitiringe, sik bitinye nang babye talipdanuka banmatiringbuk, saktiringe.
42006040	Tonda, kel kin nang ara, sik peterena nang deice tam kum unyake. Bukni, peterelamica ani, sik yupu kekenyak nang, apeterenyak ning nirya akunum kele kibikcop ura, sik peterena deiyok nang wininyak atonun wininyake.
42006041	Anggun asing noutamak weik yo gu aupmasutubuk, aning tenena kumce ara, anggun kayapu nang ati, “Anggun asing noutamak yo kita sung-sunga atonun ning aupmakile,” nyalalum ning ara, yata ati do?
42006042	Yata wiribuka arye anggun asing noutam weik yo gu aupmasilyebuk, anggun kayapu ati, “An asing noutamak yo kita sung-sunga atonun ning dopropnamkine,” nyaptum do? Anggun talima noutamak fia malye ning tuba upmasilyebuk, ‘Teleb ning winibibye ati, yuk nang eipsikirye, sikda teleb nang tenepnamsiyak,’ tenelulum nang atia. Minopce ara, weik yo gu, anggun asing noutam upmasilya doproptumop ura, anggun kayapu asing ak tulukmatu ning, teleb arye eibuka doproptume. Anggun asing noutam weik ning kum doplopmunyop ura, yata wiribuka eiptumce, anggun kayapu ning doproptum do? Yesus arye el yupu kekenmek nang ati nyabuk.
42006043	Ayupu nyabukce, ayupu ton nyabuk. Ninye dina ati, teleb yo duk moulamle yo ara, malye yo duk kum mouptue. Malye yo duk moulamle yo ara, teleb yo duk kum mouptue.
42006044	Yo yala nirya yo duk mouplibuk eipmunce, ‘Ayo yala anyak,’ tenelamlume atonun, ninye nirya sik wininyak ning deice arye, eibuka kel kinyabe. Anggun kel kina ati, winipmanto ning nyapnusine. Ara, ninye arye, ‘Sumik atonun ning duk daknuyap,’ tenebice arye, cunang atonun ning tapu deice daganyak do? Anggur, ara kirikna duk atonun ning, ‘Dakuka dipnuyap’ tenen, kirikna atonun ning, tapu deice arye daganyak do? Kume. Aning atonun, dina teleb yo duk moulamle yo ara, teleb yo duk uk moulul bukni, ninye kum dipmanto yo duk moulamle yo ara, malye yo duk uk moulule.
42006045	Teleb ninye ara, sik talima noutamak fia teleb winin ninguk tenebuka ulamikibuk, kanye talima langdiplyop ura, teleb ning tuba aubuka arye, telebuk wininyake. Malye wininyak ninye ara, sik kanye talima noutamak, malye winin ninguk tenebuka fia winilamikibuk, aik doplyop ura, malye ning tuba aubuka arye, malye uk ubuka wininyake. Teleb nang babye, malye nang babye, sik talima noutamak aupmal ning deice arye, yupu nyanyake. Yesus arye nyabuk.
42006046	Yesus arye nyabuk. Anggunce na ti, ‘Na ni, na ni,’ talye nyanululum bukni, na yupu moubuka kekepmunce, diksukumuk kum winiluluma ara, yata ati do?
42006047	Ara, na dam yalirye, na nyapnye yupu kekebuka dobolyanilinye bira, ‘El winilul ning kel kipnamluluma’ tenen, na winipmanto yupu tonap nyapnusine.
42006048	Yata nang do nirya, na nyasinye yupu kekebikirye, aning uk wininyak nang ara, aik dona fia weik kelnye atonun unyake. Anyaik dona kelnye bira, ‘Aik dopnun’ tenen, tuku palibuka mutuku yangan keil deice ayukumna yo ikuka aik dobuke. Aik akunum dobukop ura, akaren ara weik mok cebuka, kumanya dobukce, mek obukop ura, anyaik dam yanuka obuka langdibuk bukni, aik ara kum lokuk. Ara mutuku yangan keil deice arye, ayukumna yo ikuka, fia teleb ubuka domuk arye, anyaik ara, kum lokuk.
42006049	Bukni, dan nang do nirya, nyasinye yupu kekebuka batakikcop ura, aik dona walwal nang atonun wininyake. Aik dona walwalnye bira, ayukumna yo mek wenenga deica uk ikuka el aik dobuk. Dobuk talak ara, mokcebuka, kumanya dobukce, weik mek deibuka obukce, anyaik dibuk talak ara lokuk. Anyaik lokuk ura, lelim weik nyabuke. Yesus arye nyabuk.
42007001	Yesus arye ninye weik kekenmekak, ayupu nirya akunum nyabukop ura, anyasik arye banmokani, Kapernaum mutuku biyuk.
42007002	Biyukop ura, yin nang sik deiyoknye, el fil donanye, fia telebnye anya arye, ‘Anye bira na kwit koprop,’ tenelamuknye ulamuk bukni, uk fia weik dilamuk anye dipmanto kibuk.
42007003	Ayin talin nang sik deiyoknye birye, Yesus winilamuk ning akunum kekelamuka ati, ‘Yesus arye na fil melinanye kwetepnute’ tenen, nyapdeibuk ura, Yahudi yala deiyok nang wisi nang arye, Yesus dam yanuka morobik. Yanuka morobikce nyabik, “Nun kwit el melinanye uk dilula ati, dipmanto upmal anya arye, kwetelyanute, nyabuka moropkile,” nyabuka morobik.
42007004	Sik morobik talak ara, ayupu ton nyabik. “Anye bira, Yahudi yalanye kum bukni, nun Israel ninye ati bico tenelamsukce, nun Allah yupu peterena aik weik arye dolamsuk ati, el moropmakil touk, an kwetelbitume. Nun kanye ara winipminyop ura, aning ara fia telebe,” nyabuka morobik.
42007006	Nyabuka morobikop ura, Yesus, ‘Anye el aik binun’ tenen, banmokani, el aik dam akunum yayukop ura, ayin talin deiyoknye birye nyapdeibuk ati, el kayapu nang arye Yesus dam nyalyayik. Ayin deiyoknye birye nyapkile. “Naio, na ti yanganmalam ara, bataklyame. Na ara, weiknye kumanya arye, na aik fum yanuka kum weknamnilyame.
42007007	Na ara talinye unune ara, adeiyok ati na arye an mening dam yanuka, kum moropmakine. Bukni, ance atikmalamak anyuk, an yupu nyapminye ura, na fil donanye bira, uk kum dalirye teleb upnamale.
42007008	Na deiyok nang arye nyapnice ura, sik nyapnice touk fil donune. Tonda, na babye, na amutam yin talin nang ati, yupu nyapnye ura, afil uk donyake. Tonda na amutam yin talin nang ati, yupu nyapnye ura afil donyake. Tonoknye biti, ‘Bilyame,’ nyapnye ura balule, tonoknye biti, ‘Yalyame,’ nyapnye ura yangalule. Aning atonun, na fil donanye ati, ‘Afil dopnilyame,’ nyapnye ura, afil uk donulule. Aning ati ara, ‘Ance yupu nyaptum ura, na fil donanye teleb uptue,’ nyabuk,” el kayapu nang arye, Yesus ati nyalyayik.
42007009	Ayin deiyoknye birye nyabuk yupu laka nyalyayikop ura, Yesus kekebukce, se tenebukce ngalukuk. Ngalukuka, el melibuka yanganmek nang ati ayupu nyabuk. “Na dipkoprop nyapsine, Israel mutuku noutam balamse talak nirya ara, anye bira Yahudi yalanye kum bukni, weik arye diba tenepmanil atonun, yuk nang ton kum eipse,” Yesus arye nyabuk.
42007010	Nyabukop ura, ayin deiyoknye birye dopkwetebuk nang tamubuka, el aik biyikop ura, el fil melinanye akunum teleb upmokak, eibik.
42007011	Sik daulamika ani, yuk talak ara, Yesus arye tonok asik dolamik asik si ara, Nain mutuku biyuk. El yupu kekebuka dobolbalamik nang ap, yuk talye nang weik ap, bulubuka neika banmek.
42007012	Sik banmek ani, anyasik dolamik asik dana-dana poka antanabuka denepdongamikce, wiyamik buplan dam banmek talak ara, youwak kil tonok, el mi tonok deiamuk bukni, dipmok ati, ‘Weipnuyap’ tenen, akil ap, amutuku ninye weik ap, kitibuka dobuka bobayikak, Yesus arye eibuk.
42007013	Eibukce, ayouwak kil ati fia bico tenebukce, “Se, nongo engena bataklyame,” nyabuk.
42007014	Nyabukce, ami el baya yo deice taruk deibuk ura, ami baya yo bobanmek nang ara, tunimabuka tikik. Tunimabuka tikikop ura, Yesus arye adipmok mi ati nyabuk. “Amio, anda kam bukuka tikdeo,” nyabuk.
42007015	Nyabukop ura, adip aryuk adipmok mi ara, baya yo fum arye bukukabukce, yupu nyanmok. Winibuk ura, Yesus arye ami tamubuka dobukce, el lin bak aribuk.
42007016	Yesus arye ami kwetebukop ura, abulubuka wekmek nang nirya mambul nyanmekce, Allah si erenmek. Allah si erenmekce, ayupu tonap nyabik. “Se, Allah yupu laka nyananye nabi atonye, nun kan-kan noutamak kunum kutukuka unmale. ‘Allah arye wibuka deibuk ninye ati, melipnun’ tenen, Allah arye dopkwetebuk ura, akunum yanmasile,” nyanmek.
42007017	Nyanmeka anya arye, Yesus ami kwetebuk ning ara, eibikce laka nyapra balamik ura, Yudea tam ulamik ninye ap, amutuku dana-dana tam ulamik ninye ap, weik kekelamik.
42007018	Yohanes arye diba akunum teneamik ninye, mek dongolamuknye wenena aik fum dongamik ura, daulamuka anya arye, el mapu arye Yesus peterelamuk ning ap, winilamuk ning ap, laka nyabik ura, Yohanes kekebukce, el melin nang bitinye ati ayupu nyabuk.
42007019	“Anggunda, Yesus dam birumunce, ayupu ara asipdeturume. ‘Ninye mutuku-mutuku nirya lyeplirye talinamlanye, yanamle,’ nyalamiknye bira, an akunum do? Yuknye ton aminyan yanamle do? nyabuka, asipdenamrurume,” Yohanes arye nyabuk.
42007020	Nyabuk ura, anang arye Yesus dam binuka asipderik. “Ninye mutuku-mutuku nirya lyeplirye talinamlanye yanamle nyalamiknye bira, an akunum do? Yuknye ton aminyan yanamle do?” nyabuka asipderik.
42007021	Akaren noutam aryuk, Yesus arye uk delamuk ninye ap, ninye isa talilamuk ning ap, yakal kwetelamukce kwetelamuk. Tonda, asing kuamuk ninye weik asing lalilamuk ura, teleb ulamuk.
42007022	Atalak arye winilamuk ati, Yesus arye asilyanmarik nang ati, tamubuka nyabuk. “Anggun amol arye kekelulum ning ap, asing arye elilulum ning ap, Yohanes dam lake nyalbirurume. Ara, asing kuamlye ninye lalilye ura, elinyake; aik bulamice ninye kweteiplye ura, banyake; barye suse atonun suse dilamlye ninye kweteiplye ura, mikilule; amul kunukamlye ninye pakeiplye ura, kekenyake; akunum dipmace ninye kam bulilule; tonda ninye lyena ati, Allah el lak teleb yupu talye bona utotoa talina kumnye kekena ati peterelye ura, kekenyake.
42007023	Yatanye do nirya, na wininye ning deice arye kanye kum boktoplirye, teniltona kum aryuk kum bataklinye bira, telebuk unamle,” Yesus arye, Yohanes el melin nang ati nyabuk.
42007024	Nyabuk ura, Yohanes el melin nang kekeprikce birikop ura, Yesus arye el dam wekmek nang ati, ayupu nyabuk. Yohanes ati yupu nyapnusine. Yohanes ninye kum noutam, Yohanes peterelamuk ura, kekelbalulum ara, yata ning ‘Eipnamap’ tenen, balalum do? ‘Kumanya balirye maning lulukunmalyeak eipnuyap’ tenen, dilbalalum do?
42007025	Akumop ura, yata ning, ‘Eipnuyap’ tenen, dilbalalum do? ‘Tonoknye fia teleb ongon butum ongoplibuk eipnuyap’ tenen, dilbalalum do? Kume, weik teleb ongon butum ongonyak nang ara, ‘Talya kanye bopnuyap’ tenen, fia teleb ning talipra, talye uk unyak anya arye, weik ninye deiyok nang sik aik unyake. Yohanes winilamuka atonun ara, kum wininyake.
42007026	Akumop ura, ‘Allah el yupu lak nyananye nabi eipnuyap’ tenen, dilbalalum do? Winira, dipkorop Allah yupu lak nyananye, nabi elilamlume. Bukni, anye bira, yuk Allah yupu laka nyan nang atouk kum ulule. Sikda mitikto mambul bukni, Yohanes ara, fia weik mambulnye ulule.
42007027	Minop arye, ‘Anye bira yanamle’ tenen, Allah arye nyapdeibuk ura, Maleaki arye ayupu sekamuk. Maleaki arye Yohanes ati, ‘Na yupu laka nyalinanye yanamle’ tenen, sekamuk yupu ara ani. ‘Allah arye nyabuk. Na yupu laka nyalinanye minop dopkweteplye ura, binamlya ani, an aminyan benalyame. Na yupu laka nyalinanye birye, an binalam bisik ara, kintinipdeipnamkile.’ Yesus arye Maleaki sekamuk yupu dobuka, el mapu ati nyabuk.
42007028	Yesus arye nyabukop ura, ayupu ton dukdongobuka nyabuk. “Aning ati ara, na dipkoprop nyapsine. Minop dorapce dipdongobuka winitalak nirya, kilapu nirya arye delilamik nang nirya ara, mitikto mambul winilamik bukni, Yohanes el uk ara fia weik tonye ulule. Ara, minop talak ulamik nang ara, Musa sekamuk yupu uk kekebuka, aning uk talibuka ulamika atia. Bukni, ninye mek dongolamuknye Yohanes ati ara, Allah el kanye ara, ‘Elda, mitik mambul,’ tenelule. Ara, na ara Ninye Lyena Deiyoknye, tuku ak mutuku min kum yanamse talak ara, na yangana ati, Yohanes arye na laka nyalinanye ulula ati, elda mitik mambule. Winitalak arye, dipdongobuka dotalak nirya ara, Allah ninye nirya lyeplirye talinamle talak weknamak nang noutamak ati, yuk nang arye aninye nirya ara, ‘Weik mambul,’ fia kum tenenyake. Kum tenenyak bukni, na dipkoprop nyapsine. Allah el kanye ara, ‘Im deice welepnamak ninye nirya ara, weik mambul unyake,’ tenelule, ‘Yohanes ara, teleb fil dolul bukni, elda mitik mambul uk ulule,’ tenelule. Deiyok ara, tuku ak fil donyak nang ara, mitik mambul bukni, im deice welebana ara, weik mambul ati nyapsine,” Yesus arye nyabuk.
42007029	Yesus arye ayupu nirya akunum nyabukop ura, el yupu kekenmek nang nirya babye, talye nang babye, amutuku talyamik nang ati yo bok dololamik nang ara, malye nang winilamik bukni, sik babye, “Yesus nyanmasil yupu ara, fia telebe. Allah el bisik ara, diksukum bisik uka,” tenebuka nyanmek. Ayupu nyanmek nang ara, sik malye winin ning batakamikce, Yohanes arye mek akunum dongolamuk. Anang arye, ayupu nyanmek. “Yesus nyanmasil yupu ara, fia telebe,” nyanmek.
42007030	Anang arye, ‘Allah el bisik ara telebe,’ nyanmek bukni, sik Farisi nang ap, Musa sekamuk yupu peterena deiyok nang ap ara, Allah arye, ‘Aninye babye, lyeptinye,’ teneamuk bukni, sikce, ‘Aning ara, nun like,’ tenebuka batakik. Utenebuka batakik ati ara, sik malye winin ning kum batakik ura, Yohanes arye anang mek kum dongamuk.
42007031	Winilamik anya arye, Yesus arye anang ati ayupu nyabuk. Anggun teneipdelulume. Atalak umunye nang ara, anggun umunye ning atonun ning ati, winipmanto yupu nyapnusine.
42007032	Anggunda, kota nang arye din ning bulubuka deibikirye deklamakak ara, mapu asik deice bulubikirye, arikal dolamak touk winilalume. Ton mapu arye yuk mapu ati, nyanyake. “Kanye deibuka, ‘Mot senamap’ tenen, bingkong nyana atonun ning nyabipye ura, anggun lik ati batakmasulum ura, nun ap mot kum sepmabe. Atonun ton, talya ati, ‘Ninye dipmace ura, mot nyabuka engelamak atonun engepnamabe’ tenen, mot nyabuka engenmapu ara, anggun lik ati, batakmasulum ura, nun ap kum engepmabe. Nunce ‘Winipnuyabe,’ tenepmabye ning nirya ara, anggun lik ati, bataksulume.” Amapu arye nyanyake.
42007033	Amapu lik uplibuk, bataklamak touk, anggun babye, atonun ulalume. Ara, Yohanes arye, dina teleb ning roti ap, anggur mek ap, kum delamuk ura, el ti diba tenena kum nang arye, “Anye bira, isa arye el kanye talima talibuka ulule,” nyanyake.
42007034	Bukni, Yohanes aning winilamuk touk, na kum wininune. Na ara, Ninye Mi Koprop Atonunye birye dina teleb ning ap, anggur mek ap, dibuka ununbuk, na ti diba kum teneninyak nang arye, “Anye bira din tulanye ulule. Elda, kanye wangalamak mek fia ton dilulnye ulule.” Tonda, nyaninyake, “ ‘Amutuku talina deiyok nang dopropnamak’ tenen, tuku dekne yo bok bulubuka delilamak nang ap, malye-malye wininyak nang ap arye, Yesus ara neika ansinibuka, amalye wininyak nang ap neikak ulule. Anye bira fia malye winilule,” nyaninyake.
42007035	“Na dipkoprop nyapsine. Weik kel nang arye teleb unyak ning ati, yuk walwal nang arye, ‘Aning ara malye,’ nyanyak bukni, aminyan talak ara, sik weik kel nang arye wininyak ning nong akunum uplyop ura lakak oplyop ura, ninye nirya arye, ‘E, sikce teleb winilamika’ tenen, bikilinyake. Aning atouk, na ti diba tenena kum nang arye ayupu nyaninyak bukni, na ap, amalye winin ninye ap, neika upmapya ani, aminyan ara, na yupu dib tenebikirye, sik malye winin ning batakuka diksukumuk ubikibuk, eipmunyop ura, kel kipnamlume. Na fil donye ning nong uplye talak aryuk kel kipnamlume. Na arye aninye ap neika unmana ara, telebuka,” Yesus arye nyabuk.
42007036	Tonok sum ara, Farisinye tonok, el si Simon, elce Yesus ati, “Na aik din dilyalyame,” nyabuka yupu nyapdeibuk. Yukubukop ura, Yesus arye Simon el aik yanuka din dinmek.
42007037	Sik tuba dinmek talak ara, amutuku fia malye winilamuk kil tonok kekebukce, nintong teleb mek dekna weik makau bukni, bol kat-kat makau arye kwebuka deiyamuk ara, dobuka yayuk.
42007038	Dobuka yayukce, Yesus wirikdeibuka bukmokce, yan donokmok damak tikilyayukce, engenmok ura, el asing maka ara, Yesus el yan deice sakanmok. Sakanmok ura, akil potong ara, fia cang potong kil anya arye, el potong arye dobuka, Yesus yan deice asing maka sakmoka ara kilibukce, Yesus el yan deice mutubuk. Mutubukce, atong teleb mek dekna weik mek ara, Yesus el yan deice dikeibuk.
42007039	Dikeibukop ura, aFarisinye Simon arye, Yesus yukupmoknye eibukce, el talima noutamak uk tenebuk. ‘Anye bira Allah yupu lak nyananye, nabi ulamtuop ura, el yan talipmal kil, ara fia malye kil teneptue,’ tenebuk.
42007040	Utenebuk ati, Yesus arye Simon tenepmok ning kel kipmoka anya arye, Simon ati ayupu nyabuk. “Simono, na tenipman yupu ton nyapnukine,” nyabuk. Nyabuk ura, Simon arye, “Telebe naio, danyapnio,” nyabuk.
42007041	Nyabuk ura, Yesus adomon yupu deice arye nyabuk. “Tonok sum ara, pajak yo bok arilamuknye, deiyoknye birye ninye bitinye nang ati yo bok tia aribuk. Tonye biti, like 500 sum deice fil dobikce ura, dengna arilamaka atonun tia aribuk. Tonye bira, like 50 sum deice fil dobikce ura, dengna arilamaka atouk tia aribuk.
42007042	Yo bok aryamuk ura daulamrikani, ayo bok tamubuka yuk talak akunum ubukaop ura, sik yo bok fia kum ubuka ati, adeiyoknye birye, sik dopromrik yo bok sik ak, ‘Dawaplye. Na tamubuka arina kum’ tenen, bataklobuk. Winibuk ati, yatanye bak yo bok weik el deiyoknye biti, kanye weik deibuk do?” Yesus arye Simon biti asipdeyuk.
42007043	Asipdeyuk ura, Simon arye tamubuka nyabuk. “Na tenepman ning ara, yo bok fia weik diplobuk bukni, deiyoknye birye yo bok si weik diplobuknye biti, anye birye el deiyoknye ati kanye weik delinamle tenepne,” Simon arye nyabuk. Nyabukop ura, Yesus arye Simon ati nyabuk. “An tenepmalam ning ara, dipkoprop nyapnilame,” nyabuk.
42007044	Nyabukop ura, Yesus akil dipdeyukce, Simon ati nyabuk. “Simono, akil dipdelyame. Na ara, an aik yanmanu talak ara, na yan sung-sunga palepmanu ura mek ilikna ati, ance mek kum aripmanume. Bukni akil arye engenmorye, el asing maka na yan deice sakmanu ura, el potong cang arye kilipmanile.
42007045	An aik yanmanu talak ara, na kina ati, taruk kum aripmanumu bukni, na yanmanu talak arye dipdongobuka winitalak ap, akil arye tuba na yan deice mutupmanile.
42007046	Tonda, na kina ati, nintong teleb minyak, na gisok deice kum dikmanumubuk, akil aryuk na yan deice nintong teleb mek dekna weik ning, weika arye dikdeipmanile.
42007047	Aning ati ara, na nyapnukine. Akil arye na ti weika arye bico tenebuka, kanye talima aripmanila anya arye, el malye winin ning fia weika arye winilul bukni, na arye akil malye winilul ning nirya ara, na arye akunum namin kibuka, lyepna arye kum daneipne. Bukni, malye winin ning mitik winilamice nang ara, sik malye winin ning namin kibuka kum kipdeipnyop ura, bico tenebuka kanye delina ara mitiktonunuk kanye delinyake.” Yesus arye Simon ati nyabuk.
42007048	Nyabukop ura, Yesus arye akil ati nyabuk. “An fia malye winilaminye ning nirya ara, akunum namin kipdeipkina arye kum daneipkine” nyabuk.
42007049	Yesus arye nyabukop ura, abukuka dinmek nang nirya arye, sik anang mamun uk asipdayikce nyabik. “Anye bira, yatanye do? Elce, ‘Ninye malye wininyak ning namin kibuka kum daneiptenya,’ nyalye atia,” nyabuka asildanmek. Asildanmekce, Yesus ati yu ubuk. Ara, Yesus arye, ‘Ninye malye winin ning ati namin kilinanye na unune. Aning ababye, unune,’ nyapmok ning ara, sikce el ti, ‘Elda fia malye. Allah elcuk afil dolul’ tenen, Yesus ati derebik.
42007050	Sikce Yesus ati derebik bukni, Yesus arye akil ati nyabuk, “Ance na ti diba tenepmanilama deice arye, akunum lyepmakina ati, kanye deibuka dabilyame” nyabuk.
42008001	Atalak noutam ara, Yesus arye, weik asik dolamikak ap, ninye mitikanun ulamikak ap, balamukce, Allah arye ninye lyeplirye sik kanye talima talinamle yupu, laka teleb yupu peterelamuk. Peterepra balamuk talak nirya ara, elce wipdeiamuk nang obarye 12 nang ap, melibuka balamik.
42008002	Tonda, isa talyamne ura, Yesus arye yakuka dopkwetepna arye kwetelamuk kilapu ap, uk dilamukbuk kwetelamuk kilapu ap, Yesus ap balamik. Tekbarye isa talyamuk kil, el si ara Maria, Magdalena kwetebuk kil ap, Herodes el aik fil dolamuknye Kusa, el kil Yohana ap, Susana ap, ton yuk kilapu weik tonap neika balamik.
42008003	Tonda, Herodes el aik fil dolamuknye Kusa, el kil Yohana ap, Susana ap, ton yuk kilapu weik ton ap neika balamik. Akilapu nirya arye, sik talilamik ning deice arye, Yesus ap, el mapu ap, sik patapne ning ara, dekuka arelamik.
42008004	Yesus arye peterenmok ura, el dam yanuka wekmek nang ara, amutuku-amutuku dana-dana tam nirya arye, ulamik nang fia weik bulubuka yanmekce, awekmek ninye ati, el yupu peterenmok. Apeteremok yupu noutamak arye, adomon yupu ton nyabuk.
42008005	“Anggun kekeplulume, tonok sum arye wa wibuka, duk yala dokonmok. El yala dokonmok ura, ton yala ara el bobanmok karen bisik noutamak sakuk. Sakamukbuk, yuk nang arye yan yanibikba, talye maka yayik akarye dobuka diprobik.
42008006	Ton yala ara doknin banmok ura, keil deice arye mirin tuku mitikanun wamukak sakuk. Sakukce daupmok ani, mirin tuku mitikanun uk wamukak arye, minop pabuk. Pabuk bukni, yating tuku ak teleb ubuka kum biyuk akarye, kiting deibuk ura, kiting bupu arye, kel-kel abuka kolubuk.
42008007	Atalak aryuk, ton yala ara doknin banmokbuk, tirmangka weiyang-weiyanga kan-kan noutamak sakuk. Dawinipnin balamoka ani, bongopmok ura, tirmangka weiyang-weiyanga weik ubukce, apabmok ning koupdongobukce, angkalung kipdongobuk ura, wen-wen alamuk. Wen-wen alamuka anya arye, duk kum mulamuk.
42008008	Aning ara kum mulamuk bukni, yala tonok dokuk ning ara, mirin tuku teleb ak sakuk. Mirin tuku deice sakuk ning ara, pabukce nebukop ura, duk moulamuk. Yala tonok-tonok sakuk ura, duk moulamuka ara, yupa fia weike seratus moubuk,” Yesus arye winipmanto yupu nyabukop ura, ayupu ton nyabuk. “Amul aupmasilye ura, ayupu kekepmanto nang ara, ‘Ayupu deiyoknye dan do’ tenen, kekepnamlulume,” nyabuk.
42008009	Ayupu akunum nyabukop ura, aminyan Yesus el yuk unmok talak ara, Yesus el dopromuk nang obarye, 12 nang arye, asipdeyik. “Naio, nunda ayupu deiyok ap nong ap kum kekepmapa arye bita kum bikmabe, domon yupu deice arye nyaminye ning ara deiyok yata ati do? Nun kum kekepmapa atia,” nyabuka asipdeyik.
42008010	Asipdeyik ura, Yesus arye tamubuka nyabuk. “Na arye, ‘Allah arye ninye weik lyeplirye, sik talima talinamle,’ nyasinye yupu ara, Allah arye nyapdeipnuk ura, na mapu anggun ti, nong noutamak ning nyasunune. Bukni, yuk talye nang ati aning ara, domon yupu deice arye, bol deice ninguk nyanune. Anang ati domon yupu deice aryuk nyanuna deiyok ara nyapnusine. Ara, Allah yupu laka nyalamuknye, nabi Yesaya arye, ‘Ninye winipnamak’ tenen, sekamuk touk, winitalak unyak ninye akunum wininyaka ati, sik kekenak ara, domon yupu uk nyanune. Yesaya sekamuk yupu ara ani.” ‘Talye asing aryuk elininyak bukni, ‘Deiyok ani,’ tenebuka kum kel bikinyake. Na nyanye yupu ara, bol deice ninguk amol arye kekenyak bukni, ‘Deiyok anye,’ tenebuka kum kel bikinyake. Talye kekeltakanyake.’ “Yesaya arye sekiamuk yupu akunum nyapsine. Minop arye sekiamuk bukni, winitalak unyak ninye ati, ‘Wininamak,’ kunum teneyamuka ati, na arye ayupu nyapsine,” Yesus arye nyabuk.
42008011	Anggun na mapu ara, yuk talye nang wininyak atonun kum winilalum nang anya arye, yala doknin banmoknye, nyapmanu yupu deiyok ara, laka nyapnusine. Adomon yupu nyapmasunu ara, nong ara lakak nyapnusine. Yala ning dokonmok ning ara, Allah yupu peterena atia.
42008012	Doknin banmok talak, bisik noutam sakmok ning ara, ‘Allah yupu peterenmakibuk, kekepnuyap,’ tenebice talak, Isa Mutuku Dongonye arye malye winin ning deiyoknye birye, adip aryuk sik talima noutam arye, Allah yupu dalubuka dololule. Dololula arye diba kum tenebice ura, Allah arye aninye ara kum lyelule.
42008013	Ton ninye ara, yala keil deice sakmokto ning ara, Allah yupu peterenmace ura, kekebikirye kanye deibuka, diba tenebikirye adip aryuk dolonyake. Diba tenebuka dolonyak bukni, yala ning yating tuku ak teleb ubuka kum binamuk arye, koulubuka atonun, anang ara, Allah yupu fia min kum dolokirye, minopce batakanyake. Ara, diba tenebikca ati, yuk nang arye yu uplibuk, ikin ning sik nong deice deililamakop ura, tonda yuk ikin ning yalyop ura, adip aryuk Allah Yupu kekepmace ning ara batakanyake.
42008014	Ton ninye ara, Allah yupu kekebuka dolonyak bukni, yala ning tirmangka weiyang-weiyanga kan-kan sakmok ning atonun wininyake. Allah yupu kekekirye, diba tenebuka dobolbanyak bukni, aminyan sik kanye kum wisilule. Yo duk kum moulamle touk, teleb ubuka kum wininyake. Ara, tuku ak mutuku noutamak arye, ‘Aning arye teleb winiptinye do, aning arye teleb winiptinye do?’ tenen, tenelana deice arye batakanyake. Tonda, “Bona weik doproptinye ura, telebuk uptinye,” nyabuka, sikce talye nyaltakanyake. Tonda, aning-aning yala-yala weik teneplibuk, ‘Winiptinye, aning ton doproptinye,’ tenekca deice arye, Allah yupu batakanyake. Winikca ara, tirmangka weiyang-weiyanga arye papmok ning koupdongobukce, angkalung kipdongobuk ura, wen-wen anmok touk, aning-aning nirya fia tenelamaka deice arye, Allah yupu kekelamak ning ara, batakice ura duk kum moulule. Ara, teleb ubuka kum kekekirye, Allah yupu fia kum dobolbanyake.
42008015	Anang ara wininyak bukni, yuk ninye ara, yala doknin banmok ura, mirin tuku ak sakuk ura duk weik arye moubukce, yupa fia weik seratus moubuka touk, unyake. Sik kanye talima ara fia teleb nang anya arye, Allah yupu kekebikirye, diba tenebice ura, ikin ning awablye ura, batakna kum aryuk, fia talibuka wininyake. Allah yupu diba tenebuka, kanye deibuka fia dololamak ninye ara, Allah el fil weik arye donyake. Yesus arye el mapu ati nyabuk.
42008016	Yesus arye el mapu obarye 12 nang ati adomon yupu nyabuk. “Anggunda weisa ubukapmunce, aik fum boyangalulum ning ara, kau fumbisik singipdongopnamabe. Tonda amsuna dangabuka, ‘Weisa singipdongopnamap’ tenen, ubuka yangalulum do? Aning ara kumde. Weisa upmunce, abilinga taram ak deililulume. Ara dirina weik uplibuk, aik fum wamlye ning, ‘Laka eipnamak’ tenen, abilinga taram ak deililulume. Na babye, aweisa atonun fil donirye, ninye talima fum tam dirina kilinune.
42008017	Ara, Allah arye ninye nirya lyeplirye, talinamle ning ara, lak kina kum arye duknyamuk ura, ninye nirya bita kum kel bikinyake. Bukni, Allah arye aning duknyamuk ura, ninye bita tenebuka, kum kel bikinyak ning nirya ara, lak uplyop ura, ninye nirya kel biknamake. Ara, weisa dirina arye, aik fum uplye ning laka uplibuk elilamak touk, na peterenye ning ap, winiye ning ap deice, Allah arye duknupdeiyamuk arye ninye kum tenelamik ning ara, lak upnamle.
42008018	Aning ati ara, na peterepsin yupu ara, talye amol deice arye kum kekenamlulume. ‘Talya amol arye kekeltakanyap do, moubuka kekenyap do?’ tenen, moubuka tenenamlulume. Na yupu peteresinibuk kekemunce, ‘Deiyok anye,’ tenenepmunce talibuka unamlume. Ara talye ati kume. Allah yupu kekena ati, Allah arye kel kina deiyok ning arisilye ura, moubuka kekekirye, aning uk batakna kum arye, talibuka unyak nang ara, Allah arye kel kina deiyok ning weik arye tabakuka arilibuk, weik arye kel biknin banamake. Bukni, yata nang do nirya, lik ati, amol deice kekeltakanyakce, Allah yupu kum talibuka wininyak nang ara, sik min arye mitikanun uk kel bikamice ning babye, kum upnamle,” Yesus arye nyabuk.
42008019	Yesus el lin koprop ap, el weit yape koprop ap arye, ‘Yesus ap yupu talipnuyap’ tenen, Yesus ulamuk aik yayik. Aik dam tikilyayik bukni, ninye fia weik bulukmeka ati, Yesus dam kum yanmanto ubik.
42008020	Winibuk ura, yuk nang arye, Yesus ati nyabik. “An nin ap, an weitcapu ap, aik lilun dam tikelyanmakce, ‘Yesus ap yupu taliptibye’ tenen, enmakiake,” nyabik.
42008021	Nyabikop ura, Yesus arye, “Na nin yapu ap, na weitcapu ap ara, nyapnusine. Ara, dan nang do nirya, Allah yupu kekebikirye, aning uk talibuka dobolbalamice nang ara, sikda, na weitcapu ap, na weit kilapu ap, na nin yapu ap atonun unyake,” nyabuk.
42008022	Tonok sum ara, Yesus arye Galilea mekwen lilun fia peterenmok ani, el mapu 12 obarye nang ati nyabuk. “Nunda mek lia bukna yo deice bukuka, mekwen deice bibirye, otam wekelbinuyabe,” nyabuk. Nyabukce, mek lia bukna yo deice uk bukik ura, el mapu 12 obarye nang babye, el dam uk wekelbiyikop ura, sik dem mekwen deice banmek.
42008023	Sik banmek karen ara, Yesus ara mapmok. Mapmok ura, sik nirya banmek talak ara, weik firidipna ap, liman ap, mok ap winibukce, mekwen weik arye lonting-lonting anmokce, mek lia bukna yo fum mek wekukce, ikin arye mek lia bukna dobuka, mekwen fum wekmanto unmok.
42008024	Aning nirya wininmok talak ara, Yesus ara, mapmok. Yesus mapmok ati, el mapu obarye 12 nang arye, “Buklyame,” nyabuka bukeibik. Yesus ati nyabik. “Naio, nun mekwen dipmanto unmasil ning ara, mambul unmasile,” nyabik. Nyabik ura, Yesus mapmoka bukuka tikukce, weik firidipna donmok ati, “Weik firidipna tunimaplyame,” nyabuk. Mekwen lonting-lonting anmok ara, “Mekwen tunimaplyame,” nyabukop ura, fia tunimabuk.
42008025	Anirya akunum tunimabukop ura, Yesus arye el mapu obarye 12 nang ati nyabuk. “Anggun min na ti dib tenepnulum ning ara, dan tam upmasila arye, ilil weik upmasil do?” nyabuk. Nyabuk ura, el mapu arye sik, ‘Se’ tenen, ngalukik, akarye ilil weik ubuka ura, asildanmek. “Yesus ara yatatonye ulul do? Mok firidipna babye, mekwen babye, el yupu nyaplye ura, el nyaplye touk kekebuka kum danalule,” nyabik.
42008026	Weik firidipna ap, limang ap, akunum tunimabukop ura, mekwen deica uk banmek ani, Galilea mekwen otam Gerasa mutuku biyik.
42008027	Biyikop ura, Yesus ara mek lia bukna yo deice arye, tuku ak tikilbiyuk. Tikilbiyuk ura, amutukunye tonok, isa arye uryamuknye, ninye weilamik keil si dam arye kubuka abukce, Yesus dam yayuk. Anye bira, ninye aik kum ulamukce, talye nong bananguk ninye weilamik keil fumbisik ulamuk.
42008028	Amutuku ulamik ninye arye, ‘Isa uryamuknye nun yana opsilyak’ tenen, kawat rantai tapu arye, el taruk ap, yan ap, tapu koubuka deililamik ura, aisa uryamuka mikip deice arye, el nong mikip kibuka, mikip weik ulamukce, atapu buluklobuka balamuk. Buluplonak arye, bik-bik abuka ninye fia kumak balamuk.
42008029	Yesus mekwen kup-kup tikilbiyuk talak ara, isa uryamuknye bira Yesus eibukop ura, Yesus dam bik-bik abuka yayuk. Yayukce, weik arye ngalukukabukce, gutam tuku dipdongobukce gisok talipdongobuk. Yesus arye anye uryamuk isa ati, “Isao, anda anye bira el talima ak talipluma ara batakmince, kutukuka bindoplyame,” nyabukce, ayupu nyanmok talak ara, anye bira el kanye auryamuk isa ara, weik yupu arye Yesus ati labisibuk. “Anda yata wiripnamasilama ati, yanmalam do? Allah el mikip weik ulirye, yuk allah-allah nirya bisilulce, aning-aning nirya deice tam ulul Allah ara, Yesus anda, Allah el Mi Koprop ulyame. ‘Se, weika arye kum opnusilam’ tenen, moropkiayape,” nyabuka, aisa weik yupu arye Yesus ati nyabik.
42008030	Nyabikop ura, Yesus arye aisa ati asipdeyuk. “An si ara yatanye do?” nyabuka asipdeyuk. Nyabuka asipdeyuk ura, isa mer arye elak tamubuka nyabik. “Nunda weik wekupu ati, nun si kum nukmanto upsuk. Nun si kum nukmanto anya arye, nun si ara Legion nyasinyake,” nyabik.
42008031	Tonda, aisa mer arye, ‘Allah arye fia malye ninye ap, malye isa nirya ap, dongopnamla fumbisik dopkwetepsilyak’ tenen, Yesus ati weika arye moronmek. Ayupu nyabuka moronmek ning ara, Yesus arye aisa mer ati, ‘Anye bira talima fum tam talyaluma ara kutukuka bindoplulume,’ nyapdeipmoka ati, moronmek.
42008032	Yesus ati moronmek talak ara, ninye arye weilamik basam, yupa fia weik amutuku asik taram tamak tuku dinmek. Basam arye tuku dibuka aunmeka ati, aisa mer nirya arye Yesus ati moronmek. “Aunmak basam nong fumbisik, ‘Wekelbilulume,’ nyapsio. Aning nyapsutumop ura, abasam wekel bitibye,” nyabuka moronmek.
42008033	Moronmek ura, Yesus arye, “Telebe, anye bira el talima taliplum ning ara kutukuka buru tam bindoplulume,” nyabuk ura, adip aryuk isa talyamuknye talima fum tam arye kutukukabikce, basam nong fumbisik wekelbiyik. Wekelbiyikop ura, abasam yupa weik, amutuku taram arye bik-bik abuka, kulukuka banmek ani, mekwen fumbisik wekik. Wekikop ura, abasam nirya mekwen dibik.
42008034	Abasam weinmek nang eibikce, awinipmok ning nirya ati, ninye asik dolamik noutamak ap, bisik ak ap, laka nyapnin banmek ura, ninye weik kekebikce, ‘Awinipmok ning eipnamap’ tenen, Yesus dam dilyayik.
42008035	Yesus dam dilyayikce, isa yupa weik talyamukak, Yesus arye kwetebuknye, kanye deibukce ongon butum ongobuka bukmokak eibik. Eibik ura, ilil weik ubuk.
42008036	Min aunmeka eibik nang arye, winiryuk yanmek nang ati, anye bira isa uryamukbuk, Yesus arye kwetebuk ning ap, basam nong wekik ura, mekwen fumbisik wekik ning ap, anirya dukdongobuka laka nyabik.
42008037	Laka nyabik ura, anang nirya kekebikop ura, ilil fia weik ubuk ati, ‘Yesus ara nun Gerasa mutuku nirya abatakuka, yukak bindoptu’ tenen, Yesus ati moronmek.
42008038	Winibuka moronmeka ati, Yesus tuba tamubuka mek lia bukna yo deice biyuk ura, mek lia bukna yo deice bulbinuyuk talak ara, isa talyamukak, Yesus arye kwetebuknye birye, ‘Na ap, Yesus ap bitinimnye’ tenen, Yesus ati morobuk.
42008039	Nyabuka morobuk ura, Yesus arye anye biti nyabuk. “Kume, ance tamubuka an mutuku kopropa nang ap, an aik nang ap ati, Allah arye bico tenepmakilce, fil weike dopmakil ning ara, laka nyalbinulyame,” nyabuk. Yesus arye nyabukop ura, anye birye, el mutuku tamubuka biyukce, anyasik-anyasik noutam nirya, ayupu laka nyapnin balamuk ura, aninye nirya kekelamik.
42008040	Yesus binmok bisik uk, mek bukna yo deice tuba tamubuka yayukce, Galilea mekwen deice yayuk. Yayuk ura ninye yupa weika arye, ‘Yesus tamubuka yanamal’ tenen, akunum bulubuka dinmekak arye, bisik dilbanmek.
42008041	Sik nirya Yesus ap aunmekbuk, tonoknye el si Yarius yayuk. Yarius ara, Yahudi yala nang Allah yupu peterelamik aik, anyaik sik deiyok nang weik ulamikbuk, el ton ulamuk. Yarius yayukce, Yesus eibukop ura, ‘Yesus ati kipdopnun’ tenen, Yesus yan dam gutam dunupdongobuka, Yesus ati weika arye moronmok.
42008042	“Na kilmu akunum dipmanto unmanila ati, ance na aik yaminyop ura, na kilmu kwetepnutume,” nyabuka moronmok. Anye bira el kilmu ara, (12) obarye kiting tamun akunum nemuk. Akilmu dipmantu unmok ati moronmok, ura Yesus ap banmek ati, abulubuka wekmek nang nirya ap, neika banmekce, Yesus dam dana-dana nirya lipmekak arye banmek.
42008043	Abanmek nang kan-kan noutamak ara, uk dilamukbuk, kiting tamun 12 obarye, deice arye el ining balamuk kil neika banmek. Akil ara, ‘Sikce kwetepniting’ tenen, kweten nang dam weik balamukbuk, sik kum kwetepmanto wamik arye, uk tuba delamuk.
42008044	Yesus fil dolamuk ning kekebuka ati, elce utenebuk. ‘Yesus el ongon butum talye bol piptinyeto ura, kwetepnute,’ tenebuk. Utenebuka ati, abanmek nang noutamak arye, Yesus el balye tam tikilyayukce, Yesus el deice ongopmok butum ak bol pibuk. Yesus el ongon butum bol pibukop ura, adip aryuk el ining balamuk ara, tunimabuk ura, teleb kibuk.
42008045	Yesus ongon butum bol pipmok talak ara, adip aryuk Yesus arye, tamubuka, ayangan mek ninye nirya dipdonokdeyukce asipdeyuk. “Yata kil, yatanye birye, na ongon butum bol pipmanil do?” nyabuka asipdeyuk. Asipdeyuk ura, el ap balamik nang nirya arye, “Nunce kume,” nyanmek. Nyanmek ura, Peterus arye Yesus ati nyabuk. “Ninye weik an dam lipmaka anya arye, ‘Yata wiribuka arye yatanye birye el ongon butum bol pipnamal do?’ tenen, kum kel kiptibye,” nyabuka asipdeyuk.
42008046	Nyabuk bukni, Yesus arye tamubuka nyabuk. “Kume, na kele, sal do, kil do, tonoknye birye na bol pilipmanilba, na mikip el nong deice binmale,” nyabuk.
42008047	Nyabuk ura, akil ara Yesus kwetepmok ning akunum kel kipmoka anya arye, ‘Mambul fil dopmanila ara kum duknuptinye’ tenen, malye kanye bobuka, Yesus yan dam gutam dungupdongobukce, akil arye winipmok ning nirya ap, Yesus arye kwetepmok ning ap, aninye kekenmekak laka nyabuk.
42008048	Akil arye aning nirya laka nyabuk ura, Yesus arye tamubuka akil ati nyabuk. “Na ka kilo, an diba tenepmanilama deice arye kwetepmakine. An kanye imun wamkuk ning ara, akunum kwetepmakine ati, telebuk kanye deibuka binamlyame,” nyabuk.
42008049	Yesus arye ayupu tuba nyanmok talak ara, Yarius el aik ulamuknye birye, Allah yupu peterena aik deiyoknye, Yarius ati laka nyalyayuk. Laka nyalyayukce, Yarius ati nyabuk. “An kilmu akunum dipmakila ati, apeterenanye Yesus ati, yupu tonap kum nyapnulyame. Batakuklyame,” nyabuk.
42008050	Anye birye ayupu nyabuk ura, Yesus kekebukce, ‘Danyablye’ tenen, luba kibukce Yarius ati nyabuk. “El nyapmal yupu ati, kekepmince ikin kanye bobuka, ilil una ap, teniltona ap meme. An kilmu kum dipmale. Ilil asa kum unulyam bukni, dib tenebuka talye kanye bobuka uminyop ura, an kilmu na arye kwetepnamkine,” nyabuk.
42008051	Nyabukce, sik nirya, ‘Yarius aik binuyap’ tenen, banmek ani, Yarius aik biyik. Biyikop ura, ayangan mek nang nirya, ‘Sik yacak’ tenen, yupu sekdongobuk ura, sik anyak uk unmekop ura, Yesus ap, Peterus ap, Yakobus ap, el weit Yohanes ap ara, akilmu el li Yarius ap, el lin ap, sik yuk Yarius aik fum biyik. Yuk nang ap Yarius aik kum wekik.
42008052	Yarius el aik akunum wekik talak ara, anyaik dam unmek nang, sik weik arye engena ap, weik arye ngalukuka malye nyana ap, wininmekbuk, Yesus arye eibuk. Eibukce, anyaik malye nyanmekce, kweldanmek nang ati nyabuk. “Anggun weik arye malye, nyabuka, ngalukuka kweldanmaluma ara, bataklulume. Anggun tunimaplulume. Akilmu ara kum dipmale. Urdem mapmale,” nyabuk.
42008053	Nyabuk ura, aunmek nang arye, akilmu akunum dipmoka ara, akunum bikmeka anya arye, Yesus ati akutunmek.
42008054	Akutunmek ura, Yesus arye akilmu taruk talibukce, ayupu nyabuk. “Na kilmu tiklyame nyapmakine,” nyabuk.
42008055	Yesus arye nyabuk ura, adip aryuk adipmok kilmu kanya bindopmoka ani, tamubuka el nong ak uk yanuka wekukce, kam bukuk. Wekukop ura, akilmu tikuk. Winibuk ura, Yesus arye nyabuk. “Akilmu el dina ariplulume,” nyabuk.
42008056	Yesus arye akilmu kwetebukop ura, akilmu el lin ap, el li ap, se tenebuka, ngalukunmarik. Bukni, Yesus arye anang bitinye ati, “Awinipman ning ara, yuk ninye ati nyapra bana meme,” nyabuka yupu sekdongobuk.
42009001	Ara, Yesus elce wibuka deiamuk nang, obarye 12 nang, el yupu peterelbana ati Rasul nang, el dam yangana ati, yukubukce, ‘Na fil dopnin banamak’ tenen, yuk-yuk dopdeibuk. Anang dopdeibuk ning ara, ‘Isa nirya bisibuka yakanamak’ tenen, tonda, ‘Uk yala-yala nirya kwetepnamak’ tenen, winin ning deiyok bitinye aribukce, el mikip sik nong deice deibuk.
42009002	Ara, anang ara, “Allah arye ninye nirya lyeplirye, sik kanye talima talinamle,” nyabuka, ‘Laka peterelbinamak’ tenen, tonda ‘Uk dilamlye ninye kwetepra banamak’ tenen, el mapu 12 nang dopdeibuk.
42009003	Tonda wininamika ati, laka nyabuk yupu ara ani. “Amutuku-amutuku nirya banamunye talak ara, aning-aning nirya kum libuka banamlulume. Ara, anggunce, ‘Se aning-aning nirya ara, yata wiribuka arye doproptibye do?’ tenen, weik arye tenena meme. Allah arye anggun patapsilye ning ara arinamsile. Kama sirika ap, aling ap, anggun kwaning ap, yo bok ap, butum aling bitinye ap, libuka kum bopnamlulume,” Yesus arye el mapu 12 nang ati nyabuk.
42009004	Nyabukce ayupu ton nyabuk. “Tonok asik domicak bimunyop ura, tonok aik uk wekuka anyaka uk manmamunya ani, yuk mutuku banamlulume. Anyasik mapmana, orasik mapmana, uasik mapmana kina meme.
42009005	Yata mutuku do nirya, asik dolamicak bimunye ura, telebe nyabuka, anggun yupu kum kekepsikirye, kum yukupsikcop ura, winipnamlulume. Ara amutuku tuku anggun yan deice palipmasilye ning ara miningdam anyuk kilibuka abatakmunce amutuku batakuka yukak banamlulume. Winipnamluma deiyok ara ani. Ara anang arye, ‘Allah yupu batakmaba ara, fia malye upmaba ati, nun yan tuku yanibuka, kiliplopmasiyaka atonun, Allah arye nun nong wenebuka opnamsile, tenepnamake’ tenen, wininamlulume,” Yesus arye nyabuk.
42009006	Yesus arye ayupu nyabukop ura, kekebik, ninye nirya sik kanye talima malye tenelamika ap, sik malye ulamika ap batakikirye, kanye tamubikirye, diba tenebice ura, ‘Allah arye sik kanye talima talinamle’ tenen, Allah yupu peterepra balamik. Tonda, amutuku-amutuku nirya peterepra balamikce, uk delamuk ninye weik kwetelamik.
42009007	Yesus el mapu arye peterepra balamika ati, ninye weika arye, Yesus el winilamuk ning ap, el si ap, kekelamik. Tonda, amutuku nirya talyamuknye, weik ninye deiyoknye Raja Herodes ababye, kekebuk. Ton ninye ara, Yesus arye ninye winipman kum fil dolamukak, eibika ati, sikce nyabik. “Kume, Yohanes Pembaptis akunum diamuk bukni, ila tamubuka kam bukuk akarye, ninye winipman kum fil dolule,” nyalamik.
42009008	Yuk nang ara, “Kume, anye bira, Allah yupu ap, Allah arye aminyan winipnamle ning ap ati, laka nyalamuknye nabi Elia ulule,” nyalamik. Ara, yuk ninye ara, “Nabi Elia kum ura, Allah arye winipnamle ning ap, el yupu ap ati laka nyalamik nang akunum diamik nabi nang kan-kan arye, tonoknye kam bukuka akunum yanmasile,” nyalamik.
42009009	Nyalamik ura, Herodes kekebukce kanye teniltolamuk bukni, Raja Herodes arye ayupu nyabuk. “Se, Yohanes Pembaptis akunum ya arye seklopsa ati, anye bira, mambul fil dobuka anye biti nyaninyaka ara, yatanye birye afil dolul do?” nyabuk. Utenebukce, ‘Na ton eiptinye’ tenen, piripdeyuk.
42009010	Yesus arye wibuka deibuk ura, el yupu dobuka peterepra balamik nang, Rasul nang peterepra balamikani, tamubuka Yesus dam yayikce, sik peterepra balamik ning ap, sik fil dolamik ning ap, Yesus ati yanuka laka nyanmek. Yesus arye, sik yuk nang daunmakibuk, ‘Na ap, na mapu Rasul nang ap, nun uk tonok mutuku si Betsaida mutuku binuyabe’ tenen, bisik banmek ani, bisik noutam arye, ninye una kumak biyik.
42009011	Sik yuk banmek bukni, sik sakwetebuka, banmek talak eibik nang arye, laka nyanmeka ati, yuk ninye weik kel bikik akarye, ‘Epdanamap’ tenen, sik babye, aminyan banmek. Yesus Betsaida mutuku akunum biyukop ura, ayupa weik aminyan wekelbiyik nang ati, telebe nyabuka, “Allah arye ninye lyeplirye, sik talima fia talilule,” nyabuka peterelamuk yupu tonap peterenmok. Tonda, sik uk delamuk ninye weik kwetenmok.
42009012	Peterenmok ura, kiting kumupnamok talak ara, Yesus el wipdeibuk nang, sik 12 nang arye, Yesus dam nyalyayik. “Naio, ninye kumak unmaba anya arye, kiting akunum kumupla ati, abulupmak nang dopkwetebibye ura, amutuku noutamak yuk-yuk aik malbiting akarye, sik din ning dekuka diptinge,” nyalyayik.
42009013	Nyabik bukni, Yesus arye el mapu 12 nang ati nyabuk. “Angguncuk sik din ning ariplulume,” nyabuk. Nyabukop ura, sikce tamubuka Yesus ati nyabik. “Kume naio, nunda din ning roti pamu barye ap, mekin bal bitinye ap, anyuk upmasila ati, yuk din ning kum dekeipyop ura, aninye fia weik ati aning uk kum ariptibye,” nyabik.
42009014	Atalak ara, ninye yupa fia weike sal dem 5.000 bulubuka unmeka ati nyabik. Nyabik ura, Yesus arye tamubuka nyapdeibuk ati, el mapu arye ayupa weik wekmek nang ati nyabik. “Anggun yuk-yuk yupa pamu barye kibuka, (ara ninye 50 nukuka) tuku deice ak bokuka yuk-yuk buklulume,” nyabik.
42009015	Nyabik ura, awekmek nang arye bokuka bukikop ura, ton tam yupa weik pamu barye bukik. Ton tam babye, atonun yupa weik pamu barye bukik. Anang nirya ara, yupa weik 5.000 ninye bokuka bukik. (Awekmak nang nukik bukni, kilapu ap, mapu ap, kum nukik.)
42009016	Akunum bukikop ura, Yesus el mapu arye, roti pamu barye ap, mekin bal bitinye ap, aripnamek ning ara dobuka im deice dipdeyukce, Allah ati, “Telebe,” nyabuk akarye, aroti ara toptalibukce, el mapu obarye 12 nang arye, ‘Abukmek nang aripnamak’ tenen, aribuk. Tonda, amekin bal bitinye sekuka el mapu aribuk ura, abukmek nang ati, aroti ap, amekin bal ap bokuka arinmek.
42009017	El mapu arye abukmek nang ati, aning bokuka arinmek ura doprobikce dinmekani akunum boubukop ura, ton batakik ning ara, bulubuka deibikce, dobuka tonok ak deibik. Yesus el mapu 12 nang arye bulubuka libuka deipmek ning ara, aling atonun ning, el si ara bakul, weik ning 12 deiamika arye libuka deibik.
42009018	Tonok sum ara, Yesus ap, el mapu ap, sik yuk unmekce Allah moronmekop ura, Yesus arye el mapu ati asipdeyuk. “Yuk nang arye na ti yatanye tenebuka nyaninyak do?” nyabuk.
42009019	Nyabuk ura, sik nirya arye tamubuka nyabik. “Ton nang ara, ‘Yohanes Pembaptis ulule,’ nyakinyake, ton nang ara, ‘Elda Allah yupu laka nyalamuknye nabi Elia,’ nyakinyake, ton nang ara, ‘Allah el yupu ap, elce winipnamle ning ap ati, laka nyalamik nang kan-kan arye diamik bukni, tonoknye kam bukuka ulule,’ nyakinyake,” nyabik.
42009020	Nyabik ura, Yesus arye el mapu 12 nang ati tamubuka asipdeyuk. “Ton nang ara, ayupu nyakniyak bukni, anggunce na ti, yatanye tenebuka nyanululum do?” nyabuka asipdeyuk. Asipdeyuk ura, Peterus arye tamubuka nyabuk. “Naio, anda ‘Ninye mutuku-mutuku nirya, ninye weik lyeplirye talipnamle’ tenen, Allah arye wipdeiamkuknye, anda Ninye Lyena Deiyoknye, Kristus ulyame,” nyabuk.
42009021	Peterus nyabuk ura, Yesus arye sik nirya ati nyabuk. “Aning ara, yuk nang ati laka kum nyalbinamlulume,” nyabuka yupu moup deibuk.
42009022	Yesus arye anyapmok yupu moupdeibukce, el nong deice ikin ning deipnamik ning ap, kanye imun ning upnamuk ning ap, el mapu obarye 12 nang ati, deiyok koubuka lak nyabuka peterenmok. “Na ara Ninye Mi Koprop Atonunye unune. Sik Yahudi yala nang sik deiyok nang ap, Allah arina ati deiyok nang ap, Allah arye, ‘Winipnamlulume, aning kum winipnamlulume,’ nyapdeibuk ura, Musa arye sekamuk yupu peterena deiyok nang ap, anang nirya arye na ti bataknikirye, opnamniyake. Opnikcop ura, dipmanya ani, lik winilye mapmanya ani, Allah arye tamubuka kam bukeipnamnile,” nyabuk.
42009023	Ayupu nyabukop ura, ayupu tonap, nyabuk. Yata nang do nirye, na ti dib tenepnikirye na melibuka dobolyanganamniak nang ara, sik ning ati, ‘Aning mambul,’ kum tenenamake. Sik babye, winibuka obikceba, dipnamak nang uk, wanwanun yo dobuka talye balamikirye, anang arye, ‘Akunum oplopnamak ara, telebuka,’ tenenyak touk, na mapu babye, ‘Opnamsiak do?’ tenena kum arye, sik kam un ning ap, sik pataplye ning ap, adip aryuk kum tenenamake. Yesus dib tenebikca deice arye Yuk malye-malye nang arye na mapu obikcop ura, ‘Ara mambul,’ kum tenenamake. Na yupu uk kekebuka dobolyanganamake.
42009024	Aning ati ara, yata nang nirya ara, na ti dib tenepnica ati, yuk nang arye “Opnuyabe,” nyabikiba, ilil uplya ati, sikce, ‘Nun kam una ap, nun patapsilye ning ap, aning uk mambule. Nun ning uk,’ tenebuka ulamice ninye ara, aminyan Allah arye weneplirye opliba, dipanamake. Aminyan talak ara tuba tonap, sik kam fia kum unamake. Bukni, na ti dib tenebikca deice arye, yuk nang arye na mapu obikce ura dipnamak ninye ara, aminyan ara fia kam unamake.
42009025	Tonoknye birye, aning-aning yala weike talyamtu ani na ti diba tenena kumce, dipturye, uku din mutuku bitop ura, atalyamtu ning nirya arye lyeptu do? Aning nirya arye teleb kum updeipmimitue.
42009026	Yata nang do nirya, anggun anang kan-kan upmunce, na nong ap, na yupu ap ati, ‘Yesus ati diba tenebibye ura yuk nang arye nun nong deice ikin ning deipsicak do, opsicak do?’ tenen, anggun ilil ati alye usilye ura na ti bataknumunyop ura, aminyan sirya talak ara ikin weik upnamsile. Ara Allah daunmalya ani, na Ninye Mi Koprop Atonunye birye aminyan talak, ‘Anang ara, na mapu kume,’ nyabuka anggun ti bataknamsine. Ara, na ni el urasin fia teleb ulirye, dirina weik ulya atonun, na babye, atouk upnyop ura, Allah arye kwepdeibukak im deice unyak nang malaikat ap, ansinipropbibirye, tukwak yanamap talak ati nyapsine. Yesus arye awekmek nang ati nyabuk.
42009027	Nyabukce, ayupu ton nyabuk. “Na dipkoprop yupu nyapsine. Anggun mening dam atikmalum nang kan-kan arye, ton nang ara Allah arye ninye mutuku-mutuku nirya ninye lyeplirye, el mikip deice sik talima talipnamle talak min kum winipmalye talak ara, kum dipnamlume. Sik aninye ara aminyan awinipnamle ning eipnamake.” Yesus arye awekmek nang ati nyabuk.
42009028	Ayupu nyabukop ura, daulamika ani, naku barye sum akunum mabikop ura, Yesus arye winilye nanguk doprobukce, ‘Allah moropnuyap’ tenen, weik mutuku dup welebik. Yesus ap mutuku dup welebik nang si ara, Peterus ap, Yakobus ap, Yohanes ap, Yesus ap, sik uk amutuku dup welepmek.
42009029	Sik amutuku dup welebikop ura, sik awinilye nang wi ubuk ura, mapmek. Sik mapmek talak ara, Yesus arye Allah moronmok karen ara, Yesus urasin yuk ubuk. Urasin yuk ubukce, el butum ongon aling kurubukce, bebeya lingum alamle touk dirina weik ubuk.
42009030	Winibuk ura, sik awinilye nang mapmek dam arye, minop ulamik nang ara, Allah el im deice dirina ubuk deice arye, nabi Elia ap, Musa ap, Yesus dam tikilyarik. ‘Tikilyarik ura, Allah arye Yesus ati, Winipnamle’ tenen, akunum wipdeiamuknye ati, yupu talipmek. Ara, Yesus ap sik neika tikikce, yupu talipmek.
42009031	Allah el im deice dirina ubuk deice arye yarikce, sik yupu talipmeka ara, Yesus Yerusalem mutuku biyuk ura opnamik ap, el tamubuka kam bukukce, im deice binamuk ning ap ati, ayupu talipmek.
42009032	Sik Peterus ap, Yakobus ap, Yohanes ap ara, amutuku dam mapmeka winiryuk wi walwal bukikop ura, wi walwal upmok arye, wi dung-dung anmek, ak adirina weik ubuk ura, lukdanuka dung-dung abik. Akunum dung-dung abik karen ara, Yesus el urasin yuk ubuk ning ap, el dirina weik ubuk ning ap, abitinye nang el ap neika tikmekak arye, yupu talipmek ning ap, eibik.
42009033	Sik nabi Elia ap, Musa ap, Yesus ap, ayupu talipmekce, abitinye yanmarik nang binurik talak uk, Peterus arye Yesus ati nyabuk. “Naio, nun aunmaba ara, fia teleb ati, nun winilye nang arye buru aik ton doptibye. Ton aik ara an ti, ton aik ara Musa ati, ton aik ara Elia ati doptibirye, anyak uk ulamtibye,” Peterus arye nyabuk. (Peterus arye ayupu nyabuk ning ara, Yesus el urasin yuk ubuk ning ap, Musa ap, nabi Elia ap yanmarik ning ap, yupu nyaprik ning ap, nirya eibikce, ‘Se’ tenen, ngalukik ura, Peterus arye bita bikna kumce, talye yupu nyabuk.)
42009034	Peterus ayupu tuba nyanmok talak ara, dua arye sik tikmek mutuku nirya libukce, adua arye yanuka siknipdongobuk ura, aning ati Yesus el mapu ara, ilil weik ubuk.
42009035	Adua kan-kan ara, Allah arye ayupu nyabuk. “Aunmalanye bira, na Mi Koprop ulule. Na arye el wibuka deiamsa ati, el yupu fia moubuka kekenamlulume,” nyabuk.
42009036	Allah arye ayupu nyabuk ura, adip aryuk sik awinilye nang arye, sik tikmekak dana-dana dipdeyik ura, ayanmarik nang bitinye ara, kum eibik. Sik winilye nang ap, Yesus ap sik uk atikmek. Amutuku dup arye tamubuka kulukuka yayikce, aunmek talak ara, Yesus el mapu winilye nang arye awinipmok ura eipmek ning ara, yuk nang ati, laka kum nyalamik. Sik uk kanye fum tam biklamik.
42009037	Sik welepmek mutuku deice arye kouluka yanuka mapmeka berekukop ura, ‘Ninye weik Yesus el yupu ton kekepnuyap’ tenen, bulubuka yanuka wekmek ura, epdayik.
42009038	Awekmek nang kan-kan tonoknye birye Yesus ati ayupu nyabuk. “Naio, na mi tonokuk dinmala ati, dipdetumce kwetepnutume.
42009039	Na mi isa talilyangalye talak nirya ara, isa mikip arye weklirye ura ngaluklirye, tuku deice dobuka poukloplye ura, si kamula sakalule. Tonda, si lingdarap ablirye, sirim bir-bir abuka, el nong nirya malye kilule. Aisa arye na mi batakna fia kume. Fia opmanto ulule.
42009040	Winilul ati, ‘An mapu arye aisa yakwetepnamak’ tenen, weika arye moropman bukni, sikce kum yakwetepmanto upmake.” Ami el li birye Yesus ati nyabuk.
42009041	Nyabuk ura, Yesus ayupu kekebukce, atikmek nang nirya ati lik ubuk ura, ayupu nyabuk. “Anggun winitalak ululum nang ara, dib kum tenelalum nang ati, yata talak arye, fia aunamne do? Tonda, ‘Teleb unamak do?’ tenen, batakna kum arye yata weribukap talak arye fia neika unamap do? Ati, ami ara na dam boyalulume,” nyabuk.
42009042	Yesus arye nyabuka ati, anang arye ami dobuka Yesus dam boyayik talak aryuk, ami talyamuk isa ara Yesus eibukop ura, ami dobuka tuku deice pouklobuk akarye, aisa mikip deice arye sirim weik arye talipmok. Sirim donmokce tuku deice dokuka poubukce, tuku deice bongoltonmok akarye, si kamula barukunmok. Ami wininmok ura ami talyamuk isa ara, Yesus arye yakuka dopkwetebuk ati isa ami talima fum tam kutukuka biyuk. Biyuk ura, ami ara teleb ubuk ati, Yesus arye el li bak tamubuka aribuk.
42009043	Winibukop ura, awinipmok ning nirya eibik nang arye, ‘Se Allah el mikip ara fia weik ulule,’ tenebuka ngalukik.
42009044	Yesus arye nyabuk. “Na nyapnusin yupu ara moubuka kekepnululume. Luba kina meme. Ninye Mi Koprop Atonunye, ninye yupu delilbice ura, opnamniyake,” nyabuk.
42009045	Yesus arye ayupu nyabuk ura el mapu ara, kekebik bukni, bita kum kel bikik. Allah arye ayupu deiyok duknubuk anya arye sik bita kum kel bikik. Tonda, sik ilil ubuk ati, “Anyapmasilam yupu deiyok ara, laka nyapsilyame,” nyabuka Yesus ati kum asipdeyik.
42009046	Yuk talak ara, Yesus el mapu sik uk yupu talipmekce, yupu nyanmek. Sik yupu nyanmeka deiyok ara, ‘Nun kan-kan arye, yatanye tiklirye, nun deiyoknye kipnamsil do?’ tenen, sik arye nyaldanmekce, yupu talinmek.
42009047	Yesus arye sik kanye talima noutamak tenenmek ning akunum kel kibuka ati, tonok mitik mi dobuka sik kan-kan arye tikdeibukce ayupu nyabuk.
42009048	“Yatanye do, yata kil do, amitik mi atonun ninye ati, bico tenebikirye, na si deice arye telebe nyabuka mililamicop ura, ara na ti melinamniyake. Na ti melinamniyak nang ara, na tibuk kume. Na ti milipnicop ura, ara na dopdeipnuknye, Allah ati melinamake. Yatanye do, yata kil do, ‘Na weiknye upnamne,’ tenenyak nang ara, ninye amutam unyakce, yuk ninye nirya ati, bico tenebuka melinauk unamake. Atouk uplinye bira, Allah el kanye ara, ‘Anye bira fia mambulnye,’ tenelule,” Yesus arye nyabuk.
42009049	Yesus arye nyabuk ura, Yohanes arye tamubuka nyabuk. “Naio, tonoknye elce ninye talilamuk isa ara, an si deice arye yaklamuk ak, eibupurye, anye bira nun ap kum banyapnye biti, ‘Anda bataklyame,’ nyabupe,” Yohanes arye nyabuk.
42009050	Nyabuk ura, Yesus arye tamubuka nyabuk. “Ato nang ati anggunce yupu kum sekenamlulume. Yata ninye do nirya, na yupu kum yanisinyak nang ara, nun ap neika fil donyap ninye utotoa unyake.” Yesus arye nyabuk.
42009051	Yesus im deice tamubuka welepnamuk talak dam akunum kibuka ura, yuk ning tenena kumce, ‘Adip aryuk Yerusalem mutuku abinune,’ tenebukce, bisik banmal. Tonda, el melina nang bitinye wibuka, ‘Na ti aning kintinip deipnamnirak’ tenen, dopdeibuk.
42009052	Dopdeibuk ura, sik banmarik ani, bisik noutamak Samaria mutuku asik tonok dolamikak birik.
42009053	Anyasik dam binuka wekrikce, ‘Anyak uk Yesus el ning kintinipnuname,’ teneprik bukni, sik Samaria mutuku ulamik nang arye, ‘Kume, sik deiyoknye Yesus, Yerusalem mutuku binamala ati, aning winipnurak’ tenen, kel bikikce, Yesus ati “Kume, anda, Yerusalem mutuku binamlyama ati, nun ap neika una kume,” nyabuka kum yukubik.
42009054	Kum yukuprobik ati, Yohanes ap, Yakobus ap eiprikop ura, Yesus ati ayupu asipderik. “Naio, Allah moropnimnye ura, ‘Allah im deice arye uku dopkweteptuba, anang nirya ara dipdoptue’ tenen, Allah moropnunam do?” nyabuka asipderik.
42009055	Bukni, Yesus arye tamubuka anang bitinye ati, “Winina ara, fia malye,” nyabuka wenebuk.
42009056	Wenebukop ura, sik nirya amutuku batakuka, yuk asik dolamikak biyik.
42009057	‘Yerusalem mutuku binuyap’ tenen, bisik banmek talak ara, tonoknye birye Yesus ati ayupu nyabuk. “An banalamak nirya ara, na arye melibuka dobolbanamkine,” nyabuk.
42009058	Nyabuk ura, Yesus arye tamubuka anye biti nyabuk. “Mabil mana atonun ning do yuk talye buru tam ulamle ning do nirya ara, tuku palibuka aik dobikirye unyake. Maka yala nirya ara, sik aik ara, yo duba dobuka unyake. Wininyakbuk na ara Ninye Mi Koprop Atonunye bira, na aik kopropa kum ati, na man aik ton lo kum upnuke,” Yesus arye nyabuk.
42009059	Tonye biti, Yesus arye, “Na melibuka dobolyanilyame,” nyabuk ura, anye birye tamubuka nyabuk. “Deiyok, teleb bukni, na ni dipmala ati, minop weipnirye. Na ni weipneyop ura, aminyan talak, an ti melibuka dobolyanamkine,” nyabuk.
42009060	Nyabuk ura, Yesus arye tamubuka nyabuk. “Dib tenena kum ninye ara, dibinyak ninye atonun unyak anya arye, sik dibikce ninye ara, aninye arye weiptinge. Anda, ‘Allah arye ninye weik lyeplirye, anggun kanye talima talinamsil talak akunum yanmale,’ nyabuka, Allah el kai teleb yupu ara, peterelbilyame,” nyabuk.
42009061	Tonye birye Yesus ati, ayupu nyabuk. “Naio, aminyan ara, na arye an melibuka dobolyanamkin bukni, winira min, na mutuku kopropa tamubuka bitinirye, na yala nang ap, na kayapu nang koprop ap ati, ‘Telebe anggun daululume,’ nyapdeipnirye,” nyabuk.
42009062	Nyabuk ura, Yesus arye winipmanto yupu tamubuka nyabuk. “Yata ninye do nirya, weik yo kan-kan wa deiyok koubuka wipnin balamikirye, ikin uplye ura, ‘Se afil tuba kum doptinye ati, bataknun do?’ tenen, tamubuka wa min arye wiamikcak caknam ati tenebikirye, tamubuka dilbanyak nang ara, atonun ninye ara na fil kum doptinge. Tonda, ‘Allah arye ninye weik lyeplirye sik kanye talima talinamsil’ tenen, Allah el fil kum doptinge.” Yesus arye ayupu nyabuk.
42010001	Yesus arye, ‘Na aminyan peterepra banamne mutuku nirya ara, sik minop peterepra banamake,’ tenebukce, el mapu yupa weik 70 nang wibuka dopdeibuk. Anang ara, bitinye-bitinye kibuka, weik asik dolamikak weik kota ap, tonda ninye mitik ulamikak ap, dopdeibuk.
42010002	Anang dopdeibuk talak ara, anang ati adomon yupu nyabuk. “Kwaning nong ara, fia weik akunum wisibuk bukni, kwaning lin nang ara, fia mitik anya arye, awa deiyoknye ‘Allah arye el wa win dam lin nang ton wibuka dopkwetepnamle’ tenen, moronamlume.” Yesus arye, ayupu nyabukop ura, ayupu ton nyabuk.
42010003	Ara, anggun anang ara, akunum wibuka deipmasina ati, anggunda yuk mutuku weik dapeterelbinamlume. Domba basam dobuka bai kam kan-kan dongobice ura, adip aryuk domba olamle touk, na arye dopkwetepsin ak, peterepra banamlum mutuku nirya ara, malye nang arye opsikcak ati, anggun kanye moudoplulume.
42010004	Anggun peterepra banamlum talak ara, anggun nun ‘Na’ tenen ning lina ati, wasia ap, aling lina ap, yan ongon ning ap, kum libuka banamlume. Ton bisik banmamunya noutamak yuk ninye ton eibdamunyop ura, ‘Telebe,’ nyabuka, anang ap yupu nyana meme. Anggunda, mambul fil dolbanmaluma anya arye, talya kirikuka pola banamlume.
42010005	Bisik banmamunya ani, asik dolamikcak bimunce, tonok aik uk wekmunyop ura, minop ayupu nyapnamlulume. ‘Allah weika arye lyesilibuk, anyaik nang nirya teleb kanye uk bobuka unamlum’ tenen, Allah moropsiape, nyanamlulume.
42010006	Nyapmunyop ura, anyaik deiyoknye birye, Allah yupu kekepturye, ‘Allah arye melipnilibuk, na diksukumuk unamne’ tenen, pataplinye aulyop ura, Allah arye anyaik ninye nirya ati teleb ulinamle. Bukni, anyaik deiyoknye birye, ‘Allah yupu ara nun like. Allah arye lyepnilye ura, telebuk uptinye,’ kum teneplyop ura, anyapnamlum ning ara, ila tamubuka doplopmunce, anggun nong deice uk upnamsile. Atonok aik uk ulamice ninye ati, Allah arye teleb kum ulinamle.
42010007	Anggun akunum wekmunye aik ara, anyak uk din ning ap, mek ap, sik aripsice ninguk dobuka dinamlume. Ara, sik fil dobice ninye dekna dololamaka atonun ati, anyasik nang arye aripsice ninguk dobuka dinamlulume. Winina ara telebe. Or aik mapmana, ei aik mapmana, utam aik mapmana kina meme. Aik talye sakaldana meme.
42010008	Sik asik dolamicak wekmunye ura, telebe nyabuka, yukubdobsicop ura, sik aripnamsiak ninguk dobuka dinamlume.
42010009	Amutuku uk dilamlye ninye kwetepnamlulume. Tonda, “Allah ninye weik lyeplirye sik kanye talima talinamsil talak ara, akunum dam upsile,” nyabuka peterenamlume.
42010010	Bukni, yata mutuku do nirya, asik domicak bimunyop ura, telebe nyabuka kum kipsikirye, anggun yupu kum kekepsicop ura, winipnamlulume. Sik asik dolamicak bimunce, amutuku tuku anggun yan tatang palipmasilye ning ara, miningdam uk kilibuka batakmunce, amutuku batakuka yukak binamlulume. Winipmunyop ura, sik amutuku nang arye, ‘Se Allah yupu batakmaba ati, nun yan tuku yanibuka, kiliplopmasiyaka atonun, Allah arye nun amutuku unyap ninye ati wenebuka bataknamsile, tenepnamake’ tenen, winipnamlulume. Yesus arye nyabuk.
42010011	Tonda, nyabuk. “Ara, ‘Anang kekepnyak’ tenen, ayupu ton nyapnamlulume. ‘Amutuku tuku nun yan tatang palipmasil ning ara miningdam anyuk kilibuka batakmabe. Aning atouk anggunce, ‘Allah el yupu nun like,’ nyapmasulum ati, Allah arye anggun babye, bataknamsile. Ati amutuku batakuka yuk mutuku banamabe. Anggun batakmasulum ati binuyap bukni, anggun dipkoprop moubuka tenenululume. Allah arye ninye weik lyeplirye, kanye talima talinamsil talak ara, akunum dam upsile,’ nyapnamlulume,” Yesus arye nyabuk.
42010012	Ayupu nyabukop ura, ayupu ton nyabuk. “Na dipkoprop nyapsine, Sodom mutuku ulamik nang fia malye ulamik ura, Allah arye ninye nirya obuka wenebuk talak ara, Sodom mutuku ulamik nang fia malye ulamik ura Allah arye amutuku ninye obuka kum daneibuk bukni, Allah arye ninye nirya bokuka wenepnamle talak, sirik talak ara, Sodom mutuku ulamik nang ara, mitik weik mambul arye wenepnamle. Sik bataknamsiak mutuku nanguk ara, weik arye wenebuka opnamle ati, sik weik ikin upnamle,” Yesus arye nyabuk.
42010013	Nyabukce, ayupu ton dukdongobuka nyabuk. “Anggun Korasin mutuku umunye nang ap, Betsaida umunye nang ap, Allah arye opnamsile ati, anggunce, ‘Se,’ tenebuka, mambul kanye bopnamlume. Anggun dilamlum talak ara, anggun mutuku noutamak ninye winipman kum fil dolamsa ara, Tirus mutuku ap, Sidon mutuku ap, noutamak fil dolamtinyeto ura, sik amutuku ulamik nang nirya arye, mambul kanye bobukatingce, sik malye ning batakra kanye tamubuka, na ti diba tenelamnitinge. Bukni, aning nirya kum elilamika ati, diba kum tenelamike.
42010014	Bukni, na dipkoprop nyapsine. Anggunda aning-aning nirya elilulum nang anya arye, Allah arye ninye nirya ati, bokuka deiplirye wenepnamle talak ara, sirya talak ara, Tirus mutuku nang ap, Sidon mutuku nang ap, mitik kanam arye wenepnamle. Anggunce na ti, ‘Anye bira nun like’ tenen, batakanululum nang ara, fia ikin weik arye wenepnamsile. Anggunda, fia ikin arye wenepnamsile.
42010015	Anggun Kapernaum mutuku nang ara, ‘Nun teleb nang anya arye, Allah arye erebuka im deice deipnamsile,’ tenelamlum do? Kume, Allah arye wenebuka uku din mutuku dongopsilibuk, uku arye dibuka, sirya daknamsile.” Yesus arye nyabuk.
42010016	Nyabukce, el mapu 70 nang ati nyabuk. “Aning ati ara, na dipkoprop nyapsine. Anggunce na yupu dobuka peterepra banamlumbuk, kekenamak nang ara, na ti kekenamake. Aning atouk, anggun peteremunyebuk kekebikirye, yaniltanamak nang ara, na ti yanibuka batakanamniake. Tonda, na yanibuka bataknamiak nang ara, na tibuk kume. Na dopkwetepnuknye Allah ati, yanibuka bataknamake.” Yesus arye wipdeibuk nang 70 nang ati, nyabuk.
42010017	Nyabuk ura, sik anang arye peterepra balamikani, tamubuka Yesus dam yayikce, weik kanye deibik ura ayupu nyabik. “Se, naio ninye talyamuk isa babye, nunce an si deice arye yupu nyalamubu ura, kekelamikce, nun nyapne touk winibike. Nun mikip arye nyabupu ura nun yupu kekebuka nun amutamuk kipdobike,” nyabik.
42010018	Nyapmek ura, Yesus arye tamubuka anang, 70 nang ati nyabuk. “Anggunce aning elilamlumce, ‘Se aning ara weik mambule,’ tenelamlum bukni, na ara im deice minop bebeya lingum alamle touk, mutuku-mutuku nirya balul Isa Mutuku Dongonye arye, minop im deice arye sakuka eiamse.
42010019	Na mikip ap, deiyok ning ap aripsisibuk, ninye si ton kwatima ap, tanga ap, yaniptum ababye, ton kum si tonamsile. Aning atouk, na arye kalikuka melisinyeba, Mutuku Dongonye isa arye, el fia malye ulamle ning mikip deice arye, malye kum updeipsutue.
42010020	Anggunce yupu nyapmunye ura, isa mer nirya kekebuka kutuksakuka bura banyak ning ati, ‘Se aning ara weik mambule’ tenen, kanye kum delinamlulume. Dipkorop weik mambul ning ara, Allah arye anggun si dobuka im deice bukuu noutamak akunum sekeipsuka ati, aning ara kanye delinamlulume,” Yesus arye, sik 70 nang ati nyabuk.
42010021	Yesus arye ayupu nirya nyabukop ura, Allah El Dib Kanye arye, el kanye talima lukdanuka talibuk ura, fia weik arye kanye deibuk. Kanye deibukce el li Allah ati morobuk deice arye ayupu nyabuk. “Naio, anda im deice ap, tukwak mutuku nirya ap, talipluma deiyoknye ulyama ati, na arye an ti, ‘Telebe,’ nyabuka, an si erepkine. Tonda, an nyasilyam yupu noutam ning ara, kel bikna kanam nang ap, weik kel nang ap ati, duknulyam bukni, mitik mapu atonun unyakce, talima mitanga arye unyak nang ati, lake kibuka nyasilyame. Diba na nie, winilyam ning ara, ‘Winipnamne,’ tenelyam touk ati, aning arye an talima kanye deilikunune. Ati telebe nyapkine.” Yesus arye, Allah morona deice ara, ayupu nyabuk.
42010022	Allah morobukop ura, el yupu kekenmek nang ati, ayupu ton nyabuk. “Aning-aning nirya ara, na Ni Allah arye akunum aripnuke. Ninye nirya tonoknye ton, Allah el Mi Koprop arye, el kanye talima noutamak tenelul ning ara, kum kel kiptinge. Allah el Mi Koprop kanye talima ulul ning ara, Allah elcuk kel kilule. Ninye nirya tonoknye ton, na Ni Allah el kanye talima noutamak tenelul ning ara, kum kel biktinge. Na Ni Allah, el kanye talima noutamak tenelul ning ara, na ara, el Mi Koprop arye kel bikinune. Bukni, yuk nang ton kum biktinge. Tonda, ‘Na arye laka nyabuka peterenye ura, na ni kel kipnamak’ tenen, wibuka deipse nang uk, na Ni Allah arye tenelul ning kel biktinge.” Yesus arye nyabuk.
42010023	Yesus arye ayupu nyabukop ura, elce wipdeibuk mapu, sik 12 nang ati, ayupu tonap nyabuk. “Na mapu anggunda, ne wininun ning, anggun asing arye teleb kubuka elinululume. Anggun winitalak umunce, na donye fil nirya elinululum ninye ara, anggunce aning-aning nirya, fia mambul ning elilaluma ati, anggunda fia mambule. Ati, fia teleb kanye bobuka unamlume.
42010024	Ara urdem ati kum nyapne, na dipkoprop nyapsine. Minopce Allah yupu lak nyalamik nang, sik nabi nang weik ap, lipsisikuka ulamik nang weik ap, winitalak anggun elilulum ning ara, fia patalamuk ura, ‘Se aning eiptibye,’ tenelamik bukni, kum elilamik. Tonda, winitalak anggun kekelulum yupu ara, fia patalamuk ura, ‘Se aning kekeptibye,’ tenelamik bukni, kum kekelamike. Ati, winitalak anggun teleb ubuka kekena ap, dina ap, umunye nang ara, anggunda, fia mambul anya arye, fia teleb kanye bobuka unamlume. Allah arye teleb ulinamsile,” Yesus arye nyabuk.
42010025	Yesus arye el mapu ati ayupu akunum nyabukop ura, sik daulamikani yuk talak ara, Allah arye, ‘Aning winamlulume, aning ara kum wininamlulume,’ nyapdeibuk ura, Musa sekamuk yupu peterena deiyoknye tonok, Yesus dam biyukce, ‘Yesus malye nyaptu’ tenen, Yesus ati asipdeyuk akarye ayupu nyabuk. “Anda peterena telebnye ulyame. Bol koplobuka fia kam una ati, na arye yata teleb fil doptinirye deice arye, fia kam una deiyok ning doproptinye do?” nyabuka asipdeyuk.
42010026	Asipdeyuk ura, Yesus arye tamubuka nyabuk. “Bol koplobuka fia kam una dolona ati aning ara, Allah arye, ‘Aning wininamlulume, aning ara kum wininamlulume,’ nyapdeibuk yupu noutam arye, ance kel bikamluma ati, yata tenepmalam do?” nyabuka asipdeyuk.
42010027	Asipdeyuk ura, anye birye tamubuka nyabuk. “Allah arye nyapdeibuk ura, Musa sekamuk yupu noutamak arye, fia kam un ning dolona ati ara, ‘Wininamlulume,’ nyapsuke.” ‘Allah arye nyabuke. Anggun Ni Allah ara, el tonok ulule. Anggun kanye bokoltona kumce, anggun kanye talima, Allah el nong deice delinamlulume. Tonda, Allah el deica uk, anggun kanye deibuka unamluma ati, anggun nong nirya ap, anggun mikip deice fil dolulum ning ap, anggun kanya ap, anggun kanye tenen ning ap, anirya ara, Allah ati aripmunce, el fil uk donamlume. Tonda, anggun dam unyak nang ati ara, bico tenebuka melinauk unamlulume. Anggunce, anggun bidamang ati, kanye deipdamunce melilalamlum touk, anggun dam unyak nang, yuk nang ati bico tenebuka kanye deipmunce, melinamlulume.’ Allah arye nyabuk.
42010028	Anye birye nyabuk ura, Yesus arye tamubuka nyabuk. “Anda dipkoprop teleb ning akunum nyapmanilama ati, anyapmanilam touk winipminyop ura, Allah arye bol kobuka fia kam una deiyok ning aripkilye ura, kam fia unamlame,” nyabuk.
42010029	Yesus arye nyabuk bukni, anye bira, ‘Yesus arye na ti, el malye ulule,’ tenepmanila ati, ‘Na malye wininye ning kum biknilirye, telebnye uk, tenepnunile’ tenen, ayupu tamubuka nyabuk. “Yo, deiyok ara, Allah yupu deice arye, ‘Anggun bidamang unyak nang,’ nyalulul ara, dipkoprop ara yatato nang ati nyalul do? Yata nang ati bico tenebuka kanye deipnamne do? Yata nang ati, melinamne do?” nyabuka asipdeyuk.
42010030	Nyabuka asipdeyuk ura, Yesus arye Allah yupu deice, ‘Anggun dam unyak nang, yuk nang nyalula deiyok ara, laka nyapnun’ tenen, tamubuka winipmanto yupu deice arye nyabuk. Ayupu ara ani. Tonok Yahudi yalanye bira, ‘Yerusalem mutuku arye Yeriko mutuku binun’ tenen, bisik noutamak banmokbuk, ubula don nang bisik tikmeka arye, tomobikce bokuka obik. Onmek talak ara, el ongon butum nirya tarakuka batakikce, bokuka onmeka ani, dipmanto ubukop ura, abatakuka biyik.
42010031	‘Akunum dipmala’ tenen, bindobik talak ara, Yahudi yalanye, Allah ati arina deiyoknye bira, abisik uk aminyan banmoka arye eibuk. Eibuk bukni, anye bira arup oplopmake tenebukce, eibukcuk leibuka biyuk.
42010032	Aning atouk, yuk Yahudi yalanye ton, elda Allah arilbalamik aik noutamak fil dolamuknye tonok, Lewi yalanye abisik uk yanganmok ani, aoplopmeknye eibuk bukni, eibukce, el babye leibuka biyuk.
42010033	Sik abitinye Yahudi yala nang ara winiprik bukni, tonok Samaria mutukunye, ara Yahudi yala kumnye bira, abisik uk yanganmok ani, oplopmeknye bira eibuk. Eibukce, ‘Anye bira Yahudi yalanye anye arye, ne like,’ tenena kumce, ‘Se’ tenen, bouku sukubukce, fia bico ubuk.
42010034	Bico tenebukce, opmeknye dam biyukce, el suse kitibuka kweten ning, suse deice deibukop ura, anirya kitibuka teleb updeibuk. Winibukop ura, oplopmeknye bira tomobuka, el keledai basam balye deice deibukce bobanmoka ani, bisik noutamak ninye asik nang tia malamik aik binuka deibuk. Binuka deibuk ura, anyaik mapmarik.
42010035	Mapmarika berekukop ura, aSamaria mutukunye birye, weik keil uang peraknye bitinye dobuka, aninye asik nang malamik aik talibuka ulamuknye biti aribuk. Aribukce ayupu nyabuk. “Ance anye biti melibuka kwetenmaminya ani, aminyan na tamubuka yanyop ura, el kwetena ap, el manak ap ati, an yo bok weik tonap aryaminyop ura, na arye yo bok tonap punupnamkine.” Yesus arye winipmanto yupu deice arye nyabuk.
42010036	Nyabukop ura, Musa sekamuk buku peterena deiyoknye biti asipdeyuk. “Na arye nyapmakin yupu noutamak arye, sik oplopmeknye winilye nang arye eibik ura, Allah yupu noutamak, ‘Anggun bidamang unyak nang, yuk nang ati bico tenebuka melinamlulume,’ nyapdeiamuk touk, danye birye aning dipkoprop winibuk do?” nyabuka asipdeyuk.
42010037	Yesus arye asipdeyuk ura, Musa yupu peterena deiyoknye birye tamubuka nyabuk. “Kume, aopmeknye ati, Samaria mutukunye birye, bouku sukubukce bico tenebuka, kwetebuka melipmoknye, el uka,” nyabuk. Nyabukop ura, Yesus arye anye biti tamubuka nyabuk. “Aning ati ara, an babye, atonun yuk nang ati bico tenebuka melinauk unamlyame,” nyabuk. Nyabukop ura, Yesus ap, el mapu ap, ‘Yukak binuyap’ tenen, bisik banmek.
42010038	Ara, atalakuk ara, Yesus ap, el mapu ap, bisik banmek ani, tonok asik dolamikak biyikop ura, anyasik ulamuk kil el si Marta arye, yukupdobukce, “Na aik yalulume,” nyabuk ura biyik.
42010039	Wekuka bulbiyik talak ara, Marta el weit kil Maria ara, Yesus el yan dam bukmokce, el peterenmok yupu fia moubuka kekena uk unmok.
42010040	Maria wininmok bukni, el dukul Marta ara, ‘Yesus el yupu kekeptinye,’ tenenmok bukni, ‘Se, ninye asik nang na aik yanmaniyaka atia,’ tenenmok akarye, kintinin fil weik donmok deice arye, Yesus yupu kum kekenmok. Wininmokce, ‘Na weit kil kum melipmanilce talye uk bukmale’ tenen, lik ubuka ati, Yesus ak ayupu nyabuk. “Naio, na weit kil Maria ara, na uk batakmanil ura fil donmana ara, kum melipmanila ati, ‘Aning mambule,’ kum tenepmanilam do? Ance nyaptum ura, na weit kil arye melipnunile,” nyabuk.
42010041	Nyabukop ura, Yesus arye Marta ati tamubuka nyabuk. “Marta, Martao, fil weik donmalamce, aning-aning nirya ati, ‘Se, yata wiripnun do?’ tenen, kanye bokoltonmakil akarye, kanye imun deice arye nyapnilame.
42010042	Bukni, weik mambul patasilye ning ara, tonok ulule. Maria arye weik mambul ning, Allah yupu keken ning akunum wibmalce, na nyanmane yupu kekebuka unmala ati, aning yupu sekuka kum dopropnune.” Yesus arye nyabuk.
42011001	Tonok sum ara, Yesus arye Allah moronmokani, el mapu arye kekenmek. Kekenmek ura, Yesus akunum morobuka sirya daknuyuk karin ara, el mapu kan-kan tonoknye birye, Yesus ati nyabuk. “Naio, Yohanes Pembaptis arye, el yupu kekelamik nang peterelamuk touk, ance ton nun ti, ‘Allah morona ara, winibuka moroplulume,’ nyabuka peterepsutume,” nyabuka morobuk.
42011002	Anye birye ayupu asipdeyuk anya arye, Yesus arye el mapu nirya ati tamubuka ayupu nyabuk. Anggun Allah moronamlum talak ara, nyabuka moronamlume. Nun Ni Allah, im deice ulyamnye, ‘Nun babye, yuk nang nirya babye, an si uk erebuka unamap’ tenen, moropkiayabe. ‘Minpola yamince, ninye mutuku-mutuku nirya talibuka unamsilam’ tenen, moropkiayabe. Tonda, ‘Ance mutuku-mutuku nirya ap, nun tuku ak nang nirya ap, talipsimince, nun Weik Deiyoknye an tonok unamsilam’ tenen, moropkiyabe.
42011003	Asum-asum nirya nun kwaning ap, yuk ning ap, patasilye touk, ‘Melibuka aripsiminye ura dobuka dinamabe’ tenen, moropkiyabe.
42011004	‘Yuk nang arye, nun ti malye winipsikibuk, namin kinyap touk, ‘Ance ton, nun malye wininyap ning ara, namin kibuka, kum kipdeipnamsilame’ tenen, moropkiayabe. ‘Malye winipnyak do?’ tenen, ‘Weik ikin winilen ning kum aripnamsilam’ tenen, moropkiayabe. Tonda, fia Malye Winin Ning Deiyoknye, Isa Mutuku Dongonye birye, malye updeipsilye ura, malye ubibyak’ tenen, ‘Ance kalikuka disimince melinamsilam’ tenen, moropkiayabe. “Ayupu atonun nyabuka Allah moronamlume,” Yesus arye el mapu ati nyabuk. Nyabukce, ayupu winipmanto ning ton nyabuk.
42011005	Anggun kwit el aik aunmatubuk, tonok sum fia lukunyan noutamak, el aik dam bitumce, “Kao, na ninye asiknye yuk mutuku arye yanmanilbuk, na din ning kum ati, ance kwaning winilye aripnutume,” nyabuka moroptume.
42011007	Moroptumop ura, anyasiknye birye el atamubuka, “Kume, na bulina bataknio. Bublan akunum tirikdongopmanurye, na ap, na mapu ap, neika mapmaba anya arye, an moropmanilam ning ara, kum arepnukine,” nyaptue.
42011008	Anye bira, fia maplukmaturye wi dukunmatu anya arye, ‘Na kwit koprop’ tenen, kum aripkutubuk, fia batakna kumce, morona uk unmatumop ura, ‘Yata ati fia nyanmanil do?’ tenen, lik upturyuk, an patapkutu touk weik arye aripkutue.
42011009	Aning ati ara, na arye nyapsine, anggun patapsilye ning moropmunyop ura, Allah arye aning uk arinamsile. Anggun patapsilye ning ati, ‘Danaka eipnamap do?’ tenen, elsusumunyop ura, eipnalume. ‘Anyaik wektinye’ tenen, lourum-lourum abuka piripmunyop ura, Allah arye buplan kukeipnamsile.
42011010	Wininamluma ara, talye ati kume. Na dipkoprop nyapsine. Yata nang do nirya, Allah ati morolulnye bira, Allah arye ariplye ura dopropnamle. Elsusululnye bira, Allah arye meliplye ura eipnamle. ‘Anyaik wektinye’ tenen, lourum-lourum abuka pirilulnye bira, Allah arye abuplan pakeipsilye ura, weknamlume.
42011011	Anggun tenipdelulume. Anggun awekmalum nang kan-kan, yatanye el mi arye el li biti, mekin bal moroplibuk kwatima uk aripnamlum do?
42011012	Tonda, el mi arye maka duk moroplibuk ninye si ton tanga aripnamlum do? Kume, anggun mapu arye moropsice ninguk arilulume.
42011013	Anggunda, talima noutamak malye ulalum nang ara, anggun mapu ati, teleb ning arina ara, akunum kel biklume. Winilalum ning ara, mitik teleb, mitik arilulum bukni, anggun Ni Allah, im deice ululnye birye, el ti morobikce ning arinamsil ning ara, weik arye el Dib Kanye arinamsile. Yesus arye el mapu ati nyabuk.
42011014	Tonok sum ara, yuk nang arye, lubnye tonok Yesus dam boyayik. Anye bira, isa el talima talyamuka deice arye, lubnye ulamuk. Kiting tamun weik isa talyamuk ura, luba ulamukbuk, Yesus arye aisa kwetebuk ura, atalak aryuk, anye bira yupu teleb ubuka nyanmok. Yupu teleb ubuka nyanmok ura, abulubuka wekuka kekenmek nang arye, ‘Se’ tenen, ngalukunmek.
42011015	Ngalukunmek bukni, ton nang arye ayupu nyabik. “Kume, aisa yakalula ara, isa nirya, sik deiyok Isa Mutuku Dongonye arye, el si ton Belesebul, el mikip deice arye, Yesus arye isa nirya yakalule,” nyabik.
42011016	Ton nang ara, ‘Yesus ara, dipkoprop Allah el Mi Koprop kum ulule,’ tenebika ati, Yesus asilena ati ayupu nyabik. “Im deice noutamak arye, ninye winipmanto kum fil dopsutumop ura, nunce an ti, ‘E, diba Allah el mikip deice dib fil dolule,’ tenepkitibye,” nyabuka asipdeyik.
42011017	Ayupu nyanmeka ati, Yesus arye anang sik talima noutamak tenebik ning bikmoka ati, Yesus arye, anang ati nyabuk. “Dan mutuku do nirya, tonok weik deiyoknye birye talilul kili sal noutamak bokikirye opdacop ura, sirya dakdanamake. Akili sal nirya arye opdacop ura, tonoknye birye, yata wiribuka taliptu do? Neika kum uptinge bukni, yuk-yuk bindoptinge. Aning atonun, yata yala nang do nirya, sikce opdacop ura, sirya dakdanamake. Yata wiribuka neika upting do? Akunuma bokuka yuk-yuk bindoptinge. Ati anggunce, ‘Yesus ara, Isa Mutuku Dongonye el mikip deice arye, isa mer yakalule,’ nyanululum ning ara, kum winipmanto anye arye, talye yupu uk nyanululume. Isa si eremunya ara, Allah El Dib Kanye mikip deice aryuk yakanune. Yata fil do nirya, Isa Mutuku Dongonye, el mikip deice arye fil kum donune.” Yesus arye nyabuk. Nyabukop ura, Yesus arye adomon yupu deice arye anang ati ayupu nyabuk.
42011018	Anyapman ning atonun, Isa Mutuku Dongonye ap, Isa Mutuku Dongonye arye el mapu koprop, isa mer ap, sik mamun oldatingce, Mutuku Dongonye el mapu koprop ati, yakuka dopkweteptop ura, sik mikip fia kum uptue. Isa Mutuku Dongonye el mikip kum uptuop ura, ninye ton kum taliptue. Aning ati ara, isa mer yakanyak ara, Belesebul el si ton Isa Mutuku Dongonye, el mikip arye kume, Allah El Dib Kanye mikip deice aryuk afil donune. Anyapmasina ara, ‘Isa Mutuku Dongonye el mikip deice arye isa mer dolkwetelule,’ nyalamnuluma ati, ayupu nyapsine. Anggunda, talye yupu nyanmalume.
42011019	Isa mer nirya yakuka dolkwetenya ara, ‘Isa Mutuku Dongonye el mikip deice arye dolkwetelule,’ tenepmanulum bukni, anggun Farisi nang, anggun milina nang babye, isa yakuka dolkwetenyaka anya arye, anang ara, yatanye mikip deice arye, isa mer yakuka dolkwetenyak do? Anggun yupu kekebuka milisinyak nang arye, isa mer yakuka dolkwetenyaka deice arye, akunum lake upmasile. Anggun kanye wililtona meme. Anggun mapu babye, na babye, atouk fil donyapa ati, Allah el mikip deice aryuk isa mer yakuka dolkwetenyabe. Anggunda tilila nyalalum nang anya arya.
42011020	Kume, na isa mer nirya yakuka dolkwetenya ara, Mutuku Dongonye mikip deice arye kum dolkwetenune. Allah el mikip deice arye yakuka dolkwetenune. Aning ati ara, Allah ninye weik lyeplirye, sik kanye talima talinamle talak akunum deiyok uple. Anggun dam akunum yanmale. Na isa mer bisibuka dolkwetenuna deice arye, laka akunum eiplume.
42011021	Anggun nyapmanulum ning kum winipmanto ati, winipmanto yupu ton nyapnusine, Yesus arye nyabuk. Ninye tonok weik mikipnye birye, ‘Yuk nang arye na aik wekuka, na ning ubula doprobicak’ tenen, ninye on ning yin ap, parang ap, kintinipturye, el tenepce kaliktop ura, yuk nang arye el ning ton kum doproptinge.
42011022	Anyaik deiyoknye, weik mikipnye bukni, fia weik mikipnye ton yaturye, anye bira tapu kouploptop ura, el ning ubula doproptue. Tonda, anyaik deiyoknye birye, ayin ap, parang ap deice arye, ‘Lyepdatinye,’ tenelamtu ning nirya, yuknye, fia weik mikipnye doproptuop ura, anyaik el ning nirya dalubuka dopropturye, ubula doproptunye, el kayapu nang ati, bokuka ariptue. Aning atouk, Isa Mutuku Dongonye ara mikipnye ulul bukni, na ara weik mikipnye kum ulamtinyop ura, Isa Mutuku Dongonye, el mapu kum yakuka dopkweteptinye. Bukni, ninye tapu koulamak touk, Mutuku Dongonye bisipnirye, isa el mapu dolkwetenune. Yesus arye, Farisi nang awekuka nyanmek nang ati nyabuk.
42011023	Nyabukop ura, ayupu tonap nyabuk. “Na ap neika kum fil dolulnye bira, yupu sekuka bisbisibuka, yaniplobuka balamak atonun ulule. Tonda, kwaning yongobuka tonok ak bulubuka deibikce talak ara, el ap bulubuka kum delilulnye bira, yamubuka donokolamak atonun ulule. Na ap, anggun ap, neika kum fil dolbilyop ura, wininyak nang atonun, na yupu yaniplobuka atonun ululume.” Yesus arye nyabuk.
42011024	Ayupu nyabukop ura, ayupu tonap, nyabuk. “Anggunda, kanye mouplulume. Isa nirya ninye talima noutam talyamlya ani, kutukuka balirye, ‘Dan dikdik septinye do?’ tenen, mek fia kumak balamlya ani, teleb ak kum eiplyop ura, ila tamubuka el min talyamlinye dam yangalule.
42011025	Yanuka dinmalirye, el min arye ulamlye aik noutamak ara, amsuna ap, delin ning nirya ap, teleb wamlirye, ninye ton una kum ati, ‘E, anyaik ara lo tuba upmala ati, anyak uk unamne,’ tenebuka ulule.
42011026	Uteneplirye, elda mitik yubuk, weik yu isa tek barye binuka dobolyalyop ura, anye bira el talima noutamak wekuka unyake. Anye bira el talima talyamice ning, min arye mitikto malye ulamuk winitalak, ara, fia weik malye unamle. Ayupu nyapmasin touk, anggun babye, min arye malye ulamlum ning mitikto akunum bataklum bukni, talima lo upmasilye ning ara, Allah arye ninye nirya talinamle talak nyasinye yupu ara, kum talipmunyop ura, aminyan ara fia malye unamlume,” Yesus arye nyabuk.
42011027	Yesus arye ayupu tuba nyanmok talak ara, awekmek ninye kan-kan arye tonok kil yupu weik arye nyabuk. “An deipkukce, moum dinyamkuk kil ara, fia mambule. Akil ara, Allah arye fia teleb ulinamle,” nyabuk.
42011028	Nyabukop ura, Yesus arye akil ati tamubuka nyabuk. “Kume, yata ninye do nirya ara, Allah yupu moubuka kekebikirye, diba tenebuka, diksukumuk unyakce Allah ati dobolbanyak ninye ara, sikda fia mambule. Aninye ara, Allah arye teleb ulinamle,” Yesus arye nyabuk.
42011029	Ninye fia weik tonap, Yesus dam yanganmekop ura, Yesus arye abulubuka yanganmek nang ati nyabuk. Anggun winitalak ululum nang ara, Allah yupu yanina uk ululum nang anya arye, ‘Ninye winipmanto kum fil dopsutubuk, adeice aryuk diba teneptibye’, nyabuka moronululume. Bukni, ninye winipmanto kum fil, tonap kum fil dopnamsine. Na ti diba kum tenepnulum nang anya arye, anggun winilulum ning atonun ning nyapnusine. Ara, anggun malye nang arye, fia malye ninguk talibuka winilulume. Anggunce bataknuluma ati, nyapsine. Allah yupu laka nyalamuknye, nabi Yunus ulamuk talak winibuk ning ara, awinibuk ning atonun ning ara, aminyan winipnamle ning ara, eipnamlume. Yuk pitin kin ning ton kum aripnamsine.
42011030	Ayupu ara, talya ati kum nyapsine. Deiyok ara ani, weik mekin bal arye Yunus amkorokuk ura, mekin bal mun fumbisik, like winilye daulamok ani, amekin bal arye Yunus el nonge duklobuk. Awinibuk ning nirya eibikce, Niniwe mutuku ulamik ninye diba teneamik touk, na ara Ninye Mi Koprop Atonunye wininye ning deice arye, winitalak unyak ninye diba tenenamake. Yunus ulamuk talak winibuk touk, na ara Ninye Mi Koprop Atonunye opnikce ura, tuku fumbisik mapmanya, like winilye akunum uplyop ura, tamubuka kam buknamne.
42011031	Weik ninye deiyok kil, Seba mutuku talyamuk kil arye, ‘Raja Salomo weik kel arye nyalul yupu ara, na ton kekeptinye’ tenen, fia yuk mutuku bukni, Salomo dam kekelyayuk. Winibuk ati, sirya talak Allah arye ninye nirya bokuka wenepnamle talak ara, akil arye tikukaplirye, anggun atalak umunye nang ati, ‘Anggunda fia malye ulalum nang,’ nyapnamsile. Na dipkoprop nyapsine. Dipkoprop Salomo ara, mitik kelnye ulamuk bukni, na ara, weik kelnye akunum yasi bukni, tuba na ti diba kum tenenululume.
42011032	Aning atouk ton, Niniwe mutuku nang ara, Yunus mitik mambulnye bukni, Allah yupu peterebuk ura kekebikce, sik malye ulamik ning batakik. Winibuka anya arye, Allah arye ninye nirya bokuka wenepnamle talak ara, Niniwe mutuku nang arye tikuka, anggun atalak umunye nang ati, ‘Anggunda, fia malye ulalum nang,’ nyabuka lak akarye nyapnamsiake. Yunus mitik mambulnye peterebuka deice arye Niniwe mutuk ulamik nang diba tenelamik bukni, winitalak ara, weik mambulnye bira, na akunum yase bukni, tuba diba kum tenenululume. Yesus arye abulubuka wekmek ninye ati nyabuk.
42011033	Yesus arye ayupu nyabuk. “Anggun nirya kele, ninye nirya ara, sik weisa ubukabikirye aik fum boyangalamaka ara, ‘Kau fumbisik singipdongopnamap’ tenen, ubuka yangalamak do? ‘Yuk nang arye aweisa kum eipmanto ak uk deipnuyabe’ tenen, do? Tonda, amsuna dangabuka, ‘Weisa singipdongopnamap’ tenen, ubuka yangalamak do? Aning ara, kumde. Weisa ubukabikirye, abilinga taram ak deibice ura, dirina weik uplirye, anyaik wekmakce ninye nirya elinyake. ‘Ninye nirya eipnamake’ tenen, upna deililamake.
42011034	Anggun nong upna atonun ning ara, asing upsuke. Asing teleb upsutop ura, bisik teleb ninguk eibuka bitume. Bukni, asing malye upsutop ura, asing kubuka dengkepdanin, malye bisik uk bitume. Aning atonun, anggun kanye talima noutamak, malye ning atibuk dib tenepmunyop ura, aminyan unamlum ning nirya malye unamsile. Anggun asing noutamak dirina kum weksutop ura, kuna uk binamlume. Atouk, anggun kanye talima noutamak malye ning atibuk tenepmunye ura, malye ninguk wapsilyop ura, anggun fia malye uk unamlume.
42011035	‘Anggun talima noutam dirina usul ning ara kunuksilyak’ tenen, anggunce moupropmunce unamlulume.
42011036	Anggun kanye tenena, ap, anggun talima noutamak ap, dirina uk upsilirye, tonok ak babye, fia dirina uk upsilye ura, telebuk unamlume. Wininamsil ning ara, upna ubice ura dana-dana nirya ap, sik nong deice ap, dirina weik ulamlye ura, teleb bisik uk balamak touk, anggun kanya talima noutamak, dirina upsilye ura, telebuk unamlulume.” Yesus arye nyabuk.
42011037	Yesus arye ayupu nirya akunum nyabukop ura, Farisinye tonok arye, na aik din dilyalyame, nyabuka morobuk ura, Yesus arye el aik binuka bukukce din, dinmok.
42011038	Dinmok ura, Yesus el taruk mek kum likmokcuk dinmoka ati, aFarisinye dinmokce ngalukunmok. (Ara, sik Farisi nang arye, ‘Kume, taruk mek likna ara, mem ning ato ning ati, aning kum winibibyop ura, Allah arye derepsilyak ati, kum bataktibye’ tenen, taruk mek likna ning weika arye peterelamik touk, sik babye, ton winilamik.)
42011039	AFarisinye ngalukun moka ati, Yesus arye anye biti nyabuk. Se, anggun Farisi nang ara, anggun kanye talima noutam malye ning aupmasilyebuk, ‘Teleb nang tenepnamsiyak’ tenen, nong bol deice ninguk teleb winilalume. Anggun mek makau ap, piring ap, ‘Malye upmasilye mangkau arye dipnyak’ tenen, bol deice tam ara teleb-teleb ubuka mek likilulum bukni, anggun kanye talima noutam ara, fia malye wini ning ap, yuk ninye ning ubula dona ap, awabsilibuk, aning tenena kum aryuk talye kanye bobuka ulalume.
42011040	Anggun fia walwal nang ululume. Lakak ulul ning ap ninye asing arye kum eipmanto ning ap, aning-aning nirya kwepdeibuknye bira, Allah uka. Ati ara, nong bol deice ning babye, ninye talima noutamak ulye ning babye, kwepdeibuka ati ninye talima noutam ulye ning nirya ara disulule. Aning tenilena kum arye malye tuba winilulum do?
42011041	Anggun mek makau ap, anggun piring ap, noutamak dimunye ning ara, bokuka talye kankan unyak ninye ati, aryamtumto ura anggun un ning nirya ara, diksukumuk unamlume. ‘Nong bol deice atibuk tuba’ tenena, meme. Dipkoprop winin ning ababye, winamlulume. Awinipmunyop ura, Allah arye kanye deipnamsile.
42011042	Anggun Farisi nang ara, anggun talima noutamak malye ning aupmasilabuk, ‘Teleb nang tenepnamsiyak’ tenen, nong bol deice ninguk teleb winilulume. Anggun bicoe, Allah arye wenebuka opnamsila ati, ilil kanye bobuka unamlume. Anggun malye winimunye ning ara ani. ‘Aning-aning nirya ara, Allah elcuk aresulul’ tenen, fia mitik ning bukni kuma ap, babok ap, erica ap bokuka, Allah ati ton arilulume. Winilulum bukni, weik mambul winin ning ara, batakalulume. Anggun batakalalum ning ara, Allah arye ninye nirya bico tenepsilirye melisulul touk, ninye bico tenebuka kanye talima arina ara, anggun batakalalume. Tonda, ninye awinipmakce touk yupu lipsisikuka nyana ap, yupu bokolina ap anirya ara, Allah yupu noutamak aubuka bukni, batakalulume. Amitik ning Allah ati arimunya ara, teleb bukni, aning batakna kum arye, weik mambul ning babye, winipnalulume.
42011043	Anggun Farisi nang ara, ‘Se’ tenebuka, imun kanye bobuka unamlume. Ton malye winilaluma ara, Yahudi yala nang Allah yupu peteren aik, Allah yupu peteren talak ara anggunda, ‘Yuk nang eipsikirye, teleb nang tenepnamsiyak’ tenen, weik nang bukmantoak, ninye urasin dinak uk bulbalulume. Tonda, ninye nirya din ning deibuka dekenmakcak, ‘Pasar noutam arye banmabikuk, ninye nirya arye kinamsiyak’ tenen, kil-kil kanye arye bobuka balalulume.
42011044	Se, anggunda, fia malye ulalume. Ninye arye dipne ninye weina ati, tuku palibuka ninye baya yo akunum deibikce ura, tuku singnina kum arye, bataktingop ura, yuk nang mangkau arye yanibuka atuku fumbisik sakuka opdatinge. ‘Winibikcak’ tenen, bata delilamak ning kum deibikcop ura, aminyan ara yuk nang mangkau kanye bobuka banmakce ani, aweipmakce ning mangkau arye yaninyake. Aning atonun, anggun babye winilulume. Ara, anggun malye winimunye ning ap, tenepce arye peteremunye ning ap deice arye peteremunyebuk, yuk ninye arye talye mangkau kanye bobuka, malye winin ning kel bikuka unyake. Yesus arye Farisi nang ati nyabuk.
42011045	Yesus arye nyabuk ura, el ap neika din dinmek nang, tonoknye birye nyabuk. “Na ni Guruo, atonun yupu nyapsiminyop ura, ‘Nun tibuk nyapsil’ tenen, malye kanye bonyabe,” nyabuk. Ayupu nyabuknye bira, Allah arye, ‘Aning wininamlulume, aning ara kum wininamlulume,’ nyapdeibuk ura, Musa arye sekeiyamuk yupu peterna deiyoknye birye, Yesus ati nyabuk.
42011046	Nyabuk bukni, Yesus arye dukdongobuka ayupu tonap nyabuk. Allah arye nyapdeibuk ura, Musa sekamuk yupu peterena deiyok nang ara, bicoe. Allah arye wenepnamsila ati, kanye imun asa unamlume. Anggunda, anggun kanye tenena deice anyuk tabakuka, ‘Winipnamlulume,’ nyabuka, mem yupu petereluluma deice arye, ninye nirya sik nong deice ikin ning weik deililulume. Ikine fia weik anya arye, ayupu kekebuka kum dobol binmanto unyake. Ninye nong deice ikin ning weike deililulum bukni, ninye ikin uplye ning ara anggunce, ‘Nun arye anggun ti melipnuyabe,’ tenepmunce, tonok mitik fil babye, anggunce ton fia kum melilulume.
42011047	Allah arye wenebuka opnamsile ati, anggun, ‘Se,’ tenebuka, imun kanye bonamlulume. Deiyok ara ani. Allah yupu laka nyabuka, laka nyalamik nang, nabi nang ara anggun apu yapu arye olamikce, weilamikak ara, winitalak ara anggunce anabi nang kina ati, ninye wein aik, urasin teleb aik dolulume. Anggun teleb ninye wein aik dolulum bukni, anggun apu yape arye anang olamike.
42011048	Nabi nang olamik ning ara, ninye wein aik urasin teleb ning domunya deice arye, ‘Nun apu yape arye Allah yupu laka nyalamik nang olamika ara, telebe uka,’ nyalulume. Ara, anggun apu yape arye, anang olamikbuk, anggunda anang sik wein aik, teleb aik doluluma ati, nyapne.
42011049	Allah el weik kel arye nyalamuk. “Allah yupu lak lebuka laka nyan nang, nabi-nabi nang ap, Allah yupu dobuka peterepra banamak Rasul nang ap, sik Yahudi ninye dam dopkwetepnamne. Dopkwetepnye ura, ton nang ara, olonamake. Ton nang ara, ‘Optibye’ tenen, sik nong deice ikin ning weike delinamake,” nyalamuk. Allah arye minop talak nyalamuk touk, anggun winitalak akunum winilulum akarye, akunum winilulume.
42011050	Winiplum ning ap, wininamlum ning ap ati ara, Allah arye wenebuka opnamsile. Ara yata nang do nirya, Allah arye tukwak mutuku kwepdeiyamuk talak arye dipdongobuka, minop talak arye dipdongobuka, danoutam talak arye oltakalamik nabi-nabi nang nirya, sik ining ara, anggun winitalak malye winilulum nang anggun deice upnamsile.
42011051	Ara, sik diksukum ulamik bukni, Habel arye obik dipdongobuka opnin yangalamik ani, winitalak Zakaria Allah arina ati delilamak sukum obiknye ap, anang nirya sik ining ara, anggun winitalak ululum nang anggun taruk deice upnamsile. Aolamik nang nirya ati, Allah arye wenepnamsile. Winipnamsila ati na dipkoprop nyapsine. Aoltaklamik nang, sik ining ara, anggun winitalak ululum nang, anggun taruk deice upmasila ati, Allah arye anggun winitalak ululum nang ati wenebuka opnamsile. Yesus arye Farisi nang ati nyabuk.
42011052	Yesus arye ayupu nyabukop ura, kirikuka ayupu tonap, Musa sekamuk yupu peterena deiyok nang ati nyabuk. “Allah arye wenebuka opnamsile ati, anggun bicoe. Anggun malye umunye ning ara, nyapnusine. Ninye arye, ‘Aik weknuyap’ tenen, aik buplan kukne ning, kunci arye buplan kukuka weklamak touk, ‘Allah diba tenena, kel bikna deiyok ning doproptibirye, kel kipnuyabe,’ tenenyak ning ati, kunci ato ning akunum ubula dopropmalume. Allah el yupu nirya kel kina ati, deiyok ning kum laka nyabuka laka nyalulume. Ati anang tuba walwal uk tuba unyake. Tonda anggun babye, Allah arye ninye lyeplirye, sik kanye talisilya ara, dib tenebuka kum wekmalumce, anggunce na bataknulume. Tonda, yuk ninye arye, ‘Se, nun Allah kel kina deiyok ning kel kiptibirye, Allah talinamsilak weknuyabe,’ tenenyak nang ara, yupu sekeldongolulume. Tonda, ‘Nun dib tenebuka Allah talinamsilak weknamabe,’ tenenyak nang babye, anggun Yahudi yala deiyok nang arye, malye winimunya deice arye, yuk nang ati yupu sekeldongolulume.” Yesus arye Farisi nang ap, Musa sekamuk yupu peterena deiyok nang ap ati nyabuk.
42011053	Yesus arye ayupu nyanmok ura, atalak dipdongobuka otalak nirya ara, sik Farisi nang ap, Musa yupu peterena deiyok nang ap arye, yu weik ubuk ati, ‘Yesus yupu yanibuka amutam kiptibye’ tenen, asina weik asilanmek.
42011054	Sik winilamik ning ara, ‘Yesus malye yupu nyaptubuk, anye bira, malye winilulnye nyapnamap’ tenen, asilamik.
42012001	Yuk talak ara, ninye yupa weike fia kum nukmanto Yesus dam yanmek anya arye, lipmokce min nang nong deica uk yanildanmek ura, Yesus arye el mapu 12 nang ati nyabuk. “Sik Farisi nang ara, sik malye unyak ning ara, nong bol ati teleb unyak bukni, dipkoprop sik talima noutamak ara malye ning weik atupa aulule. ‘Farisi nang winiyak touk, nun babye aning malye wininyap’ tenen, fia kalikuka dilanamlulume. Winipmanto yupu nyapnusine. Roti nena deiyok ning mitikanun uk, roti bun noutam aupmalibuk, weik upnin balamle atonun, sik Farisi nang malye wininyak ning ara weik upnin balamlye ura, ninye weik malye wininyake. Ati sik Farisi nang wininyak ning ati fia kalikuka dinamlulume,” nyabuk.
42012002	Ayupu ton nyabuk. “Ninye nirya, ‘Yuk nang arye kel biksicak’ tenen, talima noutam tenebuka duknulamak ning nirya ara, Allah arye lak kipdeipnamle. Lak noutam arye laka nyanamle.
42012003	Ninye nirya ‘Yuk nang arye kekepsicak’ tenen, lukunyan noutamak duknubuka sisiklamak yupu nirya ara, aminyan ara Allah arye kiting noutam arye, laka lebuka laka nyaplye ura, kekepnamake. Tonda, sik aik fumbisik arye duknubuka murmur nyalamak yupu nirya ara, Allah arye laka kiplirye, asik deice ak ninye nirya kekenmakcak arye laka nyapnamle,” nyabuk. [Yesus arye, ‘Ninye mutuku-mutuku nirya sik duknubuka unyak ning ap, duknubuka nyanyak ning ap, Allah arye lak kipdeipnamle’ tenen, nyabuk.]
42012004	Nyabukce, ayupu ton nyabuk. “Aning ati ara, na ti ara, malye yupu nyabuka, anggun nong deice ikin ning deipnamsiak nang ati, ilil una meme. Anggun nong akunum opsikcop ura, yuk ikin ning ton kum upsitinge. Anggun kanye kum opsitinge anya arye, anang ati, ilil una kume.
42012005	Bukni, anggun kwaranamlumnye bira, nyapnusine. Ninye nong ap, kanya ap obuka, sirya daksilirye, uku din mutuku dongopnamsilnye bira Allah ati ilil unamlume. ‘Allah arye fia opsilyak’ tenen, el ti ilil kanye bonamlume.” Yesus arye nyabuk.
42012006	Nyabukce ayupu tonap nyabuk. “Kukalima maka ara, fia mitik keil uang deice arye pamu barye dekenyakbuk, amaka babye, Allah arye, ‘Diptue,’ kum teneplyop ura, tonok ning babye, dipturye tukwak kum saktue. Mitik maka ababye, anggun Ni Allah arye kum luba kilule.
42012007	Kukalima maka ara, weik uptu ura, mambul fia kume. Bukni, ninye nirya yuk-yuk ara, weik mambul anya arye, Allah bicoe tenepsukce, ‘Na’ tenen, anggun gisok potong nirya babye, akunum nukuka kel biksuke. Aning ati ara, ilil una kume. Anggun patapsilye ning nirya ara Allah arye kum luba kinamsile,” Yesus arye nyabuk. Nyabuk ura, ayupu ton nyabuk.
42012008	“Yata ning do nirya, ninye yuk nang dam bikirye, ‘Yesus ara, dipkoprop na deiyoknye ulule. Na arye el yupu kekebuka unune,’ nyanyak nang ara, na Yesus arye, na Ni Allah el nyapdeiblye fil dolbana nang, malaikat sik kekena ati, ‘Anye bira dipkoprop na mi ulule,’ nyapnamne.
42012009	Bukni, yata nang do nirya, ‘Yuk nang arye akutupsicak do, opsicak do’ tenen, ‘Na Yesus mi kum unune,’ nyabice nang ara, na arye na ni el nyapdeiblye fil dolbana nang, malaikat sik dam, ‘Anang ara, na ti diba kum tenenyaka ati, na mapu fia kum unyake,’ nyapnamne.
42012010	Yata nang do nirya, na ara Ninye Mi Koprop Atonunye na ti, malye yupu nyapnice nang ara sik malye nyapnice ning ara, sik batakice ura, Allah arye kum kipdeiplirye namin kipnamle. Bukni, sik anang arye Allah El Dib Kanye el fil dolye ning ati, malye yupu nyabuka, ‘Aning ara, Isa Mutuku Dongonye arye el mikip deice arye fil donyake,’ nyabice ura, Allah arye sik malye nyanyak yupu ara kum daneiplirye, namin kum kipnamle. Aning atouk, sik kanye talima noutamak ayupu fia tenebice ura, aning fia tuba aupnamle, Allah arye sik ti wenepnamle. Ayupu nyanyak nang ara, kum lyepmanto ning wininyaka ati, nyapsine,” Yesus arye nyabuk.
42012011	“Anggunda, ‘Yupu talina deiyok nang arye wenebuka opnamak’ tenen, tapu koubuka arel binamsiake. Tonda, Allah yupu peterena aik noutamak bobinamsiak ap, ura, na ti diba tenepmanuluma ati, ‘Anang arye opnamak’ tenen, weik ninye deiyok nang, Gubernur nang ap, sisinanye weik ninye deiyok nang, Raja nang ap, sik dam bobinamsiak ap ati, ilil una meme. Yata talak do nirya, anggun tapu koubukapsikirye, yupu bokolin nang dam bobisikcop ura, yupu kabul nyapnumunye talak ara, ‘Yata ubuka nyapnuyap do?’ tenen, mambul kanye kum bopnamlulume.
42012012	Allah El Dib Kanye arye anggun talima noutamak atalak nyapsilye ninguk nyanamlulume. Ara, anggun Ni Allah, El Dib Kanye mikip aripsilye ura, amikip deice arye anggun yupu nyapnamluma ati nyapsine,” Yesus arye el mapu ati nyabuk.
42012013	Yesus arye ayupu nirya akunum nyabukop ura, aninye weik wekmeka kan-kan arye, tonoknye birye ayupu nyabuk. “Naio, ance na du koprop ati nyapminye ura, na ni deibuk talak batakuk ning bokuka arepnamnila ati, moropkine,” nyabuk.
42012014	Nyabuk ura, Yesus arye anye biti nyabuk. “Amio, ‘Yupu bokolina deiyoknye unamsil’ tenen, yatanye birye wibuka deipnuk ati, nyapmanilam do?” Yesus arye nyabuk.
42012015	Nyabukop ura, awekuka kekenmek nang nirya ati ayupu nyabuk. “Anggun nirya, anggunce anggun ti, ilil una ap, anun una ap, upsilya ati, kanye talima kalekuka dildanamlulume. Ninye kam una ap, ninye teleb una ati, mambul ning ap ara, aning-aning bona talinanye kina deice arye teleb kum updeipsute.” Yesus arye nyabuk.
42012016	Asum nyapmok yupu ‘Teleb kum kel kipnamak’ tenen, tonda anyapmok yupu ara ‘Moubuka kel kipnuyak’ tenen, adomon yupu tonap nyabuk. Tonoknye birye, wa wibuka kouamuk ura pabukce nong weik ubuk ura, awa wina libukce aik boyayuk.
42012017	Boyayukce, ‘Se na din ning delin aik lo kum ati, dan ak deipnun do?’ tenen, teniltonmok.
42012018	Teneltonmokce, utenebuk. ‘Na minop arye domsirye din ning delilamse aik ara, mitik anya arye, ulubukapnirye fia weik aik dopnamne. Winipnyop ura, na bona ning nirya ap, din ning nirya ap anyaik fum delinamne.
42012019	Winipnyop ura, na aik na yuk ati tenenamne. Ara, akunuma, aminyan upnamle talak nirya ara, aning-aning nirya fia weik akunum deipsa ati, din telebuk dipnirye, mek dibuka fia kanye deibuka, talye kanye bobuka unamne,’ tenebuk.
42012020	Anye bira, utenebuk bukni, Allah arye anye biti nyabuk. ‘Kume, awinilyam ning ara, fia walwal winilyame. Alukunyan aryuk an kam una deiyok ning tamubuka dopropkinye ura, dipnalame. Dorkiting tamun ati ‘Na mutan’ tenen, aning-aning nirya bulubuka deiplum ara, akunum dipminyop ura, yatanye birye dopropnamle do?’ Allah arye anye biti nyabuk. Yesus arye nyabuk.
42012021	Yesus arye adomon yupu nyabukop ura, akekenmek ninye ati ayupu tonap nyabuk. “Anyapmasin ning ara, ‘Na mutan’ tenen, aning-aning weike deiamuk bukni, kum dopromok cuk dibuk touk, yata nang do nirya, Allah arye mambul tenelye ning delina ap, kintinina ap una kum arye, sik babye, sik un ning atibuk deililamak nang ara, atonun unamake,” nyabuk.
42012022	Yesus arye ayupu ton nyabuk. Anggun unamlum ning nirya ati, ‘Se yata wiripnuyap do?’ tenen, kanye imun una kume. Anggun din ning ap, ongon butum ap ara, mitik mambul bukni, anggun nong ap, kam una ap ara, weik mambul anya arye, Allah arye anggun patapsilye ning ati melinamsile. Aning ati ara, ‘Se, nun yata mek ap, yata din ning ap, dinamap do? Nun ongon aling, yataton ongon butum ongopnamap do?’ tenen, kanye imun kum unamsile.
42012023	Ninye kam una ap, ninye teleb una ati, mambul ning ap ara, aning-aning nirya, din ning dina deice arye teleb kum updeipsute. Tonda, ninye nong teleb una ara, ongon butum ongona deice arye, teleb kum updeipsute. Din ning ap, ongon butum ap patapsilye ning, aupmalye ura, aning ara, mambul kume. Weik mambul ara, teleb una atia.
42012024	Sik maka unyaka nirya ara tenenamlulume. Maka ara yala kouna ap, nong lina ap, din ning deilinak ‘Na’ tenen, delina ap, fia kum unyak bukni, sik Ni Allah arye amaka sik din ning tuba arilibuk, dinyake. Maka ara, mitik mambul bukni, ninye nirya ara weik mambul anya arye, Allah arye anggun patapsilye ning nirya ati melinamsile.
42012025	Anggun awekmalum nang noutamak yatanye birye, el kanye imun uptu deice arye, liki tonok talak tonap kam uptu do? Ara kum winipmanto.
42012026	Afia mitik fil uk ara anggunce kum fil doptuma ati, weik mambul ning ara, ‘Yata wiripnamap do?’ tenen, mambul kanye bomlum ning ara, yata ati do?
42012027	Anggunda, moubuka teniplulume. Mutmuta kan-kan arye ulamle kurun ning ara, tenenamlulume. Akurun ning urasin ara, fia teleb ululbuk, aning ara fil dona ap, ongon butum ongona ap, kum ulule. Afil kum dolulbuk, weik ninye deiyoknye Raja Salomo ongolamuk ongon butum ara, urasin mitik teleb bukni, akurun ning urasin ara, fia weik telebe.
42012028	Mutmuta noutamak talye ulul kurun ning ara, arup arye kita popmalya ani, ambusum ara kiting deiplirye kuluplye ura, uku dongonyak bukni, Allah arye urasin fia teleb ubuka kwelilule. Aning ara mambul kum bukni, anggunda weik mambul anya arye, Allah arye anggun ongon butum patapsilyop ura arinamsile. Bukni, anggunda Allah ati, weik arye dib kum tenelulume. Anggunda, ‘Nun patapsilye ning Allah arye arinamsile,’ tenelalum ning ara, mitik uk usulule.
42012029	Allah arye dipkoprop melinamsila anya arye, anggun unamlum ning ati, ‘Se’ tenemunce, ‘Nunda, yata ning ap, mek ap, dinamap do?’ tenen, kanye imun kum unamsile. Anggun talima ap, kanye ap, aning talye-talye ning deice kum delinamlulume.
42012030	Ayupu ara talya ati kum nyapsine. Tukwak ulye ning ati, ninye nirya patalul ning ara, Allah ati ‘Diba’ tenena kum nang arye, ‘Aning uk dopropteipye,’ tenebikirye, sik kanye talima aning deice uk deilinyake. Wininyak bukni, anggun na mapu ara anggun, patapsilye ning nirya anggun Ni Allah arye akunum tenepsilirye, arinamsil ati, talye tukwak ning ati kanye imun kum unamsile.
42012031	Aning uk tenebuka kum unamlum bukni, weik mambul ning ara, Allah arye ‘Wininamake,’ tenesilye touk diksukum una ap, lyepsilirye nun kanye talima talibuka unamsil ning ap, aning uk minopce tenepmunyop ura, fia moubuka talipmunyop ura yuk yala ning nirya babye, elcuk arinamsile.
42012032	Aning ati ara, na mapu, Allah arye kanye akunum deipsuk ati, el lyesilirye kanye talima talinamsil ning ap, el fil donamlum ning ap, anggun patapsilye ning ap, dipkoprop elce arinamsil anya arye, anggun kanye imun una ap, ilil una ap meme.
42012033	Anggun taliplum ning ara, dekukapmunce, yo bok doropmunye ura, talye bona utotoa talina kumnye ati arinamlume. Anggunce anggun ning ati wasia, malye upmanto kum ning kintinilinamlulume. Ara, Allah arye mambul tenelye ning ara, im deica uk moubuka deilinamlulume. Anggun mambul ning ara, tuku ak mambul ninguk bulubuka, ‘Na’ tenen, kum deilinamlulume. Tukwak mambul ning nirya ara, sisilya rang ap, sing arye dina ap, yuk nang arye dolona ap deice arye, malye kiplye ura kum danalule. Tonda, upula don nang arye, sik buplan kukuka wekikirye, ubula dolonyake. Bukni, im deice moubuka deilinamlum ning ara, malye fia kum unamle.
42012034	Ara talya ati kum nyapsine. Anggunce, ‘Mambul’ tenen, kanye delinamlumak ara anggun bona, dina anirya asukum uk unamle. Yesus arye nyabuk.
42012035	Yesus arye ayupu nyabukop ura, adomon yupu ton nyabuk. Aik deiyoknye birye kil tapua yuna ati, yunak binmalya, ara ‘Tamubuka talye karin arye yasilyak’ tenen, el melina nang arye teleb butum ongobuka, weisa ubuka, ‘Dan tam arye yanul do?’ tenen, kintinibuka dilamak touk wininamlume.
42012036	Ara, ‘Nun deiyoknye yalirye, buplan lorum-lorum ablyop ura, buplan adip aryuk kukibice ura, wektu’ tenen, wininyake. Anggun babye, atouk ‘Nun ni dan talak tamubuka yanamle do?’ tenen, dina uk unamlulume.
42012037	Yata nang do nirya, ‘Nun deiyoknye yanul do?’ tenen, dinmakibuk, el yalyop ura sik deiyoknye birye, anang ati kanye deiplirye, teleb ulilule. Anye birye el fil melina nang ati, kanye deiplirye, fil don ongon butum ongoplirye, el melina nang ati, ‘Dina dinak bulyalulume,’ nyaplirye, sik din ning ati aripnamle.
42012038	Yata fil don nang do nirya, sik deiyoknye lukunyan yanamalye ning babye, elda upmalya ani, lukunyan dukduk alamle talak yanamalye ning babye, sikce ‘Nun deiyoknye dan talak yanamle do?’ tenen, kintinipdeibuka dinmakibuk yalyop ura, teleb ulinamle.
42012039	Bukni, na nyapnusin yupu ara, moubuka kekenamlulume. Aik deiyoknye birye, ‘Ubula donanye alukunyan noutamak ara, akiting deice arye ubula dolyanamanile’ tenen, kel kipmatuto ura, mana kum arye fia kalekuka dinmatuto ura, ubula donanye birye, el ning yanuka ubula kum doproptue.
42012040	Aning atonun na babye, Ninye Mi Koprop Atonunye yanamne talak ara, anggun talye kanye bobuka unmamunye kiting deice aryuk yanamna ati, kanye talima kintinubaka dimunce, kanye moubuka fia kalekuka dinamlulume, Yesus arye el ti diba tenelamik ninye ati nyabuk.
42012041	Nyabuk ura, Peterus arye tamubuka asipdeyuk. “Naio, adomon yupu nyapsilam ning ara, nun uk ati, nyapsilam do? ‘Ninye nirya kekepnyak’ tenen, nyapsilam do?” nyabuka asipdeyuk.
42012042	Asipdeyuk ura, Yesus arye tamubuka nyabuk. Aik deiyoknye tonok arye, yuk mutuku binuyuk talak ara, el fil donanye tonok ati, ‘Fil winibuka donamlume. Na fil milina nang nirya ati, sik din pataplye talak ara, bokuka arinamlume,’ nyabuka bokdeibuk.
42012043	Anyaik deiyoknye tamubuka yanamle talak ara, el fil donanye ati yupu nyapdeibuk touk, fil dolamlyop ura, anye biti teleb updeipnamle. ‘Na ning nirya talipmince, deiyoknye atonun kibuka, na fil donamnilame,’ nyabuka adeiyoknye birye el fil donanye dobuka ereipnamle.
42012044	Na dipkoprop nyapsine. Anyaik deiyoknye birye, ‘Wininamlulume,’ nyapsuk touk, el fil donanye birye, diksukumuk fil dolamlyop ura, adeiyoknye el talyamlye ning nirya anye biti ariplibuk, elce taliplirye, deiyoknye atonun unamle.
42012045	Akumop ura, afil deiyoknye birye nyaplye ura, kekebuka fil dolinye bira malye uplirye, malye uptop ura, ‘Kume, na deiyoknye akunum biyukce daulula anya arye, sik asa okiting tamun uk yanamle,’ teneptue. Utenepturye el ap fil donyak nang ap, kilapu ap ati, bokuka oplirye, kanye wangalamak mek din nang ap, neika dibuka utop ura, ‘Na deiyoknye, el akiting yanamle,’ kum tenepturye, talye kanye boblye sum ara, el deiyoknye tamubuka yanamle.
42012046	Adeiyoknye tamubuka yalyop ura, amalye upmalinye el nong oplirye, sekuka mitik-mitik kalipsingipnamle. Winiplirye, anye bira el kanya ara, Allah diba tenena kum nang unamakak, uku din mutuku dongopnamle. Yesus arye nyabuk.
42012047	Nyabukce ayupu tonap nyabuk. Yata fil don nang do nirya, sik deiyoknye birye fil diamlye ning akunum kekebikirye, bita kekamikiryuk bukni, el nyalamle touk kum winilamiceop ura, sik deiyoknye yalyop ura, fia weika arye weneplirye nong bol deice dem opnamle.
42012048	Bukni yata fil don nang do nirya, sik deiyoknye birye fil diamlye ning moubuka kum kekebikirye, bita kum kel kiyamikce deice arye walwal arye, malye winilamiceop ura, sik deiyoknye yalye talak ara, mitika arye wenebuka nong bol deice dem opnamle. Ara talye ati kume. Allah arye aning-aning nirya ap, kel kina deiyok ning ap, weika arye aryamuk ninye ati, ‘Na fil weika arye dolamik do, kum do?’ tenen, asiplirye weik winipdenamle. Aning atonun, Allah arye tia talak ‘Na fil dopnamniak’ tenen, aning-aning nirya aryamuk ninye ara, aning deice arye, ‘Na fil dipkoprop dolamik do, kum do?’ tenen, asiplirye weik winipdenamle. Ati, anggun nirya arye kanye moubuka unamlume. Yesus arye nyabuk.
42012049	Yesus arye nyabukop ura, adomon yupu tonap nyabuk. Na fil donyak deice arye, ‘Mutuku-mutuku sirya im sirya, nirya uku dinamle’ tenen, uku boyasi. ‘Tuba akunum iptinye ura, dinmatu’ tenen, kanye imun upnile.
42012050	Na ara, weik kanye imun ning upnamak ning ara, aupmala bukni, min sirya kum dakdongopman talak ara, fia kanye imun unulule.
42012051	Anggunce na ti, ‘E, Yesus ara ninye mutuku-mutuku nirya tonok kanye uk bobuka, kanye deipdakirye talye tunimabuka, talye-talye uk unamake tenen, yayuke,’ kum tenepnamnulume. Na yupu dobuka yuk nang ati peterepra bamunyop ura, sik kanye yuk tenenyak nang arye ayupu ati, ‘Nun lik’ tenen, yu uplye ura waldana ap, oldana ap wininamake. Winibikirye yuk-yuk bokuka unamake.
42012052	Atalak arye dipdongobuka dotalak nirya ara, tonok aik ninye ara, pamu barye unmakibuk, bitinye nang arye, ton winilye nang ati, waldana ap, oldana ap winildanamake.
42012053	Kume na nyanye yupu ap, na ti diba tenepnamniyaka deice ap, tonoknye birye el li koprop ati, ‘El diba tenelula ati, na lik’ tenen, mal finamle. Aning atouk, tonda el li birye el mi koprop ati mal pildanamake. Tonda, tonok kilmu arye, el lin ati, tonok kil arye el kilmu ati, ‘El diba tenelula ati na like’ tenen, mal finamle. Tonda, tonoknye el mi, el kil arye el yamal kil ati, tonda, el yamal kil arye, el mi domlye kil, ‘El dib tenelya ati na lik’ tenen, mal finamle. Ara, talye ati kume. Ara, na ap, na yupu ap, ati talima mal finamle. Yesus arye nyabuk.
42012054	Yesus arye ayupu nyabuk. Berentam talak im sukuplirye, dua kunuklyop ura, ‘Arup ap, ambusum ap mok deneplirye cenamle,’ nyapmamunye touk, mok deneplirye celule.
42012055	Tonda, anggunda, sintam uplye talak im kunukuka kiplirye, mutuku sirya-sirya kiplyop ura, ‘Ambusum dou mapnamale,’ nyalamlum touk dou malule.
42012056	Anggunda im deice ulul ning ap, tukwak ulul ning ap, eipmunce, ‘Winipnamale,’ tenebuka, nyalulum ara, anggunda, talima noutamak fia malye ning aupmasilibuk, ‘Teleb nang tenepnamsiyak’ tenen, nong bol deice ninguk teleb winin ning winilulum nang atia. Mok cena ap, dou mana ap ati aning ara, mutuku urasin eipmunce, kel kilulum bukni, na wininye ning ap, peterenye yupu ap, ‘Deiyok ani,’ tenebuka, atalak akunum upsilye ning fia dipkoprop kum bikilulume. Yesus arye nyabuk.
42012057	“Anggun babye, ‘Diksukum winin ning ani,’ tenebuka kum kel kiluluma ara, yata ati do?” Yesus arye nyabuk.
42012058	Nyabukop ura, ayupu ton nyabuk. “Anggun deresice nang arye dobuka bobisikce talak ara, minopce anggun adip aryuk yupu talimunce, telebuk ulinamlulume. Dobuka bobasikce talak bisik noutamak arye, teleb kum kipdeipmunyop ura, derepsilinye birye, yupu bokolina deiyoknye aripsilye ura, anye birye wenebuka, yin talin nang aripsikcop ura, wenena aik dongopnamsile.
42012059	Aning ara tenepnalume, ‘Yo bok winibukap aripnamsulume,’ nyasilya atonun, nirya min kum arepmamunye talak ara, wenena aik noutam arye kum loplopnamsiyake. Afia unamlume. Ati, minop deresice ning ara, adip aryuk teleb kilinamlulume. Anyapsice atonun, ‘Allah arye wenebuka opsilyak’ tenen, anggun malye umunye ning batakuka, Allah el yupu kekebuka telebuk wininamlume. Lo tuba uplye talak uk, anggun malye ning lobuka batakmunce, diba tenenamlulume,” Yesus arye nyabuk.
42013001	Yesus arye el yupu peterenmok talak ara, ton nang arye ayupu nyabik. “Galilea tam nang, ton nang ara, ‘Nun malye winin ning Allah arye namin kipnamsile’ tenen, kam un ning obuka, Allah ati arinmek noutam ara, Pilatus arye nyapdeibuk ura, el yin talin nang arye aGalilea tam nang oplobik. Oplobik ura, anang sik ining ap, sikce, ‘Allah aripnamap’ tenen, obuka arinmek ning ining ap, tabakuka ansinibuka biyuke,” nyanmek.
42013002	Nyanmek ura, Yesus kekebukce, ‘Ayupu nyapmaniyak nang ara, sik Galilea tam oplobik nang ara, fia malye ulamika deice arye oplobik, tenepmakce nyanmaniyake,’ tenebuk ura ayupu nyabuk. “Sikda, yuk nang ton weik ulamik bukni, ‘Sik Galilea tam akunum oplobik nang ara, fia malye winilamika ati, oplobike,’ tenepmalum ning ara, kume.
42013003	Na dipkoprop nyapsine. Anggun babye, anggun malye winilulum ning batakuka, kanye tamuna kumop ura, aminyan ara Allah arye oplopsilibuk dipmunyop ura, ila tamubuka tonap kam fia kum upnamlume.” Yesus arye ayupu nyabuk.
42013004	Nyabukop ura, ayupu tonap nyabuk. “Tonda, Siloam mutuku noutamak, weik cang aik domikbuk, lokuka bayukce, 18 nang obuk ning ara, Yerusalem mutuku ulamik nang ton mitik malye ubuka, ulamik nang ton aulamikbuk, ‘Anyaik lokuka obuk nang ara, fia malye winilamika arye,’ teneluluma ara, kume.
42013005	Na dipkoprop nyapsine. Anggun babye, anggun malye winilulum ning batakuka, kanye tamuna kumop ura, aminyan ara Allah arye oplopsilibuk, dipmunyop ura, ila tamubuka tonap, kam fia kum upnamlume,” Yesus arye nyabuk.
42013006	Ayupu akunum nyabukop ura, adip aryuk adomon yupu ton nyabuk. Tonoknye bira, el wa wiamuk noutamak arye kwarang yo tonok kuamuk. Kouamukce daulamuk ani, ‘Duk moupmanil do?’ tenen, tuba-tuba dilbalamuk. Dilbalamuk bukni, duk fia kum mulamuk.
42013007	Duk kum moubuka ati, el wa wibuka kouamukbuk, melibuka dola kwelamuknye ati, ayupu nyabuk. “Kiting tamun winilye deice arye, ‘Akwarang yo duk moupnamnil’ tenen, fia dilyangalamse bukni, duk tonok babye, kum moubuka ati, adip aryuk weploplyame. Tuku teleb ak koupse bukni, talye bok uk bolula ati, weploplyame,” nyabuk.
42013008	Nyabuk ura, el melibuka awa dola kwelamuknye birye tamubuka nyabuk. “Kume naio, ayo dawamlya ani, ‘Orkiting tamun duk moupnamle do’ tenen, na arye tuku palibuka ap nirye, finga deipdenibuk, orkiting tamun duk mouplyop ura, ‘Na’ tenen, daupnamle. Kumop ura, anyapmanilam touk, weplopnamne,” nyabuk. Yesus arye adomon yupu nyabuk.
42013010	Yuk talak ara, sik Yahudi yala nang Allah kina ati, fil dona kumce dikdik selamik sum, Sabat sum deice Yesus arye, Yahudi yala nang sik Allah yupu peterena aik wekelbiyukce, Allah yupu peterenmok.
42013011	Yesus arye peterenmok talak, anyaik noutamak tonok kil isa talyamuka deice arye, nong amnyok dukamuk kil unmok. Akil ara, kiting tamun yupa weik 18 tahun deice arye fia amnyok dukamuk arye, amnyok sisikuka tikropman kumto ulamuk.
42013012	Yesus peterenmok aik ara akil bukmokak eibukce, “Abukmek nang urasin dam tikilyayo,” nyabuk ura tikilyayuk. Tikilyayukop ura, akil ati ayupu nyabuk. “Akilo, isa talipkukbuk, amnyok dukamkuk ara, akunum kwetepkine,” nyabuk.
42013013	Yesus arye ayupu nyabukop ura, akil nong deice taruk deibuk ura, adip aryuk akil sisikuka amnyok tikrobukce, Allah si erenmokce, Allah ati, “Telebe,” nyabuk.
42013014	Yesus arye akil kwetebuk ura, anyaik Allah yupu peteren aik talibuka ulamuka deiyoknye birye eibuk akarye, anyaik bukmek nang ati nyabuk. “Nagup sum deice aryuk fil donyapa noutam arye, ‘Anyaik fum kwetepsutue’ tenen, yangana teleb bukni, nun Allah si erena ati, dikdik senyap sum ara, ninye kwetelina ara, fil dona atonun anya arye, ‘Sabat sum deice arye kwetepnusile’ tenen, anyaik yangana kume,” nyabuka wenebuk.
42013015	Nyabuk ura, Yesus arye anyaik deiyoknye biti tamubuka nyabuk. “Anggun Farisi nang ara, anggun kanye talima noutamak fia malye ning aupmasilibuk, ‘Yuk nang arye nun ti, teleb nang unyake, tenepnamsiyak’ tenen, nong bol deice uk teleb winilalum nang atia. Anggun nirya ara, Sabat sum deice babye, anggun sapi basam ap, anggun keledai basam ap, aik dongopmamunya ani, ‘Mek dipnul’ tenen, aik buplan kukuka mek kin kum kirikilbalulum do? Diba anggun weilulum kam un ning nirya ara, sabat sum aupmalye babye, melibuka teleb kibuka melilulume.
42013016	Diba anggun aning awinilulum touk, Abraham yala nang arye deiamik kil ara, kiting tamun 18 tahun deice arye isa talyamuk arye, amnyok dukamuk ak, kwetepmana ati, malye tenepmaluma ara, yata ati do? Sabat sum deice babye, anggun keledai basam lobuka, mek kin kirikilbalalum atonun, aisa talyamuk kil ara, yata ati, Sabat sum deice kum kweteptinye do?” Yesus arye anang ati, ayupu nyabukce wenebuk.
42013017	Nyabuka wenebukop ura, Yesus yupu yanipmek nang kekebikce, alye ubuk ura, tunimabuka wekmek bukni, yuk nang ara, Yesus arye afia teleb fil donmokak eipmek nang, sik nirya arye, Yesus ati fia kanye deibik.
42013018	Yesus arye ayupu nyabukop ura, awekuka kekenmek nang ati, adomon yupu tonap nyabuk. “Ara, Allah arye ninye nirya lyeplirye anggun talima talinamsila ara, ‘Anggun tenepnamlum’ tenen, winipmanto yupu ton nyapnusine. Allah arye ninye talinamsil atonun ning ara, ani.
42013019	Tonoknye birye, kabalye yo duk mitik bukni, wa wibukce, dokamukbuk, akabalye kwakuka nebuk ura, akabalye kwa lekukce, weik nebuk ura, maka yala-yala nirya ataruk deice uk malyangalamik. Kabalye yo duk mitik bukni, weik nelamle touk, Allah arye ninye weik lyeplirye, sik kanya talima talipnamla ara, ninye yupa fia weik upninbanamle.” Yesus arye nyabuk.
42013020	Ayupu nyabukop ura, adomon yupu ton nyabuk. “Allah arye ninye lyeplirye anggun talima talinamsil atonun ning ton nyapnusine.
42013021	Tonok kil arye, ‘Roti dapnun’ tenen, roti nena deiyok ning mitiktonun dobuka aroti bun deipmoka noutamak dongobuk ura, danmoka ani, aroti ara, weik arye nebuk. Ara roti nena deiyok ning ara, fia mitik ninguk bukni, aning weik nelamle touk Allah arye ninye lyeplirye nirya talinamla ara, ninye yupa fia weik upninbanamle.” Yesus arye nyabuk.
42013022	Atalak arye dipdongobuka, Yesus arye, ‘Yerusalem mutuku obinamne,’ tenebukce, bisik mapnin banmok talak ara, mitik asik dolamikak ap, weik asik dolamikak ap, mapnin balamukce peterepnin banmok.
42013023	Bisik mapnin banmokce, peterepnin banmok talak ara, tonoknye birye Yesus ati asipdeyuk. “Naio, Allah arye ninye mitikanun uk lyepnamle do, weik do?” nyabuka asipdeyuk.
42013024	Nyabuka asipdeyuk ura, Yesus arye ayupu kekenmek nang nirya ati tamubuka nyabuk. Na dipkoprop nyapsine, Allah arye ninye lyeplirye sik kanya talima talinamsil talak ara, ninye weika arye, ‘Se, nun ton wektibye’ tenen, piripdenamak bukni, kum wekmanto upnamake. Allah ap neika unamabak ara, wekna buplan bisik ara, buplan fum fia mitik anya arye, ‘Anyaik wektinye’ tenen, fia pi deibuka mikip deice arye piripdenamlume.
42013025	Anyaik deiyoknye birye buplan akunum dekdongoplyop ura, anggunda, buru tam buplan dam tikilbimunce, ‘Naio nun ton wektibye’ tenen, patapsila anya arye, “Nun ti buplan kukdeipsilyame,” nyabuka, lorum-lorum abuka weik arye moropnamlum bukni, anyaik deiyoknye birye tamubuka, “Anggun dan mutuku arye yanmalum nang do? Na ap neika kum ulamubu ati, anggunda na fia walwale. Na tam nang kum ululume,” nyapsilirye bataknamsile.
42013026	Nyapsilyop ura, anggunce tamubuka nyapnamlume. “Kume naio, nunda an ap ulamubu talak ara, din ning ap, mek ap, neika dilamuburye, nun asik dam Allah yupu peterelamsulum ura kekelamupe,” nyapnamlume.
42013027	Nyapnamlum bukni, adeiyoknye birye tamubuka nyapnamsile. “Anggun dan mutuku arye yanmalum nang do? Na ap neika kum ulamubu ati, anggunda na fia walwale. Na tam nang kum ululume. Anggunda, fia malye winilalum nang anya arye, anggun adip aryuk yuk-yukak bindoplulume. Na dam kum unamlume,” nyapnamsile.
42013028	Nyaplirye, fia buru tam dopkwetepsilye karen, yukak bimunyop ura, Abraham ap, Isak ap, Yakup ap, Allah yupu laka nyalamik nang sik nabi-nabi nirya ap, Allah fia talinamsilak neika unamaba eipmunce, fia imun kanye bobuka, gisok talibuka engepmunce, yuk anye bopnamlume.
42013029	Anggun Farisi nang ara, fia buru tam dopkwetepnamsilbuk, yuk nang ara, kiting yangan tam ap, kiting wekelban tam ap, dabu tam ap, iknapye tam ap, yanganamake. Yakce ura, Allah ninye nirya talinamsilak kwalibuka deiplye ura, ‘Dinamak’ tenen, Allah arye akunum kintinepdeipsuk ak, bulyanganamake.
42013030	Tonda aning ton nyapsine. Winitalak ninye arye, ‘Anang ara mambul kum nang’ tenen, sikda bicoto ubuka amuak unyak nang ara, aminyan talak ara, Allah arye anang ereiplirye, fia sisin nang kipdeipnamle. Aning atonun, winitalak yuk nang arye, ‘Anang ara sisin nang’ tenen, erenang kipdeibiceba unyak nang ara, aminyan talak ara Allah arye amutam kipdeipleba, sikda mambul kum nang unamyake. Yesus arye nyabuk.
42013031	Yesus arye ayupu nyabuk talak ara, sik Farisi nang Yesus dam yayikce, ayupu nyabik. “Amutuku weik deiyoknye Herodes arye, ‘Anye bira, optine,’ tenekulule anya arye, amutuku batakuka yukak binamlyame,” nyabik.
42013032	Nyabik ura, Yesus arye anang ati tamubuka nyabuk. “Herodes ara, tenepce arye talye yupu nyaltakalulnye ati, na nyapnusin yupu dobuka, el dam laka nyalbinamlulume.” “Yesus arye an ti nyakelule, ‘Na arye, arup ap, ambusum ap, orsum ap ara, ninye talyamuk isa yakuka dolkwetena ap, uk ninye kwetena ap, unamne. Winipnin balamnya ani, na tenepse fil sirya binuka daknamne,’ nyalule. Yesus arye ayupu nyapdeibuk. Ayupu bobuka, Herodes dam nyalbinamlulume,” Yesus arye nyabuk.
42013033	Nyabukce, ayupu ton nyabuk. “Herodes arye na ti ‘Anye bira optinye,’ tenepnutu bukni, na kabula, min kum opnamnile. Na fil dopnin balamnya ani, Yerusalem mutuku dipkoprop binamne. Ara talye ati kum nyapne. Allah yupu lak kibuka laka nyanyak nang sik nabi-nabi nang ara, yuk mutuku kum onyake. Yerusalem mutuku noutam uk onyaka ati, Yerusalem mutuku noutam binamnarya nyapne,” Yesus arye nyabuk.
42013034	Nyabukop ura, ayupu tonap, dukdongobuka nyabuk. Ara, anggun Yerusalem mutuku ululum ninye ara, Allah yupu laka nyabuka peteren nang Allah arye nabi-nabi nang weik, anggun dam dolkwetelul bukni, anggunce anabi sik nong deice keil dobuka ona ap, tonda, talye oltakana ap winilulume. Na arye anggun Yerusalem mutuku ululum nang ati, ‘Ayam amaka el mapu irilamle touk, na wiamse kili sal, kalikuka melipnamsin’ tenen, patasiliba anggun ti tuba tenesinye bukni, anggun Yerusalem deiyok nang arye, ‘Anye Yesus bira nun lik’ tenen, batakanululume.
42013035	Aning ati ara, anggun Allah ati arilbalalum aik ara, Allah arye bataklye ura anyaik ara talye lo uk upnamle. Ara talye ati kume. Na arye anggun batakuka bisinyop ura, dotalak nirya ara, na ton kum eipnamnulume. Daulamunya ani, na si erenamnulum talak ara eipnamnulume. Atalak ara, anggunce, ‘Se, Ninye Lyenanye, Mesias nyanyapnye akunum yanmasile,’ tenen, biknamnulum talak ara, ayupu nyapnamnulume. ‘Allah el mikip ap, el si ap deice arye yanmasilinye bira, weik mambulnye anya arye, fia telebuk unamle,’ nyabuka, na si erenamnulum talak ara, atalakuk eipnamnulume. Yesus arye sik Farisi nang ati nyabuk.
42014001	Tonok Sabat sum deice arye, Farisinye tonok weiknye, el aik fum Yesus ara din dibuka bukmokop ura, yuk nang arye, ‘Yesus el malye winipnul do?’ tenen, kalekuka dinmek.
42014002	Sikce Yesus kalekuka dinmek talak ara, weik uk dilamuk anyak nong bol nirya nemuk ati aik bulamuknye Yesus dam bukmokak eibuk.
42014003	Yesus arye aik ulamuknye eibukce, Farisi nang ap, Musa sekamuk yupu peterna deiyok nang ap, awekmeka ati nyabuk. “Allah arye, ‘Winamlulume, aning ara, kum wininamlulume,’ nyapdeibukba, Musa sekamsuk yupu noutam ara, yata nyasulul do? Sabat sum deice ara, fil dona kumce Allah el ti kinyap sum anya arye arup ara, ninye kwetena teleb do, malye do?” nyabuka asipdeyuk.
42014004	Asipdeyukbuk, sik urdem tunimabuka buna uk unmeka anya arye, Yesus arye aik bukamuknye dobuka kwetebukce, “Dabilyame,” nyabuk ura, tikuka biyuk.
42014005	Anye bira biyukop ura, Yesus arye awekmek nang ati nyabuk. “Anggun mapu do, sapi basam do, Sabat sum deice arye weik tuku fumbisik saktingop ura, adip aryuk kum dobuka deiptum do?” nyabuk.
42014006	Yesus arye nyabuk bukni, sikce, ‘Yata yupu nyapnuyap kuma’ tenen, tunimabuka bukmek.
42014007	Sik din dipnuyik talak ara, Farisi nang arye weik nang bukmantoak uk wibuka bukmekak, eibuk. Yesus eibukce adomon yupu nyabuk.
42014008	“Sikda, weik yuna kwalibikirye, ‘Anggunda dilyalulume,’ nyapsikcop ura, weik nang bukmantoak uk wibuka kum bunamlulume. Anggunda mitik mambul ululum bukni, yuna deiyok nang arye, weik sisin nang akunum yukupmating ati, aminyan yatunye bira, weik nang bukmantoak ara, ‘Anggun bukmaluma anya arye, anggunda lopdeiplulume. Asisinanye anggun bukmalumak buknule,’ nyapsice ura, anggun uk alye unamsulule.
42014009	Akwalina deiyoknye birye, weik sisin nang akunum yukupmatop ura, anggun bukmalum buna ara, weik nang yanuka buknuyaka ati, ‘Anggun lopra dongo tam bunak bulbinululme,’ nyapsutuop ura, alye upsutue. Dongo tam talye bona utotoa talina kumnye bukmakcak bunamlulume.
42014010	Anggun arye, ‘Teleb ak uk buknamap’ tenena, meme. Aning ara kum wininamlum bukni, yuna ati yukupsilyop ura, kankan ninye bulamakak binuka bukmamunye ura, ayuna deiyoknye birye, ‘Weik nang bunakak bulyalulume,’ nyapsilyop ura, sik awekmakce ninye nirya arye, ‘Anye bira weiknye,’ tenepsikce ura, fia teleb ak uk bulbinamlulume.
42014011	Ara talye ati kum nyapsine. Yata ninye do nirya, sikce sik bidamnye ati erelilalamak nang ara, aminyan talak Allah arye anang dobuka amu kipdeipnamle. Bukni sik talima darapdongobuka amutam ulamice nang ara, aminyan talak Allah arye anang erebuka teleb ak deipnamle.” Yesus arye nyabuk. Nyabukop ura, Yesus arye el bukmok aik deiyoknye biti nyabuk.
42014012	“Anggun yuna kwalibuka deipmamunye talak ara, anggun kayapu nang ap, anggun weitcapu silip ap, anggun yala nang ap, bona talin nang ap, ‘Yuna dilyanuyak’ tenen, ananguk kum yukupnamlulume. Ato nanguk yukupmunyop ura, sikce tuba tamubuka anggun ti kwalibuka delinamsiak anya arye, ‘Elce tamubuka yuna kwalibuka deipnamnile,’ tenepmunye nanguk kum yukupnamlulume.
42014013	Anggun yuna kwalibuka delinamlum talak ara, talye bona utotoa talina kumnye ap, yok kwalin ninye ap, aik bun ninye ap, asing guna ninye ap, ‘Sik nirya dilyanuyak’ tenen, yukupnamlulume.
42014014	Winilamunyop ura, Allah arye anggun ti teleb ulinamsile. Ato ninye ara, sikce tamubuka, yuna kwalibuka kum deipsiting bukni, Allah arye sik diksukum wininyak ninye kam bukeipnamle talak ara, Allah arye sik aryamuk ning dekna ati, mininga ning weike urdem arinamsile.” Yesus arye el bukmok aik deiyoknye biti nyabuk.
42014015	Yesus arye ayupu nyabukop ura, Yesus ap dinmek nang kan-kan tonoknye birye, ayupu nyabuk. “Allah arye ninye lyeplirye, aning-aning nirya talinamla talak, weik yuna kwalibuka deiplibuk dinamlanye bira, weik mambule. Allah arye atonye biti, teleb kilinamle,” nyabuk.
42014016	Anye birye nyabuk ura, Yesus arye el yupu kekenmek nang ara, ninye dib tenebicop ura, ‘Allah arye sik kanye talima talibuka ulul ning kel kipnamak’ tenen, winipmanto yupu deice arye nyanmok. Yesus arye nyanmok.
42014017	Adeiyoknye birye, ‘Na yuna dilyanamak’ tenen, min arye akunum nyapdeiamuk nang ati, akunum kintinibukop ura, el melina nang dopdeibuk ura, nyalbiyik. Anang arye, “Winira, nun deiyoknye birye aning-aning nirya akunum kintinipmasila ati, anggun dilyalulume,” nyalbiyik.
42014018	Anang arye, “Winira, dilyanulume,” nyabuk ura nyalbiyik bukni, el nyapdeiamuk nang arye lik ubuka ura, “Nun kum yanamabe,” nyabuka anang nirya tonok-tonok arye lik ubuk ura, yuk-yuk biyik. Sik yuk-yuk biyik ura, sik nirya arye tenepce yupu deice arye, “Nun kum diptibye,” nyabik. Tonye birye, na wa tuku winiryuk dekmanu ati, dilbinune. Winipnamne anya arye, kum yanune, nyabuk.
42014019	Tonye birye, “Kume, ‘Na fil don sapi basam pamu barye winiryuk dekmanu ara, fil teleb kibuka dopnamniak do?’ tenen, pirildelbinun anya arye, kum yanune. Talya moropmanila anya arye, elda kum yanamale, nyapdeipnilyame,” nyabuk bukni, tenepce arye talye yupu nyabuk.
42014020	Tonye birye, “Kume, na kil winiryuk dopmana anya arye, na babye, kum yanune. Talya moropmanila anya arye, elda kum yanamale, nyapdeipnilyame,” nyabuka tenepce arye talye yupu nyabuk.
42014021	Sik anang-anang nirya arye nyabik ura, anyaik nyalbiyuknye kekebukce, el deiyoknye dam laka nyalyayuk. Laka nyabukop ura, akwalina deiyoknye birye, yu weik ubuka ura, el melinanye ati ayupu nyabuk. “Minpola weik bisik ap, mitik buru bisik ap nirya, bimunce eipdamunye talye bona utotoa talina kumnye ap, yok kwalin ninye ap, asing guna nang ap, aik bun nang ap, anang nirya ati, ‘Nun deiyoknye yuna kwalibuka deipmala ara, dilbilulume,’ nyapmunce, dobuka boyanululume,” nyabuk.
42014022	Nyabuk ura, el melinanye birye el nyapdeibuk touk, bisik bokolanak nirya banmokce, elinmok nang nirya bulubuka el li aik biyik. Biyikop ura, amilinanye birye, el li koprop ati nyabuk. “Naio, ance nyapmanilam touk akunum winipman bukni, aik lo tuba upmale,” nyabuk.
42014023	Nyabuk ura, akwalina deiyoknye birye tamubuka nyabuk. “Aning ati ara, fia mitik buru bisik ap mitik mutuku unyakak ap fia karen mutuku ap bimince, ninye ton aunmakcop ura, aninye nirya mikip yupu arye yukupminbuk, yakcop ura, na aik lipnamnile.
42014024	Yuk ninye yakce na aik lipnilyop ura, na minop arye yukupse ninye nirya, tonok babye, na kwalibuka deipmanye ning kum dipnamake,” akwelina deiyoknye birye nyabuk. “Ayupu akunum nyapsine,” Yesus arye nyabuk.
42014025	Yesus arye peterepra banmok talak ara, ninye fia weike arye ‘Yesus el yupu kekebuka el ti dobolbanabe’ tenen, melibuka banmek ura, Yesus arye el ap neika abanmek nang ati ayupu nyabuk.
42014026	“Yata nang do nirya, sik ni yapu ap, sik nin yapu ap, sik kilapu ap, sik weitcapu silip ap, sik mapu ap ati, weik arye kanye talima delilul bukni, na ti ara, kanye talima mitikanun delinululce na ti bataknicop ura, anang ara, na mapu kum uptinge.
42014027	Tonda yata nang do nirya, na dobolyanganamak talak ara, sik babye wanwanun yo bobuka, na yupu kekebuka na ti kum dobolyanganamniak nang ara, na mapu kum uptinge. Ara, sik mining ning atibuk, ‘Aning ara teleb anye arye, mambul ulule,’ tenebikirye, ‘Yuk nang arye nun opsicak’ tenen, lik tenebikirye, na yupu kum dobolyanganamak nang ara, na mapu kum uptinge.” Yesus arye nyabuk.
42014028	Nyabukop ura, awinipmanto yupu tonap nyabuk. Yata nang do nirya, ‘Nun weik aik dopnuyap,’ tenebice talak ara, ‘Teleb ning ara dipdetinirye, yo bok aupmanil ning deice arye sirya daktinye do?’ tenepnamake.
42014029	Aning kum dipdetingop ura, deiyok kouptingce dolamting ani, ayukumna yo ap, aik abilinga yo noutamak ning ap, akunum doptingce, nirya sirya kum daktingce, bataktingop ura, yuk nang eiptingce, yupu lyek-lyek abuka, anang ati akutupnamake.
42014030	Akutubukaptingce, “Anye bira, ‘Weik aik dopnun’ tenen, deiyok koubuka dopnin balamuk bukni, suktalibukce, kum sirya dakmanto ubuka ati, batakuka ati ara, walwalnye ulule,” nyabuka akutunamtinge.
42014031	Aning ara, atonun, tonok weik ninye deiyoknye birye, ‘Yuk nang opbisipnamne,’ teneptu talak ara, minopce tenipdetue. Ara, ‘Na ap, na yin talin nang 10 ribu nang ap arye, omutuku 20 ribu nang olyangalamsiak nang ara, opbisiptibye do, kum do?’ tenen, tenipdenamle.
42014032	Tenipdeturye, ‘Kume ninye weik anya arye, kum opbisiptibye’ tenen, teniploptu ura, 10 ribu nang sik deiyoknye birye yupu sekna ati, ninye dopdeiptu ura, 20 ribu nang bisik yanamatingak bikirye, “Nun neika teleb una ati, nyalin yupu nyapdatibye. Nun olana kumce, teleb ubuka neika unamabe,” nyabuka yupu moropnamake. Yesus arye winipmanto yupu deice arye nyabuk. Nyabukce ayupu ton dukdongobuka nyabuk.
42014033	Adomon yupu nyapmasin nang wininyak touk dipkoprop deiyok ara ani. ‘Ara aminyan yata wiripnamsil do?’ tenen, fia moubuka tenenamlulume. Aning ati ara, yata nang do nirya, sik talyamice ning kum batakikcop ura, na kum dobolyanganamake. Ara Na mapu kum uptinge.
42014034	Garam uwa teleb nyalamle ning kum uptu bukni, ila tamubuka teleb kipdeiptum do? Kume, aning ara fia kum winipmanto ati, kum diptinge.
42014035	Talya buru tam donokice ura, ninye arye aning deice yanibuka banyake. Garam uwa akunum mitang nyaplyop ura, yata ning do, nirya yuk ning babye, teleb kum updeiptue. Yuk ning arye lipsisikuka teleb kum updeiptue. Aning atouk, anggunda Allah yupu nyasilye touk kum winipmunce, malye ninguk winipmunye ura, yuk nang eibikirye, Allah winin ning kum kel biknamake. Tonda, anggun malye uk winimunye nang ara, Allah arye bataknamsile. Ati, anggun amul usilye ura, ‘Ayupu deiyok ani’ tenen, ayupu kekepmanto nang ara, moubuka kekepnamlulume. Yesus arye ayupu nirya nyabuk.
42015001	Atalak-atalak nirya ara, Israel tam talyamik deiyok nang, Roma mutuku nang ati, pajak yo bok bulubuka arilamik nang ap, sik yuk nang arye, “Aninye fia malye ninye,” nyabuka tenelamik nang ap, ‘Yesus el yupu nun ton kekepnuyap’ tenen, bulubuka, Yesus dam tonap weik wekelyanganmek. Tonda, amalye-malye ulamik nang nirya ap, Yesus ap neika ansinibuka dina dinmek.
42015002	Awinilamik touk, Yesus ap, amalye winin nang ap, dinmek ura, sik Farisi nang ap, Allah arye, ‘Aning wininamlulume, aning ara kum wininamlulume,’ nyapdeibuk ura, Musa arye sekamuk yupu peterena deiyok nang ap arye, pajak yo bok bulubuka delin nang ap, malye-malye winilamik nang ap, Yesus ap, neika dina dinmeka eibikop ura, nyabik. “Anye bira Yesus ara, pajak yo bok bulubuka delin nang ap, malye-malye unyak nang ap, ‘Anang ara malye unyak nang,’ tenena kumce, neika dina dinmaka ara, yata ati do? Awininmala ara, fia malye unmale,” nyabuka wenebik.
42015003	Nyabuka wenebikop ura, Yesus arye ayupu nyanmek nang ati winipmanto yupu nyabuk.
42015004	“Anggun kanye ara, yata tenepmalum do? Tonoknye bira el domba basam 100 ulamice ura, tonok ning ton yukak banmalye ani, tunimaplyop ura, domba basam 99 ning abatakuka tunimap malye ning ati elbalul do, ‘Dawaplye’ tenen, batakalul do? Kume ‘Tunim ap malye ning eipnun’ tenen, epnin banmalya ani, eiplyop ura, ‘Akunuma eipmane,’ tenelule.
42015005	Akunum eiplyop ura, el domba basam 99 yukak kum banmakirye, tuba anyuk unmaca ati, mitik kanye delilul bukni, tonok tunimap malye ning eiplyop ura, fia weik kanye deibuka, tomobuka boblyop ura, el aik tamubuka bobalule.
42015006	El aik tamubuka bilyop ura, el kayapu nang nirya ati nyalule. ‘Na domba basam tunimapmanua ara eipmana ati, nun nirya kanye weik arye deipnamabe,’ nyanyake.” Yesus arye nyabuk.
42015007	Nyabukce ayupu tonap nyabuk. “Adomon yupu nyapmasin touk, anggun Ni Allah im deice ululnye el kanye ara, ninye tonoknye babye, ton, el malye winilul ning bataklirye, diksukumuk ulyop ura, kanye fia teleb delilule. Yuk ninye yupa weike 99 malye kum unyakce, tuba telebuk unyak nang ara, el kanye mitik teleb delilul bukni, malye ulamice nang arye sik malye una ning batakuka diksukum ubikcop ura, weik kanye delilule.” Yesus arye sik Farisi nang ap, Musa sekamuk yupu peterena deiyok nang ap ati ayupu nyabuk.
42015008	Yesus arye ayupu nyabukop ura, adip aryuk winipmanto yupu tonap nyabuk. “Anyapmasin yupu atonun, tonok kil dekna weik keil uang perak taku barye 10 deiamtu bukni, tonok ning wangaptuop ura, kum eibtu do? Kume weisa upturye, el aik fum nirya ara, amsuna dangabuka moubuka epra banmatua ani, keil uang akunum eiptop ura, fia kanye deiptue.
42015009	Akeil uang eiptop ura, el asik dam ulamting nang ap, el kayapu nang ap, yukuptu ura, anang yatingop ura, ‘Na dengna weik keil uang tunim nyapmanu akunum eipmana ati, nun nirya kanye deipnuyabe,’ nyaptue.
42015010	Aning nyaptu touk, na dipkoprop nyapsine. Malye ulamice nang noutam arye, tonoknye babye, ton, el malye ulul ning bataklyop ura, Allah arye nyalin yupu laka nyana ap, fil donanye ap unyak nang malaikat nirya arye, kanye deilinyake.” Yesus arye nyabuk.
42015011	Yesus ayupu nyabukop ura, winipmanto yupu tonap, nyabuk. Tonok talak ara, tonoknye el mapu bitinye deibuk ura neprik.
42015012	Neprik ura, daulamika ani, tonok sum arye, dunye bira kum bukni, weiknye birye, ayupu nyabuk. “Naio, an taliplum ning ara, ‘Na dipnunye talak ara aripnamne,’ tenepnulum ning ara, winitalak uk aripnunilyame,” nyabuka morobuk. Morobukop ura, anyasik deiyoknye birye, el mapu bitinye ati, el talyamuk ning bokuka aribuk.
42015013	Aribuk ura, daulamrika ani, wala bitinyeto, winilyeto ubukop ura, el weit koprop arye el talyamuk ning nirya bulubukabukce, ‘Na yuk mutuku unamne’ tenen, leibuka biyuk. Yuk mutuku biyukop ura, aning-aning nirya dengna ap, malye ubuka una deice ap arye, el li arebukak dopromuk ning nirya kum daneibuk.
42015014	El dopromuk ning nirya kum danibuk talak ara, yuk mutuku noutam arye, din ning nirya kum ubuka ura, dina patabuka ati, anye bira ikin weik ubuk.
42015015	Ami ara el dopromuk ning nirya kum ubuka anya arye, ikin weik ubuk ura, yuk mutuku noutamak tonoknye ulamukak biyukce, “Ance na fil nuknutum ura doptinye,” nyabuka morobuk. Morobuk ura, anye birye el basam weinanye kipdeibuk.
42015016	Basam weinanye kipdeibuk ura, basam weilamuk talak ara, yuk nang arye el din ning kum arilamik ati, ‘Abasam dina dilamikce, dina si sekdoba mitik-mitika uk bulubuka diptinye,’ tenelamukce dilamuk.
42015017	Ikin weik ubuk talak ara, kanye moubuka tenebukop ura, utenebuk. ‘Se, na yata ning deiyok ati, malye ulamse do? Na ni el fil talye melinyak nang ara, din ning weik dinmaca ani, bouplyop ura, sirya ara batakanyak bukni, na tonok ara din ning kum upnuka deice arye, dipmanto unune,’ tenebuk.
42015018	Aning ati ara, na ni dam tamubuka binirye, nyapnamne. “Naio, Allah ap, an ap ati fia malye winipse.
42015019	Na fia malye winyamsa anya arye, ance, ‘Ara na mi,’ tonap kum nyapnamnilam bukni, an milina nang atonun kipdeipnutum ura, talye fil ababye, doptinye.” ‘Ayupu nyapnamne,’ tenebuk.
42015020	Utenebukce, amutuku batakuka el li dam biyuk. Bisik ak ouyanganmok ura, el li asik dam tikuka dinmokce, el mi uk ouyanganmokak eibuk. Eibukop ura, el mi ati bico ubuka ati, bik-bik abuka biyukce, binuka erebuka mutubuk.
42015021	Winibukop ura, el mi arye el li biti nyabuk. “Se naio, Allah ap, an ap ati, fia malye awinyamsa anya arye, aminyan talak nirya ara, ance na ti, ‘Ara na mi,’ kum nyapnamnilyame,” nyabuk.
42015022	Nyabuk bukni, ami el li birye, el fil melina nang ati ayupu nyabuk. “Anggunda, ‘Weik nang kipnamap’ tenen, arilamak butum ongona aling ati fia teleb ning ara, minopce dobuka yamunce, na mi ati ongopdeipnulume. Tonda, ‘Anyaik deiyoknye atonun ulule, tenepnamake’ tenen, taruk dukdongon ning dobuka boyamunce ongopdeipnamlulume. Tonda, ‘Anye bira, talye melinanye kume, weiknye ulule, tenepnamak’ tenen, el yan ongon sandal boyamunce ongopdeiplulume.
42015023	Winipmunyop ura, ‘Weik sum yuna kwalibuka dipnamap’ tenen, weinyaka ak weik arye nebuk sapi basam ara, obuka kwalipnamlulume. Obuka kwalipmunyop ura, nun nirya kanye deibibirye, pinpin asa arye dipnamabe.
42015024	Ara talye ati kume. Na mi yanmanila ara, dipna nang atonun ulamukbuk winitalak ara, kam ulamak nang atonun upmale. Tonda, na mi tunimapnuk bukni, akunum yanmalak eipmana anya arye, yuna kwalimunye ura, kil-kil arye dipnuyabe,” nyabuk. Nyabuka ati, sik nirya kanye deibikce, yuna deiya koubuka kwalinmek.
42015025	Sik anang nirya arye yuna deiya koubuka kwalinmek talak ara, anye el du bira wa tuba winmok. Wa winmokani, asik tam tamubuka yayukop ura, sik kil-kil asa kwalipmekce, mot nyanmekak kekenmok.
42015026	Kekenmok anya arye, elce el li melinanye tonok yukubukba, yayuk ura, “Sik yata deiyok ati wininmak do?” nyabuka asipdeyuk.
42015027	Asipdeyuk ura, amelinanye birye tamubuka nyabuk. “Kume, an weit korop, tunimabuk ani, winitalak ara, akunum teleb arye tamubuka yanmala ati, ani birye, ‘Sapi basam weik nebuka ara, obuka kwaliplulume,’ nyapmal ati, obuka kwalipmakce wininmake,” nyabuk.
42015028	Nyabuk ura, winiryuk tamubuka yanmoknye el du koprop arye, yu weik ubuka ati, ‘Na ara anyasik kum binune,’ tenebuk. Utenebuka ati, el li anyasik fum arye, el mi dam biyukce, ‘Aik yanul’ tenen, morobuk.
42015029	El li birye morobuk bukni, el mi dunye birye tamubuka nyabuk. “Kume, ance deiamlum tok, an fil weik dolamsibuk, dolamse kiting tamun noutamak nirya ara, ‘El ap, el kayapu nang ap kwalipnamak’ tenen, tonok kambing mi babye, kum aryamnulume.
42015030	Na teleb fil uk dolamsibuk, yun ning kum aryamnulum bukni, na weit koprop, an taliplum ning akunum aryamlum ak, dobuka binamukce, aning-aning weik dengna ap, kil talye yona ati dengna ap deice arye kum danibuka ati, tamubuka yanmakilbuk adip aryuk weik arye nebuk sapi basam obuka, kwalip deipmalume. Winipmaluma ara yata ati do?” nyabuk.
42015031	Nyabuk ura, el li birye tamubuka nyabuk. “Na mio, atalak-atalak nirya an ap, nun neika unyama anya arye, na talinye ning nirya ara, an babye, talilyame. Na ning ara an ning atonun kilule.
42015032	Ara, an weit koprop ara, dipne nang atonun ubuk bukni, kam ulamak nang atonun upmale. Tonda, fia tunimamuk bukni, yanmalak, eipmana anya arye, el ti kanye deipmapce, yuna kwalipmapa ara, fia telebuka.” Anye el li birye, el mi dunye kopropa ati nyabuk. Yesus arye awinipmanto yupu deice nyabuk.
42016001	Yesus arye, el yupu kekebuka neika balamik nang ati winipmanto yupu nyabuk. Tonok sum ara, bona weik talinanye, el yo bok moubuka delina deiyoknye fil malye-malye ubuka dolamuk deice arye, yo bok weik tunimalamuk. Tunim alamuk ura, yuk nang arye, ‘Abona talinanye ati duknubuka,’ tenepce, nyalyayik. “An yo bok moubuka delina deiyoknye birye, fil malye dolya deice arye, an yo bok weika arye kum ulule,” nyalyayik.
42016002	Nyabikop ura, bona weik talinanye birye, el yo bok delina deiyoknye yukubuk ati, yayukop ura, ayupu nyabuk. “Yuk nang arye, ‘El fil malye ubuka dolya deice arye, an yo bok kum ulule,’ nyakinyak ara, yata wiriplum deice arye na yo bok kum danalul do? Anda na yo bok moubuka delina deiyoknye tuba kum unamlama ati, na yo bok deice fil dolamlum ning nirya ara, ‘Winibuka, winibuka fil dolamse,’ nyabuka, laka nyapnunilyame,” nyabuk.
42016003	Nyabukop ura, ayo bok moubuka delina deiyoknye birye, utenebuk. ‘Se, na deiyoknye birye, na donye fil ara, el bidamnye birye doproplirye, na bataknamnila ati, yata wirinamne do? Na ara mikip kumnye ati ara, tuku palibuka wilamak wa ara, fil kum doptinye.’ Tonda, ‘Na alye upnilyak’ tenen, yuk nang ati, “Talya aripnululume,” nyabuka, ‘Kum moronamne,’ tenenmok.
42016004	Winibuka tenenmoka ani, ‘E, aning ara, winipnune,’ tenebukop ura, nyabuk. “Na deiyoknye arye, na donye fil dopropnilyop ura, yuk nang arye na ti melibuka yukupnamniak ati, winipnun ning ara, akunum tenepne,” nyabuk.
42016005	Utenebukce nyabuka ati, el li kopropa ning tia domik nang ati, yukubuk ura, tonok-tonok yanganmek. Yanganmekop ura, anang ati atonun yupu nyabuk. Minopce yayuknye biti, asipdeyuk. “Na ni birye aripkuk ura, tia dopromlum ning ara, yata barye do?” nyabuka asipdeyuk. Asipdeyuk ura, anye birye tamubuka nyabuk.
42016006	“An deiyoknye birye, fia weik mekwen makau si, tampayan ara, 800 liter minyak zaitun kwebuka arepnuk ura, tia dopromse,” nyabuk. Nyabuk ura, ayo bok moubuka delina deiyoknye birye nyabuk. “Ati, ‘Winibuka dopropse,’ nyabuka, nukuka si sekuka aryamlum ura, na ni birye deiamuk kertas ara, dopropmince, minopce 800 liter sekuk ning kilibuka empat ratus (400) literuk sekuka deiplyame,” nyabuk.
42016007	Aning nyabuk touk, bitinanye yayuk ura, ayupu nyabuk. “Na ni birye aripkuk ura, tia dopromlum ning ara, yata barye do?” nyabuka asipdeyuk. Asipdeyuk ura, anye birye tamubuka nyabuk. “An deiyoknye birye, roti dana deiyok ning el si ara, yakong yamubuka lipdongobukce, weik karung yupa weike seribu (1.000) karung anyak arepnuk ura dopromse,” nyabuk. Nyabuk ura, ayo bok moubuka delina deiyoknye birye nyabuk. “Ati, ‘Winibuka, winibuka dopropse,’ nyabuka, nukuka si sekuka aryamlum ati, na ni birye deiamuk kertas ara, dopropmince, minopce 1.000 karung kilibuka, 800 karung uk sekuka deiplyame,” nyabuk.
42016008	Nyabuk ati, aning ara, ayo bok moubuka delinanye, el weik deiyoknye birye nyabuk. “Sik tia domik ning ati, kilibuka yuk sekuk ning ara, malye bukni, anye birye ‘Aminyan talak na fil kum dopnilyop ura yata winipnamne do? Na arye sik tia domrik nang ati, melipnyop ura, aminyan talak ara tia domrik nang arye na ti yukupnamniyake,’ tenebuk ning ara, telebuka. Weik deiyoknye birye nyabuk.” Yesus arye winipmanto yupu deice arye nyabuk. Yesus arye winipmanto yupu nyabukop ura, ayupu dukdongobuka nyabuk. “Na dipkoprop nyapsine. Allah dirina deice arye unyak nang ara, sik fil ati yupu talibikirye, wibuka delinyaka ara, atalak un ninguk tenenyake. Sikda aminyan talak upnamle ning ati kum tenenyake. Ati diba tenebuka dirina noutam unyak nang ara mitikto kel arye wininyake nyapne. Bukni, sik dib tenena kum ninye arye, ‘Aminyan talak bona utotoa talin ninye unamap’ tenen, sik kayapu nang ak, ‘Yata wiriptibya arye, nun kayapu nang melipsikca deice arye, bona utotowa talin ninye unamap do?’ tenenyake. Tonda, sik fil ati, yupu talibikirye wibuka deilinyaka ara, weik kel arye wininyake. Ara sikce, ‘Amenyan talak yata wiripnamsil do? Ikin unamap do, telebuk unamap do?’ tenen, moubuka tenenyaka ati nyapsine,” Yesus arye nyabuk.
42016009	“Ati, yata ning do nirya, Allah arye arisilye ning nirya, yo bok ap, talye tuku ak ning nirya ap, yuk nang ati bico tenebuka, melibuka talye arildamunya deice arye, anggun kayapu nang koprop kilinamlulume. Awinilamunye ura, aminyan talak talye tukwak ning nirya kum uplyop ura, anggunce yuk ninye ati melildamunya ning ati, ara Allah arye anggun im deice binalum talak ara, teleb nyabuka yukupnamsile.” Yesus arye nyabuk.
42016010	Yesus arye ayupu nyabukop ura, ayupu tonap dukdongobuka nyabuk. “Yata nang do nirya, sik deiyok nang arye, ‘Winibuka, winibuka fil dopnamlume,’ nyabuka mitikto ning dobuka aribice ura aning dobuka fil bita teleb ubuka donyak nang ara, sik deiyok nang arye weik mambul ning weika arye ariptingop ura, aning dobuka fia telebuk fil donamake. Bukni, yata nang do nirya, sik deiyok nang arye mitik ninguk aribice ura, aning dobuka duknubikirye, tilila yupu nyabikirye ubula dopdopbice ura, anang ara sik deiyok nang arye weik mambul ning ababye, weika arye ariptingop ura dungnubikirye tilila yupu nyaltakana uk unamake. Ara sik kanye malye nang arya.
42016011	Aning ati ara, anggun babye, atonun, tukwak dekna ninguk aripsikce ura, bita teleb ubuka kum fil dopmunce ubula dopmunyop ura, aminyan ara yatanye birye dipkoprop weik mambul ning im deice ning arepnamsil do? Ara kum winipmanto. Anggunda kanye malye nang ati ara im deice arye weik mambul ning ara Allah arye kum aripnamsile.
42016012	Tonda, aning atonun anggunce yuk nang bona moubuka kum talipmunce diksukumuk kum umunye ura, yatanye birye, anggun ning kopropa arepnamsil do? Ara kum winipmanto. Anggun malye winimunye nang anya arye, kum arinamsile” Yesus arye nyabuk.
42016013	Nyabukce ayupu ton nyabuk. “Tonok fil donanye birye, el deiyok nang bitinye nang utiringop ura, tonoknye birye abitinye nang fil kum doptue. El deiyok nang bitinye nang ati, kanye deibuka, tonye fil dobuka, tonye fil dobuka, kum winiptue. Ato fil don nang ara, ton deiyoknye biti, kanye deibuka, ton deiyoknye biti, lik tenebuka unamake. Tonda, sik deiyok nang bitinye kibikce, ton deiyoknye biti, fia talibuka unamake. Ton deiyoknye biti, lik uplibuk, bataknamake. El fil deiyok nang bitinye nang utiringop ura, tonye biti lik tenebuka bataklirye, tonye biti kanye deiplirye meliplyop ura fil donamle. Tonye bira, bataknamle, tonye bira, fia talinamle. Ayupu nyapmasin touk, Allah ap, yo bok do, talye tuku ak ning nirya ap ati, neika talibuka kum fil doptume. Tonok ning ara wibuka talinamlulume,” Yesus arye nyabuk.
42016014	Yesus arye ayupu nyanmok talak ara, sik Farisi nang kekenmek. Kekenmek bukni, sikda, yo bok fia patalamuk arye, yo bok ati fia kanye delilamik nang anya arye, Yesus arye ayupu nyanmok ura, ‘Anyapmasil yupu ara, talye nyanmasile,’ tenenmekce, Yesus ati akutunmek akarye, malye yupu nyanmek.
42016015	Wininmek ura, Yesus arye aFarisi nang ati ayupu nyabuk. “Anggun Farisi nang ara, ‘Yuk nang arye malye nang tenepsicak’ tenen, anggun malye winimunye ning duknumunce, nong bol deice uk teleb fil dolulum bukni, anggun kanye talima noutamak tenebuka duknulum ning ara, malye ning weik tuba aupmalye ning ara, Allah arye kel biksulule. Tuku ak ninye arye, ‘Aning ara mambul’ tenen, pataplibuk kanye delinyak ning ara, Allah aning ati, el kanye ara, ‘Aning ara fia malye, tenebuka like,’ tenelule.
42016016	Minop talak arye dipdongobuka, anoutamak talak nirya ara, Allah arye, ‘Aning ara wininamlulume, aning ara kum wininamlulume,’ nyapdeibuk ura, Musa arye sekamuk mem yupu ap, tonda Allah yupu lak nyalamik nang, nabi-nabi nang arye sekamik yupu ap, peterena deiyok nang arye peterelamik. Atalak nirya ara, ayupu uk peterelamik bukni, Yohanes arye el yupu peterelamuk talak arye, deiyok kouprongobuka winitalak nirya ara, min arye, peterelamik ning akunum sirya dakmake. Winitalak ara, Allah el kai teleb yupu peterenyabe. Ayupu ara, Allah ninye nirya lyeplirye, sik kanye talima talinamsil yupu ati nyapne. Ayupu peterebibye, ninye weike kekebikirye, ‘Nun ton diba tenebibye ura, Allah arye lyepsutue’ tenen, fia, pi dobuka mikip deice arye pirildenyake.
42016017	Im noutamak ulul ning nirya ap, tuku ak mutuku ulul ning nirya ap ara, kum danana ara, mitik caknam uka. Bukni, Allah yupu noutam arye, fia mitik yupu waplye ning babye, kum danana ara fia ikine. Ara kum winipmanto atia. Musa sekamuk yupu mem yupu noutam arye, tonok huruf babye, fia mitik sekna ning ababye, kume kum danamle.
42016018	Na dipkoprop nyapsine. Yata nang do nirya, sik kilapu koprop batakikirye, yuk kilapu doprobice ura, ninye arye yuk kilapu ubula dalubuka talya yolamak atouk winiluluma ati, winina ara, fia meme. Tonda, yatanye do nirya, yuk nang arye domica ani, batakice kil dobuka doplyop ura, ara yuk nang arye talye ubula yolamak kil atonun ulule.” Yesus arye Farisi nang ati nyabuk.
42016019	Yesus arye ayupu nyabukop ura, ayupu dukdongobuka nyabuk. Tonok talak ara, bona weik talinanye ulamukce, atalak-atalak nirya ara dupsice ubuka ulamukce, sik fia weik bona talinanye nang mirin ongon butum ap, fia teleb ongon butum ap ongolamik touk, el babye, aongon aling ongolamuk.
42016020	Tonda, tonok fia bona utotoa talina kumnye el si ara Lazarus el nong nirya ara, suse fia weik wamuk. Ati yuk ninye arye, ‘Abona talinanye birye, Lazarus talye aripnamal do?’ tenen, yuk nang arye Lazarus bico tenebikce, el dobuka bona talinanye el asik dam bukni, bura tam poka buplan dam delilyanamik ura, bulamuk.
42016021	Anyak uk bulamukce, ‘Se, bona talinanye el din ning deibuka dinmaliba bun saklye ning ara, na bubuka diptinye’ tenen, patalamuk. Tonda, Lazarus el suse dilamukak ara, kam weik yanakarye, mutulamik.
42016022	Atouk ubuka bulamuk ani, sirya talak ara, Lazarus dibuk ura, Allah el im deice fil don nang malaikat arye, Lazarus dobuka im deice Abraham dam boulilbiyik. Tonda, abona talinanye dibuk ura, tuku lukik.
42016023	Tuku lukik ura, el kanya ara uku din mutuku biyuk karen ara, uku dilamuk ati, fia malye nyalamukce dinmokbuk, Abraham im deice yukak unmokak eibuk. Eibuk talak ara, Lazarus babye, Abraham dam tikmokak eibuk.
42016024	Eibukop ura, bona talinanye weik yupu arye Abraham ati nyabuk. “Se, na ni Abrahamo, bico tenepnimince, Lazarus biti nyaptumop ura, Lazarus taruk duk arye ikip mek burupdongobuka, na sitang deice deililyanutue. Ara, uku dinmanil ak, uk weik dinmanil arye, donmana ati, moropkine,” nyabuk.
42016025	Nyabuk ura, Abraham arye abona talinanye ati nyabuk. Amio, anda teneplyame. An tukwak tuba kam ulamlum talak nirya ara, an patalamkuk ning nirya ara, talilamlum akarye dupsiceto ulamlume. Lazarus ara, ikin weik ulamuk ati, fia imun kanye uk bobuka ulamuk. Winitalak ara, Lazarus im deice aunmal talak ara, Allah arye el kanye imun un ning kum danibuk ura, telebuk ulul bukni, anuk ara, uku dinmakil ati, imun kanye bobuka unmalame.
42016026	Aning uk kume, tonda, an unmalamak utam babye, nun unmapak im deice mutuku bukni, danoutam babye, Allah arye weik kot sekukce weik lo ati, anyaka arye utam kum uku din tam kum binmanto, utam arye anyaka im deice kum yanmanto. Aning ati ara im deice nang arye, ‘Se, utam nang melilil bitibye,’ tenenyak nang ara, uku din mutuku kum bitinge. Atouk uku din mutuku unyak nang arye, ‘Se im deice weleptibye,’ tenenyak nang arye kum weleptinge. Ara kum winipmanto. Abraham arye abona talinanye ati nyabuk.
42016027	Nyabuk ura, bona weik talinanye birye tamubuka nyabuk. “Aning ati ara, na fia weik arye moropkine. Ance nyaptum ura, Lazarus arye na ni aik bitu akarye, na du yape ap, na weit yape ap ati, laka nyalbitue.
42016028	Na weit yape ap, na du yape ap ara, pamu barye nang unyaka anya arye, na unye mutuku, uku din mutuku anya arye, uk weik disulule. Na weit, ap na du yapu ara mangkau kanye bobuka talye amutuku yakcak ati, ‘Lazarus arye anang dam yupu laka nyapturye, yupu sekelbitu’ tenen, moropkine,” nyabuk.
42016029	Nyabuk ura, Abraham arye tamubuka nyabuk. “Kume, Allah arye, ‘Wininamlume, aning ara kum wininamlume,’ nyabukba, Musa arye sekamuk yupu ap, Allah yupu laka nyalamik nang, nabi-nabi nang arye sekamik yupu ap, aupmal ati, ayupu uk kekeptinge,” Abraham arye nyabuk.
42016030	Nyabuk ura, bona weik talinanye birye tamubuka, “Kume nai Abrahamo, akunum diamtunye, kam bukturye, sik dam laka nyalbituop ura, ayupu kekeptingce, sik malye winin ning batakuka dib teneptinge,” nyabuk.
42016031	Abona talinanye birye nyabuk bukni, Abraham arye tamubuka nyabuk. “Kume, Allah arye, ‘Wininamlume, aning ara kum wininamlume,’ nyabukba, Musa arye sekamuk yupu ap, Allah yupu laka nyalamik nang, nabi nang arye sekamik yupu ap, kum kekebikcop ura, dipmatunye kam bukturye, sik dam binuka nyaptu babye, dib kum tenepnamting,” nyabuk. Ara Abraham arye abona talinanye ati nyabuk, nyapne. Yesus arye nyabuk.
42017001	Yesus arye el mapu obarye 12 nang ati ayupu nyabuk. Yata ning do malye upsilye ura, Allah el yupu dib tenebuka dobolbalulum ning ara, yaniltalulum akarye malye unamlume. Ayupu malye ulina deiyok ning ara, fia tuba unamle bukni, malye una deiyok ulilamsiyak nang ara, sik fia kanye imun upnamle. Anang ara, Allah weik arye wenepnamla atia.
42017002	Yata nang do nirya, sik malye ulamice deice arye, yuk ninye ton eibikirye, ‘Sik unyak atonun nun babye, ton winipnuyabe’ tenen, malye ubicop ura, sik malye una deiyok nang sik wenena ati ning ara, winipmanto ning nyapnusine. Kanam ning ara ani. Ara minop malye ulamika deiyoknye bira, weik keil arye, el ngang kirikuka, laut mekwen noutam dongopting ura, mekwen diptue. Aning ara, mitik ikin bukni, amalye una deiyok nang ara sik malye unyaka ara, yuk nang ati, malye ulinyaka anyapce yuk nang ababye, malye unyak anya arye Allah arye, amalye una deiyok ninye weik arye wenepnamla ara, aning ara ikin fia weik upnamle.
42017003	Aning ati ara, anggun winin ning ara moubuka tenenamlulume. Yuk nang arye malye ubicop ura, “Anggunce malye upmalume,” nyabuka wenepmunye bukni, wenepmunye ura malye unanye el malye winilamlye ning bataklyop ura, anggunce el malye winipmalye ning ati, tuba tenena kumce, talya mangkau kibuka unamlume. Tonda, asum bukni, amalye unanye birye anggun ti, like tek barye deice arye malye upmasilye bukni, anggun dam yalirye, “Na malye winipmasin ning ati ara, ‘Duplye’ tenen batakanamnelume,” nyabuka laka arye nyabuka, dipkoprop el malye winin ning bataklyop ura, tek barye ababye, el malye winipmasilye ning ati, ‘Dauplye’ tenen, batakanamlulume, Yesus arye nyabuk.
42017005	Nyabuk ura, elce wibuka deiamuk Rasul nang, el mapu sik obarye 12 nang arye tamubuka nyabik. “Naio, nun dib tenenyaba deiyok ning ara, weik aripsutum ura, weik upnin banamsilirce, an ti weik upnin diba tenenamkiyape,” nyabuka morobik.
42017006	Nyabuka morobikop ura, Yesus arye tamubuka nyabuk. “Sumik yala fia mitik ning bukni, anggunce na ti dib tenepmanulum ning ara, amitik ning atonun mitikanun uk dib tenepnutumop ura, okwarang yo ati, ‘Ancuk erepdakuka, asukum arye otam laut mekwen deice tikilbilyame,’ nyaptum ura, anggunce ayupu anyapmatum touk, ayo el yuk erepdakuka, laut mekwen deice tikilbitue,” Yesus arye nyabuk. Ayupu nyabukop ura, ‘Na mapu arye, nun ni birye nyasilye touk, nun fil ara teleb-telebuk ubuka, fil donamape, tenepnamak’ tenen, winipmanto yupu ton nyabuk. Yesus arye nyabuk yupu ara ani.
42017007	Tonda, yata weik deiyoknye do, el fil melinanye birye, wa win fil ap, basam wein fil ap, wininmalya ani, aik tamubuka yalyop ura, anggunce el ti, “Minpola bukuka din diplyame,” nyaptum do, kum do?
42017008	Aning ara, kum nyapnamlum bukni, anggunce el ti, nyapnamlume. “Minopce ara, an teleb butum ongapminye akarye, na din ning kintinipnamnilyame. Na din dinmanye talak ara, an talye melibuka bukmaminye ani na din dibuka sirya daknyop ura, an aminyan, dinamlyame,” nyapnamlulume.
42017009	Tonda, anggunce el ti, “Winibuka fil dopsilyame,” nyapmunye ura, anyapmamunye touk fil dopsilyop ura, anggunce el ti, “E, nun kwit telebe,” nyabuka kum kilulume. Anye bira, talye fil donanye ati ara, ‘Dawaplye’ tenen, mangkau kildongolulume.
42017010	Aning atonun anggun babye, atalye fil donanye atonun unamlume. Allah yupu nyasilye touk akunum fil dopmunyop ura, adip aryuk nyanamlulume. “Allah arye nyapsuke atouk fil dopmaba ati, nunda, weik mambul nang kume. Nunda malye fil dona nang uk,” nyanamlulume. Utenebuka, kanye lamabuka namin arye amutam unamlume. ‘Nunda, mambul nang unyabe,’ tenebuka, kanya talima ereldan nang kum unamlume. Yesus arye nyabuk.
42017011	Yesus arye, ‘Yerusalem mutuku binun’ tenen, bisik banmokani noutamak ara, Samaria danatam, Galilea danatam noutam kan-kan bisik kwa delekuka biyuk.
42017012	Bisik banmokani, tonok asik dolamikak wekelbiyuk talak ara, taku barye 10 nang, barye suse dilamuk anyak unmekak biyuk ura eipdayik.
42017013	Eipdayik akarye, anang ara, barye suse dilamuka ati ara, ‘Yum nang dam kum yatibye,’ tenepmeka anya arye yukak unmekce, Yesus ati weik yupu arye yukubik. “Nai Yesuso, bico tenepsutum akarye, kwetepsutume,” nyabuka morobik.
42017014	Morobikop ura, Yesus el yuk bisik banmokbuk, yukubik ati kekebuk akarye, tamubuka dipdeyukce ayupu nyabuk. “Anggunda, Allah arina ati, weik deiyoknye dam bimunye ura, dipdesikirye, ‘Anang ara suse akunum lopdobuk anya arye ila tamubuka Allah el si eren aik yatinge,’ nyapnamsila ati, anggun nong amul bilulume,” Yesus arye nyabuk. Nyabuk ura, sik barye suse dilamuk nang adip aryuk bisik banmek talak ara, sik suse nirya lopdobuk ura, telebuk ubuk.
42017015	Sik barye suse nibuk akarye teleb ubuk ura, tonok suse dilamuknye tamubuka, Allah si erenmokak arye Yesus dam biyuk.
42017016	Allah si erenmokak arye, Yesus yan dam gutam tuku dipdongobuka Yesus ati, “Telebe,” nyabuk. Telebe nyabuknye bira Samaria tamnye birye nyabuk.
42017017	Yesus arye kwetebuknye, Samaria tamnye birye Yesus ati “Telebe,” nyabuk ura, Yesus arye ayupu nyabuk. “Na arye taku barye 10 nang kwetepmanu bukni, sik Yahudi yala nang tupne barye (9) nang ara tamubuka kum yanmak nang ara danak unmak do?
42017018	Yata ati ninye asiknye Samaria tamnye el tonok aryuk, teleb na ti tamubuka nyanmanil do? Barye suse dilamuk nang ara, taku barye (10) nang kweteipmanu bukni, anye biti tonok aryuk Allah si erebuka ‘Telebe,’ nyalyanmasile. Sik yuk nang tupne barye nang Yahudi yala nang nirya ara kwetepmanu bukni, teleb nyabuka kibuka si erena ara, batakmasiake,” Yesus arye el ap neika banmek nang ati nyabuk.
42017019	Nyabukop ura, akwetep mok Samarianye biti nyabuk. “Ance na ti dib tenepmanilama deice arye, akunum kwetepmakine ati, bukuka tikdopmince bindoplyame,” Yesus arye nyabuk.
42017020	Tonok talak ara, sik Farisi nang arye Yesus ati, “Allah arye ninye lyeplirye, nun talima talinamsil talak ara, yata talak yanamle do?” nyabuka asipdeyik ura, Yesus arye tamubuka nyabuk. “Kume, Allah arye ninye lyeplirye kanye talima talinamsila ara, talye lak akarye kum yanamle.
42017021	Tonda, Allah ninye lyeplirye kanye talima talisilya ara, ninye kanye talima fum usilye ning atia. Ara talye lakak ning kuma anya arye, yalyop ura, yuk nang arye, ‘Oyanuka unmale, ayanuka unmale,’ kum nyanamake,” Yesus arye Farisi nang ati nyabuk.
42017022	Nyabukop ura, Yesus arye wipdeiyamuk mapu ati nyabuk. Aminyan talak ara, anggun nirya arye, ‘Se, nun ni koprop Ninye Mi Koprop Atonunye birye tamubuka yalirye arye, talinamsil talak noutamak tonok sum uk eiptibye’ tenen, fia patapsilye ura dipra unamlumbuk, kum eipnamlume.
42017023	Dou talak noutam ara, yuk nang arye, anggun ti, “E, Ninye Mi Koprop Atonunye amutuku akunum yanuka unmale. Se, Ninye Mi Koprop Atonunye omutuku akunum yanuka unmale,” nyanamsiak buk, sik yupu kekebuka diba tenen, adip aryuk bik-bik abuka kum elbanamlulume.
42017024	Na ara, Ninye Mi Koprop Atonunye aminyan yanamne talak ara, bebea laklye ura, im sirya dana-dana dirina ulamle atonun, na atalakuk, fia lak ubuka lakak yanamne. Ati, ara yanyop ura, ninye mutuku-mutuku nirya, dipkoprop moubuka biknamake. Ninye arye, ‘Yanmal do, kum do?’ tenen, teniltona fia kum wininamake. Lakak ayanyop ura biknamake.
42017025	Minpola yanamne bukni, anoutam talak ara, winitalak unyak nang arye, ikin ning na nong deice delilamnice ani, “Anye bira nun like,” nyabuka bataknamniake.
42017026	Minopa Nuh ulamuk talak ara, el ap ulamik nang winilamik atonun, na Ninye Mi Koprop Atonunye yanamne talak ara, ninye mutuku-mutuku nirya atonun wininamake.
42017027	Ara, Nuh ulamuk talak weik mekwen min kum deiamuk talak ara, sik aninye nirya arye, mek dina ap, din ning yala nirya dina ap, kil talye dolana ap, anirya winipnin balamika ani, Nuh weik mek bukna yo fum wekdopnuyuk sum babye, tuba wininmek. ‘Mekwen dipsilyak,’ tenena kumce, talye kanye bobuka winipra balamik. Winipra balamik ura, weik mok celamuk akarye, mekwen deibuka weik obuk akarye, aulamik ninye nirya dibuk. (Sik talye mangkau kanye bobuka ulamikbuk, mekwen deibuka dibuk atonun, na Ninye Mi Koprop Atonunye yanamne talak ara, atonun talye mangkau kanye bobuka ‘Yesus tamubuka kum yanamle’ tenen, unamake.)
42017028	Aning atonunuk, Lot ulamuk talak babye, sik yuk nang nirya arye atonunuk winilamik. Sik din ning dina ap, mek dina ap, bona dekna ap, wa wina ap, aik dona ap, ulamikak arye talye kanye bobuka winilamik ura, Lot arye Sodom mutuku batakuka biyuk.
42017029	Sik talye mangkau kanye bobuka ulamik ura, Lot arye Sodom mutuku batakuka biyuk sum ara, Allah arye uku buk ap, keil lyein ap, im deice arye dopkwetebuk ura, Sodom mutuku ap, aninye ap dibuk.
42017030	Sik talye mangkau kanye bobuka ulamik ani, uku im deice arye dopkwetebuk ura, aninye minpola dibuk atonun, na Ninye Mi Koprop Atonunye yanamne talak ara, atonun kum bikmace talak talye karen arye minpola tukwak mutuku tamubuka yanamne.
42017031	Na yanamne talak ara, anggun aik kopropa kum unmamunye nang ara, aik fum batakmamunye ning tamubuka kum dolbinamlume. Tonda atalak anggun wa winmamunye nang ara, anggun ning aik deipmamunye ning ara, tamubuka aik fum deipmamunyak kum dolbinamlume.
42017032	Anggunda, moubuka tenenamlulume. Lot el kil ara, Sodom mutuku batakuka, bisik banmokani, ‘Na Sodom mutuku tamubuka binun do?’ tenen, tamubuka dinmok ura, keil garam atonun ubuk akarye, taiya darabuke. Yesus arye ayupu nirya nyabuk.
42017033	Nyabukce, ayupu ton dukdongobuka nyabuk. Aning atonunuk, yata nang do nirya, sik ning atibuk, ‘Aning mambul’ tenen, sik pataplye ninguk tenebuka, aning uk talibuka winilamice ani, ‘Yesus el mapu danana ara, nun like’ tenen, bataknice nang ara, aminyan sirya talak ara, Allah arye ato ninye weneplirye, oplye ura, dibikirye, tuba, el ap kam fia kum unamake. Uku din mutuku uk unamake. Bukni, yata ninye nirya, ‘Nun koprop ning ap, nun patapsilye ning ap, aning uk mambul’ tenena kum aryuk, na yupu uk kekebuka, ‘Aning ara weik mambul’ tenen, dobolyanganamak ninye ara, aminyan ara sik nong dipnamak bukni, Allah ap neika fia kam unamake.
42017034	Winipmanto yupu winilye nyapnusine. Na tamubuka yanamne talak, alukunyan ara, ninye bitinye tonok amsuna mapmarice ani, tonye bataklirye, tonye dem Allah arye dopropnamle.
42017035	Tonda, atalak ara, kilapu bitinye arye duk ning el si ara yakong teikinmarikirye din ning kintinilinmarice ani, ton kil batakuka, ton kil uk Allah arye dopropnamle.
42017036	Tonda, atalak ara, ninye bitinye wa winmarice ani, tonye bira batakuka, tonye dem Allah arye dopropnamle. Yesus arye el mapu ati nyabuk.
42017037	Yesus arye nyabuk ura, el mapu arye tamubuka asipdeyik. “Naio, anyapmasilam yupu ara, dan mutuku arye winipnamsil do,” nyabuka asipdeyik ura, Yesus arye tamubuka nyabuk. “Oltakna ning oploplye ura, lyulamlirye tong nyalamlyak kata, dei bum weika arye amulamlye ura, ninye arye, ‘E lyun ning anye,’ tenelamak atonun, na yanamna ara, lake yanamna ati, ‘Oyanmal do, ayanmal do?’ kum tenenamnulume. Lakak upnamle ati ara anggunce biknalumca,” Yesus arye nyabuk.
42018001	Yesus arye, ‘Na mapu ara, batakna kum arye Allah morona uk unamak,’ tenebukce, ‘Winipmanto yupu nyapnye ura kel biknamak,’ tenebuk ati ayupu nyabuk.
42018002	Tonok asik dolamik noutam ninye yupu bokolina deiyoknye ulamuk. Anye bira, Allah dib kum teneyamuka anya arye Allah el si kum erelamuk. Tonda yuk nang ati, bico fia kum tenelamuk.
42018003	Aning winilamuk ura, anyasik noutam ara, youwak kil tonok ulamukce, ayupu bokolinanye ati, fia morolyangalamukce ayupu nyalamuk. “Yuknye birye malye ubuka deipnuka ati, ance yupu lipsisikuka bokeipnutume,” nyabuka tuba-tuba morolyangalamuk.
42018004	Asum-asum nirya ayupu uk nyabuka morolyangalamuk ura, ayupu bokolinanye birye, “An yupu kum bokeipnukine,” nyabuka batakalongolamuk. Winilamuk ura, sirya ara, anye birye nyabuk. “Allah diba kum tenenirye, yuk nang ati bico kum tenenun bukni, ayouwak kil batakna kum arye, fia tuba-tuba morolyangana uk unilya ati, el ti yupu lipsisikuka bokeipnamne. Elda fia morolyangana uk unilyebuk, lik unilya ati, winira el yupu bokeipnamne,” nyabuk.
42018006	Yesus arye winipmanto yupu nyabukop ura, ayupu tonap dukdongobuka nyabuk. “Ayupu bokolina deiyoknye diksukum kum ulamuk bukni, sirya talak nyabuk ning ara, moubuka tenenamlulume.
42018007	Allah arye wibuka deiamuk ninye ati, yuk nang arye sik nong deice ikin ning weik delilamikce ura, sik yu nang ati, Allah el mapu arye, ‘Nun Ni Allah arye yupu lipsisikuka bokeipsilirye, telebuk keipnamsile’ tenen, kiting noutam babye, lukunyan babye, tuba-tuba morona uk unyake. Allah el mapu arye wininyaka ati ara, Allah arye sik pirinamle do?
42018008	Kume, na dipkoprop nyapsine. Allah arye el mapu anggun ikin upsilye ning ati, minopce yupu bokeiplirye, teleb updeipnamle. Allah arye wininamlebuk, na ara, Ninye Mi Koprop Atonunye tukwak mutuku tamubuka yanamne talak ara, Allah ati diba tenenyak nang tuba aunmakibuk, eipnamne do? Ikin ati batakice ura, diba tenen nang kum dacak eipnamne do?” Yesus arye nyabuk.
42018009	Tonda, Yesus arye el yupu kekenmek nang ati, ayupu nyabuk. “Ton nang ara, sik kanye talima ak malye ning aupmalibuk, sikce sik bidamnang ati, nunda fia telebuk unyabe. ‘Nunda fia teleb nang bukni, yuk ninye nirya ara, malye nanguk unyake’ tenen, unyake. ‘Unyak nang ara, sik wininyak ning kel kipnulum’ tenen, winipmanto yupu nyapnusine,” Yesus arye el mapu ati nyabuk. Nyabukce ayupu ton nyabuk.
42018010	Tonok talak ara, ninye bitinye, tonye bira, Farisinye ulamuk. Tonye bira, amutuku talinyak deiyok nang, Roma mutuku nang arina ati, pajak yo bok bulubuka delinanye malye winina weiknye ulamuk. Tonok talak aryuk, sik yuk-yukbuk, sik bitinye Yahudi yala ninye arye, ‘Allah el si erena ati, moropnunam’ tenen, Yahudi nang nirya Allah ati arilbalamikce el si erelbalamik aik birik. Birikce, sik yuk-yuk Allah moronmarik talak arye winiprik.
42018011	Birikce, Farisinye tikukce, Allah moronmok noutam arye, elce winilamuk ning atibuk ayupu nyabuk. “Na Ni Allah, yuk ninye nirya malye ulamak touk kum wininune ati, teleb nyapkine. Anang ara, wininyake. Ton ning ara, ‘Weika arye dopropnamap’ tenen, yuk nang tia ariamice ato kum bukni, weik tonap tabakuka tamu dolonyak nang unyake. Ton ning ara, fia malye-malye wininyak nang ap, sik domik kilapu kum bukni, talye kilapu yona nang ap unyake. Sik unyak atonun kum wininune. Tonda, otikmalnye yo bok boyangace buk, ubula dololamle atonun na ara, kum wininune.
42018012	Na ara, an si erena ati, minggu tonok noutamak, liki bitinye sum deice arye din ning dini kumce si tebuka, nai Allah an ti morokunune. Tonda, na dololamne ning nirya bokuka, an ti tuba seper sepuluh arikunune. Ara, yata ning do, nirya, sepuluh dopdopnyop ura, tonok bokuka arikunune,” Farisinye birye, Allah ati nyabuka morobuk.
42018013	Farisinye birye nyabuka morobuk ura, ‘Amutuku talina deiyok nang arepnamne’ tenen, pajak yo bok bulubuka delinanye birye, mitikto yukak tikukce, ‘Na ara fia malinye’ tenen, mambul kanye bobuka, ‘Allah ulyak kum elinune’ tenen, gisok talipdanuka amnyok dunupdongobuka, Allah morobukce nyabuk. “Se, nai Allah, na ara fia malinye ununa ati ara, bita opnutum bukni, ‘Bico tenepnulumce bataknulumce, lyepnutum’ tenen, moropkine,” nyabuka Allah morobuke. Yesus arye nyabuk.
42018014	Nyabukop ura, ayupu tonap dukdongobuka nyabuk. “Ara na dipkoprop nyapsine. Allah arye pajak ayo bok bulubuka delina deiyoknye ati, el malye winin ning kum danibukce lyebuke. Allah arye tenebuk ning ara, anye bira akunum lyepnye ura teleb upnamle, tenebuk. Bukni, Farisinye ati ning ara, Allah arye kum lyebuk. Allah arye tenebuk ning ara, ‘Anye bira, na ara telebnye, tenebuka ati, kum lyepnamne,’ tenebuk. Aning ara, talye ati kume. Yata ninye do nirya, sikce sik bidamang ati, kanye erebuka unyak nang ara, Allah arye anang ara amuak du deipnamle. Bukni, sik kanye talima lamapdongobuka amuak unyak nang ara, Allah arye ereipnamle.” Yesus arye el yupu kekenmek nang ati nyabuk.
42018015	Yuk talak ara, ‘Yesus el taruk sik nong deice deiplirye, teleb updeipnamle’ tenen, sik ni yape ap, sik nin yape ap, sik mitik mapu weika arye Yesus dam boyayik. Boyanganmek ura, Yesus arye wipdeibuk ura el yupu kekebuka melibuka balamik nang arye, amapu sik ni yape ap, sik nin yapu ap ati, “Mapu boyangana bataklulume,” nyabuka, yupu sekenmek.
42018016	Yupu sekenmek bukni, Yesus el mapu ati wabukce, ayupu nyabuk. “Mitik mapu ara na dam yanganmaka ara, telebe. Sik amapu ati yupu sekenmaluma ara, meme. Allah lyeplirye talibuka, Allah el mapu unamak nang ara, amitik mapu atonun unyak nang uk, Allah el mapu kipnamake.
42018017	Na dipkoprop nyapsine. Amapu arye talye lukdanuka diba tenebuka unyak touk kum unyak nang ara, Allah diba kum teneptinga ati, Allah ninye lyeplirye kanye talima talisilya ara, kum dolonamake. Ato ninye ara, Allah arye kum dopdopnamle anya arye kum lyeplye ura, sikda im deice kum weknamake,” Yesus arye nyabuk.
42018018	Yesus arye amapu ati Allah akunum morobukop ura, sakwetebuka bayuk ani, tonok bona talinanye birye Yesus ati asipdeyuk. “Naio, anda, peterena telebnye ulyama ati ara, yata teleb fil doptinyeba Allah lyepnutu deice arye, bol koplobuka fia kam una deiyok ning doproptinye do?” nyabuka asipdeyuk.
42018019	Asipdeyuk ura, Yesus arye tamubuka nyabuk. “Mutuku sirya im sirya nirya unyak ninye ara, tonok nang babye, teleb nang ton kum unyake. Allah el tonokuk telebnye ulula ati ara, yata ati, ‘Telebnye,’ nyapmanilam do?
42018020	Allah arye, ‘Winipnamlulume, anye kum winipnamlulume,’ nyapdeibuk ura, Musa arye sekamuk yupu noutamak mem yupu ubuk ning ara, anda akunum kel kilyame. ‘Ara, kil talye-talye yona meme. Ninye talye oltakana meme. Ubula dolona meme. Yuk nang ati, ubula kisina meme. Anggun ni yapu ap, anggun nin yapu ap ati, bico tenebuka kinamlulume,’ nyabuka sekeiyamsuke. Musa arye sekamsuk yupu ara nyapkine,” Yesus arye bona weik talinanye biti nyabuk.
42018021	Nyabuk ura, bona weik talinanye birye tamubuka nyabuk. “Naio, an nyapmanilam yupu ara, na mitik talak arye kekelamsirye winilamse,” nyabuk.
42018022	Nyabuk ura, Yesus arye anye biti tamubuka nyabuk. “Aning ati ara, ‘Diksukumuk utinye’ tenen, patapkilyop ura, na arye nyapnukin ning, bataklum ning ara, winipnululume. Talyamlum ning dekuka bona utotoa talina kumnye aripminyop ura, Allah arye teleb ning, im deice deipkilye ura binuka dopdopnalame. Bona utotoa talina kumnye akunum aripminyop ura, na yupu kekebuka dobolyanganamlyame,” Yesus arye nyabuk.
42018023	Yesus arye ayupu nyabukop ura, bona weik talinanye urasin yuprobukce, malye kanye bobuka, dei amua langapdongobuk. Anye bira aning-aning weika arye talyamuknye binya arye, ‘Anyapnil ning ara kum winiptinye’ tenen, malye kanye bobuka dei amua langapdongobuk.
42018024	Winibukop ura, Yesus arye anye binyak dipdeyukce ayupu nyabuk. “Allah arye ninye weik lyeplirye sik kanye talima taliplirye nyaplye ura, el amuak bukuka unamak nirya ara, bona weik talin ninye ara ikin uplibuk, kanye imun aryuk kekenyake. Ara, bona weik talin nang arye, sik talinyak ning deice, sik kanye delinyaka atia.” Yesus arye nyabuk.
42018025	Nyabukce, ayupu ton dukdongobuka nyabuk. “Ara, winipmanto yupu nyapnune. Unta basam ara, nong weik basam bukni, weik unta basam ara, ongon butum wilamak yumce fum wekena ara kanam aryuk wektue. Bukni Allah arye ninye lyeplirye sik kanye ap, talima ap, taliplirye nyapdeiplibuk, el mapu wininamak nirya ara, bona weik talin nang ara kanam aryuk kekebuka kum dobolbitinge. Ikin kanye bobuka unyaka deice arye, Allah el mapu ubikirye im deice banamake. ‘Ara, bona weik talin nang arye, sik talinyak ning ati, nun bona ara fia teleb ning ati, mambul ning’ tenen, aning deice sik kanye delinyaka atia,” Yesus arye nyabuk.
42018026	Nyabukop ura, Yesus el yupu kekenmek nang arye, ‘Se,’ tenebuka, Yesus ati asipdeyik. “Aning ati ara, Allah arye yatato ninye lyepnamle do?” nyabuka asipdeyik.
42018027	Asipdeyik ati, Yesus arye tamubuka nyabuk. “Ninye mikip deice arye ninye kum lyepdatinge. Bukni, ninye arye kum winipmanto ning nirya ara, Allah elcuk, kanam arye winilule. Ati Allah arye lyepnamle ninye ara kanam aryuk lyepnamle ati, ikin kum uptue. Aning-aning nirya, Allah el mikip deice aryuk kanam uk winilule. Ikine kum uptue,” Yesus arye nyabuk.
42018028	Nyabuk ura, Peterus arye tamubuka nyabuk. “Naio, an melina ati, nun talyamubu ning nirya batakuburye, an yupu kekebuka dobolyangakinyabe,” nyabuk.
42018029	Nyabuk ura, Yesus arye el wipdeiamuk nang nirya ati nyabuk. “Na dipkoprop nyapsine. Yatanye do, yata kil do? Allah arye sik lyebuka sik kanye talima talibuka, Allah el bisik dobolbana ati, sik min arye talilamice ning batakikirye, na yupu kekebuka, na balye tam dobolyangalamice ninye ara, sikce batakice ning atonun ning yupa weik, atalak noutam uk dolonamake.
42018030	Ara, sik ulamice mutuku ap, sik aik ap, sik weit yapu ap, sik du yapu ap, sik nin yapu ap sik ni yapu ap, sik bidamang mapu ap, anirya bataklamik ning ati ara, atalak noutam uk aning atonun ning, yupa weik dolonamake. Tonda, aminyan yanamle talak ara, kam fia un ning doprobikirye fia kam unamake, nyapsine,” Yesus arye nyabuk.
42018031	Amenyan ara, Yerusalem mutuku binameka ati, yuk nang ara batakukabukce, elce wibuka deiamuk nang, obarye 12 nanguk dobuka yukak biyukce ayupu laka nyabuk. Ara aminyan winipnamik ati, laka nyabuk. “Nun nirya Yerusalem mutuku welebibyop ura, na ara Ninye Mi Koprop Atonunye ati, Allah yupu laka nyalamik nang nabi-nabi nang arye nyalamnik touk winipnamniyake.
42018032	Na yukubuka bobinicop ura, Allah arina ati deiyok nang ap, Musa sekamuk yupu peterena deiyok nang ap arye, ‘Opsululume,’ nyabuka, Yahudi yala kum nang amutuku talina ninye deiyok nang ati aripnamniake. Aripnicop ura, nong bol deice nalibuka lyek-lyek ana ap, si maka tuluna ap, kama nong deice ona ap, winipnikirye, na nong dobuka wanwanun yo deice arye opnamniyake.
42018033	Opnicop ura, dipmanya ani, like winilye sum akunum upnyop ura na Ninye Mi Koprop Atonunye birye tamubuka kam buknamne,” Yesus arye nyabuk.
42018034	Yesus arye nyabuk bukni, el mapu obarye 12 nang ara bita kum kekebik. Ara, Allah arye Yesus nyanmok yupu duknubuka ati, Yesus ayupu nyanmok talak ara, ‘Deiyok ani,’ kum tenebik.
42018035	Yesus arye nyabuk ura, sik nirya amutuku batakuka, bisik mapnin balamika ani, Yeriko mutuku asik dolamik dam, Yesus ap, yuk ninye yupa weik ap, banmek. Banmekani, asing kuamuknye, sik banmek bisik lilun ulamuk. Ulamukce, abisik banmek nang ati, ‘Yo bok talye ton arinamiyak’ tenen, moronmok.
42018036	El aulamukce moronmok talak ara, Yesus ap, banmek nang ara, ninye yupa weik banmeka ati ara, lelim kekebukce, ‘Yata ning ati, banmak do?’ tenebukce, asipdeyuk.
42018037	Asipdeyuk ura, yuk nang arye, “Yesus Nasaret mutukunye yanganmale,” nyabik.
42018038	Nyabik ura, kekebukce weik yupu arye nyanmok. “Yesuso, anda Raja Daud el yala nang arye deipkiknye ati ara, na bico tenebuka melipnilyame,” nyabuka moronmok.
42018039	Nyabuka moronmokani, sik menekuka banmek nang arye, “Moronmalama ara meme,” nyabuka yupu sekik. Yupu sekik bukni, ‘Elce Yesus arye kekepnunil’ tenen, weik arye tonap, ngalukukce ayupu nyanmok. “Anda Daud yala nang arye deipkiknye birye, na ti bico tenebuka melipnilyame,” nyabuka weik arye moronmok.
42018040	Moronmok ura, Yesus banmokani, kekebukop ura, abinuka tikukce, aunmek nang ati, “Anye bira dobuka na dam boyalulume,” nyabuk ura, boyayik. Boyayikop ura, asing kuamuknye biti, ayupu nyabuk.
42018041	“Anda, ‘Yata wiripdeipnutu’ tenen, patapmakil ati, moronmanilam do?” nyabuk. Nyabuk ura, asing kuamuknye birye tamubuka nyabuk. “Naio, na asing arye aning-aning elina ati, ‘Kwetepnutum’ tenen, patanmanil ati moronmakine,” nyabuk.
42018042	Nyabuk ura, Yesus arye anye biti, ayupu nyabuk. “Ance na ti, diba tenepmanilama deice arye, an asing lapdeipkine,” nyabuk.
42018043	Yesus arye ayupu nyabuk ura, atalak aryuk, el asing teleb ubuk ura, aning-aning nirya eibukce, Yesus bisik banmok ati, anye birye aminyan banmokce, “Allah ara fia teleb,” nyabuka Allah si erenmok. Yesus arye anye bira el asing lapdeibuk ati, el ap banmek nang nirya eibikce, sik babye, “Allah el fia teleb”, nyabuka el si erenmek.
42019001	Yesus arye asing kuamuknye lapdeibukce, Yeriko mutuku asik dolamik noutamak banmok.
42019002	Yeriko mutuku banmok talak ara, tonoknye el si ara, Zakeus elce amutuku talyamik nang Roma mutuku nang ati, pajak yo bok bulubuka delina deiyoknye ulamuka ati ara, fia bona weik talinanye ulamuk.
42019003	Yesus yanganmok talak ara, Zakeus kekebukce, ‘Na ton eipnune,’ tenebuk ura, tikuka dipdeyukce, Yesus ap melibuka yanganmek nang ara, ninye weik langdipdanmek ati, kum eipmanto ubuk. El Zakeus ara, fia bumang anyapce, anang deice kum eipmanto ubuk.
42019004	Kum eipmanto ubuk ati, Zakeus minopce menekuka bik-bik abuka biyukce, ‘Yesus eiptinye’ tenen, yo dup welebuka tikukce, Yesus yanuyuk bisik ati dinmok.
42019005	Dinmok talak ara, Yesus banmokani, Zakeus welepmok yo deiyok dam biyukop ura, erebuka yo dup eidipdeyukce, “Zakeus eitikmokak eibuk ura, Zakeus anda adip aryuk kolukuka yalyame. Kolukuka yaminye ura, an ap, na ap an aik mapnamaname,” nyabuk.
42019006	Nyabuk ura, Zakeus kekebukce, adip aryuk kouluka yayukop ura, Yesus ati kanye deibuka, el aik birik.
42019007	Sik bitinye nang neik aik birikop ura, abisik banmek nang nirya eibikce, yuprobik akarye ayupu nyanmek. “Anango, Yesus ap, afia malinye ap, birak ara, yata ati do?” nyanmek.
42019008	‘Anye bira, fia malinye aik binmale’ tenen, nyanmek ura, Yesus ap, Zakeus ap, aik birikop ura, Zakeus arye Yesus ati ayupu nyabuk. “Se naio, na fia malye ulamse ning ara akunum batakne. Winitalak ara, na talinye ning nirya bokuka noutam dopdopnirye, talye bona utotoa talina kum ninye ati arinamne. Tonda, yuk nang yo bok ubula dololamse, atonun kume, tonap tabakuka arinamne. Ati, tonok dopromsinye bira, dum barye aripnamne. Dumbarye dopromsinye bira, takudekin 16 aripnamne. Aning atonun, na ubula dopropse atonun, sik yo bok dololamse nang nirya ati, tabakuka yo bok empat kali arye tamubuka aripnamne.” Zakeus arye Yesus ati nyabuk.
42019009	Nyabukop ura, Yesus arye Zakeus ati nyabuk. “An apu kopropa Abraham arye, Allah yupu kekelamuk touk, arup ara na yupu kekebuka diba tenepmanilama ati ara, arup ara an malye winiminye ning nirya, Allah arye kum danipkilarye, akunum lyepkile.
42019010	Na ara Ninye Mi Koprop Atonunye birye, ‘Allah diba tenena kum nang ati, eibuka lyepnamne’ tenen, na yase. Aning ati ara, arup ara Allah arye an ti akunum lyepkile,” Yesus arye nyabuk.
42019011	Yesus aunmok talak uk, Yerusalem mutuku dam binmoka anya arye, el yupu kekenmek nang nirya arye, Allah aning-aning nirya malye kibuka taliplirye, ‘Israel ninye nun weik ninye deiyoknye upnamsil’ tenen, ‘Talinamle talak adip aryuk upnusile, akunum dam uple,’ tenenmek. Utenenmeka ak bikuk ati, Yesus arye winipmanto yupu ton dukdongobuka nyabuk.
42019012	Tonok talak ara, ninye yala deiyoknye, el amutam tuba ulamuk talak ara, utenebuk. ‘Yuk karin mutuku binyop ura, omutuku ninye arye, ‘Nun raja unamsil’ tenen na ti, ninye deiyoknye una ati, erepdeipnice ura, tamubuka na mutuku yanirye Raja unamne,’ tenebuk. Utenebukce, el fil melin nang nirya ati yukubuk.
42019013	Yukubuka ati yayikop ura, el fil melina nang taku barye nang ati, weik yo bok talen ning taku barye (10) yuk-yuk aribuk. Aribuk ura, sik tonok-tonok arye weik yo bok tonok doprobik. Aweik yo bok taku barye (10) kibuka sik yuk-yuk aribukce, ayupu nyabuk. “Na yuk mutuku binamne talak ara, ayo bok deice arye, fil donamlume,” nyabuk. Nyabukce biyuk.
42019014	Bisik banmok talak ara, el amutam ulamik nang, yuk talya nang arye, ninye wibuka deibik ura aRaja unamuknye biti laka nyalbiyik. “An Raja una ati, erepdeipnukiyak bukni, ‘Anda nun weik ninye deiyoknye Raja unamsilama ara, nun like,’ nyalyanmakiyabe,” nyabik.
42019015	Nyabik ura, bisik yanganmoknye bira, akaren mutuku akunum yayukop ura, amutuku ninye arye anye dobuka weik ninye deiyoknye, Raja una ati, erepdeibik ura Raja kibuk. Raja una ati erepdeibik ura, anye bira el mutuku kopropa tamubuka biyuk. Biyukop ura, el weik yo bok aribinamuk ura, fil dolamik nang ati yukubuk. Ara, na aribinamsise ura, ‘Fil dopluma deice arye, yo bok ton tabakuka deipnamnulume,’ nyamse touk, ‘Upmaniyak do?’ tenen, asipdeyuk.
42019016	Asipdeyuk talak ara, minopce yayuknye birye ayupu nyabuk. “Naio, ance weik yo bok tonok aryamnulum ak, fil dolamsa deice arye, taku barye ton tabakuka deipmakine,” nyabuk.
42019017	Nyabuk ura, aweik ninye deiyoknye birye el fil donanye biti, tamubuka nyabuk. “Anda, fil fia teleb ubuka dopnulume. Mitikanun uk aryamkisibuk, fil merekuka dolamnuluma ati, winitalak ara, weik asik 10 dokcak talibuka weik deiyoknye unamlame,” nyabuk.
42019018	Bitinye anye yayuk ura, aweik deiyoknye birye, atonun asipdeyuk. Asipdeyuk ura bitinye anye birye ayupu nyabuk. “Naio, ance weik yo bok tonok aryamnulum ak, fil dolamsa deice arye, weik yo bok 5 tonap tabakuka deipmakine,” nyabuk.
42019019	Nyabuk ura, aweik ninye deiyoknye birye, afil donanye ati, tamubuka nyabuk. “Aning ati ara, winitalak ara, weik asik 5 dokcak talibuka weik deiyoknye unamlame,” nyabuk.
42019020	Amenyan ara, yuk fil donanye yayukce ayupu nyabuk. “Kume, naio, an weik yo bok tonok aryamnulum touk, tamubuka yana deipkine. Aripnulum ura, adip aryuk ongon butum arye kitibuka moubuka deiamse touk tamubuka tonok ninguk boyakine.
42019021	Winyamsa ara laka nyapnukine. Ara, anda, yu weiknye ati, na ilil upnuk ura, talye moubuka deiamse. Anda moubuka kum deiplum ning bukni, talye lukdanuka dolona uk ulyame. Tonda, ance kum kouamlum ning bukni, anda talya libuka dilyama ati, ‘Na deiyoknye birye wenepnilyak’ tenen, ilil upnuk ati, an yo bok tonok kitibuka tenepce deipse,” nyabuk.
42019022	Afil donanye birye nyabuk ura, aweik deiyoknye birye anyanmuknye biti, tamubuka nyabuk. “Anyapmanilama ati, an nyapmanilam yupu deice arye yupu bokeipnukine. Ance na ti, ‘Elda yunye ulirye, moubuka minop deibuk ning ara, talye lukdanuka dololule. Tonda el minop koubuk ning ara, talye lukdanuka libuka dilule,’ nyanmanilame.
42019023	Aning ara, akunum kel kipnuluma ati, na weik yo bok aryamkisibuk, fil teleb ubuka dona kum arye, ton tabakuka kum deipmanilama ara, yata ati do?” nyabuk.
42019024	Nyabukop ura, el dam tikinmek nang ati, ayupu nyabuk. “Anye bira aripse yo bok, tonok weik yo bok ara, dopropmunce, arup weik yo bok 10 aripmanilanye binyak arilbilulume,” nyabuk.
42019025	Nyabuk ura, ayupu kekenmek nang arye tamubuka nyabik. “Winipnuyap bukni, anyapmasilamnye bira, weik yo bok 10 akunum upmala ati, yata ati do?” nyabuka asipdeyik.
42019026	Asipdeyik ura, aweik ninye deiyoknye birye tamubuka nyabuk. “Na dipkoprop nyapsine. Yata nang do nirya, aning weikanun uplinye bira, Allah arye weika arye tonap ariplibuk fia weik upnamle. Bukni, aning mitikanun uk uplinye bira, Allah arye el mitikanun wamlye ning babye, doproplye ura, talye nong dem unamle.
42019027	Bukni, ‘Anye bira, nun weik ninye deiyoknye Raja kum unamsile,’ tenepnikce, ‘Anye bira, nun like,’ tenelamnik nang ara, na dam boyanumunce, oplopmunyop ura eipnune. Aninye deiyoknye birye el fil don nang ati nyabuk.” Yesus arye nyabuk. Yesus arye awinipmanto yupu nyabuk ura, el ap unmek nang arye kekebik.
42019028	Yesus arye ayupu nyabukop ura, Yeriko mutuku batakuka ‘Yerusalem mutuku binamap’ tenen, Yesus ap, el mapu ap, bisik mapnin balamik.
42019029	Bisik mapranin balamika ani, asik dolamik asik si ara, Betania asik ap, Betfage asik ap mapnin balamika, ani Zaitun mutuku dup welepnuyik talak ara, el mapu bitinye nang ati nyabuk.
42019030	“Ortam mutuku birumunce, asik dolamikcak anyuk birumunye talak ara, keledai basam mitik ning kirikdeipmacak eipdumunye ura, tapu kirikdongomica ara lobuka, el ngang kirikuka boyanururume. Amitik keledai basam ara, ninye bukuka kum balamikirye, anyuk weilamice keledai basam dobuka boyanururume.
42019031	Winirumunya ak, yuk nang eipsikirye, ‘Yata ati wininmarum do?’ nyabuka asipdesicop ura, anggunce tamubuka nyapnamrurume. ‘Nun ni Yesus patapmala ati, bobiname,’ nyapnamrurume,” Yesus arye abitinye nang ati nyabuk.
42019032	Nyabuk ura, asik dolamik noutam birikce, Yesus arye, “Winipnamale, aning eipnamarurume,” nyapmok touk anirya winibuk.
42019033	Mitik keledai basam kirikdeipmeka eprikce, binuka lolorik ura, akeledai basam deiyok nang arye nyabik. “Amitik keledai basam lolonmaruma ara, yata ati do?” nyabuka asipdeyik.
42019034	Asipdeyik ura, sikce “Nun ni kopropa Yesus patapmala atia,” nyaprik. Nyaprika ati, atikmek nang arye mangkau kibukik ura, sikce lobuka bobirik.
42019035	Lobuka bobanmarik ani, Yesus dam bobirik ura, sik nong deice ongon butum kwiribuka keledai basam balye deice yangabuka deibik ura, Yesus adeice bukukop ura bobiyuk.
42019036	Yesus ara, Yerusalem mutuku bisik keledai deice bukuka banmok ura, ton nang ara, ‘Yesus si erepnuyap’ tenen, sik deice ongon butum kwiribuka, Yesus yanibuka yanamokak yangabuka delinmek.
42019037	Yesus bisik banmokani, Zaitun mutuku kolukuka bana ati, bisik bokolanak biyuk talak ara, Yesus ati diba tenebikce melibuka banmek nang nirya ara, Yesus arye ninye winipman kumto fil weik dolamuk ura elilamika ati, kanye deibuka Allah si erenmekce, ‘Yesus ara, nun weik ninye deiyoknye Raja kipnamsil’ tenen, ayupu weik arye nyanmek. Ara, Allah yupu laka nyalamik nang nabi nang minop arye sekamik yupu dobuka nyapra banmekce, weik yupu nyanmek. Nyanmek yupu ara ani.
42019038	“Allah el mikip ap, el si ap deice arye yanmalanye, ninye deiyoknye bira, Allah weik arye meliplibuk, telebuk unamle. Anye bira weik mambulnye binya arye, ‘Im deice ara, Allah ati si erena ap, fia teleb una ap, dirina weik ulina ap, unamle’ tenen, Allah moropmabe,” nyabuka weik arye nyanmek.
42019039	Ayupu nyanmek ura, sik Farisi nang kekebikce, Yesus ati ayupu nyabik. “Ance an ap melibuka yanganmak nang ara ayupu nyanmak ati, weneplyame,” nyabik.
42019040	Nyabik ura, Yesus arye aFarisi nang ati tamubuka nyabuk. “Ayanganmak nang arye tunimabicop ura, talye aupmal keil ara yupu weik arye nyapnamake,” nyabuk.
42019041	Yesus arye ayupu nyabukce, bisik banmokani, Yerusalem mutuku asik dolamik dam biyukop ura, amutuku dipdeyukce, bico ubuk ati, engenmok deice arye ayupu nyabuk.
42019042	“Se, anggun Yerusalem mutuku noutam ululum nango, Allah ap, ninye ap neika una ati, ninye lyebuka teleb updeipmanto ning diba tenebuka kel kipmatumto ura, Allah arye akunum lyepsutubuk, anggunda, kel bikmanto kum nang ululume. Anggunce Allah ati, bataklum ati, Allah arye, ‘Anang kel bikicak’ tenen, adeiyok ning akunum dungnupmasila ati, ninye lyena deiyok ning kel kum bikmalume.
42019043	Anggunda bicoe, aminyan talak ara, anggun olyanamsiak nang arye, anggun asik noutamak doplumce, dana-dana doplum poka ara, apoka buru tam arye, yo ap, keil ap, tuku ap, deipnin yanganmaca ani, poka deice tam uplyop ura, poka kaplibuka aik fum wekikirye opnamsiake. Danatam babye, danatam babye, kalikuka unamaka ati, anggunce yukak kum binmanto ubnaluma ati, anggun olan nang arye oplopnamsiake.
42019044	Anggun opnamsiak talak ara, anggun wisi ninye ap, anggun mapu nirya ap, yan bulbul talibuka tuku deice pouklopsice ura, gisok cobuka kwisi yunga lubuka binamle. Tonda anggun asik dolamlum keil nirya ara, uluplobice ura, yuk-yuk dabindaknamle. Tonok babye, ton nirya fia kum upnamle. Ara ‘Allah arye aninye lyepnamne’ tenen, lo aryamsuk talak ara, kel bikna kumce talya ululuma ati nyapsine,” Yesus arye Yerusalem ninye ati nyabuk.
42019045	Amenyan ara, Yesus arye Yahudi yala nang Allah ati arilbalamikce el si erelamik aik dam biyuk. Tikilbiyukce, Yahudi yala nang, ‘Nun malye unyap ning Allah kum daneipsilirye lyepnamsile’ tenen, kam ning obuka Allah arilamik ning, ining ning dekenmek nang ati, Yesus wabukce yakuka buru tam dopkwetebuk.
42019046	Wininmok talak ara, aunmek nang ati, ayupu nirya peterenmok. Allah arye nyapdeibuk ura, nabi Yesaya arye sekiamuk yupu ara kum tenelulum do? Ayupu ara ani. ‘Allah arye, na aik ati, “Ninye mutuku-mutuku nirya Allah ati moronyak aik atia,” nyanamake, nyabuk.’ Tonda, Yesus arye ayupu nyabuk. “Allah arye nyapdeibuk ura, Yesaya arye, anyapmasin yupu sekamuk bukni, ayupu ton aubuke. ‘Allah arye, na aik bukni, anggunda, ubula nang arye ubula dobuka dungnulamak aik atonun, akunum updeipmalume.’ Nabi Yeremia arye nyamuk yupu dobuka nyapsine,” Yesus arye nyabuk.
42019047	Yesus asum arye deiyok koubukce, dosum nirya ara, Allah ati arilbalamikce el si erelamik aik dam ulamukce, Allah yupu peterelamuk. Peterelamuk bukni, Allah arye, ‘Aning wininamlulume, aning ara kum wininamlulume,’ nyapdeibukba, Musa sekamuk yupu, peterena deiyok nang ap, Allah arina ati, weik deiyok nang ap, yuk talye weik deiyok nang ap arye, Yesus winilamuk ning ati, elilamikce, yu weik ubuk ura, ‘Dan talak arye Yesus ati oploptibye do?’ tenen, yupu sisiklamikce pirildelamik.
42019048	Pirildelamik bukni, atalak ara Yesus nyanmoka, kekenmek ninye nirya arye, el yupu moubuka kekenmekce, Yesus ati, fia kanye deipmeka ati ara, amalye nang arye Yesus opmanto kum ulamik.
42020001	Tonok sum ara, Yahudi yala nang arye Allah ati arilbalamik aik dam Yesus biyukce, peterenmok. Ara ‘Allah ninye weik lyeplirye, sik kanye talima talinamle,’ nyabuka, Allah el laka teleb yupu, peterenmok. Yesus arye peterenmok ura, Yahudi yala nang Allah arina ati sik ninye deiyok nang ap, tonda Allah arye, ‘Aning ara wininamlulume, aning ara kum wininamlulume,’ nyapdeibuk ura, Musa sekamuk yupu peterena deiyok nang ap, tonda Yahudi yala nang sik yupu bokolina deiyok nang wisi nang ap Yesus dam yayikce, ‘Wenepnamap’ tenen, asipdeyik.
42020002	“Yatanye birye yupu deiyok aripkuk ati, aning-aning nirya fil dolyam do? Tonda, yatanye birye weik deiyoknye una ati, erepdeipkuk ura, afil dolyam do?” nyabuka asipdeyik.
42020003	Asipdeyik ura, Yesus arye tamubuka anang ati asipdeyuk. “Na arye anggun ti tonok ning asipdenamsine. Asipdesinyebuk, tamubuka nyapnumunyop ura, na fil donye ning, yupu deiyok aripnuknye bira, ‘El si ara ani,’ nyabuka, laka nyapnusine.
42020004	Yohanes arye ninye mek dongolamuk ning ara, Allah arye nyapdeibuk ura afil dopra ulamuk do? Talya ninye arye nyapdeiamik ati, ninye dobuka mek dongolamuk do? Anggunce na ti laka nyapnululume,” Yesus arye nyabuk.
42020005	Nyabuk ura, aYahudi yala deiyok nang arye, ‘Yata yupu nyapnuyap do?’ tenen, yupu talipdayik. Yupu talipdayikce nyapdayik. “Yohanes mek dongolamuk ning ara, ‘Allah arye nyapdeibuk ura winilamuka,’ nyabibyop ura, Yesus arye nun ti, ‘Aning ati ara, Yohanes nyalamuk yupu ati diba kum tenelamlum ning ara, deiyok yata ati do?’ nyabuka wenepsilyake.
42020006	Bukni, amutuku noutam unyak nang nirya arye, ‘Yohanes ara, dipkoprop Allah yupu lak nyananye nabi ulamuk,’ tenenyaka ati, ‘Ninye arye,’ nyabibyop ura, awekmak nang nirya kekepsikirye, yu uplibuk keil dobukapbikirye nun opsicake.” Nyapdayikce, aYahudi yala deiyok nang arye ilil ubuk.
42020007	Ilil ubuk ati, adeiyok nang arye, ‘Duknubuka laka kum nyapnuyap’ tenen, Yesus ati tamubuka talye yupu nyabik. Sikce nyabik. “Yohanes mek dongolamuknye deiyok ara, yatanye birye aryamukak afil dolamuk do nun walwale,” nyabik.
42020008	Nyabik ura, Yesus arye tamubuka anang ati nyabuk. “Nun walwal nyapmanuluma ati, na fil donye ning deiyok yupu nyapdeipnuknye bira, el si laka kum nyapnamsine,” nyabuk.
42020009	Yesus arye, “Winipmanto yupu ton nyapnusine ati, kekepnuse,” nyabukce, ayupu ton nyabuk. Ara Yahudi yala nang arye Allah ati arilbalamik aik dam Yesus tuba atikmok akarye, abulubuka wekmek nang ati, ayupu nyabuk. Tonok talak ara, anggur duk mouamuka talyamuknye ulamuk. Anggur tapu kouamuk. Aning nirya akunum kintinibuka deibuk ura, ‘Yuk nang arye awa ara tia talibuka fil donamake’ tenen, yuk nang ati aribuk. Aribukce awa deiyoknye bira pera yuk mutuku biyuk. Biyuk talak ara, utenebuk, ‘Kume, na anggur wa akunum li talak akunum uplye ura, anang arye anggur duk teikuka amek kwebuka dekikirye, aning pununa ati, yo bok aripnamniake,’ tenebuk. Utenebukce, awa deiyoknye birye pera yuk mutuku biyuk.
42020010	Biyukce, daulamuka ani, anggur tapu duk ekna talak akunum ubuk ura, anggur tapu duk mek arye dekuka delice ning, ‘Yo bok ara aripnamnak’ tenen, el fil donanye tonok dobuka deibuk ura el anggur tapu duk wa tia dopromik nang dam biyuk. Biyuk ura, awa tuku tia talyamik nang eibikce, anye bira, el nong talibuka weika arye bokuka obik. Obikop ura, anggur tapu duk arina kumcuk, “An ni dam talye nong dem bindoplyam,” nyabuka dopkwetebik.
42020011	Winibikop ura, awa tuku deiyoknye birye, el fil donanye yuknye ton, ‘Anang dam binul’ tenen, dopdeibukce, “Bilyame,” nyabuk ura biyuk. Anang dam biyukop ura, anang arye anye babye, weik wenebikce, bokuka obik ura, anggur tapu duk arina kumce el nong demuk dopkwetebik.
42020012	Winibik ura, awa tuku deiyoknye birye, winilinye ton dopdeibuk ura, anye babye, atonun bokuka opnin balamikani, awa poka buru tam dopkwetebik.
42020013	Winilamikani, sirya talak ara, awa tuku deiyoknye birye utenebuk. ‘Se, na yata wiripnamne do? Na mi kopropa fia kanye dipsirye, bico tenebuka kanye talima arinunye bira, dopkwetepnibuk, anang arye na mi ara kibuka si erepnamak,’ tenebukce dopkwetebuk.
42020014	Dopkwetebuk ura, awa tuku tia talye fil dolamik nang dam yanganmokak, eibikce nyabik. “Awa tuku deiyoknye bira diplye ura, el punupnamlanye bira, ayanmal atia. Aning ati ara, nunce el opnamabe. Obibyop ura, awa tuku nun bidamang kipdopnamabe,” nyabik.
42020015	Utenebika ati, nyabikop ura, anye bira obikce, el nong ara awa poka domikak buru tam donokik.
42020016	Winilamika ati, anggur tapu duk wa tuku deiyoknye birye, el wa dam tamubuka yanamle talak ara, el wa tia talibik nang ati, yata wiripnamle do, kume. Aminyan yanamle talak ara, awa tuku tia talyamice nang oploplirye, awa tuku dobuka yuk nang ati arepnamle. Yesus arye sik Allah arina ati deiyok nang ap, Musa sekamuk yupu peterena deiyok nang ap, sik awekmek nang nirya ap ati, adomon yupu nyabuk. Yesus arye ayupu nyanmoka ati, ayupu kekenmek nang arye, utenebik. ‘Se, anyapsil ning ara, talye ati kume. Ara, nun Yahudi ninye batakuka, Allah yupu dobuka Yahudi yala kum ninye ucak peterepra balibuk, diba tenebice ura, Allah arye sik ti el mapu kipdeipnamle,’ tenebik. Utenebikce ayupu nyabik. “Se, ‘Allah arye anyapmasilye touk winipsilyak’ tenen, malye kanye bobape. Aning ara, kume,” nyabik.
42020017	Nyabik ura, Yesus arye tamubuka anyanmek nang dipdeyukce, ayupu tonap nyabuk. “Daud arye sekamuk buku noutamak sekamukak nyapnusin yupu ara, deiyok kum tenepmalumce nyanmanulum do? Daud arye domon yupu deice sekamuk yupu ara ani.” Keil aik dolamik nang arye, ‘Akeil ara malye keil’ tenen, batakik keil ara, abilinga dukulongonak delilamak keil, fia mambul ning ara, akunum uple. “Ara, Daud arye sekamuk yupu akunum nyapsine,” Yesus arye Yahudi yala deiyok nang awekmeka ati nyabuk.
42020018	Nyabukce, adomon yupu tonap, dukdongobuka nyabuk. “Aning ati ara, na dipkoprop nyapsine. Yatanye do, anyapmasin keil deice sakuka poulyanamlanye bira, el nonge ap, taruk ap, yan ap, tonok-tonok sekuka yukak poulbinamle. Bukni, anyapmasin keil arye el nong deice sakuka teiklinye bira, el nong bol ton fia kum upnamle. But-buta atonun uplopnamle.” Yesus arye aYahudi yala deiyok nang ati nyabuk.
42020019	Yesus nyabuk ura, Allah arina ati deiyok nang ap, Musa sekamuk yupu peterena deiyok nang ap, sik nirya arye utenebik. ‘E, Yesus arye domon yupu deice anyapmasela ara, nun wana ati nyapmasile,’ tenebikce yu ubuk. Yu ubuk ati, ‘Yesus ara, yata wiribuka tapu kouptibirye, optibye do?’ tenen, yu weik ubuka ura, tenenmek. Utenenmek bukni, yuk nang arye Yesus ati, kanye deiamika ati, ilil ubuk ura batakik.
42020020	Ara yuk talak ara, Yahudi yala deiyok nang arye, ‘Yesus el yupu nyaptu deice arye malye uptue’ tenen, sikce yuk nang wibuka deibikce, ‘Yesus yupu kekebikirye, nun yanuka nyapnamsiyak’ tenen, ayupu maka meilbana ati dopkwetebik. Ara, ‘Yesus malye yupu nyaptu deice arye, tapu koubuka Gubernur dam bobibye ura, elce wenebuka opnamle,’ tenebika ati, anang maka meilbana ati, Yesus dam dobuka deibik.
42020021	Dopkwetebik ura, adilban nang arye, Yesus dam biyikce, tenebuka ati, ‘Yesus talye asipdenuyapbuk, malye yupu nyaptue’ tenen, Yesus ati ayupu asipdeyik. “Anda peterenanye ulyamce, yupu diksukumuk nyalyame. Tonda, an peteremenye talak ara, peterepminye ati kekebikirye, ‘Derepnuniyak do, kanye deipnuniyak do?’ kum tenelyame. An peteremenye talak ara, ‘Anang ara ninye deiyok nang do? Anang ara sisinanye do?’ tenena kum arye, Allah yupu deice arye, ‘Wininamlulume,’ nyasilye touk, diksukumuk peterelyame. Aning ati ara, an ti asipdenukiyabe.
42020022	Nun weik ninye deiyoknye bira, Kaisar arye, ‘Pemerintah ati, pajak yo bok arinamlume,’ nyasilya ara, arina teleb do, kum do? Apajak yo bok ara pemerintah ati arinamap do, bataknamap do?” nyabuka talye asipdeyik.
42020023	Anang talye tenepce arye asipdeyikop ura, Yesus arye anang sik kanye talima noutam duknubuka nyapmek ning bikukce ayupu nyabuk.
42020024	“Anggun keil uang el si denarius dobuka aripnumunye ura, dipdenune,” nyabuk. Nyabuk ura, sikce akeil uang dobuka aribikop ura, Yesus arye asipdeyuk. “Anggun dipdelulume. Akeil uang deice el ninye urasin atonun ning ap, el yupu ap puturubuka deibik ning ara, yatanye urasin ap, sekna ap upmal do? Tonda, ninye si sekuka deibik ning ara, yatanye si do?” nyabuka Yesus arye asipdeyuk.
42020025	Asipdeyuk ura, sikce tamubuka, “Ara Kaisar el ning,” nyabik. Nyabik ura, Yesus arye anang ati nyabuk. “Aning ara, Kaisar el ning ati, adip aryuk Kaisar ati arinamlume. Ton, Allah el ning ara, adip aryuk Allah ati arinamlume. Aning atonun ton, Kaisar arye, ‘Wininamlulume,’ nyasulul yupu babye, Allah arye, ‘Wininamlulume,’ nyasulul yupu babye, aning uk wininamlume. ‘Ton batakuka, ton ning kekepmunce, talibuka wininamlume, nyapnusil do?’ tenena, meme.” Yesus arye nyabuk.
42020026	Yesus ayupu nyabuk deice arye, Farisi nang arye dopkwetebik ura, tenebuka nyabik nang ara, ‘El yupu nyaptu deice arye malye winiptue,’ tenepmek bukni, aninye wekuka kekenmek dam ara, teleb arye nyapmasila ati, ‘Malye yupu kum nyapmanto kiple,’ tenebikce, “Se” nyabuka ngalukik. Ngalukikce, tunimabik.
42020027	Yuk talak ara, Saduki nang arye, Yesus dam asilyayik. Sikce, ‘Ninye dibice ura tuba tamubuka kam kum bunamak,’ tenelamik ning ati ara, sikda, ‘Yesus arye malye yupu nyaptue’ tenen, tenebuka arye yanuka asipdeyik.
42020028	“Musa sekamsuk yupu ara ani. ‘Tonoknye birye kil dopmalye bukni, anye bira diplyop ura, akil mi delina kumop ura, anye bira el weit koprop arye, el yok pununa ati, el du koprop kil youwak daklirye mapu deipnamdak,’ nyabuka Musa arye sekeiyamsuke. Nyabuka sekamsuk ati, winipmanto ning asipdenukiyabe,” nyabik.
42020029	Tonok talak ara, sik weitcapu silip tek barye nang ulamik. Sik du koprop minopce kil domuk bukni, mi delina kumce dibuk.
42020030	Minye dibukop ura, akil yuwak el weit bitinanye birye yuwak dakuk. Dakukce dobuka daulamuk ani, el babye, mi delina kumce dibuk.
42020031	Atonun ton winilinye babye, akil yuwak dakuk bukni, mi delina kumce dibuk. Daupnin balamikani, aweitcapu silip tek barye nang nirya arye, atonok kil uk tonok-tonok arye dopra balamikani, mi delina kumce diprongobik.
42020032	Sirya ara, akil babye, dibuk.
42020033	Ati, aminyan ara, Allah arye ninye nirya kam bukeipnamle talak ara, atek barye nang nirya arye akil uk dolamika ati ara, im deice arye, yatanye birye, “Na kil,” nyabuka dopropnamle do? Nyabikce, sik Saduki nang arye tenebuka Yesus ati asipdeyik. Saduki nang arye tenebuka Yesus ati talya asipdeyik.
42020034	Ayupu talye asipdeyikop ura, Yesus arye tamubuka nyabuk. “Winitalak ululum ninye nirya ara, kil ap, sal ap doldalulume.
42020035	Ura, Allah arye, ‘Anang ara teleb nang,’ teneplirye, im deice bobinamle nang ara, aning atonun kum wininamake. Allah arye ninye nirya kam bukeipnamle talak ara, kil ap, sal ap kum dopdanamake.
42020036	Allah el im deice fil don nang, malaikat, dipna kumce im deice fia kam unyak touk, im deice bobinamle ninye nirya ara, fia kum dipnamake. Fia kam unamake. Allah arye aninye nirya im deice bobinamla ati ara, el mapu koprop unyake,” Yesus arye nyabuk. Yesus ayupu nyabukop ura, yupu tonap nyabuk.
42020037	Winira, ‘Diamikce ninye kam kum buknamake,’ tenemunya ara, laka nyapnusine. Musa sekamuk yupu noutam ara, kirikna taica ning kan-kan uku buk dinmokce, Allah arye Musa ati nyabuk yupu deice arye kel bikilulume. Musa arye, Allah ati ayupu nyamuk. “Abraham ap, Isak ap, Yakup ap arye, Allah el si erenyake. (Keluaran 3:6) Erenyak ura, Allah arye akekelule,” nyabuk ara nun kele. Musa arye ayupu nyabuk talak ara, Abraham ap, Isak ap, Yakup ap, sik nong akunum diamik. Dibikce ninye arye Allah si kum erepting bukni, Musa arye, “Awinilye nang, Allah si erenyake,” nyabuk. Ayupu nyabuka deice arye, awinilye nang ara sik kanya im deice tuba kam unyak ning ara, bikinyabe.
42020038	“Allah arye diplamak ninye kum talilule. Kam unyak ninye uk talilule. Allah elda, sik nong diplamak ninye babye, sik nong kam unyak ninye babye, sik kanye kam tuba unyakba dilule. Ati, Allah el kanye ara, ‘Sik nirya kam unyak ninye atonun unyake,’ tenelule. Aning ati ara, anggunda ‘Diamikce ninye tuba tamubuka kam kum buknamake,’ tenemunya ara, anggun fia malye tenelulume. Walwal arye tenelulume.” Yesus arye Saduki yala nang ati nyabuk.
42020039	Nyabukop ura, Musa sekamuk yupu peterena deiyok nang kan-kan, ton nang arye, nyabik. “Nai guruo, ance teleb ubuka nyanmasilame,” nyabik.
42020040	Yesus arye ayupu nyabuka ati, sik yuk nang nirya arye ilil ubuk ura, tonok tonap kum asipdeyik.
42020041	Yesus ayupu nyabuk talak ara, el yupu kekenmekce, aunmek nang ati ayupu tonap nyabuk. “Musa sekamuk yupu peterena deiyok nang arye, ayupu peterenyake. Ara, ‘Ninye weik lyeplirye sik kanye talipnamlanye, ara Mesias bira, nun apu koprop Daud, el mi uk ulule,’ nyabuka peterenyaka ara, deiyok ara yata ati do?
42020042	Allah El Dib Kanye Daud el kanye talima ak talibuka deice arye, Daud elcuk ayupu sekamuk. Ara Mesias yanamuknye ati, Mazmur sekamuk yupu noutam arye ayupu sekamuk. Ayupu ara, nyapnusine.” ‘Allah arye na ni koprop Mesiasnye ati nyabuk. Nun bitinye nang arye ninye nirya talibuka unamnama ati, na sirik taruk tam bunamlyame.
42020043	Abukaminya ani, aminyan ara, an yupu yanikinyak ninye ara, na arye dobuka an amutam deipnye ura, an talinamlyame. An yan baribuka delin ning deice yan baribuka deiliminye touk, an yupu kum kekekinyak ninye ara, an amutam deipnye ura, ance anang ati bisibuka anang talinamlyame. Anang nirya ara an amutamuk unamake.’ “Daud arye sekamuk yupu dobuka nyapmasine,” Yesus arye nyabuk. Nyabukop ura, ayupu tonap nyabuk.
42020044	“Daud ayupu nyabuka deice arye, Ninye Lyena Deiyoknye, Mesias yanamuknye ati, ‘Na ni koprop,’ nyabuk. ‘Na ni koprop,’ nyabuka ati, Ninye Lyena Deiyoknye, Mesias ara, Daud el yalanye deibuk bukni, Daud el mi koproba uk kum uptue.”
42020045	Yesus arye awekmek nang nirya ati nyabuk. Weika arye abulubuka wekmek nang nirya, Yesus arye ayupu nyanmok ura, kekenmek talak ara, Yesus arye wipreibuk ura el yupu kekebuka el melibuka dobolbalamik nang ati nyabuk.
42020046	Allah arye, ‘Aning ara wininamlulume, aning ara kum wininamlulume,’ nyapdeibuk ura, Musa arye sekamuk yupu mem yupu peterena deiyok nang, sik wininyak ning ati, ‘Sik malye wininyak ning arye nun malye updeipsilyak’ tenen, moubuka unamlume. Sik malye wininyak ning nyapnusine. Sikda, ‘Sisinanye tenepnamsiyak’ tenen, deice tam ongoce ongon butum ara, cang weik ning ongobikirye, bakce talak ara luluklamle. Sik awininyaka deiyok ara, ‘Yuk nang eipsikirye sikda weik nang adano tenepnamsiak’ tenen, wininyake. Tonda, ninye bona dekna ati, yupa weika arye bulubuka wekelamak noutamak arye, ‘Babyebuk, kipsikirye, teleb nyapsicop ura, yuk nang arye, anang ara weik nang yanmasiake’ tenen, kil-kil kanye bobuka tenenyake. Tonda, Allah yupu peterena aik fum, ninye sik urasin nirya din tam uk bukibyeba eipdisikirye, ‘Anang ara, weik nang tenepnamsiak’ tenen, weik nang bulamicak uk, bulbanyake. Tonda, weik yuna talak nirya ara, weik nang bulamicak uk, ‘Weik nang tenepnamsiyak’ tenen, fia patapliba bulbanyake.
42020047	“Ton wininyak ning ara ani. Sikce talye bona utoto kum kilapu, youwak kilapu ati, nyanyake. ‘Anggunda, anggun talilulum ning nirya, noutam arye bokuka, Allah si erena ati arinamsulume,’ nyaltakanyak bukni, youwak kilapu arye sik ning aribicop ura, anang arye sikce sik bidamang ati bokuka, weik arye dolonyake. Tonda, yuk nang arye, ‘Anang ara, Allah morona weik kel nang, nyapnamsiyak’ tenen, Allah moroce ning ara, yupu cang arye moronyake. Awinice ning nirya ati ara, Allah arye awininyak nang atonun nang nirya ati, fia weik arye wabuka opnamle.” Yesus arye el mapu obarye 12 nang ati ayupu nyabuk.
42021001	Yahudi yala nang, sik Allah ati arilbalamik aik fumbisik, Allah arina ati, ‘Yo bok dongopnamak’ tenen, marikna atonun ning moubuka deiamik. Ayo bok dongolyanmek marikna dam, Yesus ap, el mapu ap bukmekce, ayo bok dongolyanmek nang ati, sik wininmek ning urasin dinmek. Sik atenebuka bukmek talak ara, bona weik talin nang arye dekna weik yo bok dongolyanganmek ura, Yesus arye dinmok.
42021002	Tonda, youwak ulamuk kil, fia bona utotoa talina kum kil tonok ara, elce keil uang bitinye, dekna fia mitik ning, yangupdongobuk ura, Yesus arye eibuk.
42021003	Dongobukop ura, Yesus arye el mapu mening dam abukmek nang ati, nyabuk. “Anggun dipdelulume. Na dipkoprop yupu nyapsine. Bona weik talin nang nirya arye, yo bok weik dongolyanmak bukni, weik yo bok dongopmaka ara, Allah el kanye ara nirya tabakuka nukuna ara mitik uk uple. Bukni, ayouwak ulirye bona utotoa talina kum kil, el dongopmau ara, keil uang dekna mitik ning bukni, Allah el kanye ara, dekna fia weik atonun deiple.
42021004	Sik bona weik talin nang arye, sik aning-aning weike talibik noutam arye, ‘Na’ tenen, weik aupmalibuk, weik yo bok dongopmak bukni, ayouwak kil ara, fia bona utotoa talina kum kil ati ara, el talibuk ning nirya anyuk akunum dongopmaue.” Yesus arye el mapu ati nyabuk.
42021005	Yesus arye ayupu akunum nyabukop ura, el mapu ap, Allah arilbalamik aik fumbisik unmek talak ara, el mapu arye anyaik domikak dipdeyikce, ayupu nyabik. “Naio, dipdelyame. Anyaik, weik pala cang urasin teleb keil arye domik. Tonda, Allah si erena ati arilamik ura, anyaik fum dobuka delilamik aik kweirya ara, urasin fia telebe. Anyaik-anyaik nirya domik ning ara, urasin fia telebe,” nyabik.
42021006	Nyabik bukni, Yesus arye el mapu nirya ati tamubuka nyabuk. “Weik aik dobikak nirya dipdelulume. Weik cang keil pala arye deibuka welebikce, dobik keil nirya ara, aminyan ara uluplobice ura, keil deice tonok ning babye, kum bataknamake. Anirya uluplopnamake,” nyabuk.
42021007	Nyabukop ura, sik nirya arye Yesus ati asipdeyik. “Naio nyapsilyame. Anyaik, ara dan talak arye daklopnamak do? Yata ning winiptu deice arye, ‘Anyaik daklopnamaka ati, dam uple,’ tenen, biktibye do?” nyabuka asipdeyik.
42021008	Asipdeyik ura, Yesus arye ayupu tamubuka nyabuk. Ninye weika arye, “Yesus el si deice arye yanganyabe,” nyabikirye, “Mesias yanamle nyalamiknye bira, na uka. Tonda sirya talak ara akunum dam uple,” nyanamak deice arye, ninye weik atilila yupu kekebuka, diba tenenamake. Atilila nang nyanamsiak deice arye, ninye weik sik kanye talima nirya leibuka, yuk tam dobanamsiak ati, na mapu anggun kanye talima moubuka unamlulume. Atilila yupu nyanamak nang ara, sik yupu kekebuka, sik tam kum kilonamlulume.
42021009	Tonda aminyan talak ninye arye, “Ton tam nang ap, ton tam nang ap oldanmake,” nyabuka nyanamaka ap, “Nun mutuku talisinyak nang ‘Obuka daknamap’ tenen, oldanmake,” nyanamaka ap, yanuka nyabikiba, kekepmunyop ura, ilil kum unamsulule. Allah arye, ‘Atonun ning wininamle,’ akunum teneamuk ati, wininamle bukni, ‘Sirya talak sirya dakna ning ara, kabula,’ tenenamlulume.
42021010	Sirya talak noutamak ara, ton wininamle ning ara, weik ninye deiyoknye, Raja nang arye talinyak mutuku nang arye, ton mutuku nang ati, binuka oldanamake. Tonda, ton yala nang arye, ton yuk yala nang ati, oldanamake.
42021011	Winildanmace talak ara, mutuku yuk-yuk weika arye lulukunamle. Tonda, wa wibuka kouamice ning nong kum uplyop ura, din fia patana dem unamle. Tonda, mutuku-mutuku nirya yuk-yuk ninye uk weikto uk dilamlye ura, ninye weik dipnamake. Tonda, im deice upnamle ning eibikirye, ilil fia weik unamle ning ap, ‘Sirya talak akunum uple’ tenen, biknamaka ati, Allah arye pitin-pitin kilin ning im deice deipnamle ap, weik upnamle.
42021012	Aning ati ara, aning-aning winipnamle ning ara, moubuka bikmunce, tenenamlulume. Bukni, anyapmasin ning nirya min kum wi nyaplye talak ara, anggunda, ‘Yupu talina deiyok nang arye wenebuka opnamak’ tenen, tapu koubuka arilbanamsiyake. Ara, na ti diba tenepluma ati, anggun nong deice ikin ning weik delinamsiake. Tonda, ‘Anang arye wenebuka opnamak’ tenen, Allah yupu peterena aik noutamak ap, talye wenena aik fumbisik ap, bobanamsiake. Na ti diba teneamnumunya ati, ‘Anang arye opnamak’ tenen, weik ninye deiyok nang, Raja nang ap, Gubernur nang ap, sik dam bobanamsiake.
42021013	Anang dam bobisikce talak nirya ara, na arye ninye lyenun yupu, sik anang kekena ati, na si sisibuka laka nyanamlulume.
42021014	Sikce aweik nang dam bobanamsiak bukni, winitalak ara, tenebuka kintinipnululume. Wenen nang dam bobinamsiak talak ara, sikce opnamsiaka ati, ‘Yata yupu nyaptibye deice arye yupu sektibye do?’ tenen, teniltona meme. Awininamle ning ati ilil una meme.
42021015	Sik wenepnamsiak talak ara, na arye weik kel yupu anggun kanye talima ak aripsinye ura, nyanamlum yupu ara, anang arye bisibuka yanipmanto kum winipnamsiake.
42021016	Anggun ni yapu koprop ap, anggun nin yapu koprop ap, anggun weitcapu koprop ap, anggun kayapu nang koprop ap arye, anggun diba tenenululum ning ati, ‘Ninye deiyok nang arye opnamak’ tenen tomobobinamsiake. ‘Opnamak’ tenen, tomobuka bobinamsiyake. Yukubuka bobasice ura, ton nang ara, adip aryuk oplopnamsiake, ton nang ara talye bataknamsiake.
42021017	Na ti diba tenenice nang nirya ara, ‘Anang ara, Yesus el mapu unyaka ati ara, nun like,’ tenebuka bataknamsiake.
42021018	Winipnamsiak bukni, Allah arye moubuka disulula anye arye, anggun gisok potong tonok babye, ton kum winipnamsile.
42021019	Anggun ilil una kum aryuk, talye tunimabuka upmunyop ura, Allah arye lyepnamsile. Ara, anggun nong uk ara opsitinge bukni, Allah arye kam una deiyok ning akunum aripsilyop ura, anggun sambala uk fia kum dipnamle. Fia kam uk unamle.
42021020	Aning ati ara, sik yin talin nang fia weika arye, Yerusalem mutuku dana-dana tam nirya warikukapsikirye, kintinipsikibuk eipmunyop ura, ‘Yerusalem mutuku ulul ning ulubukapsikirye, sung-sunga kibuka opnamsiak talak ara, akunum dam uple,’ tenenamlulume.
42021021	Aning uplye talak ara, anggun Yudea tam unamlum nang ara, Yudea batakuka, adip aryuk bik-bik abuka yo kan-kan mutuku duknul bindaknamlume. Anggun Yerusalem asik noutam unamlum nang ara, asik kopropa batakuka, buru tam sakuka dungnul binamlume. Anggun buru tam ulamlum nang ara, tamubuka asik noutam yangana meme.
42021022	Aning ara talya ati kum nyapsine. Deiyok ara ani, aning winipnamle talak ara, Allah yupu laka nyalamik nang arye, “Allah arye ninye nirya wenebuka opnamle,” nyalilamik touk upnulye talak ati nyapsine.
42021023	Yesus arye nyabukce, ayupu ton dukdongobuka nyabuk. Mi bomice kilapu ap, mi moum dinilamice kilapu ap, akilapu ara adip aryuk bik-bik abuka kum binmanto ati, fia ikin unamle. Amutuku noutamak unamak ninye nirya ati, ara Allah el yu weik upliba weneplirye dereplye ura, Allah arye, fia weik arye kanye imun kipdeiplye ura kanye imun asa unamle.
42021024	Amutuku yanuka obisipnamak nang arye, Yahudi yala ninye weik parang ya arye olonamake. Ton nang ara tapu koubukabikirye, yuk karen mutuku bobikirye fil dinamake. Yerusalem asik dokcak nirya ara, Yahudi yala kum ninye arye, ‘Amutuku ara mambul ak,’ tenena kum aryuk, talye yan yanibuka unamake. Winibuka daulamice ura, Yahudi yala kum ninye weik ninye deiyok nang kibikirye, mutuku-mutuku nirya fia talinamake. Allah arye teneamuk talak uk wininamake.
42021025	Im deice tam ulul ning ara, kiting ap, kurya ap, wala ap deice arye, weik mambul ning laka nyana ati winipnamle. Laut mekwen nirya ara, mekwen weik arye lonting-lonting ablirye, mekwen mikip weik arye langdibuka weleplirye, weik lelim nyaplyop ura, tukwak mutuku ninye mutuku sirya im sirya nirya arye, ‘Mekwen dipsilyak’ tenen, weik kanye imun uplibuk, ‘Yata wiripnamap do?’ tenen, fia teniltona uk unamake.
42021026	Im deice tam ulul ning nirya ara, lonting-lonting anamle ati ara, ninye mutuku sirya im sirya nirya, ‘Yata winipnamsil do’ tenen, ilil fia weik uplibuk, gisok biri-biri ablirye dipmanto unamake.
42021027	Aning nirya winiplyop ura, na ara Ninye Mi Koprop Atonunye birye, na mikip weik ap, dirina weik ap arye, dua kan-kan yanganyeak eipnamniake.
42021028	Anyapmasin ning nirya deiyok koubuka winilye talak ara, anggun tikukapmunce, ‘Nun ni, nun Lyena Deiyoknye yanusil’ tenen, kanye etek-etek nyapsilye ura, erebuka dinamlulume. Ara, ‘Allah arye lyepnamsil talak akunum uple,’ tenepnamluma ati, nyapne. Yesus arye nyabuk.
42021029	Yesus arye ayupu nyabukop ura, adomon yupu tonap nyabuk.
42021030	Anggun nirya kele, benalye yo kita omlya ani, kulupnulya ati, telil ongoplyop ura, ara ‘Dou mapnamla atia,’ tenelulume. Tonda, ‘Pou upmala anye arye, dou mapnamle’ tenen, nyalulume.
42021031	Aning dimunce, ‘Dou mapnamale’ tenen, bikililaluma atonun, anyapmasin ning eipmunyop ura, ‘Sirya dakne talak dam uple,’ tenepnamlulume. Ara, Allah arye aning-aning nirya ap, ninye mutuku-mutuku nirya ap, taliplirye, Weik Ninye Deiyoknye unamle talak, ‘Akunum deiyok kuple’ tenen, biknamlulume.
42021032	Na dipkoprop nyapsine. Anyapmasin ning deiyok uplye talak eipnamak ninye ara, sik nirya min kum dipmace talak ara, anyapmasin ning sirya dakne talak babye, dipkoprop eipnamake.
42021033	Im deice tam ulul ning nirya ap, tuku ak tam ulul ning nirya ap ara, kum danamle bukni, na nyasinye yupu nirya ara, tonok babye, ton kum kum danamle. Fia aupnamle, na nyanye touk dipkoprop upnamle.
42021034	Aning ati ara, anggun kanye moubuka unamlulume. Malye-malye winina ap, talye kanye bobuka urdemuk una ap, kanye wangan mek talye dina ap, ura, ‘Nun aik, nun ongon butum, nun dina ap, yata wiripnuyap do?’ tenen, teniltona ap deice arye, anggun kanye talima tenena ning ara, ikin weik upsilirye, mitang yuksilye ura, na fil dopmanto kum ululum ati, kanye fia moubuka unamlulume. Winipmanto ara, kabang bisik balamlya ak wena wemikce ura, kabang talye mangkau arye balye ura, youlamla atouk, na yanamne sum mangkau kanye bopmamunye talak winipsilyak ati, kanye fia moubuka unamlulume.
42021035	Tuku ak mutuku-mutuku nirya unyak ninye ara, anyapmasin ning dipkoprop akunum winipnamle ati, anggun kanye moupdoplulume nyapsine.
42021036	Aning ati ara, fia moubuka kalekuka dimunce, unamlulume. Tonda, ninye nirya ati, upnamle ning upsiliba, ‘Allah batakuka malye winibibyak’ tenen, Allah morona uk unamlulume. Tonda, ‘Ikin weik upsilyak’ tenen, Allah morona uk unamlulume. Ton ikin ning ara, Ninye Mi Koprop Atonunye birye, ninye nirya weneplirye yupu bokipnamla talak ara, ‘El dam bibirye, alye kum daknamap’ tenen, Allah morona uk unamlulume. Yesus arye el mapu ati nyabuk.
42021037	Atalak ara, Yesus arye asum-asum nirya, Yahudi yala nang sik Allah ati arilbalamik aik fum peterenman ak, einipne ura, Zaitun mutuku dup welebuka malbalamuk.
42021038	Mapmana bereknop ura asum-asum berentam talak nirya ara ninye nirya arye, ‘Yesus yupu kekepnuyap’ tenen, Allah arilbalamik aik wekelyanop ura peterelamuk.
42022001	Yahudi yala nang Kaplina ati Kwalina sum, el si ara Paskah sum ap, Nena Kum Roti ati Kwalin sum ap, dam ubuk.
42022002	Yahudi yala nang Allah ati arina deiyok nang ap, Musa sekamuk yupu dobuka peterena deiyok nang ap, anang nirye arye, ‘Yesus optibye,’ tenenmek bukni, weik kwalin sum dam ubuk ura, ninye weik akunum bulupmek ati ara, ‘Sik anang arye eipsicak’ tenen, ilil ubuk. Ara, ‘Yesus obibipye ura, yuk nang arye wapsicak’ tenen, ilil ubuk. Ilil ubuka ati ara, yuk nang bikina kum ati, ‘Yesus yata wiribibya deice arye duknubuka opnamap do?’ tenenmek.
42022003	Ura Yesus wibuka deiamuk nang kan-kan ak bukni, tonoknye el si ara Yudas Iskariot, Isa Mutuku Dongonye arye el kanye talima fum tam wekuk.
42022004	Wekuka nyapdeibuk ura Yudas arye, ‘Anang arye Yesus olyanamak’ tenen, Allah arina ati deiyok nang ap, Yahudi yala nang arye Allah ati arilbalamik aik kaliklamik nang, sik deiyok nang ap, anang sik dam ninye yukulbiyuk. Ara, ‘Sikce Yesus el ona ati, na arye yata wiribuka Yesus dobuka sik ti ariptinye do?’ tenen yupu sisikinmek.
42022005	Nyalbiyukop ura, sik anang arye kanye deibikce, fin-fin ubuk ati, “Winipsiminyop ura, yo bok weik arye aripnamkiabe,” nyabik.
42022006	Nyabik ura, Yudas arye, ‘Winipnamne,’ tenebukce, “Yo,” nyabuka ati, ‘Yata teleb lo uplye talak arye, yuk nang arye kum dinmanice talak aryuk, Yesus dobuka anang areptinye do?’ tenelamukce, dina uk ulamuk.
42022007	Sik Yahudi yala nang arye Nena Kum Roti deiyok koubuka kwalina sum ara, sik apu yapu Mesir mutuku batakuka binuyik talak ara, domba basam obuka buplan kup-kup tam dana-dana ining likibik ning ati, ‘Tuba tenepnamap’ tenen, asum arye domba basam tonok obuka Allah ati arilamik. Adomba basam el si ara Kaplina Domba nyalamik.
42022008	Winilamika ati, Nena Kum Roti deiyok koubuka kwalina sum deice arye, Yesus el mapu bitinye nang, Yohanes ap, Peterus ap ati, ayupu nyabuk. “Kaplina ati Kwalina nun nirya neika dipnamap ati, kintinilbisururume,” nyabuk.
42022009	Nyabuk ura, sik bitinye arye Yesus ati asipderik. “Anda, Kaplina ati Kwalina ati kwalina ning dipnalam ning ara, dan aik kintinilbinunam do?” nyabuka asipderik.
42022010	Asipderik ura, Yesus arye el mapu bitinye nang ati, ayupu nyabuk. Anggun Yerusalem asik dolamicak noutamak birumunye talak, ninye tonok mekwena weik makau takunya deice deibuka bobalibuk eibuka eibdanarurume. Eipdamunyop ura, el aminyan tam birumunce, el weknulye aik wekuka, anyaik deiyoknye ati asipdenururume.
42022011	“Nun Peterena deiyoknye birye asipdenmakile. ‘Na ap, na mapu ap, Kaplina Kwalina ati, kwalin ning dipnamap ati, an ninye asik nang wekce aik ara dan do?’ nyabuka asipdenamrurume.”
42022012	Asipderumunye ura, anye birye el ninye asik nang bun aik laka nyapnamsile. Anyaik, deice, pala lilibuka dobik aik deice alip aik ara, nun unamap ap, din ning dipnamapak ap, kintinipdeipmace ning ara, anggunce eipnamrurume. Anyaik fum nun Kaplina ati Kwalina dipnamap ning ara, kintinipnamrurume. Yesus arye el mapu bitinye nang ati nyabuk.
42022013	Nyabuk ura, abitinye nang arye Yerusalem mutuku birikce, Yesus nyapdeipmok ning atonun ubuk ati, eiprikop ura, Kaplina ati Kwalina ati dipnamek ning kintinibuka deiprik.
42022014	Awinin marik ura, sik din dipnamek kiting akunum ubuk ati Yesus ap, elce wibuka deibuk mapu, sik taku barye 10 Rasul nang ap, Yerusalem mutuku yayik. Yayikce, sik din ning kintinibuka deipmekak, alip aik bukuka, din dinmek talak ara, Yesus arye el mapu 12 nang ati, ayupu nyabuk.
42022015	“Na kanye imun min kum upmanilye talak, na ap, anggun ap neika, Kaplina ati Kwalina dina ati fia patalamnuk.
42022016	Ara talye ati kum nyapsine. Na dipkoprop nyapsine. Atalak arye dipdongobuka dotalak nirya ara, Kaplina ati Kwalina tonap kum dinamne. Winibuka daulamnye ani, Allah ninye weik lyeplirye, sik ap, aning-aning nirya ap talinamle talak, Kaplina ati Kwalina dilamice deiyok sirya daklirye, lak upnamle talak uk, na ila tonap dipnamne.” Yesus arye nyabuk.
42022017	Aminyan ara, Yesus arye anggur mek makau kwebuka, tonok kintinipdeipmek ning dobuka Allah ati, “Telebe,” nyabukop ura, el mapu nirya ati nyabuk. “Amek makau dobuka aripdanin bamunce diplulume,” nyabuka aribuk ura, amakau tonok arye dipra banmek.
42022018	Sik amek dipnuyik talak ara, ayupu ton nyabuk. “Anggun yuk anggur mek dipnulum bukni, na ara atalak arye dipdongobuka, dotalak nirya anggur mek ton fia kum dinamne bukni, daulamnye ani, Allah arye ninye weik ap, aning-aning nirya ap talinamle talak akunum uplyop ura, tonap anggur mek dipnamne,” Yesus arye nyabuk.
42022019	Nena Kum Roti dipnuyik talak ara, Yesus arye aroti dobuka Allah ati, “Telebe,” nyabukop ura aroti tobuka, el mapu ati bokuka arinmokce ayupu nyanmok. “Anggun lyena ati na nong aripnamne touk, aroti ara, na nong atonun ati aripsine. Dobuka diplulume. Anyaripmasin roti ara, ‘Na nong tenebuka dinamlum’ tenen, aripmasina ati, dobuka diplulume,” nyabuk.
42022020	Aning winibuk touk, sik din ning dibuka dakalongoyik ura, anggur mek makau arye kwebuka dobukce, ayupu nyabuk. “Amek ara, na ining atonun ulule. Na ining deice arye, winiryuk nyalin yupu nyapdeipsine. Bukni, minop talak ara, Allah arye nyalilamsuk ning ara, akunum punuple. Winiryuk nyapdeipsin yupu ara, minop talak nyalin yupu akunum punupmale. Ara anggun ap, ninye mutuku-mutuku nirya ap ati, opnikce ura, na ining saklya deice arye, Allah arye sik malye winin ning namin kiplirye, kum danipnamle. Ninye weik lyeplirye, sik kanye talima fia talinamle. Bukni, minop talak nyalilamsuk touk kume. Winitalak Allah nyalisilye yupu yuk ulule. Ara, winitalak babye, aminyan talak babye, na ining deice arye ninye malye winin ning kum danipnamle. Ara, ninye weik lyena yupu ati, winiryuk nyalilye ning nyapne,” Yesus arye nyabuk. (Ara, “Ninye mutuku-mutuku nirya noutamak, kili sal weik, sik malye ulamice ning ap, malye tenelamak ning ap ati, kum daneipnirye na ining arye lyepnamne.” Yesus arye nyabuk.) Nyabukce, ayupu tonap nyabuk.
42022021	“Bukni, na ap bukmapce, din dinmalum nang kankan, tonoknye birye, na opnamaniaka ati, ninye yukulbinule.
42022022	Allah yupu laka nyalamik nang arye, na ti sekamnik touk, na ara Ninye Mi Koprop Atonunye opnikce ura, dipnamne. Sik laka nyalamnik touk winipnamniak bukni, na ara Ninye Mi Koprop Atonunye yukupnamlanye bira, yukupnilibuk opnicop ura, Allah arye anye bira, weika arye wenebuka opnamle ati, elda fia bicoe,” Yesus arye nyabuk.
42022023	Yesus arye nyabuk ura, sik kekebikce, sik bidamang nanguk asipdayikce, “Yesus opnamaka ati, yukupnamlanye bira, yatanye do?” nyabuka asildanmek.
42022024	Tonda, sik nyabuk yupu nyanmek talak ara, ‘Nun awekmap nang kankan noutamak arye, yatanye erebuka, nun deiyoknye akunum unamsil do?’ tenenmekce, yupu nyaldanmek.
42022025	Utenebuka nyaldanmek ura, Yesus arye el mapu obarye 12 nang nirya ati bulub deibukce ayupu nyabuk. “Yahudi yala kum nang arye, ‘Nun deiyok nang ani,’ tenenyak nang ara, adeiyok nang arye sik amutam nang ati, yu uplibuk anang yanibikirye, sik nong deice ikin ning deilinyake. Tonda, sik sisinanye nang, deice tam unyakce, sik amutam nang ati, kanye imun ning sik nong deice delinyakbuk, sikce sik bidamang ati, ‘Nunda teleb nang arye, nun amutam nang ati melinyabe,’ tenebuka talye yupu nyaltakanyake.” Yesus arye nyabuk. Nyabukce, ayupu ton dukdongobuka nyabuk.
42022026	Sik anang ara wininyak bukni, anggun na mapu ara aning atonun kum wininamlulume. Anggun awekmalum nang noutamak arye, yatanye do, ‘Na teleb deiyoknye unamne’ tenen, deiyoknye atonun uplinye bira, el kayapu amuak buklirye, sik kanye imun uplye ning ati, melinamle. Tonda, sik weiknye unamlanye bira, kanye erena kum arye, adip aryuk, sik amutam buklirye, sik weit atonun unamle.
42022027	Anggun tenelulume. Weik mambulnye bira, danye do? Din ning deibuka dilamakak, ulirye dilulnye do, din ning kintinibuka arilulnye do? Kume, din ning deibuka dilamakak minopce ulirye dilulnye bira, weik mambulnye ulule. Bukni, na uk ara weik mambulnye unyebuk, sik amutam unirye, din ning kintinibuka arilamak nang atonun kanye lamapdongobuka unune.
42022028	Anggunda, na ikin ulamnuk talak noutamak nirya, anggun ap melibuka neika banyabe.
42022029	Aning ati ara, na ni birye, ‘Aning nirya elce talinamle’ tenen, erepdeipnukce, ninye deiyok kin ning aripnuk touk, na arye anggun ti, erebuka deipsinye ura, anggunce na tenepse ning talinamlume.
42022030	Ara, aning aripsinye ura, aning-aning nirya talibuka unamne mutuku ara, na ap, anggun ap, neika bukuka, din ning dibibirye, weik ninye deiyok nang bulamak ning deice bukmunce, Israel ninye 12 yala nang nirya ati, yupu bokolina deiyok nang unamlulume. ‘Wininamlum’ tenen, anggun erebuka deipnamsine. Yesus arye el mapu 12 nang ati nyabuk.
42022031	Nyabukop ura, Simon Peterus ati ayupu nyabuk. “Simon, Simono, ninye arye deklanye dabikirye, ‘Kala kipman kum dipnuyap’ tenen, malye ning ati kala kokuka batakikirye, duk teleb ninguk dilamak atonun, Simon an babye, Isa Mutuku Dongonye arye, ‘Malye uptu tenen, fia diba tenenamle do, bataknamle do?’ tenen, winilden ning weik winipdenamkile.
42022032	Winipnamkil bukni, ‘Diba tenebuk ning kum bataknamle’ tenen, Allah moropkise. Amenyan ara, na batak maniminya ani, tuba tamubuka na tam yana kipminyop ura, an kayapu, aunmak nang nirya ati, kanye lamabuka yupu nyanamlyame.”
42022033	Yesus arye nyabuk ura, Peterus arye tamubuka nyabuk. “Kume naio, wenena aik dongopniting babye, na opnitinga babye, na kanye ara aning telebuka. Na ap an ap, neika unaname” nyabuk.
42022034	Nyabukop ura, Yesus arye Peterus ati tamubuka nyabuk. “Kao, dipkoprop nyapkine. Alukunyanak buk, min kum berekablye talak, yim ayam min kum kamupmalye talak ara, an babye, like winilye deice arye, ‘Anye Yesus ara, na walwale,’ nyabuka filipnamanilame,” nyabuk.
42022035	Yesus arye nyabukop ura, ayupu tonap nyabuk. “Na arye dopkwetepsibuk, anggun ‘Na’ tenen ning lilalum aling ap, talye din ning lin aling ap, yan ongona ap, kum bopmancuk, na yupu peterepra balalum talak nirya ara, yata ning ton tonok ning kum upsuk ura, patalamsuk do?” Yesus arye asipdeyuk ura, sikce tamubuka, “Nunda aning-aning nirya ara, min kum wamuka ati, kum patalamsuke,” nyabik.
42022036	Nyabik ura, Yesus arye tamubuka nyabuk. “Unamlum bukni, winitalak ara, yuk ning nyapnusine. Anggun na tenen ning lin aling ap, talye din ning lin aling ap, awaplyop ura, aning dobuka peterepra banamlulume. ‘Nun aruksilyak’ tenen, bupu kina ati, deice tam ongon butum ara, ‘Aning ara weik mambul,’ tenelulum bukni, aongon butum dobuka yo bok dekmunce, ayo bok dobuka parang ya uk dekelbinululume. Ara, yata ning do nirya min arye, ‘Aning mambul,’ tenelamlum ning nirya ara, ‘Aning mambul,’ tenena kum, batakmunce, dipkoprop weik mambul ninguk kintinipnamlulume. Amenyan ara, kanye imun ning fia weik yanamle atia.” Yesus arye nyabuk.
42022037	Nyabukce, ayupu ton nyabuk. “Na dipkoprop nyapsine. Allah yupu laka nyalamik nang, nabi nang arye, nyalilamnik touk, ‘Anye bira, fia malye unanye,’ tenebikirye, dipkoprop malye un nang ap, neika dobuka opnamake. Aning nyapmasin tok, Allah yupu laka nyalamik nang, nabi nang arye, ‘Winipnamle,’ nyabuka sekeiyamnik tok, dipkoprop upnamnile. Aning nirya sirya dakna talak akunum dam uple,” Yesus arye nyabuk.
42022038	Nyabuk ura, el mapu obarye 12 nang arye, ‘Deiyok ani’ tenen, bita bikna kum ubik ati, sikce tamubuka nyabik. “Nai, dipdelyame. Nun parang ya bitinye kintinipmap ara ani,” nyabik. Nyabik ura, Yesus arye tamubuka, “Aning ara, akunuma,” nyabuk.
42022039	Yesus arye nyabukop ura, el ap, el mapu ap, sikce asum-asum nirya winilamik touk alip aik Yerusalem mutuku sik bukmek aik batakuka, banmek ani, Zaitun mutuku dup biyik.
42022040	Zaitun mutuku dup welebuka biyikce, Yesus el mapu 12 nang ati nyabuk. “Anggun abukapmunye talak arye, na yukak Allah morolbinune anye arye, ‘Isa Mutuku Dongonye arye anggun kanye talima fum tam weklirye malye updeipsilyak’ tenen ati, Allah moronululume,” nyabuk.
42022041	Nyabukop ura, sikda asukum uk unmekbuk, el mitikto yukak biyukce, gutam tuku deice dipdongobuka Allah morobuk.
42022042	Moronmok talak ara, ayupu nyanmok. “Naio, na opnamaniyak talak ikin upnilibuk, donmanya dipnaman ning ara, ‘Ance lyepnutum ura, aning kum winipnamniak’ tenen, moronmakine. Bukni, na patanmanil ati tenenman ninguk kume. An minop arye tenelamnuluma atonunuk winipnilyame,” Yesus arye nyabuka moronmok.
42022043	Allah morobuk talak noutam ara, ‘Opnikce ura dipnaman ning ara, Allah arye lyepnutu ura kum diptinye’ tenen, fia ikin kanye bobuka, Allah moronmok. Wininmok akarye, Allah moronmok talak ara, malaikat im deice talye karin arye tikilyayukce, Yesus el kanye talima melibuk.
42022044	El opnamik ning ati, kanye imun upmokce, malye kanye bobuka, mikip arye Allah moronmok ura, el nong mek bongobukce, mek tuku deice sakanmok ning ara, ninye opdakce ura, ining weik balamle touk, nong mek weik bongobukce sakanmok.
42022045	Yesus arye Allah moronmoka ani, sirya dakuk ura, el mapu unmekak tamubuka binuka dinmokbuk, ‘Nun ni Yesus obice ura dipnamale,’ tenenmeka ati, bouku sukun mok ati sik nong mitang upmoka ati mana uk manmekak eibuk.
42022046	Eibukce, el mapu ati ayupu nyabuk. “Anggun mapmaluma ara, yata ati do? Anggunda buklulume. Isa Mutuku Dongonye arye talima fum tam weksilirye, ‘Nun malye ubibyak’ tenen, kanye wisipdopmunce Allah morona uk unamalulume.” Yesus arye el mapu ati nyabuk.
42022047	Yesus arye ayupu tuba nyanmok talak ara, Yesus arye wipdeiyamuk nang sik 12 nang kan-kan bukni, anye el si Yudas menekmok ura, Yesus el tapu kupnamek nang weik arye aminyan yanganmek. Yanganmek ura, Yudas arye, ‘Yesus mutupnun’ tenen, el dam tikilyayuk ura, Yesus arye Yudas ati asipdeyuk.
42022048	“Yudaso, na ara Ninye Mi Koprop Atonunye ati, tenepnilamce, ‘Mutuna deice arye yukupnaman’ tenen, yanmanilama ara, yata ati do?” Yesus arye nyabuk.
42022049	Yesus el mapu arye, ‘Anang ara, Yesus tapu kupnuyaka ati, yanganmaka,’ tenebuka bikikce, Yesus ati nyabik. “Naio, nun parang ya dobuka, anang opnuyap do?” nyabuka asipdeyik.
42022050	Asinmek talak ara, Yesus el mapu kan-kan arye tonoknye el parang ya doprakuka, Allah arina deiyok nang, sik weik deiyoknye, anye el amutam fil melinanye, el amul sirik tam ning takipkwetebuk.
42022051	Takipkwetebuk ura, Yesus arye, “Akunum bataklyame, akunuma,” nyabuka yupu sekuk. Nyabukop ura, amul takipkwetepmoka, ara morupdongbukce kwetebuk ura, min arye yum wamuk touk ubuk.
42022052	Atalak ara, Yahudi yala nang sik Allah arina ati deiyok nang ap, Allah arilbalamik aik kalikin nang, sik deiyok nang ap, Allah arina ati deiyok nang ap, sik Yahudi yala nang yuk deiyok wisi nang ap ara, ‘Yesus tapu kupnuyap’ tenen, yanmek nang ati, Yesus arye nyabuk. “Anango, anggunce na ti, ‘Amutuku talinyak nang opbisipnamle ati, el deiyok koubuka el mapu bobinmale,’ tenepmanulumce parang ya ap, ninye on yo kama ap, dobuka tomolyanmanulum do?
42022053	Asum-asum nirya, Allah ati arilulum aik dam peterelamsi bukni, kum tomamnulume. Ara, Allah arye teneamnuk touk, winipnula ati, isa el mikip deice fil donmasil talak aryuk winipnamanulume.” Yesus arye el tomolyanmek nang ati nyabuk.
42022054	Yesus arye nyabukop ura, Yesus adip aryuk talibik. Talibikce, tomobuka Allah arina ati, weik deiyoknye el aik bobiyik. Yesus bobanmek talak ara, Peterus arye aminyan dipnin banmok.
42022055	Yesus min bobanmekop ura, Peterus ara, aminyan Allah arina ati weik deiyoknye, el asik dam yayukce, yin talin nang uku sekuka peikinmekak yanuka bukuk. Bukukce, el babye, uku peikinmok.
42022056	Peterus uku peikinmok talak ara, anyaik weik deiyoknye, el fil melibuka dolamuk kil tonok, Peterus unmokak yanuka dinmok. Yayukop ura, Peterus uku peikinmok ati, akil arye Peterus dinmokce, el urasin ati maka meinmok. Dipdeyukce, ‘Anye bira, Yesus el melinanye, akunuma,’ tonok arye ayupu nyabuk. “Anye ap, aNasaretnye ap, neika ulamrike,” nyabuk.
42022057	Nyabuk ura, Peterus arye tamubuka akil ati nyabuk. “Anyapmanilamnye bira, na walwale,” nyabuka filibuk.
42022058	Daunmekani, mitik yuk talak yuknye ton eibukce, Peterus ati ayupu nyabuk. “Anda, aNasaretnye el melibuka ulamik nang ap, ulamlumnye, an abukmalame,” nyabuk. Nyabuk ura, Peterus ayupu kekebukce, “Na kume. Anye bira, na walwale,” nyabuka duknubuk.
42022059	Duknubuk ura, sik nirya daunmekani, Peterus ap tikmek nang kan-kan tonoknye birye, Peterus ati, elce tonap nyabuk. “Anda, Galilea tam ulyamnye ati, anye bira el melibuka balamlumnye bira, an akunuma,” nyabuk.
42022060	Nyabuk bukni, Peterus yupu mikip arye tonap nyabuk. “Anyapmanulumnye bira, dipkoprop fia na walwale,” nyabuk. Peterus el ayupu tuba nyanmok talak ara, adip aryuk yim ayam arye, kamubuk.
42022061	Ayam yupu nyabukop ura, adip aryuk, Yesus arye Peterus ati dinmokba Peterus arye, Yesus mince nyapmok yupu ara, ila tonap tenebuk. Tenebukce, “Se, Yesus arye, ‘Yim ayam like bitinye min kum kamupmalye talak, anye bira na walwale,’ nyabuka, like winilye deice arye filipnamanilame,” nyapmanu touk, ‘Na akunum winipne,’ tenebuk.
42022062	Utenebukce, buru tam binuka el kanye talima fia ikin ubuk ura, weik arye engenmok.
42022063	Aminyan ara, ‘Yesus ati bilyak’ tenen, Yesus ati, kalikinmek yin talin nang arye, nalinmekce sik taruk pinin arye, Yesus el nong deice sibuka onmek.
42022064	Ton nang arye, Yesus el asing, ongon butum arye kitibuka lilipdongopmekce, taruk pinin arye onmek talak ara Yesus ati ayupu nyanmek. “Allah yupu ap, Allah arye aminyan winipnamle ning ap laka nyananye nabi ninye ulyama anye arye, laka nyapsilyame. Allah yupu laka nyananye ulyama anye arye, yatanye birye el taruk arye onmakil do?” Nyanmek.
42022065	Tonda ayupu atonun yupu weik arye tonap, nyanmekce, Yesus ati malye yupu nyabuka nalinmek.
42022066	Sik winipmekce daunmekani, berekukop ura, sik Yahudi yala nang, sik weik deiyok nang ap, Allah arina ati weik deiyok nang ap, Musa sekamuk yupu peterena ati deiyok nang ap, ‘Nun nirya arye yupu sisikibirye, Yesus yupu bokipnuyap’ tenen, bulupmek. Bulupmeka ati, yuk nang arye, Yesus dobuka anang dam bobiyik.
42022067	Bobiyik ura, anang arye Yesus ati asipdeyik. “Anda, nyapsilyame. Allah arye wibuka dopkwetebuk ura, ninye weik lyeplirye fia talinamsilamnye, Mesias ara, an aulyam do, kum do?” nyabuka asipdeyik. Asipdeyik ura, Yesus arye, “Asipdenulum ning ara, nyapsitinye babye, diba kum tenepnamanulume.
42022068	Tonda, ‘Na ara Ninye Lyena Deiyoknye, Mesiasnye unun do, kum do?’ nyabuka asipdesitinye babye, anggunce tamubuka kum nyapnamanulume.
42022069	Bukni, na dipkoprop nyapsine. Atalak arye dipdongobuka, dotalak nirya ara, na ara Ninye Mi Koprop Atonunye, Allah el fia Mikipnye birye ereipnilyop ura, el sirik taruk tam arye, aning-aning nirya talibuka fia unamne.” Yesus arye nyabuk.
42022070	Nyabukop ura, sik nirye arye Yesus ati asipdeyik. “Aning ati ara, anda, Allah el Mi Koprop ulyam do, kum do?” nyabuka asipdeyik. Asipdeyik ura, Yesus arye tamubuka, “Anggunda dipkoprop nyanmalume, na ara Allah el Mi Koprop unun ani,” nyabuk.
42022071	Nyabuk ura, sik nirye arye nyabik. “Kume, yuk nang arye tonap nyapnukiak yupu ara, nun patana kume. El bidamnye arye, ‘Allah el Mi Koprop unune,’ nyapmasil anyak, kekepmapa ati, aning ara, akunuma. Ayupu nyapmala deice arye opnamabe,” nyabik.
42023001	Yahudi yala nang Allah arina ati, weik deiyok nang ap, Musa sekamuk yupu peterena deiyok nang ap, Yahudi yala nang, yuk deiyok nang wisi nang ap, sik yupu akunum nyabikop ura, Yesus dobuka Pilatus dam bobiyik. Ara Yudea tam talyamuknye, ‘Pilatus arye yupu bokeipnul’ tenen, bobinuka aribik.
42023002	Anang nirya ara, ‘Pilatus arye Yesus opnusil’ tenen, minina yupu arye ayupu nyabik. “Yesus ara, el malye ulya deice arye, nun mutuku noutamak unyak ninye nirya eibikirye sik nirya malye wininamake. Elce malye winilisulule. Tonda, nunce Kaisar yo bok arilamap ning ara, ‘Aning kum wininamabe,’ nyabuka yupu sekeldongosulule. Tonda, Allah arye dopreipliba ninye weik lyeplirye, talinamle deiyoknye, ‘Mesias ara, na unune,’ Yesus arye nyalule. Mesias ara, Raja atonye unamle ati, ayupu nyasilya deice arye, ‘Na ara weik ninye deiyoknye, Raja atonunye unune,’ nyasulula anye arye, aning ara, fia malye.” Sik anang arye minina yupu deice arye nyabik.
42023003	Nyanmeka ati, Pilatus arye Yesus ati asipdeyuk. “Yahudi yala nang sik weik deiyoknye, Raja atonun nyanyaknye bira, an akunum do?” nyabuka asipdeyuk. Asipdeyuk ura, Yesus arye tamubuka nyabuk. “Diba anyapmanilam touk unune,” nyabuk.
42023004	Nyabuk ura, Pilatus arye abulubuka wekmek nang nirya ap Allah arina deiyok nang ap ati nyabuk. “Nun Roma mutuku deiyok nang arye, ‘Wininamlulume,’ nyanyap yupu ara, dipkoprop malye winibuka deice arye yanipmasil ning ara, min kum nyapmanulum arye kum kekepmane. Anye malye winibuk deiyok ning ara, ton kum kekepmane,” nyabuk.
42023005	Nyabuk ura, Allah arina ati deiyok nang nirye arye, ‘Pilatus kekeplirye diba tenepnamal’ tenen, tabakdongobuka mikip arye tonap ayupu nyabik. “Kume, Yesus el malye winilul ning ara, malye-malye peterelya deice arye, Yudea tam unyak Yahudi yala ninye nirya ati, malye ulisulule. Galilea mutuku arye malye-malye winipnin yangalamuka ani, amutuku babye, yanuka tuba malye winilisulule,” nyabuka weik arye nyanmek.
42023006	Sik nyabik ura, Pilatus arye ayupu kekepmoka anye arye, “Yesus ara Galilea tamnye ulul do?” nyabuka asipdeyuk.
42023007	Asipdeyuk ura, sikce, “Yo, Galilea tamnye ulule,” nyabik ura, kekebuka kel bikukop ura, weik ninye deiyoknye Pilatus arye, utenebuk. ‘Aning ati ara, Galilea talibuka na amutam ulul deiyoknye bira, Herodes anye arye, Herodes arye Yesus yupu lepsikra bokipnamle,’ tenebukce, Herodes Yerusalem mutuku tia yanuka unmokak Yesus dopkwetebuk.
42023008	Pilatus arye nyapdeibuk ura, yuk nang arye Yesus dobuka Herodes dam bobiyikop ura, Raja Herodes arye Yesus eibukce kanye deibuk. Kanye deiamuknye bira, dorkiting tamun, “Yesus arye ninye winipmanto kum fil dolule,” nyalamik ati, kekelamuka ati, ‘Na dinmatinyak ton afil doptop ura na babye, eiptinye’ tenen, patalamuka ati, Yesus eibukce kanye deibuk.
42023009	Utenebuka ati, Herodes arye Yesus ati weik asinmok bukni, Yesus ara, yupu tonok babye, kum nyabukce, tunimana uk upmok.
42023010	Yesus Herodes dam unmok talak nirya ara, sik Musa sekamuk yupu peteren nang ap, Allah arina ati weik deiyok nang ap arye, yu ubuk ura, minin yupu arye, “Yesus el malye winilul ning ara ani,” mikip yupu deice arye nyanmek.
42023011	Wininmek talak ara, Herodes ap, el yin talin nang ap arye, Yesus ati, derenmekce nalinmek. Sikce nalinmek talak nirya ara, sik weik nang ongolamak ongon butum atonun ongon butum aling, Yesus nong deice ongopdeibikce nalinmek. Winibikce, tamubuka Pilatus dam dopkwetebik.
42023012	Herodes ap, Pilatus ap ara, daulamrik talak nirya ara, kanye kum deipdanuka ulamrik bukni, Pilatus arye Yesus dobuka, Herodes dam dopkwetebuka deice arye, ‘Na kwit’ tenen, sik kanye deipdarik.
42023013	Pilatus dam dopkwetebik ura, Pilatus arye Allah arina ati deiyok nang ap, Yahudi yala nang sik yuk deiyok nang ap, tonda yuk talye daunmek nang ap yukubuk ati, yayikop ura, ayupu nyabuk.
42023014	“Anggunce Yesus dobuka na ak boyanmalumce, ‘Anye bira el malye winilya deice arye, amutuku talinyak nang Roma nang obisiptibye nyalule,’ nyapmanulum bukni, anggun tuba kekenmalum talak ara, asipdenmanubuk, anggun nyapmalum touk, el dipkoprop malye winilul ning ara, tonok babye ton kum kekepmanue.
42023015	Tonda, Herodes babye, ninye malye winibice ura ‘Deiyok ara ani’ tenen, olamap ning ara, ‘Aning winipmo do?’ tenen, asipdenmo bukni, el babye, ayupu kum kekepmo ati, Herodes arye dobuka, nun dam tamubuka dopkwetepmasila ara, akunum eipmalume.
42023016	Aning ati ara, na arye nyapnye ura na yin talin nang arye talya kama arye el nong deice oplobice ura, Yesus lopdongopnune,” Pilatus arye, sik Yahudi yala deiyok nang ati nyabuk.
42023017	Ura, Yahudi yala nang Kaplina ati Kwalina talak noutamak arye, wenena aik dongolamik nang kan-kan bukni, ninye nirye arye, ‘Anye bira lopdongoplulume,’ nyapnanye uk, tonoknye wibuka loltakalamik.
42023018	Winilamika anye arye, Pilatus arye ayupu nyabuk ura, el dam ninye weike bulubuka wekmek nang nirye arye, “Kume, Barabas el uk ara lopdongopsilyame, nyaplulume,” nyabuka yupu dilanmek.
42023019	Barabas ara, ‘Yerusalem mutuku talinyak nang obuka daknamap’ tenen, olanmek talak ara, ‘Na arye ton melibuka kwa dakuka opnun’ tenen, ninye tonok omuk ati, wenena aik dongamikba ulamuk.
42023020	Pilatus arye, ‘Yesus loploptinye’ tenen, patabuka ati, awekmekce, ‘Yesus opsilyame,’ nyanmek nang ati, Pilatus arye, “Na kanye teleb ning ara, Yesus lopdongopnune,” nyabuka, awekmek nang nirya ati, yupu mikip deice arye nyanmok.
42023021	Nyanmok bukni, sik awekmek nang nirye arye, weik yupu nyanmek. “Ance nyapminye ura, Yesus dobuka wanwanun yo deice deibuka opnuyake,” nyabuka yupu weik arye nyanmek.
42023022	Nyanmek ati, Pilatus arye like winilye ton tamubuka nyabuk. “Yata ning deiyok ati opnuyak do? Nun amutuku talilamap nang arye, ‘Wininamlulume,’ nyanyap ning, dan ning ton yanisilya ati opnuyak do? Elce malye winilamtu ura optibye ning ara, dipkoprop ton kum kekepmana ati, na arye nyapnye ura talya wenebikirye kama arye kulabuka wenebice ura, lopdongopnune,” nyabuk.
42023023	Pilatus arye nyabuk bukni, sik awekmek nang nirye arye, tuba tonap tapakdeibuka weik yupu arye tonap moronmek. “Ance nyapminye ura, wanwanun yo deice deibuka opnuyake,” nyanmek deice arye, Pilatus nyanmok yupu sekik.
42023024	Pilatus el kanye ara, ‘Awekmek nang nirye arye, fia pi deibuka nyanmaniaka ati, Yesus dobuka anang aripnyop ura opnuyake,’ tenebuk.
42023025	Utenebukce, Barabas lopdongobuk ura, talye biyuk. Ara, Barabas arye, ‘Nun Israel mutuku nirya talisinyak nang, Roma nang obisiptibye’ tenen, pirildelamukce, ninye olamuknye ulamuk. Winilamuka ati, wenena aik fum dongamika anyak, Pilatus arye dobuka lopdongobuk ura, biyuk. Barabas ara talye biyuk bukni, Yesus ara, Pilatus arye, ‘Anang ara, Yesus dobuka opsitinge’ tenen, nyanmaniaka ara, ‘Dawinipnuyake,’ tenebukce, anang ati aribuk. Aribuk ura, yin talin nang arye, ‘Yesus dobuka wanwanun yo deice delilbinuyak’ tenen, aribik.
42023026	Yesus wanwanun yo deice deipnameka ati, bisik banmek talak ara, tonoknye el si Simon Kirene mutukunye bai tam unmoka ani, bisik noutamak yangayuk karen eipdayik. Yin talin nang arye Yesus bobanmek ura, Simon ap eipdayikop ura, Yesus el wanwanun yo ikin ubuka ati, sik yin talin nang arye, Simon Kirene mutukunye ati mikip arye, “An adip aryuk awanwanun yo tomobuka bobilyam,” nyabuka arukik ura, Yesus menekuka banmok ura, Simon arye ayo tomobuka aminyan bobiyuk.
42023027	Yesus menekuka banmok ura, ninye weik ton aminyan banmek kan-kan arye, kilapu ton Yesus ati, bico tenebikce, kanye bobuka se tenebuka engepnin banmek.
42023028	Engepnin banmek bukni, Yesus arye tamubuka akilapu dipdeyukce, ayupu nyabuk. Anggun Yerusalem ululum kilapu ara, na ti engena meme. Anggun damang ap, anggun mapu ap ati, engenamlulume.
42023029	Ara talye ati kum nyanmasine. Deiyok ara ani. Aminyan ikin upnamsil talak ara, ayupu nyanamlume. ‘Sik mapu kum deilikirye, you uk unyak kilapu ara, sikda telebe. Tonda, mapu moum dinina kum kilapu ap, sikda, teleb bukni, nun mapu akunum debupu kilapu ara, kum bik-bik abuka bitibye anye arye, ikin weik unyabe,’ nyanamlulume.
42023030	Ayupu nyanamlum talak ara, aning ton upnamle. Yahudi yala ninye ara, kanye imun weik uplibuk, mutuku nirya ati, nyanamake. Mutuku dalupmince, ‘Nun yanuka siklipsilyame adip aryuk diptibye. Anggun mutuku dup nirya pakuka singnipsutum ura diptibye.’ (Hosea 10:8) nyabuka malye nyanamake. Yesus arye nyabuk.
42023031	Nyabukop ura, domona yupu deice ayupu ton nyabuk. “Yo imbik tuba upmalye talak atonun ati ara, na ti winipmaka ara, mitik kanam bukni, aminyan ara, yo koulupyle talak atonun upnamsil ning ara, fia ikine,” Yesus arye domon yupu deice arye nyabuk.
42023032	‘Yesus wanwanun yo deice opnuyap’ tenen, bisik banmek talak uk, ninye bitinye malye ulamrik nang ton, Yesus ap ansinibuka bobanmek.
42023033	Bisik banmek ani, mutuku si Golgota mutuku biyik. Golgota nyalamik ning ara amutuku urasin ara, ninye gisok yok atonun wamuk mutuku ati nyalamik. Golgota mutuku deice biyikop ura, wanwanun yo tuku deice deibuka, Yesus el nong ayo deice deibik ura tangaliptalibuka deibikce, taruk dana-dana ap, yan tonok ak ansinibuka deibikce, paku dakik. Winibikop ura, Yesus el nong wanwanun yo deice deipmek yo ara, erebuka tuku palipmeka ak fumbisik erebuka dopkwetebikce ikik. Aning atonun ton, sik malye ulamrik nang bitinye, tonye bira sirik tam, tonye bira kwanim tam deibikce, yuk-yuk ikik.
42023034	Anang nirye arye, ‘Yesus opnuyap’ tenen, wanwanun yo deice deipmek talak ara, Yesus arye el li Allah ati nyabuk. “Naio, aonmaniak nang ati, kum wenepnamlyame. Sikda, bita kum tenepmakce, wininmaniaka anye arye, sik ti namin kipnamlyame,” nyabuk. Tonda, sik ayin talin nang arye, Yesus deice ongopmok butum aling, ‘Yatanye birye dopropnul do?’ tenen, sik nomor undian donokik anyak ani, aning akunum laka kipne nanguk, aongon butum aling dolonmek.
42023035	Atalye wekmek nang arye tuba dinmek talak, sik Allah ati arina deiyok nang ap, Musa sekamuk yupu peterena deiyok nang ap, sik anang arye, Yesus ati, nalinmekce, akutunmek. Sik nyanmek yupu ara ani. “Yesus arye yuk nang ati melibuka lyelamuk bukni, elce el damang kum lyepdatue. Allah arye wibuka dokwecamtu ura, ninye mutuku-mutuku nirya lyeplirye talinamlanye, Ninye Lyena Deiyoknye ara, Mesiasnye ulamtuto ura, wanwanun yo deice lyepdaturye, tukuak saktue,” nyabuka nalinmek.
42023036	Anang arye nyanmek touk, sik yin talin nang arye ayupu nyabik. “Anda Yahudi yala nang, sik weik ninye deiyoknye, Rajanye ato ulamtumto ura, lyepdatumce saka yatume,” nyabuka nalinmek. Nalinmekce, ‘Uk diplyak’ tenen, uk sekelongona ati, anggur mek yu ning, Yesus ati aribik bukni, Yesus ara kum dibuk.
42023038	Ninye arye, “Yesus el malye winilul ning ara ani,” nyalamik ning ara, yo lakase deice surat sekuka deibikce, Yesus el gisok deice tam deibik. Surat sekik ning ara, ani. ‘Yahudi yala nang sik weik ninye deiyoknye Raja ara ani,’ nyabuka sekdeibik.
42023039	Sik anang nirya nalinmek touk, Yesus noutam dana-dana tam wanwanun yo deice deipmek nang, tonoknye birye Yesus ati, malye yupu weika arye nyanmok. “Anda Allah arye wibuka deiamkuk bukni, Ninye Lyena Deiyoknye, ara Mesias ulyam do? Mesias ulamtumop ura, an biramang arye lyepdatumce, nun ap lyepsutum bukni, aning ara, kum winiptume,” nyabuka malye yupu nyanmok.
42023040	Nyanmok bukni, danatam deipmeknye birye, “Sikce el opmak tok, nun babye, opmasiaka anye arye, Allah ati ilil kum unmakil do?
42023041	Nun dipkoprop malye wininyam anye arye, ur opnusiak bukni, anye bira, malye ning tonok babye, ton, malye kum winilamuknye bibabye, opnuyake,” nyabuk.
42023042	Nyabukop ura, anyanmoknye aniryuk Yesus ati nyabuk. “Yesuso, ance ninye nirya ap, aning-aning nirya ap, talibuka unalamak, wekminyop ura, na ti tenepnamnilyame,” nyabuk.
42023043	Nyabukop ura, Yesus arye ateleb yupu nyanmoknye biti tamubuka nyabuk. “Na dipkoprop nyapkine. Arup aniryuk, na ni dam, fia teleb ak weknye talak ara, an ap na ap neika fia unaname,” Yesus arye nyabuk.
42023044	Yesus wanwanun yo deice deibik ara, kiting dukduk ara, berentam toupne kiting arye deibik. Berentam toupne kiting deice arye, Yesus wanwanun yo deice deipmek ura, daupmok ani, kiting dukduk an koprop ubuka ura, amutuku nirya inibukce kunukuk. Uku weik kunukmokani, sintam winilye kiting ubuk. Ara, sintam kiting noutam tuba upmok bukni, kiting dirina kum upmukce, kunukna uk upmok.
42023045	Sintam winilye kiting ubuk ura, Allah arilbalamik aik fum wilina ati, lapkwetamik butum aling ara, eitam arye kwilikuka sakukce, bitinye kibuk.
42023046	Abutum aling bitinye kibuk talak ara, Yesus weik yupu arye erebuka ayupu nyabuk. “Na Ni Allah, na kanya ara, an taruk deice deipkine,” nyabukop ura, adip aryuk isin dakdobukce dibuk.
42023047	Yesus dibukop ura, yin nang yupa weik, 100 nang talyamuknye, Yesus wanwanun yo deipmekak deice tam tikmoka anye arye, Yesus weik arye ngalukukce, el dibuk talak winibuk ning nirya eibukce, ayupu nyabuk. “Se, anye bira, dipkoprop diksukumnye ulamuke,” nyabuk.
42023048	Ninye weik bulubuka dinmek talak, Yesus dibuk ura wininmok ning nirya eibikce, weik kanye imun ubuk ura, gisok talibuka weik arye engenmekce, amutuku batakuka yukak biyik.
42023049	Sik talye nang nirya biyik bukni, Yesus melibuka balamik nang ap, kilapu ap, Yesus wanwanun yo deice opmeka dam ara, mitikto yukak arye dinmek. Anirya dinmek ninye noutam arye, akilapu nirya ara, Yesus Galilea mutuku arye, Yerusalem yangalamuk talak ara, sik ap melibuka balamik.
42023050	Yesus akunum dibukop ura, tonoknye el si ara Yusuf, elda Arimatea mutukunye birye, ‘Yesus weilbinune,’ tenebuk. Yusuf Arimatea mutukunye bira, Yahudi yala nang, sik yupu bokolina deiyoknye ton ulamukce, teleb ubuka diksukumuk ulamuk.
42023051	Yusuf ara, Sandeheren nang ap ansinibuka fil dolamuk bukni sikce, ‘Yesus opnuyabe,’ tenebikce obik ning ara, elce ton, ‘Teleb dawinipnamake,’ kum tenebuk. Tonda, Yusuf el babye, diba tenebuka, ‘Allah arye ninye mutuku-mutuku nirya weik lyeplirye, sik talima talinamle talak yanamle’ tenen, kintinibuka dilamuk.
42023052	Yahudi yala nang ara, ninye dipnop ura, keil deiya fum weilamik. Sik nirya winilamika ati, Yusuf Arimatea mutukunye bira, ‘Pilatus arye Yesus el nong aripnilyop ura, keil deiya fum weilbinun’ tenen, ilil kum arye, Pilatus dam binuka morobuk.
42023053	Morobukop ura, Pilatus arye Yusuf ati, “Telebe Yesus nong dobuka daweilbilyame,” nyabuk. Nyabuka ati, Yusuf ara mitang teleb lyan butum aling dekukce, wanwanun yo deice arye Yesus nong dobuka namin lyan butum arye kitibuka, keil lukamika fum dongobuk. Keil deiya fum, yuk nang ton dipne babye, asukum kum weilamik.
42023054	Yusuf arye Yesus el nong weilbiyuk sum ara, Yahudi yala nang Allah si erena ati, ‘Sabat sum deice fil kum dopnamap’ tenen, dikdik sen sum upnamoka ati, sik kintinibuka delilamik sum akunum ubuk. Kintinibuka delin sum akunum ubuka anye arye, ambusum ato kum fil dopmanto ati, inibuk ura, Yusuf arye Yesus el nong dobuka asum aryuk keil deiya fum dongobuk.
42023055	Yusuf arye Yesus el nong dobuka weilbinmok talak ara, Yesus ap Galilea tam arye, melibuka Yerusalem mutuku yanmek kilapu arye, Yesus nong pakubuka weipmokak ara, sikce dinmek.
42023056	Dinmekani, sik aik tamubuka biyikop ura, ‘Yesus el nong deice deipnamap’ tenen, nintong teleb mek ap, nintong teleb ning babok atonun ning ap, kintinibuka deibik. Kintinipdeibik bukni, Allah arye nyapdeiyamuk ura, Musa arye sekiamuk atonun winibik. Ara, Yahudi yala nang arye, Allah si erena ati dikdik selamik sum, Sabat sum akunum ubuka ati, dikdik senmek.
42024001	Sik nirya damabuka unmeka ani, Sabat sum akunum ubukop ura, Maria Magdalena ap, Yakobus el lin Maria ap, Yohana ap, awinilye kilapu nintong teleb ning kintinibuka deipmekak dobuka, ‘Yesus el nong deice dikuka likipnuyap’ tenen, bobuka biyik.
42024002	Minggu sum berentam kuna dakalongoyuk ura, awinilye kilapu Yesus weipmekak binuka, ‘Nintong teleb ning el nong deice dikuka likipnuyap’ tenen, Yesus weipmek keil deiyok dam biyik. Biyikop ura, erebuka dipdeyikbuk, keil deiya buplan dekmoka weik pala keil ara akunum amuplopmokak eibik.
42024003	Eibik ura, keil deiya fum yanuka wekikce, dipdeyik bukni, Yesus el nong kum eibik.
42024004	Kum eibikce, ‘Yesus el nong dan do?’ tenen, teniltonmek talak ara, wel nang bitinye bebeya lingum ablirye dirina weik ulamle tok, fia kurun butum aling ongopmarik nang, talye karin arye tikilyarik.
42024005	Winiprik ura, akilapu eibikce, lukdayikce ilil weik ubuka ati, koupdongobuka tikmek. Ilil weik ubuk ura, anang arye akilapu ati nyaprik. “Diplamak ninye wein dam, ‘Yesus aunmal do?’ tenen, dilyanmaluma ara, yata ati do?
42024006	El asukum kum unmale. El akunum kam bukmale. Anggun Yesus ap, Galilea mutuku noutamak neika ulalum talak nyalilamsuk yupu ara, moubuka tuba bikilulum do kum do? Bita moubuka tenipdelulume. Yesus arye nyapsuk yupu ara ani.
42024007	‘Na ara, Ninye Mi Koprop Atonunye dobukapnikirye, malye un nang aripnice ura, wanwanun yo deice opnicop ura, dipmanya ani, liki winilye sum akunum uplyop ura, tamubuka kam buknamne,’ Yesus arye nyalamsuke.” Abitinye nang arye nyaprik.
42024008	Nyaprikop ura, akilapu arye, ‘Yesus nyamuk yupu ara anye’ tenen, tamubuka tenebik.
42024009	Tenebikce, akeil deiyok dam batakuka banmek ani, sik Yesus arye wibuka deiamuk nang, koklom barye 11 nang unmekak biyikce, awinipmok ning nirya ati, laka nyabik ura, anang koklom barye 11 nang ap, sik ap, yuk nang ap, neika unmek nang ap, kekebik.
42024010	Ayupu laka nyalbiyik kilapu si ara, ani. Ara, Maria Magdalena ap, Yohana ap, Yakobus el lin Maria ap, sik neika dilbiyik kilapu ap arye, sik Rasul nang ati, ayupu laka nyabik.
42024011	Laka nyabik ura, Yesus arye, ‘Na yupu dobuka peterelbinamak’ tenen, wibuka deiamuk nang, ayupu akunum kekebik bukni, diba kum tenebik. Akilapu arye laka nyanmek yupu ara, ‘Talya motona nang arye nyalamak touk nyanmasiake,’ tenebik. Utenepmeka anye arye, diba kum tenebik.
42024012	Sik nirya diba kum tenebik bukni, Peterus eluk ara, Yesus weipmekak keil deiyok dam bik-bik abuka dilbiyuk. Biyukop ura, nong kanipdongobukce, keil deiya fum bita dipdeyukce, Yusuf arye mitang butum aling kitibuka weipmok ninguk aupmokak eibuk. Eibukce, el kanye fum tam aryuk, ‘Yata wiripmal do?’ tenen, teninmokce banmok.
42024013	Asum uk ara, Yesus el wibuka deiamuk nang, bitinye nang, ‘Emaus mutuku binunam’ tenen, bisik banmarik. Yerusalem mutuku arye Emaus mutuku bisik ban karen ara, tonok sum noutamak bisik balamak tok, sebelas kilometer wamuk.
42024014	Sik bisik noutamak banmarik talak ara, aning nirya winibukak, eiprik ning ap, kekeprik ning ap ati, yupu talipdanin banmarik.
42024015	Sik yupu talipdanin banmarik ura, Yesus sik kum tenepmarik bisik arye yangayukak eiprik. Eiprik ura, sik ap, Yesus ap banmek.
42024016	Yesus yayuk ura, sik ap ansinibuka banmek bukni, ‘Na yanman ati akunum bikmaniak,’ tenebukce, sik kanye tenen ning duknubuk ati ara, Yesus el urasin eiprik bukni, sikce, ‘Yesus ara anye,’ kum teneprikce, el urasin kum kil bikrik.
42024017	Sik banmek ani, bisik noutam ara, Yesus arye abitinye nang ati, asipdeyuk. “Anggun bisik banmarumce, yata yupu talipdanin banmarum do?” nyabuka asipdeyuk. Asipdeyuk ura, sik bitinye nang atikilbirikce, ‘Se’ tenen, koupdongobuka tuku ak dinmarik.
42024018	Winibuka dinmarikbuk, tonoknye Keleopas arye, Yesus ati nyabuk. “Ambusum winipmo ning nirya ara, nun Yerusalem mutuku noutamak unyap nang nirya eibuka kel bikinyap bukni, an tonok ara, kum eiplum arye, kum biklum do? Anda winiryuk Yerusalem mutuku dam yanmalama ati, kum bikmalam do?” nyabuk.
42024019	Nyabuk ura, Yesus arye tamubuka, “Yata ning ati nyapmanilam do?” nyabuka asipdeyuk. Asipdeyuk ura, sik bitinye nang arye tamubuka nyaprik. Kume Nasaret nang arye deiyamiknye, el si Yesus ati nyapname. Yesus ara talinye kume. Elda Allah yupu laka nyalamuknye nabi ulamuk. Tonda, Allah nyapdeibuk ura, Yesus arye nyalamuk yupu ap, fil dolamuk ning ap ara, weik mikip deice arye winilamuk. Ninye nirya arye aning nirya elilamuburye, ‘Anye bira mikip weiknye’ tenen kel bikamubu.
42024020	Nun Yahudi yala deiyok nang ap, Allah arina ati weik deiyok nang ap arye, ‘Yuk nang arye opnamak’ tenen, Yesus dobuka aribik ura, wanwanun yo deice obike.
42024021	Se, nunda, ‘Yesus arye, Roma mutuku nang amutam ulamibyak loplopsilirye, Israel ninye nirya lyebuka talipsilirye, nun Weik Deiyoknye el uk unamsil,’ tenelamubu bukni, sik anang arye Yesus obike. Tonda, sikce Yesus obik ura, liki winilye sum akunum uple.
42024022	Tonda, aning uk kume. Nun tam kilapu arye yupu nyapmasungubuk, kekepmabce, lukdanmabe. Ara, berentam ara, Yesus keil deiya weibikak dilbinmangu bukni, Yesus el nong kum eipmangue. Kum eipmangurye, nun dam ayupu nyalyanmasunge. “Lengdar mana atonun deice arye malaikat eipmabe, ‘Yesus akunum kam bukmale,’ nyaipmasile,” nyapmangue.
42024024	Nyapmasungu ura, nun kayapu ton nang, Yesus weipmek keil deiya dam dilbinmangue, akilapu nyapmangu touk upmoba, eipmangu bukni, Yesus el nong kum eipmangue. Abitinye nang arye Yesus ati nyaprik.
42024025	Nyaprik ura, Yesus arye tamubuka anang ati nyabuk. “Anggun walwal nang ululum ani. Anggun Allah yupu laka nyalamik nang nabi-nabi nang arye sekamik yupu ara, diba kum tenelulumce, lik asa kel bikilulume.
42024026	Ninye weik lyeplirye, sik kanye talima talinamlanye, Kristus ara, el ti Allah arye utenebuk. Ara, ‘Sik malye nang arye el nong deice ikin ning weik deibiki bukni, donmalya ani diplirye, kam bukuka fia teleb dirinak im deice welepnamle,’ teneamuk ning ara, kum tenepmalumce nyapmanurum do?” nyabuk.
42024027	Nyabukop ura, Musa ap, Allah yupu laka nyalamik nang, Nabi-Nabi nang ap arye el Yesus ati sekamik yupu ara, ayupu arye deiyok koubuka, Allah yupu noutam ulye yupu nirya arye el Yesus ati seklamik yupu dobuka, Yesus arye abitinye nang ati, laka nyapnin banmok.
42024028	Laka nyabuk ura, sik bisik banmek ani, sik binurik asik dam tam bayik ura, ‘El yuk bisik binula atia, tenepnuniraka’ tenen, Yesus arye el yuk deiyok kobuka bayuk.
42024029	Yuk bisik baleyuk bukni, sik yupu mikip arye nyaprik. “Kume, akunum inipnin banmala anye arye, anda nun ap mapnuyabe,” nyaprik. Nyaprika anye arye, el ap asik binuka neika amabik.
42024030	Aik unmekce din ning dipnuyik talak ara, Yesus arye roti doprobukce, Allah ati, “Telebe,” nyabukop ura, tobukabukce anang ati arinmok.
42024031	Roti arinmok talak ara, ‘Yesus ani’, kum tenepmarika ati, Allah arye, ‘Yesus biknurak’ tenen, sik kanye pakeibukce, asing teleb kipdeibuk ura, Yesus nong bikrik. Kel bikrik bukni, Yesus adip aryuk tunimabuk ura, tonap kum eiprik.
42024032	Tunimabukop ura, sik bitinye nanguk yupu talipdarik. “Kume, ambusum el ap bisik noutamak banmapu talak ara, Musa sekamuk yupu ap, Nabi-nabi nang arye sekamik yupu ap, yuk Allah yupu buku ap, laka arye nyanmasubuk, nun kanye talima dukduk anmasu ning ara, deiyok akunum tenepmaname. Ara dipkoprop Yesus el uka tenepmaname,” nyaprik.
42024033	Uteneprikop ura, adip aryuk amutuku batakuka, Yerusalem mutuku tamubuka birik. Birikop ura, Yesus wibuka deiamuk nang koklom barye 11 nang ap, sik neika ulamik nang ap, sik bulubuka unmek asik binuka wekrik ura eipdayik.
42024034	Wekrikop ura, anyasik unmek nang arye ayupu laka nyanmek. “Sik akilapu nyapmasungu yupu ara, dipkoprop uk ulule. Nun ni koprop Yesus akunum kam bukukce, Simon dam tikilyayuk ura, eibuke,” nyabik.
42024035	Nyabik ura, abitinye nang arye, sik bisik noutamak banmarik talak winipmok ning ap, Yesus arye roti tobuka aribuk ura, el nong kel kiprik ning ap, laka nyanmarik.
42024036	Sik nirye arye ayupu tuba nyanmek talak ara, Yesus talye karin arye sik kan-kan kutukuka tikilyayukce, anang nirya ati ayupu nyabuk. “Allah arye teleb updeipsilye ura, anggun teleb kanye bobuka unamlulume,” nyabuk.
42024037	Nyabukop ura, sikce, ‘Se, dibik nang kanya eibabe,’ tenebikce, sik ilil weik ubuk.
42024038	Ilil ubuk bukni, Yesus arye anang nirya ati nyabuk. “Yata ati, ilil kanye bobuka kanye bokoltonmasilce, ‘Yesus do, kum do?’ tenen, teniltonmanulumce ilil upmasil do?
42024039	Na taruk tatang ap, na yan ap dila dipdenululume. Na aunman ani. Na yok ap, tup ap, aupmanilba, eipmanuluma ati, anggunce talipdenululume. Ninye diplamak nang kanya ara, aning tuba kum ulule,” nyabuk.
42024040	Nyabukop ura, el taruk tatang ap, el yan ap amubukce, anang ati peterebuk ura eibik.
42024041	Peterebuk ura, eibikce, weik kanye deibuka, kil-kil unmok ura, fia ngalukunmek akarye, mitikanun ton tuba kanye bokol tonmok. Wininmok ati, Yesus arye anang ati asipdeyuk. “Din ning ara, anggun ton aupmasil do?” nyabuka morobuk.
42024042	Morobuk ura, sik uku arye dapmek mekin bal arebik ura, doprobukce, sik dinmek talak aryuk dibuk.
42024044	Yesus amekin bal dibukop ura, ayupu nyabuk. “Na ap, anggun neika ulamuburye, nyalamsise yupu ara, tonap nyapnusine. Yata yupu do nirya, Musa sekamuk yupu ap, Allah yupu laka nyalamik nang, nabi-nabi sekamik yupu ap, Mazmur noutamak sekamik yupu ara, na ti sekeiyamnik touk dipkoprop upnamle,” nyabuk.
42024045	Nyabukce, el ti Allah yupu sekamik ning nirya ara, ‘Kel kipnuyak’ tenen, sik kanye talima tenen ning aribuk.
42024046	Tonda, ayupu nyabuk. “Allah yupu noutamak na ti sekamnik ning ara, ani. Ara ninye weik lyeplirye, sik kanye talima talinamlanye Kristus ara, el nong deice ikin ning weik deibice ura, daunmalya ani, diplirye, like winilye mapmalya, kam buknamle.
42024047	Kam buklyop ura, el si deice arye ayupu bitinye laka nyabuka peterepra banamake. Ara, ninye nirya sik malye tenenyak ning ap, malye wininyak ning ap batakuka, kanye danguna ap, tonda, Allah arye ninye, sik malye un ning namin kiplirye, kum danipnamle ning ap ara, ayupu bobuka ninye mutuku-mutuku nirya ati peterepra banamake. Ara, Yerusalem mutuku arye deiyok koubuka dana-dana mutuku nirya peterepra banamake. Ayupu nirya ara, na si Yesus deice arye peterelbinamake.”
42024048	“Anyapmasin ning nirya ara, akunum winibukak elilulum nang anye arye, aning ara ninye kekenak ati, ‘Dipkoprop akunum uple,’ nyabuka nyalinamlume.
42024049	Na Ni Allah arye, ‘Na Dib Kanye aripnamsine,’ nyalilamuk touk, na im deice arye dopkwetepnamsine. Dopkwetepsinye ura, anggun kanye talima noutamak weksilirye, mikip weik upnamsil bukni, Allah El Dib Kanye arye min kum weik mikip kum upmasilye talak ara, Yerusalem asik noutam uk unamlume.” Yesus arye nyabuk.
42024050	Yesus arye ayupu nyabukop ura, Yerusalem mutuku el minop bayuk ura, el mapu nirya ara aminyan bisik banmek. Banmeka ani, Betania mutuku dam biyikop ura, ‘Allah arye anang teleb updeipnamle’ tenen, Yesus el taruk amubuka, Allah ati morobuk.
42024051	Yesus arye Allah tuba moronmok talak ara, Allah arye Yesus el nong erepdakuka, im deice doprobukce, anang asukum uk batakuk.
42024052	Akunum im deice biyukop ura, anang nirye arye Yesus ati, kibuka, el si erenmek. Erenmekce, kanye fia deibik ura, Yerusalem mutuku tamubuka biyik.
42024053	Yerusalem mutuku biyikop ura, daulamikce, Allah arilbalamik aik dam, fia asum-asum wekelbalamikce, Allah si erelamik. Telebe, na Lukas arye ayupu akunum sekeipsine.
43001001	Aning-aning nirya min kum wamuk talak ara, Yupu ulamuk. Yupu ulamukce, Yupu ap, Allah ap neika ulamrik. Yupu ap, Allah ap, sik tonokuka. Yupu ara, Allah ulule.
43001002	Allah arye, aning-aning min kum kwepdeiamuk talak ara, Yupu nyanyapnye Yesus ap, Allah ap neika ulamdikani, atalak noutam ara, Yupu nyanyapnye birye aning-aning nirya kwepdeibuk.
43001003	Yupu nyanyapnye, elce aning-aning nirya kwepdeibuk. Yata ning do nirya, Allah arye kwepdeibuk ning nirya ara, Yupu nyanyapnye, fil dobuk deice arye aning-aning nirya kwepdeibuk. Aulul ning yala-yala nirya ara, Yupu nyanyapnye elcuk aning-aning nirya kwepdeibuk. Yuknye birye tonok ning babye kum kwepdeibuke.
43001004	Yupu, el ulamuk noutamak ara, kam una deiyok ning ulule. El noutamak kam una deiyok ning wamuk deice arye, tukwak ninye sik kuna noutamak ulamikbuk, Yupu arye ninye kanye fum tam dirina kipdeibuk. Kanye talima dirina arisululnye bira, el Yupu tonokuka.
43001005	Tukwak ninye nirya ara, kanye kunukna ak ulamikibuk, anoutam ara, adirina deiyoknye birye dirina kililsulul bukni, tukwak ninye nirya ara, sik kanye talima noutamak kunukna uk ulula anya arye, sik nirya arye, ‘Dirina deiyok ning aresululnye bira, ani’ tenen, el ti moubuka kum bikinyake.
43001006	Minop talak, Allah arye dopreibuknye nun dam yayuke. Anye el si ara, Yohanes ulamuk.
43001007	Yohanes yayuka deiyok ara, Allah arye, ‘Ninye talima Dirina Deiyoknye biti, Yohanes birye laka nyabuka petereplibuk, ninye mutuku-mutuku nirya kekebikirye, adirina deiyoknye dib tenebica deice arye, kam unamak’ tenen, dopdeibukba, Yohanes yayuke.
43001008	Yohanes bira, ninye kanye talima noutamak dirina deiyok ning arisulul deiyoknye kum ulamuk bukni, adirina deiyoknye biti, ‘Kanye fum tam dirina arelulula deiyoknye eipnirye, el ti laka nyabuka peterenamne’ tenen, Yohanes yayuke.
43001009	Ninye mutuku-mutuku nirya sik melina ati, dirina deiyok ning arina deiyoknye, Dib Koprop Dirina Deiyoknye yanamuka ati, Yohanes bira, kintinilina ap, laka lena ap ati yayuke.
43001010	Ninye Kanye fum tam Dirina Arina Deiyoknye bira, tukwak mutuku noutamak yanuka ulamuk. Kanye Talima fum tam Dirina Deiyoknye birye, tukwak ulul ning nirya ara, el fil dobuk deice aryuk kwepdeibuk bukni, dib tenena kum, talye tukwak mutuku ninye arye, ‘E, anye bira ani’ tenen, moubuka kum bikamik.
43001011	Kanye fum tam Dirina Arina Deiyoknye birye, ‘Aninye ara, na tenen, ninye yala unamak’ teneamuk ninye kan-kan, Israel ninye sik dam yanuka ulamuk bukni, aninye arye el ti kanye deibuka dib tenebuka kum dololamik. El ti, ‘Nun lik’ tenen, bataklamik.
43001012	Bukni, yata mutuku ninye do nirya, Kanye fum tam Dirina Deiyoknye bira, el si Yesus ap ati, dib tenebuka, kanye deibuka dololamik ninye nirya ati, weik mambul ning aryamuk. Ara, Allah el mapu koprop kilina deiyok ning aribuk deice arye, el ti dib tenelamik ninye nirya, Allah el mapu koprop kililamukba, Allah arye aninye lyelamuk.
43001013	Allah el mapu kililamsuk nyapmasina ara, talye ninye arye deibiceba, dadeipdanin yangalamak ninye atonun ati kume. Tonda, ninye sik kanye aryuk, ‘Mapu deipnuyap,’ tenelamak atonun winina deice arye kume. Tonda sal arye, ‘Nun kilapu arye mapu deipnamsiyak,’ tenelamaka atonun ati kum nyapne. Aning kum bukni, aninye nirya ara, Allah arye sik ti, ‘Na mapu unamak’ tenen, wipdeiamsuk deice arye, Allah el mapu koprop kililamsuke.
43001014	Yupu nyalamapnye bira, ninye nong atonun dayukce, tukwak mutuku yayuk ura, nun kan-kan noutamak neika ulamubu. El fia teleb ubuka ulamukba, elilamubu. El fia teleb ulula ara, talye ati kume. Ara Allah el Mi Koprop tonok ululnye bira, el uka. Allah el Mi Koprop ulamukce, el dipkoprop una ap, el dipkoprop yupu nyana ap, el kanye aryuk tukwak ninye ati bico tenebuka, fia melina deiyok ning ap, anye deice weik arye wamuk. Nun ni koprop Allah arye anye bira dopdeipsukba, fia telebuk ulamukak, elilamubu.
43001015	Dib tenelamik ninye ati, mek dongolamuknye Yohanes Pembaptis birye, ninye kanye noutamak dirina deiyok ning aresululnye biti, weik yupu arye nyalamuk. “Ayanmalba, eipmalumnye bira, akunuma. Min arye el ti nyalamsise. Na min yasibuk aminyan tam yanamlanye bira, na min kum deiamnik talak, el akunum kam ulamuka anya arye, elda weik mambulnye ulirye, na deice tam ulule. Na ara mambul kumnye binya arye, elda na deice tam ulule. Na ara mambulnye kum bukni, elda weik mambulnye ulule.” Yohanes birye nyabuk.
43001016	Anye bira, elce tukwak ninye ati, bico tenena deiyok ning ap, melina ap, lyena deiyok ning ap, weik arye kanye ulamuk deice arye, teleb ning weik aryamsukce, teleb kililamsukba, nun nirya dololamubu deice arye telebuk unyabe. Elce fia teleb ning arilamsukce, teleb kililamsuk touk, winitalak babye, fia tuba aresulule.
43001017	Ayupu nyapmasina deiyok ara, ani. Ara, Allah arye, ‘Wininamlume, aning ara kum wininamlume,’ nyapdeiamukba, Musa kekebukce sekeiyamsuk mem yupu nirya ara, Musa deice arye aryamsuk. Bukni, dipkoprop winina deiyok ning ap, Allah arye el kanye aryuk nun ti bico tenesilirye, melibuka lyesulul ning deiyok ning ap, tukwak ninye ati melilana deiyok ning ap, ninye lyena deiyok ning nirya ap ara, Yesus Kristus deice arye arisulule.
43001018	Minop talak arye dipdongobuka, winitalak noutamak nirya arye, nun tukwak ninye arye, Allah el urasin fia kum elilamubu. Bukni, nun Ni Allah, el ulyak ululnye, el Mi Koprop, Allah ap neika ururaknye bira, Yesus arye Allah el ulul ning laka elilule. Yesus el ulamuk ning ap, yupu nyalamuk ning ap deice arye, Allah el ulul ning lak kibuka laka nyalamsuke.
43001019	Ura, sik Yerusalem mutuku ulamik Yahudi yala deiyok nang arye, yupu nyapdeibikba, sik Yahudi nang Lewi yala nang ap, Allah el si erena aik fum tam arye, Allah ati arina deiyok nang, sik imam nang ap arye, Yohanes dam yayikce, “Anda yatanye do?” nyabuka asipdeyik.
43001020	Asipdeyikba, Yohanes arye, duknuna fia kumce, lak deice arye nyabuk. “Allah arye, ‘Ninye Lyepnamle’ tenen, wipdeibukce, dopdeipsuknye, Ninye Lyena Deiyoknye, Kristus ara, na kum unune. Na ara Kristus kume,” nyalamuk.
43001021	Nyabukba, sik Yahudi yala deiyok nang arye Yohanes ati asipdeyik. “Ati anda yatanye ulyam do? Minop talak Allah yupu laka lelamuknye, nabi Elia ulyam do? Minop talak Musa birye, ‘Amenyan talak weik mambul nabinye yanamlarya,’ nyabuka nyapdeiamsuknye ulyam do?” nyabuka asipdeyikbuk, Yohanes arye, “Na kume,” nyalamuk.
43001022	Nyabukba, sik anang arye, “Ati an bidamnye arye, an bidamang ati yata yupu nyalyam do? ‘Na aunune,’ nyabuka laka nyapsiminba, nun dopdeipmasiaka deiyok nang dam laka nyalbinamapa anya arye, anda, yatanye ulyam do?” nyabuka asipdeyik.
43001023	Asipdeyikba, Yohanes arye, Allah yupu laka nyalamuknye, nabi Yesaya sekamuk yupu dobuka, ayupu deice arye nyabuk. Ayupu ara ani. ‘Allah el yupu lak nyalinanye birye, ninye kum ulamikak arye, weik yupu deice arye nyanune. Nun Weik Ninye Deiyoknye yanamle bisik ara, funguk yalinamlulume.’
43001024	Yohanes arye nabi Yesaya sekamuk yupu dobuka nyabuk. Nyabukba, Yerusalem deiyok nang arye dopdeipmekba, amutuku yanmek Farisi nang arye Yohanes ati asipdeyik.
43001025	“Ance, ‘Na ara, nabi Elia kume. Ninye Lyena Deiyoknye Kristus kume. Tonda, Musa arye nyapdeiamukba, Israel ninye arye, ‘Weik mambul Allah yupu laka nyalamuknye, nabinye tonok ton yanamlarya’ tenen, kintinililamiknye kume. Anang kum unune,’ nyapmasilame. Ati ara, yata deiyok ati yuk ninye dobuka mek dongolyam do?” nyabuka asipdeyik.
43001026	Asipdeyikba, Yohanes arye anang ati nyabuk. “Kume. Na ara dib tenenyak ninye dobuka, mek sirika arye dongonun bukni, anggun kan-kan noutamak aululce, lakak tikilulnye bira anggunce, ‘Anye bira ani’ tenen, moubuka kum biklume.
43001027	Na minopce yanamse bukni, anye bira, aminyan talak tikilyanamle. Anye bira, fia weik mambulnye anya arye, na ara mambul kumnye, el amutam unune. Ati ara, el yan tatang deice kitilamle ning, el sandal tapu ara, melibuka kum loptinye. Na ara el amutam unirye, mambul kumnye unun atia,” Yohanes arye nyabuk.
43001028	Anyapmasin yupu nirya ara, Yordan mek koubuka otam mutuku, amutuku si ara Betania mutuku, Yohanes arye dib teneamik ninye dobuka, mek dongolamuk mutuku ulamuk.
43001029	Anang arye Yohanes ati asipdeyik sum bukni, mapmeka, anyuku sum ara, Yesus arye Yohanes el dam yanganmokba, Yohanes eibukce, nyabuk. “Ninye mutuku-mutuku nirya, sik malye winin ning kum kilina ap, ‘Sik kum dipnamak’ tenen, pununa ap deiyoknye, Allah arina ati Domba Mi Atonunye bira, ayanmal atia.
43001030	Ambusum arye, na Yohanes arye anggun ti, ‘Na yanmasibuk, aminyan talak yanamlanye bira, na min kum deiamnik talak monop arye akunum ulamuka ati, elda weik mambulnye unamle bukni, na ara mambul kumnye unune. Ati el amutam ulamnibuk, elda na deice tam fia unamle,’ nyapmasise. Ayupu ati nyapmasinanye bira, ayanmalanye akunuma. El ti ayupu nyapmasise.
43001031	Na arye, ‘Anye bira ani’ tenen, el nong min kum bikamse bukni, na bikamse ning ara nyapnusine. Na arye dib tenenyak ninye mek dongonuna deiyok ara, yuk kume. Deiyok ara, Israel ninye nirya arye, ayanamalanye biti moubuka kel bikikirye, ‘E, Allah arye ninye lyena ati, wipdeiamsuknye bira, el uka tenenamak’ tenen ati, afil donune. Tonda, anye el ulul ning nirya lak upliba, ‘Israel ninye arye moubuka kel kinamak’ tenen, na arye dib tenenyak ninye dobuka mek dongopnin yangalamse.” Yohanes arye nyabuk.
43001032	Nyabukce, ayupu tonap dukdongobuka nyabuk. “Na asing arye eipse ning laka nyapnusine. Allah El Dib Kanye ara, yalma maka atonun dayukce, im deice arye anye el nong deice yanuka bukukba eipse. Allah El Dib Kanye ara, anye ap el kanye fum tam tuba urudake.
43001033	Anye bira, na babye kum bikamtinye bukni, ‘Yohanes birye dib tenenyak ninye mek dongonamle’ tenen, dopdeipnukce Allah arye, nyapnuke. ‘Allah El Dib Kanye im deice yalirye, el nong deice bukuka, el talima noutam fia aunamlanye bira, el akunuma. Anye birye yuk dib tenenamak nang ati, Allah El Dib Kanye dobuka arinamsile,’ nyabuka laka nyapdeipnuke. Winibuka laka nyapdeiamnuk atonun, aning nirya akunum winibukba eipse ati, ‘Anye bira Yesus adano’ tenen, akunum bikamse.
43001034	Aning eipse ati, na arye anggun ti laka nyapsine. Ayanmalanye Yesus ara, Allah el Mi Koprop ulule.” Yohanes birye nyabuk.
43001035	Yohanes birye ayupu nyabuk ura, sik nirya mapmeka berekukop ura, sik unmek mutuku uk, Yohanes ap, el yupu kekebuka melilamrik nang bitinye ap aunmek.
43001036	Daunmekbuk, Yesus arye sik dam biyukba, Yohanes eibukce nyabuk. “Anggun dipdelulume. Ninye mutuku-mutuku nirya, sik malye winin ning kum kilina ap, ‘Sik kum dipnamak’ tenen, sik pununa ap deiyoknye bira, akunum yanmala atia. Allah el arina ati Domba Mi Atonunye bira, abanmal atia,” nyabuk.
43001037	Nyabuk ura, Yohanes el yupu kekebuka melilamrik nang bitinye kekeprikop ura, Yesus bayuk ura, adip aryuk sikda el aminyan tam melibuka birikce, el ap neika banmek.
43001038	Melibuka banmarikbuk, Yesus arye el aminyan tamubuka dipdeyukce, abitinye nang dobolyanganmarikba eibukce, ayupu nyabuk. “Anggunda yata ning patasiliba, dobolyanganmanurum do?” nyabuka, asipdeyuk. Asipdeyuk ura, sik yupu deice arye, “Rabi Anda dan mutuku binuka unulam do?” nyabuka asipderik.
43001039	Nyaprik ura, Yesus arye tamubuka, “Yarumunce, na binuka unamne mutuku eipnamrurume,” nyabuk. Yesus arye nyabuka ati, sik ap bisik banmek ani, Yesus unmok aik eibikce, atalak nirya ara, el ap neika unmekbuk, sintam talak kiting jam 4 atonun kibuk.
43001040	Ara, Yohanes birye nyalamuk yupu kekelamrik bukni, aminyan talak ara, Yesus melibuka banmarik nang bitinye bukni, tonoknye el si ara Anderias. Anderias, el du koprop ara, el si ara Simon Peterus ulamuk.
43001041	Yesus ap, abitinye nang ap, neika unmekba, kiting jam 4 ubukba, Anderias min winibuk ning ara, el du kopropa Simon biti enmok ani, eibukce, Simon biti nyabuk. “Na duo, Ninye Lyena Deiyoknye, Mesias nyalamaknye bira, nun akunum eipdanmaname,” nyabuk. (Anderias birye ayupu nyabuk ning ara, Allah arye, ‘Ninye weik lyepnamle’ tenen, wipdeiamuknye, Kristus ati nyabuk.)
43001042	Nyabukce, el du Simon bobuka Yesus dam boyayuk. Boyayukop ura, Yesus arye Simon biti dipdeyukce, ayupu nyapdeibuk. “Anda, wisinye ani kopropa Yohanes birye deipkuk mi Simon ulyame. Bukni, winitalak arye dipdongobuka, oyanamle talak ara, Aramaik yupu deice arye Kefas nyanamake.” Yesus arye nyabuk. (Yunani yupu deice arye Kefas biti ara Peterus nyalamake.)
43001043	Asum mapmeka berekuk ura, Yesus arye, ‘Galilea mutuku tam binamane,’ tenebukce, tonoknye el si ara Pilipus biti enmok ani, eibukop ura, nyabuk. “Pilipus, na melipnamnilame. Nun neika binamname,” nyabuka, Pilipus biti yukubuk.
43001044	Ura, Pilipus nyalamiknye, el ap, Anderias ap, Peterus ap, sik nirya ara, mutuku si Betsaida mutuku ninye ulamik.
43001045	Pilipus birye el kwit koprop Nataniel biti, enmok ani, eipdarikop ura, nyabuk. “Nataniel, Allah arye, ‘Wininamlume, aning ara kum wininamlume,’ nyabukba, Musa sekeiyamsuk yupu, el mem yupu noutamak arye, ‘Anye yanamle,’ nyabuka laka nyabuka sekamsuknye bira, nun ap akunum eipdanmabe. Tonda, Allah yupu lak nyalamik nang, sik nabi nang arye, yupu sekamik ning noutamak arye mambulnye nyalamiknye bira, akunum eipdanmabe. Anyapmakin anye bira, ara Yusuf birye deibuk mi Yesus, Nasaret mutukunye biti nyapkine,” Pilipus birye nyabuk.
43001046	Nyabuk ura, Nataniel birye tamubuka nyabuk, “Ance, ‘Nasaret mutuku mambulnye yanmalba eipdanmape,’ nyapmanilam bukni, Nasaret mutuku ara min arye, fia mambul mutuku kum nyalamik ati, amutuku noutam arye, fia teleb ning uptu do? Amutuku noutam arye, weik mambul nang, teleb nang yasiting do?” nyabuka asipdeyuk. Asipdeyukba, Pilipus birye tamubuka, “Yo, anda ur dilyalyame,” nyabuk.
43001047	Nyabuk ura, bisik banmarikbuk, Yesus arye Nataniel yanganmokak, eibukce, el ti nyabuk. “Anye bira, dipkoprop diksukumuk ulule. Anye bira, Israel yalanye ulule. El talima ak ara, tilila ning ap, tenepce winin ning ap, tonok babye ton kum ulule,” nyabuk.
43001048	Nyabuk ura, Nataniel birye Yesus ati nyabuk. “Anda yata wiribuka bikamnutum do?” nyabuka asipdeyuk. Nyabuk ura, Yesus arye tamubuka nyabuk. “Kume, Pilipus birye min kum yukupmaku talak ara, kwarang yo duk moulamle yo deiyok dam koa bukmamuak, na arye akunum eipmakune.”
43001049	Nyabuk ura, Nataniel birye mambul kanye bobuka nyabuk. “Se, anda Peterena Deiyoknye, Rabinye dipkoprop ulyame. Na kele, anda Allah el Mi Koprop ulyame. Anda Israel yala ninye nun weik ninye deiyoknye, Sisinanye Raja unamsilame,” nyabuk.
43001050	Nyabuk ura, Yesus arye tamubuka nyabuk. “Na arye, ‘Kwarang yo duk moulamle yo deiyok dam bukmamubuk, eipmakune,’ nyapmakin deice arye, akunum dib tenepmanilame. Bukni, aning ara mitik mambul uka. Aminyan eipnamlam ning ara, fia mambul weik ning elinamlame,” nyabuk.
43001051	Nyabukop ura, Yesus arye ayupu tonap dukdongobuka nyabuk. “Anggun nirya ati, dipkoprop nyapsine. Sirya talak ara, im deice tam kukeipliba, Allah el im deice fil don nang, malaikat ara, nada Ninye Mi Koprop Atonunye, na nong deice tuba tonap tamubuka welebinamak ning ara eipnamlume.” Yesus arye anang nirya ati nyabuk.
43002001	Yesus arye Galilea tam noutam bukni, mutuku si Kana mutuku biyukce, daunmekani, winilye sum akunum kibuk ura, amutuku ninye arye kil dona ati yunmek. Sik yunmek aik ara, Yesus el lin ap neika unmek.
43002002	Ayuna deiyok nang arye, Yesus ap, elce wipdeiamuk nang ap ati, “Anggun ton dilyalulume,” nyabuka yukubika ati, sik ap anyaik uk, kil dona ati yupmek aik unmek.
43002003	Kil dona ati yunmek ninye nirya arye, kanye deibuka dina ap, kanye wangalamak mek, anggur mek ap dinmekbuk, anyaik kintinipmek anggur mek nirya dibikba, akunum kum dayuk. Kum dayukba, Yesus el lin birye Yesus ati nyabuk. “Aninye sik kanye wangalamak anggur mek ara, akunum dipmak arye, kum dale. Tonap kum kintinipmake,” nyabuk.
43002004	Nyabuk ura, Yesus arye tamubuka nyabuk. “Nongo, yata ati ayupu nyapmanilam do? Allah arye teneamnuk talak kabula dam kum upmanile,” nyabuk.
43002005	Nyabuk ura, el lin birye, anyaik fil melinang ati, “Yesus arye nyapsil yupu uk, adip aryuk kekebuka winiplulume,” nyabuk.
43002006	Sik yupu talipmek aik ara, nong weik kat mek makau naku barye kintinibuka deipmekba aupmok. Amek makau ara mek ton min kum kwebuka deipmek. Amek makau ara, sik Yahudi yala ninye arye, ‘Allah derepsilyak’ tenen, ‘Musa nyapsuk touk nun taruk mek likinamap’ tenen, deililamik atonun ning wamuk. Tonok mek makau fum bisik, winipmanto mek fia weike, 100 liter mek kwebuka dikildongolamik.
43002007	Aweik mek makau dam upmoka anya arye, Yesus arye anyaik fil melin nang ati nyabuk. “Talye mek sirika kwebuka, amek makau nirya dikdongoplulume,” nyabuk. Nyabuk touk, anang arye, mek weik arye kwebuka, anaku barye weik mek makau nirya dikdongobik.
43002008	Akunum dikdongobik ura, Yesus arye anang ati nyabuk. “Winira amek makau fum bisik arye, winitalak aupmal mek kwebuka, kil dona ati kwalina deiyoknye biti arilbilulume,” nyabukba, ayupu nyapdeibuk touk winibik.
43002009	Yuna deiyoknye birye amek dobuka dipdeyuk. Amek ara, atalak ara talye mek upmok bukni, winira Yesus arye amek dobuka, anggur mek ninye kanye wangalamak ning akunum memebuk ura, anggur mek dayuk. Yuna deiyoknye birye, ‘Amek, anggur mek ara, amek makau arye boyanmaniyake’ tenen, kum bikuk bukni, anyaik fil melibuka dolamik nang ara, sikce kwepmeka ati, sikda bikmeke. Anyaik deiyoknye birye, talye mankau kanye bobuka, dipdeyuk ura, amek ara fia teleb ubuka ati, lukdayuk. Lukdayukce, kil dopnuyuknye biti yukubukba, yayuk.
43002010	Yayuk ura, kwalina deiyoknye birye nyabuk. “Amio, amutuku wininyap ning an kele. Yuna kwalinyap talak nirya ara, minyuma talak fia teleb anggur mek aribibyop ura, nun kayapu weik arye akunum dibikcop ura, akunum bouplyop ati, aminyan talak mitik teleb ning arinyabe. Wininyap bukni, anda fia teleb ning ‘Na’ tenen uk deiplum bukni, winitalak ara fia teleb ning aripmasilame. Winitalak dipnuyap ning ara fia telebe,” nyabuk.
43002011	Yesus arye talye mek dobuka, fia teleb anggur mek, ninye kanye wangalamak ning kintinipdeibuk ning ara minyuma ning, ninye kum winipmanto fil dobuk. Afil dobuk ning deiyok ara, ‘Anye bira Allah el mikip deice arye fil dolule, tenepnamniake,’ tenebukce, afil ninye kum winipmanto ning dobuk. Ati, Galilea tam noutamak Kana mutuku arye afil dobuka deice arye, el weik mambul winibuk ning ap, fia teleb winibuk ning ap, laka kipdeipsuke. Tonda, winibuk ura, elce wepdeibuk nang eibikce, el Yesus ati, weik arye diba tenebikce, sik kanye talima el deice uk deibik.
43002012	Yesus arye Kana mutuku noutamak arye, ninye kum winipmanto kum fil, minyuma yubukap ning akunum dobukop ura, amutuku batakuka, Kapernaum mutuku koluku biyuk. Yesus ap, el lin ap el weitcapu ap, elce wipdeiyamuk nang ap, neika biyikce Kapernaum mutuku like winilye atonun, like dum barye atonun mapmek.
43002013	Mapmek ani, sik Yahudi yala ninye arye weik yuna talak, Kaplina ati Kwalina talak akunum dam kibuk ura, Yesus ap, el wepdeibuk nang ap, Yerusalem mutuku biyik.
43002014	Yahudi yala ninye arye, Allah arina ati, weik domik aik dam ara, ninye weik bulubuka unmek. Anyasik dam ara, kam ulul ning dekne nang weik bukmek. Ara, Yahudi ninye arye, ‘Allah arye nun malye winin ning ati oplopsutu bukni, nun malye winilamap ning kilibuka lyena ati, kam ning obibirye, el ti aribibyop ura, nun malye ning kum kipdeipnamsile’ tenen, aning obuka arilamik. Tonda, ‘Allah el si erena ati, kam ning obuka, Allah aripnamak anya arye, aning deknuyak’ tenen, kam ning dekna deiyok nang weik anyasik dam unmek. Anang arye, sapi basam ap, domba basam ap, yalma maka ap, dekenmek. Tonda, aninye dana-dana tam mutuku nirya arye arilyanganmeka ati, yo bok dekuka boyangalamik nang ap, Allah el si erena asik dam uk, sik meja deibuka fil donmek.
43002015	Sik nirya wininmeka ati, Yesus ara yu ubukba, tapu dobukabukce, ninye libukne ning pibuka, anang sik nong deice libuklobuka, bai tam yakuka dopkwetebuk. Ara, ‘Allah arina aik dam ara, afil kum dopnuyak’ tenen, anang ap, sik sapi basam ap, domba basam ap nirya, bai tam dolkwetenmok. Sik yo bok dekuka dekenmek nang ati aning ara, sik meja tomobuka yamuplopbukce, sik keil uang nirya yamubuka donokuk. Aning dekne nang babye, anyasik dam arye bai tam yakuka dopkwetebuk.
43002016	Yalma maka dekenmek nang ati, “Amaka dobuka, bobilulume. Na Ni Allah, el mambul aik ara, talye aning-aning nirya deknak, pasar atonun aik kum ati, anggun yata ati, anyaik dam aning-aning bobuka dekelyangalulum do?” nyabuka wenebuk.
43002017	Aninye nirya ati wenebuka bai tam yakuka dopkwetebuk ura, Yesus elce wipdeiamuk nang arye, Allah yupu noutamak sekamik yupu ila tuba tonap tenebik. Sik tenebik yupu ara ani. ‘Naie, ninye nirya arye an weik mambul aik ati, ‘Si erenamkiak’ tenen, fia pi dobuka fil dopnyop ura, kanye imun ning weik unamnile.’
43002018	Yesus arye, anang nirya yakuka bai tam dopkwetebuk ura, sik Yahudi yala deiyok nang arye, el ti nyabik. “Ara, ‘Allah arye anye dopkwetebuk ura, fil dolule’ tenen, ‘Diba tenekitibye’ tenen, ninye kum winipmanto ning, yata fil dopnusilam do? Aninye bai tam dopkwetepmalama ara, yatanye birye deiyok ning aribkuka deice arye, wininmalam do?” nyabuka wenebik.
43002019	Nyabikba, Yesus arye nyabuk. “Anyaik ara, uluplopmunyop ura, like winilye sum deice arye, na tamubuka tonap dopnirye, teleb kipdeipnamne,” nyabuk.
43002020	Nyabuk ura, sik Yahudi yala deiyok nang arye tamubuka nyabik. “Kume. Anyaik Allah el si erena ap, el erena ap ati domik aik ara, like yupa weik, kiting tamun 46 tahun deice arye domika ati, anda yata wiribuka deice arye, like winilye sum aryuk tonap tamubuka doptum do? Aning ara, kum winipmantoe,” nyabik.
43002021	Nyabik bukni, Yesus arye, “Anyaik,” nyabuk ning ara, talye aik sirika ati kum nyabuke. Tonda Allah el si erena aik ati kum nyabuk. El domona yupu deice arye, aik nyabuk. Bukni, aik yupu nyabuk ning deiyok ara, el bidamnye nong ati nyapdayuk.
43002022	Adeiyok ati nyabuka anya arye, aminyan talak malye nang arye Yesus obikop ura, dibuk bukni, Allah arye ila tamubuka Yesus kam bukeibukop ura, el mapu ara, ‘Se, aning deiyok ati nyapsuke’ tenen, moubuka tenebikce, bikike. Winibukop ura, minop talak Allah yupu sekamik ning ap, Yesus arye nyabuk ning ap ati, diba tenebik.
43002023	Ura, Yesus ara, Kaplina ati Kwalina talak noutamak, Yerusalem mutuku noutamak unmokce, aninye ara, ‘Allah arye anye dopkwetebuk ura, fil donmale tenebikirye, biknamak’ tenen, ninye kum winipmanto ning, fil weik donmokba, ninye weik elinmek. Elinmeka anya arye, Yesus ati diba tenebik.
43002024	Sikce Yesus ati kanye deibuka diba tenebik bukni, Yesus arye ninye nirya, sik kanye talima noutamak wamuk ning akunum bikamuka ati, Yesus arye amutuku ninye nirya ati ara, kanye kum delilamukce, el winilamuk ning nirya, sik ti lakak koprop kum nyalamuk.
43002025	Yesus arye, ‘Se, anang arye, “Yesus ara dipnye ulule,” nyapniting’ tenen, kum patalamuk. Ninye talima noutamak ulul ning ara, el akunum bikamuka ati, aninye nirya ati, kanye deibuka dib kum tenebuk, ‘Sik dib nang, teleb unyake’ tenen, sik ti el kanye kum delilamuk.
43003001	Tonok talak ara, Farisinye tonok, Yahudi yala ninye sik deiyok nang fil dolamik touk, el babye afil talibuka dolamuk. Anye bira el si ara Nikodemus, Yesus el dam yayuk.
43003002	Lukunyan noutamak arye Yesus dam yanmokce, Yesus ati ayupu nyabuk. “Naio, ance ninye arye winipmanto kum ning, fil mambul fil weik dominya ati ara, yatanye do nirya, Allah el mikip deice kum meliptop ura, ato fil kum doptue. Talinye birye afil kum dopmanto anya arye, nun kele. Allah arye dopdeipkukba, anda Allah yupu peterena deiyoknye ulyame.” Nikodemus arye Yesus ati nyabuk.
43003003	Nyabuk ura, Yesus arye domon yupu atonun yupu deice arye tamubuka nyabuk. “Na dipkoprop nyapkine. Yata nang do nirya, nun ni yapu arye winiryuk deipsikikba, winiryuk mapu ulamap touk, nun kanye talima noutamak ara, Allah arye ila tamubuka tonap winiryuk ninye atonun deipnamsile. Kanye talima winiryuk ninye atonun kum deipsilyop ura, Allah lyepsilirye nun kanye talima talinamsil ning nirya ara, aninye kum eibikirye kum dopropnamake,” nyabuk.
43003004	Nyabuk ura, Nikodemus arye Yesus ati tamubuka nyabuk. “Se, naio, wisi akunum dapyop ura, yata wiribuka tuba tamubuka tonap deipsiting do? Yatanye birye, el lin mun fumbisik tuba tamubuka tonap wektuba, akil arye deiptu do? Aning ara kum winipmanto ning atia,” nyabuk.
43003005	Nyabuk ura, Yesus arye tamubuka nyabuk. Dipkoprop nyapkine, yatanye do nirya, mek ap, Allah El Dib Kanye mikip ap, abitinye deice arye kum deipsilyop ura, Allah lyepsilirye nun kanye talima talinamsil ning nirya ara, anye birye kum wektue. Tonda kam fia kum uptinge.
43003006	Ninye arye delinyak ning ara, talye ninye nong uk delinyak bukni, Allah El Dib Kanye el mikip deice arye, ninye dib kanye ati, kam una deiyok ning arisilirye, winiryuk ninye atonun kilisulule.
43003007	Ati, na arye, ‘Yatanye do nirya, Allah arye tuba tamubuka tonap winiryuk ninye atonun kum deipsilyop ura, Allah lyeplirye, anye bira el kanye talima kum talinamle,’ nyapmakin yupu ati, lukdanuka teniltona meme.
43003008	Winipmanto yupu nyapnukine. Kumanya ara elcuk tenelul touk talye dolule. El mikip aryuk dolulba, lelim kekelulum bukni, akunuma. Anggunce, ‘E, kumanya lelim kekepmapa ara, atam arye yanganmalaba, otam banmale,’ kum nyaptume. Aning atonun, Allah El Dib Kanye arye kam una deiyok ning areblirye, winiryuk ninye atonun kilisulul ninye ara, aning deiyok nirya ara, laka nyabuka kel kum kiptume. Ara talye asing arye kum eipmanto ning atia. Yesus arye nyabuk.
43003009	Nyabuk ura, Nikodemus arye, “Se, naio, ayupu nyapnilam ning ara, yata wiribuka winipsutu do?” nyabuka asipdeyuk.
43003010	Asipdeyuk ura, Yesus arye tamubuka nyabuk. “Nikodemus anda, Israel ninye, sik Allah yupu peterena deiyoknye ulyam bukni, anyapmakin ning moubuka min kum kel bikmalamce, walwal arye nyapnilam do?
43003011	Dipkoprop nyapkine. Na ap, na mapu nirya ap, nun nirya arye asing elilamuburye, akunum kel bikamubu ning nirya ap, ‘Anang kekenamak’ tenen, lakak nyanyap bukni, Anggun Farisi ninye ara, nun yupu diba tenebuka kum dololulume.
43003012	Na arye talye tukwak ulul ning ati yupu nyapmasinye babye, kum diba tenelulume. Ati, im deice ning, mambul weik yupu nyapsitinye babye, yata wiribuka diba tenepnutum do?
43003013	Minop talak arye dipdongobuka winitalak babye, yuk ninye nirya im deice ton kum welebanyake. Tonoknye bira Ninye Mi Koprop Atonunye, elda im deice ulamukce, tukwak yayuknye binya arye, el tonok ara im deice weklamuk.
43003014	Minop talak mok ap, ninye ap, fia kum wamuk mutuku noutamak ara, ninye on kwatima arye ninye weik olamukba, Musa arye kat ning dobuka, kwatima urasin atonun puturubukce, cang yo deice kwatipdongobukce, ikuka erepdeibuk touk, na ti ton atonun wininamake. Ara, Ninye Mi Koprop Atonunye dobuka, yo deice deibikirye, ikuka tikeipnamniake.
43003015	Winipnamniyak ning ara, talye ati kume. Ara, yata ninye do nirya, na ti diba tenepnikcop ura, Allah arye sik ti, kam una deiyok ning arisilyop ura, fia kam unamaka ati, na ara Yesus yo deice erepdeipnamniyake, nyapsine.” Yesus arye nyabuk. Nyabukce, ayupu tonap nyabuk.
43003016	Allah arye diba tenen ninye nirya ati, kam fia bukeipnamsila deiyok ara nyapnusine. Ara, Allah arye ninye mutuku-mutuku nirya ati, bico tenenyamsukce, kanye weik arye aryamsuka ati, el Mi Koprop tonokuk ulamuk bukni, tukwak ninye lyena ati aripsuke. Ara, ‘Yata ninye do nirya, el Mi Koprop ati, diba tenebicop ura, fia kum dipnamak bukni, bol koplobuka kam una deiyok ning aripnibuk, fia kam unamak’ tenen, el mi tonok aripsuke.
43003017	Aning ara talye ati kum nyapsine. Allah arye el Mi Koprop dobuka, tukwak ninye unyabak dokdeipsuka deiyok ara, ‘Elce tukwak ninye nirya ati, wenebuka oplopnamle’ tenen, kum dopdeipsuke. Aning kum bukni, Allah arye, ‘Na Mi dopdeipnibuk, ninye arye el ti diba tenebikca deice arye, ninye mutuku-mutuku noutamak, kili sal weik lyepnamne,’ teneamukce el mi ara, tukwak ninye unyabak dopdeibukba, nun dam yayuke.
43003018	Ati, yatanye do nirya, Allah el Mi Koprop ati diba teneplinye bira, Allah arye wenebuka kum oplopnamle. Bukni, diba kum teneplinye bira, dipkoprop wenebuka opnamle. Aning babye talye ati kume. Deiyok ara, sik diba kum tenenyak ninye arye, Allah el Mi Koprop tonok el ap, el si ap ati, diba kum tenenyaka anya arye, Allah el kanye ara, ‘Sikda akunum wenebuka oplopse ninye atonun unyake,’ tenelule. Ati, aninye ara kum lyepnamle.
43003019	Allah arye tukwak ninye ati, yupu bokeipnamla deiyok ara nyapnusine. Ara, dirina deiyoknye birye, tukwak ninye dam akunum yayuk bukni, tukwak ninye ara, sik winilamak ning ara, fia malye ulula anya arye, sikda, ‘Dirina ara nun lik bukni, nunda kunuknak ning tonok kanye delinyabe,’ tenebuka unyake.
43003020	Yata ninye do nirya, sik malye-malye wininyak ninye ara, ‘Dirina ara nun like,’ tenebikirye dirina ulyak ara kum yanganyake. Wininyaka deiyok ara ani. Ara sikce, ‘Kume, dirina ulyak yanuka bukeipyop ura, adirina arye nun malye wininyap ning laka kipdeipsilyak’ tenen, adirina ati batakanyake.
43003021	Sikda wininyak bukni, yata ninye do nirya, Allah el dipkoprop yupu nyasilye touk kekebikirye, ayupu uk talibuka dobolbanyak ninye ara, Allah el dirina ulyak yanganyake. Wininyaka deiyok ara ani. Ara, ‘Dirina ak bikcop ura, yuk nang kel biknamsiyake. Ara, nun winilamap ning nirya ara, Allah el mikip deice aryuk wininyabe’ tenen, kel biknamsiyake. Dirina ati kanye delinyak ninye ara, aning atonun tenenyake. Yesus arye nyabuk.
43003022	Yesus ap, Nikodemus ap yupu talipmarika ani, akunum sirya dakrik talak ara, Yesus ap, el yupu kekebuka melibuka dobolbalamik obarye nang ap, Yudea tam noutamak bukni, ninye asik kum dolamikak bai tam mutuku binuka ulamik. Sik amutuku uk ulamik talak ara, Yesus arye peterelamukbuk, ninye weik diba tenebik. Diba tenebik ati, Yohanes arye, aninye yuk-yuk dobuka mek dongolamuk.
43003023	Atalak noutamak uk, Yohanes arye yuk mutuku si ara Ainon ap, Salim mutuku ap noutamak ara, diba tenen ninye dobuka mek dongolamuk. Ara, amutuku bitinye, el ulamuk mutuku noutamak ara, mekwen weik wamuka ati, ninye arye, ‘Mek dongopsutue’ tenen, tuba-tuba yangalamikba, Yohanes arye adip tenebik ninye dobuka, mek dongolamuk.
43003024	Yohanes arye afil dolamuk talak ara, yu nang arye el dobuka wenena aik min kum dongamik talak ara, diba tenen nang dobuka mek dongolamuk.
43003025	Atalak ara, Yohanes peterebuk yupu kekelamik nang ap, tonok Yahudi yalanye ap, yupu deice arye derelanmek. Yupu deice arye derelanmeka deiyok ara, Farisi nang arye, ‘Allah derepsilyak’ tenen, “Mem fil dona atonun ning ara, taruk mek likna ara, winibuka, winibuka taruk mek likinamlulume,” nyabuka, peterelamik ning ati, tonok kanye bobuka kum winilamika ati, ayupu deice arye derelanmeke.
43003026	Anang ara, Yohanes el dam yanmekce nyabik. “Anda, peterena deiyoknye ulyame. Ance nyapsulumnye, Yordan mek otam, an ap neika unmarumnye bira, ninye weik mek dongonmale. Tonda, ninye weik arye, ‘El yupu kekepnuyap’ tenen, el dam uk yanganmake. Aning ara, teleb do, malye do. Anda yata tenepmalam do?” nyabuka asildenmek.
43003027	Nyanmekba, Yohanes arye anang ati nyabuk. Yata nang do nirya, mambul fil dona deiyok ning dolonyaka ara, Allah im deice arye arepsutop ura, doproptingce, afil dopting bukni, Allah im deice arye, afil dona deiyok ning kum arepsilyop ura, afil kum doptinge.
43003028	Anggun babye anggun kele. Na arye anggun ti nyapsise. “Allah arye wipdeibuknye, Ninye Lyena Deiyoknye, Kristus ara, na Yohanes kum unune. Allah arye, ‘Ninye Lyenanye aminyan yanamla ati, kintinilin fil donamle’ tenen, na dobuka minopce dopdeipnuke. Weik mambulnye Kristus ara aminyan yanamle,” nyapsise.
43003029	Winipmanto yupu ton nyapnusine. Ninye dona ati, aripnamace kil ara, akil dopnamalinye, elcuk akil talilamle. Akil dopnamalinye, el melina nang ara, talye uk unyak bukni, ‘Nun kwit dan talak yanamle do?’ tenen, kintinibikirye, kekena uk unyake. Winibuka daunmakiba, kil dopnamalinye yalirye, yupu nyaplibuk kekebicop ura, kanye deibuka fin-fin arye unyake. Anang kanye deibuka fin-fin arye ulamak touk, na babye atonun unune. Na ara kanye deibuka fin-fin weik arye akunum unune.
43003030	Anggunce nyapmanulumnye Yesus ara, akunum yanmala ati nyapsine. Elda adip aryuk weik mambulnye upnin banamle. Na uk ara, el amutam unirye mitik mambulnye binyuk ununa anya arye, na si ara mitik upnin banamle. Na ara mambulnye kum atia. Yohanes arye nyabuk. Nyabukop ura, ayupu ton nyabuk.
43003031	Im deice tam arye yalinye bira, aning-aning nirya deice tam ulirye, weik mambulnye ulule. Tukwak nang aryuk deipnik ati, na ara talye tukwaknye unirye, yupu uk nyanune. Im deice tam arye yalinye bira, aulul ning nirya deice tam ulirye, weik deiyoknye ulule.
43003032	Im deice arye yayuknye birye, el elilamuk ning ap, kekelamuk ning ap ati, laka nyasulul bukni, tukwak ninye nirya arye, el yupu diba tenebuka kum kekenyake.
43003033	Ton nang ara kum kekenyak bukni, yuk nang el nyasilye yupu diba tenebuka kekebicop ura, adeice arye, lak akarye nyasinyake. Ara, ‘Allah elda fia dipkoprop yupu uk nyasulule’ tenen, kel kibika ati, sik diba tenenyak deice arye, yuk nang babye eibikirye, ‘Allah ara dib yupu uk nyasulule’ tenen, kel kinyake.
43003034	Allah arye tukwak mutuku dopdeipsuknye, elce talye yupu kume. Allah el dipkoprop yupu nyasulule. Allah arye anye biti, el Dib Kanye weik arye arilule. Ara mitika arye bokuka arina kume. Kum nukmanto fia weik, Allah arye el mikip ariliba, im deice arye tukwak mutuku yayuknye birye amikip dololule.
43003035	Nun ni koprop Allah arye, el Mi Koprop ati, kanye deibuka el talima arilule. Ati, yata ning do nirya, Allah arye aning-aning nirya, el Mi Koprop ati aribukba, el taruk aryuk talilirye, aning-aning deice tam deiyoknye ulule.
43003036	Yata nang do nirya, Allah el Mi Koprop ati, diba tenebicop ura, Allah arye kam una deiyok ning ariliba, fia kam unamake. Bukni, Allah el Mi Koprop ati, ‘Nun like’ tenen, batakice ninye nirya ara, Allah arye aninye ati, yu kiplirye weik arye wenebuka opnamle ati, kam un ning kum dopdopnamake. Sik dibikibuk, tuba tamubuka tonap, kam fia kum unamake. Allah arye aninye wenena ati, el yu sik deice tuba delinamle. Yohanes arye ayupu nirya nyabuk.
43004001	Ura, yuk talak ara, ninye arye, “Kume, Yohanes arye peterelululba, ninye mitiktonun dem arye, el yupu dib tenebuka, el ti dobolyanganyakba, mek dongolul bukni, Yesus ara, el yupu petereliba, ninye yupa weik arye el ti diba tenebuka, el yupu ati melinyakba, ninye weik arye mek dongolule,” nyanmek. Sik nyanmekak, Farisi nang arye kekebik.
43004002	Dipkoprop ning ara, Yesus elcuk ninye dobuka mek kum dongolamuk bukni, elce, ‘Na yupu dobuka peterelbinamak’ tenen, wipdeiyamuk mapu arye, diba teneamik ninye dobuka mek dongolamik.
43004003	Winilamik ati, yuk nang arye Farisi nang ati, “Yesus ati diba tenebuka melinyak ninye weik,” nyabuka ayupu laka nyanmekak kekenmek. Sik Farisi nang arye kekenmeka ara, Yesus bikukop ura, Yudea tam batakukabukce, ila tamubuka Galilea mutuku tam biyuk.
43004004	Galilea mutuku bana ati ara, bisik noutamak ara, Samaria mutuku kirikuka balamika ati ara, Yesus arye, ‘Galilea tam binamana anya arye, bisik bana ara Samaria mutuku noutamak arye bisik binamne,’ tenebukce, Samaria mutuku bisik banmok.
43004005	Bisik banmokani, Samaria tam noutamak arye, asik tonok dolamikak, anyasik el si ara, Sikar mutuku biyuk. Amutuku ara, minop talak Israel yala nang, sik apu Yakup birye tuku dekuka, el mi Yusuf biti nukamuk. Yesus ara, amutuku dam biyuk.
43004006	Tonda, Yakup arye, ‘Mek kwen deipnamle’ tenen, tuku palyamukce mek lokamukak, mekwen ton amutuku dam wamuk. Asukum mekwen awamukba, Yesus arye bisik fia banmoka ani, dikdik ubuka ati, ‘Dikdik sepnun’ tenen, Yakup birye palibuka tuku erepdeiyamukak, mekwen dam binuka bukuk. Yesus asukum binuka banmok kiting ara, kiting dukduk, jam dua belas (12) nyalamak kiting arye binuka bukuk.
43004007	Bukmok bukni, Samaria mutuku kil tonok arye, ‘Mek kwepnaman’ tenen, Yesus bukmokak yayuk. Yayuk ura, Yesus arye akil ati nyabuk. “Na ara mek dipnuna ati, ance mek kwebuka aripnilyame,” nyabuka morobuk.
43004008	Yesus, el wipdeiyamuk nang nirya ara atalak ara, ‘Din ning deknamap’ tenen, Sikar mutuku asik akunum dekelbinmika anya arye, Yesus el tonok bukmokce ayupu nyanmok.
43004009	Yesus arye akil ati din mek morobukba, akil arye tamubuka nyabuk. “Kume, anda Yahudi yalanye ulyam bukni, na ara Samaria mutuku kil ununa anya arye, yata wiribuka ‘Mek kweipnutu’ tenen, mek moropmanilam do?” nyabuka asipdeyuk. (Ayupu nyapmoka deiyok ara ani. Sik Yahudi yala ninye arye, Samaria tam ninye ati, ‘Nun like. Samaria tam ninye ara, fia malye unyake’ tenen, memepdomikce, neika fia kum ulamika ati, akil mitik lukdanuka, ilil ubuk ati, ayupu nyabuk.)
43004010	Akil arye nyabukba, Yesus arye tamubuka nyabuk. “Kume, akilo, Allah arye teleb ning talye arisilye ning ap, mek dena ati, moropmakinanye si ap, moubuka kel bikmanutumto ura, ance na ti moropmanutumba, na arye kam una deiyok mek aripkitinye,” nyabuk.
43004011	Nyabuk ura, akil ara moubuka bita kel kum kibukce, ayupu tamubuka nyabuk. “Naio, anda mekwen makau ap, tapu ap kum upmakile. Tonda, amek lokne fumbisik ara, kaurwe fia weik anya arye, kam una deiyok mek nyapnilam ning ara, dan tam arye kwebuka aripnutum do?
43004012	‘Nun apu Yakup bira mitik mambulnye bukni, na ara weik mambulnye,’ tenepdalamce ayupu nyapnilam do? Nun apu Yakup birye, tuku lukamukce mekwen aryamsuke. Tonda, minop talak el babye, asukum uk amek kwebuka delamuke. Tonda elce deiamuk mapu arye sik ap amek kwebuka dilamik. Tonda, sik weilamik ning dena ati, amekwen uk kwebuka arilamike,” akil arye Yesus ati nyabuk.
43004013	Nyabuk ura, Yesus arye akil ati tamubuka nyabuk. “Yata ninye do nirya, tuku lukamuk mekwen arye mek kwebuka dipting bukni, aminyan ara tuba tamubuka tonap mek patanuk unamle.
43004014	Bukni, yata ninye do nirya, na arye arebsinye mek dobuka dibikcop ura, tuba tamubuka tonap mek kum patapnamle. Anggun mek patana kum bukni, na arebsinye mek dopropmunyop ura, anggun kanye talima noutamak arye, mek pu atonun upsilye ura, mek pu doplirye, panabuka saklamle atonun winipnamsile. Winipnin balamlya ani, aminyan talak ara, fia kam unamlume,” Yesus arye nyabuk.
43004015	Nyabuk ura, akil mankau arye, ‘Mek sirika ati nyapmanile’ tenen, tamubuka nyabuk. “Ati naio, ance nyapmanilam mek aripnilyame. Aripniminye ura, mek fia kum patanamnile, asum-asum nirya tuku lukamuk mek kum kwelyanganamne,” nyabuk.
43004016	Akil nyabuk ura, Yesus arye nyabuk. “An aik bimince, an akanye yukupminye ura, anggun bitinye tamubuka yarurume,” nyabuk.
43004017	Nyabuk ura, akil arye tenepce, “Kume, na akanye ton kum ulule,” tilila ati nyabuk. Nyabukba, Yesus arye, “Ance, ‘Na akanye kum ulule,’ nyapmanilam ning ara, dib nyaplame.
43004018	Dipkoprop ara, ninye pangu barye arye domkik bukni, sik nirya arye batakike. Winitalak an ap, talye neika ulamdumnye bira, dipkoprop kum dopkuka anya arye, el babye an akanye kum ulule. Anda talye kil uk ulyama ati, ‘Na akanye kume,’ nyapmalama ara, dib nyapmalame,” Yesus arye nyabuk.
43004019	Nyabuk ura, akil arye tamubuka Yesus ati nyabuk. “Ura, ayupu nyapmanilama anya arye, adeice arye anda, aminyan winipnamle ning laka nyananye, nabi ulyama ara, winira akunum kel kipkine.
43004020	Minop talak, nun Samaria tam ninye, nun ni yapu arye, aunmap mutuku deice Allah si erelamik bukni, anggun Yahudi yala nang arye, ‘Kume, Allah el si erena ati teleb ak ara, Yerusalem mutuku uka,’ nyasululume,” nyabuk.
43004021	Nyabuk ura, Yesus arye akil ati nyabuk. Akilo, na nyapnukin yupu ara, dib tenepnalame. Aminyan yanamle talak ara, aunmalam mutuku deice babye, ura, Yerusalem mutuku noutamak babye, ‘Teleb ak asukum uk’ tenen, Allah el si kum erenamlume.
43004022	Anggun Samaria tam ululum ninye ara, moubuka kum kel bikamlum ninguk si erelulume. Bukni, nun Yahudi yala nang arye, dipkoprop kel bikamubunye, el si uk erenyabe. Ara talya ati kum nyapkine. Ninye Lyena Deiyoknye bira, Yahudi yala ninye kan-kan arye yanamle ati, nyapkine.
43004023	Aning nyapmakin bukni, aminyan yanamle talak ara, tonda dipkoprop akunum yalye talak babye, nun Ni Koprop Allah el si dipkoprop ubuka erepnamak ninye nirya ara, talye nong bol deice winina kum bukni, Allah El Dib Kanye mikip deice melisilyebuk, dipkoprop tenebuka unyakce, el si teleb ubuka erenamake. Aning ara, Allah arye, ‘Wininamake,’ tenesilye touk, wininamake. Talya kum nyapkine. Allah arye, ‘Na Dib Kanye mikip deice arye, dipkoprop tenebuka unyakce, na si erenamake,’ teneamsuk touk winibicop ura, Allah arye sik ti, kanye delilule. Ato ninye ati el kanye delilule.
43004024	Allah ara talye tukwaknye kume. Elda im deice Dib Kanye atonunye binya arye, el si eren nang ara, adip aryuk Allah El Dib Kanye mikip deice ap, Allah teneamsuk touk, dipkoprop winina ap deice arye, el si erenamake. Yesus arye aSamaria kil ati nyabuk.
43004025	Nyabuk ura, akil arye tamubuka nyabuk. “Na kele. Allah arye, ‘Ninye tukwak nang lyepnamle’ tenen, wipdeiamuknye, aminyan talak Ninye Lyena Deiyoknye, Kristus nyalamaknye yanamle. Elce nyalyop ura, aning-aning nirya lak kibuka laka nyanamsile,” nyabuk.
43004026	Nyabukop ura, Yesus arye nyabuk. “Ance, ‘Aminyan ara anye bira yanamle,’ nyapmalamnye bira, na akunuma nyapmakine. Anye bira na uka,” Yesus arye nyabuk.
43004027	Yesus arye nyabukba, el wipdeiyamuk nang, el mapu sik binmeka ani, tamubuka yayik. Tamubuka yayikce, Yesus ap, akil ap yupu tanmarika ak, eibikce lukdayik bukni, sik kan-kan arye tonoknye babye akil ati, “Anda yata patanmakil do?” kum nyabik. Tonda, Yesus ati, “Anda yata ati, malye mutuku kil, Samaria mutuku kil ap yupu talipmarum do?” kum nyabik.
43004028	Yesus el mapu tamubuka yayik ura, akil arye el mek makau asukum uk batakuka, el ap ulamik ninye, sik asik tamubuka biyukce, anyasik ninye ati nyalbiyuk.
43004029	“Kume, na kayapu. Na winilamse ning nirya laka nyapmanunye bira, anggun ton dilyalulume. Anye bira, Allah arye, ‘Ninye lyepnamle’ tenen, wibuka dopdeipnamsilanye, el si Kristus nyalamaknye bira, anye akunum yanmasil do? Elda yuknye do?” nyabuk.
43004030	Nyabuk ura, anyasik ninye nirya sik asik batakuka, Yesus bukmokak dilbiyik.
43004031	Anyasik ninye tuba bisik noutamak yangayik talak ara, Yesus el yupu keken nang arye el ti nyabik. “Naio, nun peterena deiyoknye, anda din ning diplyame,” nyabik.
43004032	Nyabik ura, Yesus arye tamubuka nyabuk. “Na dina atonun upmanil ning ara, anggunda kum bikmaluma anya arye, kum tenipmalume,” nyabuk.
43004033	Nyabuk ura, el mapu arye sik kanye walwal kibukba nyapdayik. “Yuk nang arye el din ning aripmonge ati, ayupu nyapmasil do?” nyabuka walwal arye nyapdayik.
43004034	Walwal arye nyaldanmekba, Yesus arye ayupu winipmanto yupu deice, el mapu ati nyabuk. Na din ning atonun ning nyapmasina ara nyapnusine. Ara, na dopdeipnuknye, elce, ‘Wininamle,’ teneamnuk fil uk, ‘Dopnin banmanya ani, sirya daknamne,’ tenenune.
43004035	Anggunda, atalak ati nyalulume. “Kume, wala dum barye tonap akunum uplyop ura, kwaning nong upnamle anya arye, lilbinamabe,” nyalulume. Bukni, na arye nyapsine. Anggun asing lapmunce, wa windamak nirya dipdelulume. Kwaning nirya akunum nong upmala ati, kwaning yongobuka lin talak ara akunum upsile.
43004036	Dipkoprop kwaning yongobuka lin talak atonun talak ara akunuma. Winitalak ara kwaning lina deiyoknye birye, el dekna ning dekuka dololule. Winira, li talak akunum ulula anya arye, ‘Kwaning yala kouamuka deiyoknye ap, kwaning nong lina deiyoknye ap, neika kanye deipnamdak’ tenen, kwaning lina deiyoknye birye akunum lipnin banmale. El kwaning linmal ning nyapmasina ara, domon yupu nyapmasin bukni, ayupu nong ara, kam fia unamak ninye ati, nyapsine.
43004037	Aning akunum wininmala anya arye, ninye arye, “Tonye wa wibuka kouamlye bukni, tonye bira lilule,” nyalamak ning ara, dipkoprop akunum winisulule.
43004038	Na Yesus arye anggun ti, ‘Kwaning nong lipnamak’ tenen, dopdeipsise bukni, anggun linamlum ning ara, ‘Nong upnamle’ tenen, mince awa wibuka fil kum dolalume. Yuk nang arye minop talak ikin deice arye, fil weik dolamik bukni, anggun aminyan talak umunye nang ara, yuk nang mince kouamik ning, nong libuka banmalume. Yesus arye el mapu ati, domon yupu deice arye nyabuk.
43004039	Ara, aSamaria mutuku kil arye el asik nang ati, “Kume, anye birye na winilamse ning nirya laka nyapmanue,” nyabuka ati, amutuku asik Sikar mutuku ulamik nang yupa weika arye, Yesus ati dib tenebik.
43004040	Diba tenepmeka anya arye, amutuku bukni, sik Samaria tam nang arye Yesus dam yayikce, “Se, naio, nun ap neika unamabe,” nyabuka morobik. Morobikba, Yesus ap, amutuku ninye ap, asum like bitinye deice arye neika unmek.
43004041	Unmek talak ara, Yesus arye sik ti peterebuka deice arye, ninye tonap weik arye dib tenebik.
43004042	Amutuku ninye dib tenebikce, akil ati nyabik. “Kume, nun ka kilo. Arup ara, ance nyapmasulum yupu deice aryuk dib tenebupu bukni, winitalak ara, elce peterepmasilba, nun babye kekepmapa ati, winira nun kele. Anye bira talinye kume. Elda dipkoprop ninye mutuku-mutuku nirya Lyena Deiyoknye ulule. ‘Yuknye kume, el akunuma,’ tenepmabe,” nyabik.
43004043	Yesus ap, Samaria tam ninye ap, asum like bitinye deice neika unmekani, Yesus arye amutuku batakuka, Galilea mutuku biyuk.
43004044	(Ura, yuk talak ara, Yesus babye ayupu nyabuk. “Allah el yupu lak nyalamak nang, sik nabi nang ara, sik bidamang mutuku koprop bicop ura, sik mutuku ninye arye, kibuka si kum erebikirye, sik yupu kum kekenyake. ‘Sikda talye nang uka,’ tenenyake,” nyabuk.)
43004045	Yesus ara Galilea mutuku biyuk ura, sik Galilea tam ninye arye, kanye deibuka taruk talibikce, el ti kibuka si erenmek. Wininmeka deiyok ara ani. Yesus arye Kaplina ati Kwalina talak, Yerusalem mutuku noutamak mambul fil weik dolamuk ning nirya ara, sik ton elilamik. Sik babye, Yerusalem mutuku atalak unmekce eipmek ati, Yesus ara sik mutuku yayukop ura, el ti kanye deibuka ‘Telebe,’ nyanmek.
43004046	Galilea mutuku noutam bukni, mutuku si ara Kana mutuku, Yesus arye talye mek dobuka winipman kum fil dobukba, amek ara anggur mek daneibuk. Talye mek bukni, anggur mek dayuk mutuku ara, like tonok talak ton biyuk. Kana mutuku biyuk talak ara, tonoknye amutuku tam talibuka ninye deiyoknye ulamuknye bira, el mi uk delamuk. Ami ara, Kana mutuku kum, pera mutuku, Kapernaum mutuku uk talipmokba, unmok.
43004047	Yuk nang arye, “Yesus ara, Yudea tam batakuka, nun tam Galilea tam akunum yanmasile,” nyabik ura, aninye deiyoknye birye kekebuk. Kekebukce, pera mutuku tenena kum bukni, Yesus dam morolyayuk. Anye bira yayukce, Yesus ati nyabuk. “Se, naio, na mi uk talipmalba, dipmanto unmala anya arye, ‘Na mi dipnilyak’ tenen, ance kweteipnutume,” nyabuka morobuk.
43004048	Morobukba, Yesus arye anye biti nyabuk. “Anggunda, ninye kum winipmanto ning ap, winipman kum fil ap doliba, elimunye deice arye, ‘E, anye bira dipkoprop Allah ati fil dolule’ tenen, dib tenelulume. Aning kum eipmunyop ura dib kum tenelulume,” Yesus arye nyabuk.
43004049	Nyabuk ura, aninye deiyoknye birye, Yesus ati nyabuk. “Kume, naio, na mi min kum dipmalye talak na mutuku bitumce, na mi kweteipnutume,” nyabuka morobuk.
43004050	Morobukba, Yesus arye nyabuk. “Anda, talye kanye bobuka binulame. An mi kum dipnamle. Kam unamle,” nyabuk. Nyabuk ura, anye bira, ‘Yesus arye nyapmanil touk dipkoprop winipnamnile’ tenen, teniltona kumce, adip aryuk dib tenebuka biyuk.
43004051	Biyukce bisik noutamak banmokani, el fil melin nang arye omutuku arye atam yanganmekba, bisik noutamak epdayik. Epdayikce sikce nyabik. “Naio, an mi ara akunum teleb upmalba, kam tuba uk unmale,” nyabik.
43004052	Nyabik ura, anye birye asipdeyuk. “Danto kiting deice arye na mi teleb upmo do?” nyabuka asipdeyuk. Sikce, “Kiting dukduk bukni, jam satu karen arye, an mi ara teleb upmo,” nyabik.
43004053	Sikce nyabikba, aninye deiyoknye birye moubuka bikatabuk. ‘Se, Yesus arye, “An mi kam unamle,” nyapmanu kiting ara, dipkoprop jam satu deice arye nyapmanu touk, na mi kweteipnu ura, teleb upmanue,’ tenebukce, moubuka bikuk. Anye birye aning tenebuka ati, el ap, el aik neika unmek ninye nirya ap, Yesus ati dib tenebik.
43004054	Ara, Yesus arye ami kwetebuk ning ara Yudea tam arye Galilea tam yayuk talak noutamak, ninye kum winipmanto fil bitinye ning winibuk.
43005001	Sik nirya daulamikani, aminyan talak ara Yesus ara, ‘Yahudi yala ninye arye Yerusalem mutuku kwalipnamakak ara, na ton binune’ tenen, Galilea tam batakuka Yerusalem mutuku welebiyuk.
43005002	Ara, Yerusalem asik domikce, bisik dana-dana nirya ara, weik keil poka domikce, tonok buplan potopdeiyamik sukum ara, el si Domba Bublan potokdeiamik. Abuplan dam mekwen ton deiamuk. Amekwen si ara, Betesda mekwen nyalamik. Amekwen sirya dana-dana tam, ninye bulubuka bunak ati antanapdongamek, aik arum atonun ning pamu barye domik.
43005003	Amekwen dana-dana aik arum domikak ara, uk delamuk ninye weik delilyangalamikba, malamik. Aninye ara, asing kun nang ap, yok kwanilamuk ninye ap, yan ap taruk ap dipna arye lulukmankum ulamik nang ap, bisik kum binmanto ninye ap dobuka delilyanabuk, asukum uk malamik.
43005004	Amekwen dam uk anyuk ninye, sik uk din ninye malilyangalamik deiyok ara aubuk. Ara, asum ton, asum ton Allah el im deice fil don nang, malaikat arye, amekwen deice yanuka mek bol pipmanbuk, amekwen lulukuka lonting-lonting anop ura, minopce amek kwen wekelbinanye bira, minopce kwetepdeipnaba, adip aryuk teleb kilamuk. Yata yala uk do nirya, amekwen minopce wekelbinanye bira, el uk dilamuk ning, adip aryuk kum danalamuk.
43005005	‘Winipsutue’ tenen, auk delamuk ninye, Betesda mekwen dam bobuka delilyangalamik. Yesus arye, amekwen dam biyukce, tonoknye kiting tamun yupa weik 38 tahun deice arye bisik binmanto kum ulamuk ati, amekwen dam bukmokba, Yesus arye anye bira eibuk.
43005006	Yesus anye biti eibukce, asipdeyukba, aunmek nang arye anye bira el uk talilamuk ning lak nyabik ura, Yesus arye anye biti asipdeyuk. “Amio, anda, ‘Allah arye kwetepdeipnute’ tenen, dipkoprop patanmakil do?” nyabuka asipdeyuk.
43005007	Asipdeyuk ura, bisik kum binmantonye birye tamubuka nyabuk. “Kume, naio, malaikat amekwen deice yakce talak ara, na nong erebuka mekwen fumbisik dongolbana ati, na melin nang kum anya arye, na ikin arye, ‘Mekwen wekel binun’ tenen, nimalye arye pirinmanye talak ara, yuk nang arye bisibuka minopce mekwen fum wekelbanyake. Ati, na minopce kum wektinye,” nyabuk.
43005008	Nyabuk ura, Yesus arye anye biti nyabuk. “An tiklyame. Tikmince an amsuna dobuka, yan yanibuka bisik banulyame,” nyabuk.
43005009	Yesus arye ayupu nyabukop ura, anye bira adip aryuk kwetepdeibukba, teleb ubuk. Teleb ubuk ura, tikmokce el amsuna dobuka, yan yanibuka bisik banmok. Yesus arye aik bunanye kwetepdeibuk sum ara, sik Yahudi yala ninye arye, Allah el si erena ati, talye fil dona kumce, dikdik selamik sum, Sabat sum nyalamik.
43005010	Asum ara, sik fil dona kum sum anya arye, Yahudi yala nang arye, Yesus kwetepmoknye biti nyabik. “Arup ara, Sabat sum anya arye, Musa arye sekamuk yupu nyasilye touk, fil kum doptume. Ati an amsuna bobuka banmalama ara, fil dona atonun unmalama ati, anda malye wininmalame,” nyabik.
43005011	Sikce nyabikba, anye birye tamubuka nyabuk. “Bukni, na kwetepdeipmanilanye birye, ‘An amsuna bobuka bilyame,’ nyapmanila ati wininmane,” nyabuk.
43005012	Nyapmok ati sikce asipdeyik. “Amio, arup anye birye, ‘An amsuna bobuka bilyame,’ nyanmakilnye bira, yatanye birye ayupu nyapmakil do? Elda yatanye ulul do?” nyabuka asipdeyik.
43005013	Nyabuka asipdeyik bukni, Yesus kweteipmoknye birye, ‘Anye bira el si ani’ tenen, moubuka kum bikmoka ati, talye yupu tunimapmok. Anye bira kum bikmoka ara, Yesus arye el ti kwetepmokce, awekmek ninye yupa weik unmeka noutamak arye binmoka anya arye, kwetepmoknye birye, Yesus el si kum bikmok.
43005014	Aminyan ara, Yesus arye Yahudi ninye, Allah si erelamik aik, weik aik dam biyukce, akwetepmoknye eipdarik. Epdarikce, Yesus arye anye biti nyabuk. “Ura, winitalak akunum kwetepmakinabuk, teleb unmalama anya arye, malye winina ap, malye tenena ap nirya ara bataklyame. Kumop ura, mince aik uk bulalum ning ara, mitik ikin bukni, aminyan kanye imun upnamkil ning ara, weik mambul weik upnamkile.” Yesus arye nyabuk.
43005015	Nyabuk ura, anye birye amutuku Yahudi yala nang, sik deiyok nang dam biyukce, “Kwetepmanilnye bira, el si ara Yesus,” nyabuka lak nyalbiyuk.
43005016	Laka nyalbiyuk ura, sik Yahudi deiyok nang arye, ‘Se, Yesus arye nun fil dona kum sum, Sabat sum arye, ninye kwetena ap, aning atonun ning ap winilula ati, aning nirya fil dona atonun anya arye, elda malye,’ tenelamikce, Yesus el nong deice ikin ning weik delilamik.
43005017	Sik utenelamik bukni, Yesus arye sik ti nyabuk. “Na Ni Allah ara, batakna kumce, tuba-tuba fil dolula anya arye, na babye atonun tuba fil dona uk unamne,” nyabuk.
43005018	Nyabuka ati ara, amutuku Yahudi yala deiyok nang arye yu ubukba, ‘Yesus optibye’ tenen, patalamuk. Deiyok ara, Yesus arye sik fil dona kum sum, Sabat sum fil atonun ning winilamuka ati tenelamik. Aning ara mambul bukni, weik mambul tenelamik ning ara Yesus arye, “Na Ni Koprop Allah,” nyabuk deice arye, sikce, ‘Se, anye bira, “Na ara Allah ulye touk unune. Nun ansinibuka unyame,” nyalule. Anyalul yupu ati ara, fia malye ubuka, Allah yanina atonun ulule,’ tenebik. Utenebik ati, ‘Yesus ara, wenebuka optibye,’ tenelamik.
43005019	Tonda, Yesus arye el ti yuk anye bopmek nang, sik Yahudi yala ninye sik deiyok nang ati, ayupu nyabuk. Fia dipkoprop yupu nyapsine. Nun ni koprop Allah arye winilul ning nirya ara, el Mi Koprop babye aning uk winilule. Ati, Allah el Mi Koprop, el bidamnang, fil tonok ning babye, el yuk kum doptue. EL Li Koprop Allah fil dolul ninguk eiplirye, afil uk dolula ati nyapsine.
43005020	Ara talya ati kum nyapsine. Deiyok ara, Allah arye el Mi Koprop ati kanye arilula anya arye, elce fil dolye ning nirya ara, ‘Na mi biknamnil’ tenen, kiklipdeliba, el mi arye elilula anya arye, el li koprop fil dolye touk, el babye atonun fil dolule. Na fil donmanbuk, eipmanulum ning ara, mitik mambul bukni, Allah arye weik mambul ning aripnilibuk, ninye kum winipmanto ning ton fil dopnebuk, eipmunyop ura lukdanamlume.
43005021	Ayupu ara talye ati kum nyapsine. Ara, Allah arye akunum diamikce ninye, kam bukuka delilamle touk, el Mi Koprop arye el kanye delilul ninye ati ara, elcuk tenelul touk, kam una deiyok ning ariliba, fia kam unamake.
43005022	Aning uk kum bukni, nun ni koprop Allah arye ninye mutuku-mutuku nirya ati, ‘Anang ara teleb bukni, anang ara malye wininyak’ tenen, yupu kum bokolisulule. Elce yupu bokolina deiyok fil ara, el Mi Koprop deice akunum deibuk ati, el mi aryuk, ninye yupu bokolisilirye, malye nang ati wenelule. Teleb nang ati dekna arisulule.
43005023	Allah arye amambul fil dobuka, el Mi Koprop ati aribuka deiyok ara, ‘Ninye mutuku-mutuku nirya, na ti si erebuka, na si kilamniayak atonun, na Mi Koprop ati atonun, si erebuka el si kipnamake’ tenen, yupu bokolina deiyok fil ara, el mi koprop ati aribuk. Ati, yata ninye do nirya, Allah el Mi Koprop ati si erebuka, el si kum kinyak ninye ara, wininyaka deice arye, Allah el babye ati si erebuka, el si kum kinyake. Yesus arye sik Yahudi yala deiyok nang ati nyabuk.
43005024	Yesus arye ayupu nyabukce, ayupu dukdongobuka nyabuk. Na dipkoprop yupu nyapsine. Yata ninye do nirya, na yupu kekebikirye, na dopdeipnuknye Allah ati, dib tenebice ura akunuma, adip aryuk kam fia una deiyok ning doprobikirye, kam fia unamake. Sirya talak ara, Allah arye aninye wenebuka kum opnamle. Ara, diba tenena ninye ara, sikce diamikce ninye tam batakuka, kam fia unamak ninye tam akunum kilonyaka ati nyapsine.
43005025	Dib yupu nyapsine. Aminyan talak mambul talak yanamle. Tonda winitalak akunum deiyok koupmasile. Atalak ara, sik akunum diamik ninye bukni, Allah el Mi Koprop arye el yupu nyapliba, kekebicop ura, kam bukuka fia kam unamake.
43005026	Aning ara talye kum nyapsine. Deiyok ara, na ni koprop Allah kam una deiyok ning talibuka ulye touk, elce aribukba, el Mi Koprop babye atonun kam una deiyok ning talibuka ulule.
43005027	Tonda, el Mi koprop ara, Ninye Mi Koprop Atonunye ulula ati, Allah arye ninye ati yupu bokolina deiyok ning dobuka, el mi deice akunum deibukba, el mi arye aning talibuka fil dolulce, ninye ati yupu lipsisikuka bokolisulule.
43005028	Ayupu nyapmasina ati ara, lukuldana kume. Aminyan sirya talak ara, na ara Ninye Mi Koprop Atonunye birye na yupu nyapnyop ura, akunum diamikba, weiamik ninye nirya na yupu kekepnamake. Yesus arye nyabuk.
43005029	Nyabukop ura, ayupu ton dukdongobuka nyabuk. “Atalak ara na yupu kekebice ura, tuku lukamicebuk kam bukikirye, kubuka yanamake. Sik diksukum ulamice ninye ara, kam fia unamake. Bukni, sik malye-malye winilamice ninye ara, kubuka tiknamak bukni, na arye Ninye Mi Koprop Atonunye, sik ti yupu lipsisikuka bokipnirye, wenebuka opnamne.
43005030	Na Yesus ara, na tenepnye touk tonok fil babye, na yuk kum donune. Na ni koprop arye nyanilye touk, kekepnirye yupu bokolisunune. Na aryuk kanye delinun ninguk tenebuka, fil kum donune. Aning kum bukni, na dopdeipnuknye, el kanye delilul ning uk, el tenelul touk wininune. Aning uk wininuna anya arye, yupu bokolisununa nirya ara, dipkoprop teleb kibuka diksukumuk yupu bokolisunune.” Yesus arye nyabuk.
43005031	Yesus arye ayupu nyabuk. Na arye na bidamnye ati, “Anye bira dipkoprop diksukumnye,” nyabuka, talye nyaplopnyop ura, anggunce dib kum tenenamnulume. ‘Elda talye nyanmasile,’ tenepnamnulume.
43005032	Bukni, yuknye, weik mambulnye birye na ti, “Anye bira dipnye,” nyanulule. Na kele, elce na ti nyanulul yupu ara, dipkoprop uk nyanulule. Talya kume.
43005033	Aning atonun, anggunce Yohanes dam ninye dopdeiplumba, na ti asipdeyikop ura, Yohanes arye dipkoprop yupu akunum nyapsukba, kekeplume.
43005034	Aning nyapmasina ara, ‘Talye tukwak ninye arye na ti nyaninyak yupu ara mambul weik,’ tenen, ati kum nyapsine. Bukni, ‘Yohanes arye na ti nyapnuk yupu kekebuka diba teneptumop ura, Allah arye lyepsute’ tenen, nyapsine.
43005035	Yohanes ara, winipmantonye ulamsuke. Elda, weisa updeibice ura, dirina yiplya arye ninye elilamak touk ulamuk. Winilamukce, el nyalamuk yupu, dirina atonun kibukba, anggunce kanye deibuka, el yupu ara, tia talak ati kekelamlume, nyapsine. Yesus arye nyabuk.
43005036	Nyabukop ura, Yesus arye ayupu ton nyabuk. Yohanes arye na ti nyapnuk yupu ara, mitik mambul ulul bukni, weik mambul ning ton aupmale. Ara, na ni koprop Allah arye, ‘Afil donmalya ani sirya daknamle’ tenen, aripnuk fil ara tuba donune. Afil dopnya ura, mambul ning weik eipmunyop ura, adeice arye, ‘Kume, dipkoprop Allah arye anye bira dib dopdeibuk ura, yanmasile. Talinye kume,’ tenenamnulume.
43005037	Aning uk kum bukni, anggun ni koprop Allah dopdeipnuknye bira, elce na ti, “Anye dipkopropnye ulule,” nyanulule. Bukni, anggun Farisi nang ara, el nyalye yupu kum kekelulume. Tonda, el nong fia kum elilulume.
43005038	Tonda, anggun Farisi nang ara, Allah arye dopdeibuknye ati, dib kum teneluluma anya arye, Allah el yupu ara, kekeplumbuk, anggun kanye talima noutamak tuba kum ulule.
43005039	Allah arye nyapdeiamukba, seklamik yupu buku nirya ara, anggunce, ‘Kume, ayupu kel bikibirye, moubuka talibibya deice arye, fia kam una deiyok ning dopropnamabe’ tenen, ayupu nirya weik arye, moubuka kel kilulume. Bukni, ayupu seklamik nirya ara, dipkoprop na ti lak nyanulul ning ara, moubuka dib kum tenelulume.
43005040	Ayupu nirya ara, na ti nyalul bukni, anggunce, ‘Kam una deiyok ning dolona ati ara, anye bira Yesus ati, dib kum tenepnamabe. Elda nun lik’ tenen, batakanululume. Na ti dib tenepnutumop ura, kam una deiyok ning aripsitinye bukni, dib kum tenenululume. Yesus arye sik Yahudi yala deiyok nang ati nyabuk.
43005041	Nyabukce ayupu dukdongobuka nyabuk. Talye nang arye, ‘Kanye deipnamsil’ tenen, “Anda telebe,” nyaninyak yupu ara, kum kekenune.
43005042	Anggun Yahudi yala deiyok nang ara, anggun winilulum ning ara akunum kel bikamsise. Na kele. Anggun kanye talima noutamak ara, Allah ati, dipkoprop kanye kum delilulume. El ti ara, dipkoprop dib kum tenelulume.
43005043	Na ara, na ni koprop Allah, el si deice arye yase bukni, anggunce, ‘Yesus ara dipnye ulule’ kum tenenululume. Bukni, yuk talinye bira, el bidamnye si deice aryuk yatop ura, anggunce, ‘Elda dipnye’ tenen, dib tenepnamlume.
43005044	Anggunce, anggun bidamnye ati, “Nunda teleb ninye uk unyabe,” nyabuka si erelamunce, kanye talima erelalulume. Winilulum bukni, ‘Allah ara el tonok ululnye birye kanye deipsutu’ tenen, el tenesilye ninguk diksukumuk winibibye ura, Allah arye, ‘Teleb tenenamsile,’ tenebuka kum winilulume. Winimunce, malye-malye uk winimunyop ura, yata wiribuka dib tenepnutum do? Kume, kum winiptume.
43005045	Bukni, ‘Sirya talak ara, Allah el dam welebibyop ura, Yesus arye yupu bokeipsilirye wenepnamsile’ tenena kume. Na arye kume. Anggunce, ‘Musa sekeipsuk yupu talibibya deice arye, Allah lyepnamsile’ tenen, Musa el yupu atibuk anggun kanye talima delilulume. Ati el Musa arye sekamuk yupu deice arye, Allah arye anggun ti yupu lipsisikuka bokeipsilirye wenepnamsile.
43005046	Dipkoprop nyapsine. Musa arye na ti sekamuka ati, anggunce Musa sekamuk yupu ati, dipkoprop dib teneptumop ura, na ti dib tenepnutume. Ara Musa sekamuk yupu noutamak arye, na ti sekamuka ati nyapsine.
43005047	Bukni, anggun winimunya ara, na kele. Musa arye sekamuk yupu ara, anggunce dib kum teneluluma anya arye, yata wiribuka na nyapsinye yupu ati, dib teneptum do? Kume, dib kum tenenamnulume. Yesus arye el nong deice ikin ning delilamik nang, Yahudi yala deiyok nang ati ayupu nyabuk.
43006001	Yesus arye Farisi nang ati yupu nyabukce, sik nirya daulamikani, aminyan talak ara, amutuku batakuka, mek lia perahu yo deice bukuka, Galilea mekwen otam biyuk. (Amekwen bukni, ton yuk si ara, Tiberias mekwen nyalamik.)
43006002	Dana-dana tam ulamik ninye ara, Yesus arye uk talilamuk ninye kwetelamukce, ninye kum winipmanto fil dolamuk ning ara elilamika ati, Yesus biyukba, ninye yupa weik, ‘Yesus eipnamap’ tenen, amutuku uk biyik.
43006003	Yesus otam mutuku Betsaida mutuku biyukce, tonok mutuku deice welebukce, el ap, el mapu ap bukmek.
43006004	(Amutuku biyik talak ara, sik Yahudi yala ninye arye Kaplina ati Kwalina kwalilamik sum akunum dam ubuk.)
43006005	Yesus ap, el mapu ap, amutuku deice bukmek talak ara, amutuku yanmek ninye yupa weik el dam yanganmekba, Yesus arye eibuk. Eibukce, Pilipus ati nyabuk. “Pilipuso, dan mutuku arye dina weik dektibirye, ayanganmak nang ati ariptibye do?” nyabuka asipdeyuk.
43006006	Yesus arye, ‘Anang sik din arina ati, winipnune,’ akunum tenebuk bukni, Pilipus biti asipdeyuk ning ara, ‘Pilipus yata nyapnunil do?’ tenen, tenebuka asipdeyuk.
43006007	Yesus arye nyabukba, Pilipus arye tamubuka nyabuk. “Kume, naio. Aninye ara, yupa weik wekmaka anya arye, mince wala pin barye talak arye fil dopmatibye ura, nun dekna ati, yo bok weik aripmasitinga babye, adeice arye dina weik kum dektibye bukni, dina weik dektibya babye, suktuba aninye nirya kum diptinge,” nyabuk.
43006008	Nyabukba, Yesus el mapu kan-kan arye, tonoknye ton Simon Peterus el weit Anderias arye nyabuk.
43006009	“Tonok mi, anyaka unmal mi ara, din ning ati roti mitik ning pamu barye ap, mekin bal mitik ning bitinye ap, libuka boyanmala ara, eipmap bukni, aning nirya bokuka aninye yupa weik ati ariptibya babye, ninye weik kum diptinge,” nyabuk.
43006010	Nyabuk ura, Yesus arye el mapu nirya ati nyabuk. “Anggunce abulupmak ninye nirya ati, ‘Buklulume,’ nyaplulume,” nyabukba, sikce nyabikop ura, sik unmeka ara maning weik pamukak ati, aninye nirya arye maning deice bukmek. Kilapu ap, mapu ap kum nukik bukni, sal ara yupa weik 5.000 nang unmek.
43006011	Akunum bukikop ura, Yesus arye aroti kwaning pamu barye dobuka ereptalibukce, el li Allah ati, “Telebe,” nyabuk ura, el mapu ati aribukba, sikce bukmek ninye nirya ati bokuka aribik. Arinmek, ura, aninye sik patanmok touk dobuka dinmek. Aning atonun, Yesus arye amekin bal bitinye babye bokuka aribukba, sik nirya arye dobuka dibik.
43006012	Sik nirya arye aning dobuka dinmekani, akunum boubukop ura, Yesus arye el mapu ati, “Sik anang arye kwal batakmak ning nirya dobuka, tonok ak uk bulubuka deipnamlulume. Mitika babye ton batakana kume,” nyabuk.
43006013	Aning nyabuk touk, el mapu arye dina kwal batakmek ning dobuka tonok ak deibikba, sik bulubuka libuka deipmek ning ara, aling atonun ning, el si bakul weik ning 12 deiyamik arye libuka deibik. Ara, aroti kwaning pamu barye, mitikanun upmok bukni, Yesus el fil dobuka deice arye, kwal batapmek ning ara weik kibuk.
43006014	Yesus arye ninye kum winipmanto ning, adin ning bokuka aripmok ning ara eibikce, adip aryuk deiyok koubuka ayupu nyapnin banmek. Ara, “Kume, sik nabi nang arye minop talak arye nyapdeiamsik atonun, ‘Allah el yupu Laka nyananye, nabi yanamle,’ nyapdeiyamsiknye bira, Yesus elda akunuma,” nyabuka lak nyapra balamik.
43006015	Nyalamika ati ara, sik kanye noutamak tenelamik ning babye, Yesus akunum teneamuk. Ara sikce Yesus ati, ‘Nun weik ninye deiyoknye, Raja unamsil’ tenen, ‘Yesus dobdebibyeba, amutuku nirya talinamsil’ tenen, ‘Yesus dobuka erepdeibibyeba, elce talinamsile,’ tenelamik. Sikce utenelamik ning ara, Yesus akunum bikamuka anya arye, aninye asukum uk batakuka, el yuk bai tam mutuku biyuk.
43006016	Asum bukni, kiting wekelbinuyuk talak ara, Yesus el mapu mekwen kup-kup kouluka biyik.
43006017	Biyikop ura, weik mek lia yo wekmekce, ‘Mek kwen otam Kapernaum mutuku binuyap’ tenen, yo lakase dobuka bukunmekce banmek. Mekwen deice banmek talak ara, akunum inibuk bukni, Yesus ap kum biyik. Yesus ara, el yuk tukwak tam tuba unmok.
43006018	Yesus el mapu ara, mekwen deice banmek bukni, mekwen noutamak banmek talak ara, weik mungna ap, liman ap, mok ap ubukba, mekwen weik arye lonting-lonting anmok.
43006019	Wininmok talak ara, sikce yo lakase mikip arye bukunmekce, pamu barye kilometer atonun, tonda, naku barye kilometer atonun biyik bukni, weik kumanya donmok anya arye, amekwen noutamak uk tuba wekmek. Mek kwen deice banmek ani, Yesus arye mekwen deice yanibuka biyukce, sik unmeka damak biyukba, eibik. Banmoka eibikop ura, ‘Isa do?’ tenen, ilil weik ubukba lukdayik.
43006020	Ilil weik unmok bukni, Yesus arye sik ti nyabuk, “Kume, na aununa anya arye, anggun ilil kanye bona meme. Aning ara, bataklulume,” nyabuk.
43006021	Nyabuk ura, sik kanye deibik. Yesus arye sik mek lia yo perahu welebuka bulbiyuk ura, mekwen deice mitik ton biyikop ura, mekwen kup-kup otam Genesaret mutuku biyik.
43006022	Kapernaum mutuku mapmeka, berekukop ura, amekwen otam Betsaida mutuku tuba unmek ninye arye utenebik. ‘Kume, mekwen lilun ara, mek lia yo perahu tonok ninguk upmobuk, Yesus el mapu aning dobuka, mekwen deice binmonge bukni, Yesus ap, sik ap neika kum banmangue. Sik yuk binmangue,’ tenebik.
43006023	Betsaida mutuku unmekani, aminyan talak mekwen otam, Yesus binmok mutuku uk, Tiberias mutuku arye banmek ani, mekwen atam Betsaida mutuku biyik. Mek lia yo perahu yanuka lukeibuk op ura, Yesus arye, “Telebe,” nyabuka, dina bokuka aribukba, ninye yupa weik arye din dinmek mutuku, Betsaida mutuku uk biyik.
43006024	Biyikce sik ap, amutuku unmek ninye ap, yupu talipmek deice arye bikik. ‘Yesus ara Tiberias mutuku kum binmoe. El Kapernaum mutuku binmo daribe’ tenebikce, ‘Yesus dilbinuyap’ tenen, Kapernaum mutuku biyik.
43006025	Sik Betsaida mutuku ninye arye, mekwen deice banmeka ani, mekwen otam Kapernaum mutuku yayikce, Yesus enmeka ani, Yesus aunmoka ak, eibik. Eibikce, Yesus ati asipdeyik. “Nun Peterena Deiyoknye, anda yata talak arye amutuku yanmomu do?” nyabuka asipdeyik.
43006026	Asipdeyikba, Yesus arye anang ati nyabuk. “Na kele. Anggunce enmanuluma deiyok ara, ‘Yesus arye ninye kum winipmanto ning fil dopmoka anya arye, el yupu kekepnuyap’ tenen, kum dilyanmanulume. Anggunda, ‘Roti kwaning bokuka, weik arye aripmasuka, dinmapu ani, boupsuka ati, atonun din ning tonap arepnamsil’ tenen, dilyanmanulume.
43006027	Na arye nyapsine. Talye lyupmanto din ning ati, ‘Kanye deibuka dopropnamap’ tenen, fil dona meme. Aning uk tenena kum bukni, na ara Ninye Mi Koprop Atonunye arye, din ning atonun ning aripsitinye aning ara, aripsiniba dopropmunyop ura, aminyan fia kam unamlume. ‘Aning uk doproptibye’ tenen, fil donamlulume. Ninye Mi Koprop Atonunye ati ara, nun Ni Allah arye el ti kanye akunum deibuke,” Yesus arye nyabuk.
43006028	Yesus arye nyabukba, sikce asipdeyik. “Allah arye, ‘Wininamake,’ teneamsuk ning, ‘Aning uk tenebuka fil donamape’, tenebibyop ura, yatato fil doptibyeba, Allah arye kanye deipsutu do?” nyabuka asipdeyik.
43006029	Asipdeyikba Yesus arye, “Kume, Allah arye, ‘Wininamake,’ teneamsuk ning ara, yuk fil ton kume. Ara, elce wipdeipsuknye biti, dib tenenamlulume. Anggun wininamlum ning ara, aning uka,” nyabuk.
43006030	Yesus arye nyabuka ati, sikce nyabik. “Ura, yata mambul fil, ninye arye winipman kum fil dopsutumop ura, eiptibye deice arye, ‘Dipkoprop Allah arye anye bira wipdeipmasile’ tenen, kel kiptibirye, dib tenepkitibye do? Danto fil dopsutum do?” asipdeyik.
43006031	“Aning atonun ara, Allah yupu noutamak ara ayupu sekik. ‘Allah arye im deice din ning el si ara, mana kwaning dopkwetebuk ura dibik.’ Ayupu sekamik atonun, nun apu yapu arye, ninye kum ulamik mutuku ap, mok kum celamuk mutuku noutamak balamik talak ara, Allah im deice arye, arilamuk kwaning el si ara, mana kwaning arilamukba dilamik. Ati ara, anda yata ning aripsutum do?” nyabik.
43006032	Nyabikba, Yesus arye aninye ati tamubuka nyabuk. “Na dipkoprop nyapsine. Musa arye im deice din ning roti, kwaning el si ara mana kwaning, dipkoprop ning ara kum aryamsuke. Na Ni Koprop Allah arye im deice roti dipkoprop ning ara arisulule.
43006033	Anyapmasina ara, talye ati kume. Deiyok ara, Allah el im deice roti atonun ning ara yuk ning kume. Ara im deice arye tukwak mutuku yanuka ulamlirye, ninye mutuku-mutuku nirya ati, kam una deiyok ning arilya deiyoknye el uka. Elda roti kwaning atonun ululnye.” Yesus arye nyabuk.
43006034	Nyabuk ura, sikce Yesus ati, “Ati naio, atalak arye dipdongobuka, oyanamle talak nirya ara, an nyapsilam roti kwaning arinamsilame,” nyabik.
43006035	Nyabikba, Yesus arye tamubuka adomon yupu nyabuk. Roti kwaning kam una deiyok ning ara na uka. Yuknye ton kume. Yata ninye do nirya, na ti moropnikirye, na dam yanamniyak ninye ara, atalak arye dipdongobuka doyanamle talak nirya ara, din fia kum patapnamle. Tonda, na ti diba tenepnice ninye nirya ara, doyanamle talak nirya ara, mek fia kum patapnamle.
43006036	Bukni, na arye anggun ti arup arye nyapmasina atonun, na wininun ning ap, na nong ap, akunum elinululum bukni, tuba-tuba dib kum tenenululume.
43006037	Yata ninye do nirya, na ni koprop Allah arye arinilye ninye nirya ara, na ti dib tenepnikirye, na dam yanganamniake. ‘Elcuk lyepnamsil’ tenen, na dam yanganamniyak ninye nirya ara, ‘Sikda na lik,’ nyabuka kum batakanamne.
43006038	Anyapmasin yupu deiyok ara, im deice arye tukwak mutuku yasirye, ‘Na dopdeipnuknye, Allah el tenenilye fil uk donamne,’ tenepsirye yase. Na ara, ‘Na kanye aryuk tenenun ninguk tenebuka wininamne’ tenen, kum yase.
43006039	Dopdeipnuknye, ‘Wininamle,’ teneyamnuka ara nyapnusine. Ara, na Ni Koprop Allah arye, ‘Aninye nirya ara, na mi ati arinamne,’ teneamukce, wibuka aryamnuk ninye nirya ara, tonok babye kum wangapnamnile. Tonok ning babye, kum winipnitinge bukni, sirya talak ara, ‘Aninye nirya ara, fia kam unamak’ tenen, sik nirya kam bukeibuka ereipnamne.
43006040	‘Winipnamne,’ nyapmasina ara, talye ati kum nyapsine. Deiyok ara, na ni koprop Allah arye utenelule. Ara, Allah arye, yata ninye do nirya sikce, ‘Allah el Mi Koprop arye lyepsute’ tenen, na mi ati dib tenebice ura, ‘Dipkoprop fia kam unamake,’ tenelule. ‘Kam fia unamak’ tenen, na Yesus arye sirya talak, aninye nirya ara, kam bukdeipnirye ereipnamne. Yesus arye awekmek ninye nirya ati nyabuk.
43006041	Nyabukop ura, sik Yahudi yala nang arye, Yesus ati yu ubukba, malye kanye bobuka, yuprobikce malye nyanmek. Yesus arye, “Na ara, im deice arye yayuk kwaning, kam un kwaning roti deiyok ara, na uka,” nyabuka ati, sik yuk anye bopmek.
43006042	Yu ubukba nyanmek. “Anye bira, Yusuf arye deibuk mi kum ulul do? Kume, elda anye binyuka. El li koprop ap, el lin koprop ap, ara nun kele. Ati ara, yata wiribuka, ‘Na ara im deice arye tukwak mutuku yase,’ nyapsutu do? Talye nyanmasile,” nyabik.
43006043	Nyanmekba Yesus arye sik ti nyabuk. Yu upmasilabuk, malye yupu nyaldanmaluma ara bataklulume.
43006044	Yata nang do nirya, na dopdeipnuknye, na Ni Koprop Allah arye anang ati, ‘Yesus dib tenepnamak’ tenen, sik kanye talima kum tamupdeiplyop ura, na ti dib kum tenepnitinge. Allah arye wipdeiamuk ninye nirya, sirya talak ara, na arye kam bukdeipnirye ereipnamne.
43006045	Minop talak, Allah el yupu lak nyalamuknye, nabi Yesaya arye sekamuk touk, na ti dib tenenyak nang unyake. Nabi Yesaya arye nyabuk yupu ara ani. ‘Allah arye aninye nirya ati peterepliba, kel bikinamake.’ Ayupu aubuka ati, yata ninye do nirya, Allah arye el yupu nyalyeba, kekebikirye dib tenebuka, el ti kel kinyak ninye nirya ara, ‘Yesus arye lyepnamsil’ tenen, na ti dib tenenamake.
43006046	Allah im deice arye dopdeibuknye, elcuk Allah elilamuk. Yuk ninye nirya arye, Allah fia kum elilamik. Allah arye wipdeibukce, sik ak dopdeibuknye, el uk Allah eililule.
43006047	Dipkoprop nyapsine. Na nyanye yupu ap, na ap ati, dib teneplinye bira, kam una deiyok ning akunum dololule.
43006048	Na ara talinye kume. Na ara roti kwaning kam una deiyoknye bira, na uka. Yesus arye nyabuk.
43006049	Nyabukce ayupu ton nyabuk. “Anggun apu yapu ara, Allah im deice arye dopkwetebuk kwaning, el si ara mana kwaning, bulubuka dilamik bukni, aminyan talak ara diplamik.
43006050	Bukni, na nyapmasina ara, im deice arye yayuk roti kwaning dobuka dilinye bira kum dipnamake. Fia kam uk unamle.
43006051	Im deice arye yayuk roti kwaning, kam una deiyoknye bira, ara na uka. Akwaning nyapmasina ara, dobuka diplinye bira, nong dipmalya babye, fia kam unamle. Domon yupu deice arye, kwaning nyapmasina ara, na nong atia. ‘Ninye mutuku-mutuku nirya lyepnebuk, kam unamak’ tenen, na nong aripsine.” Yesus arye nyabuk.
43006052	Nyabukop ura, sik Yahudi yala nang arye, yu ubukba nyaldanmek. Sikce nyanmek. “Kume, anye bira, yata wiribuka el nong aripsutuba, diptibye do?” nyabuka yupu deice nyaldanmek.
43006053	Nyaldanmekba, Yesus arye sik ti nyabuk. Dipkoprop nyapsine. Na ara, Ninye Mi Koprop Atonunye, na nong ap, na ining ap kum dipmunyop ura, bol koplobuka kam una deiyok ning kum doproptume. Fia kam kum unamlume.
43006054	Bukni, yata ninye do nirya, na nong ap, na ining ap dinyak ninye nirya ara, fia kam una deiyok ning akunum doprobikirye unyake. Aninye nirya ara, sirya talak kam bukdeipnirye, ereipnamsine.
43006055	Aning ara, na nong ara, kwaning sirik atonun ulule. Na ining ara, mek sirik atonun ulula ati nyapsine.
43006056	Yata ninye do nirya, na nong ap, na ining ap dinyak ninye ara, na ap kanye dukdongobuka, na ap neika unyake. Na arye sik kanye talima noutamak tuba unamne.
43006057	Ara, Kam Una Deiyoknye bira Allah fia aulule. Na Ni Allah dopdeipnukce talinululba, kam tuba unye touk, aning atonun na unun ning ap, nyasinye yupu ap, dolonyak ninye ara, na arye talisinibuk, na deice uk fia kam unamake. Yesus arye nyabuk.
43006058	“Adomon yupu nyapmasina deiyok ara, im deice arye yayuk kwaning, na ti nyasunune. Nun apu yapu ara, Allah im deice arye dopdeiamuk ning, el si mana kwaning bulubuka dilamik bukni, aminyan diplamik. Bukni, na nyapsin roti dobuka dinyak ninye ara, kam fia unamake. Ara, na ti dib tenepnikirye, melinamniak ninye ara, fia kam unamake.” Yesus arye ayupu nirya nyabuk.
43006059	Yesus arye ayupu nyabuk talak ara, Kapernaum mutuku noutamak, Yahudi yala ninye, sik Allah yupu peterena aik fum noutamak arye nyabuk.
43006060	Yesus arye, ayupu nirya Kapernaum mutuku nyabuk ura, el yupu kekebuka dobolbalamik ninye kan-kan noutamak arye, ton nang ara, “Se, anyapmasil yupu ara, ikin weik yupu anya arye, yata wiribuka dib tenebuka doproptibye do?” nyabik.
43006061	Ayupu nyaldanmekce malye kanye bobuka, waldana atonun wininmekbuk, Yesus arye kekebuka ati, el melibuka banmek nang ati nyabuk. “Anyapmasin yupu ati ara, ‘Se’ tenen, malye kanye bopmanulum do?
43006062	Ninye Mi Koprop Atonunye, mince ulamukak tuba tamubuka im deice welebilibuk, eipmunyop ura, yata tenepnamlum do?
43006063	Allah El Dib Kanye arye, kam una deiyok ning arilule. Ninye nong ap, ninye mikip usilye ning ara, mambul ning fia kume. Ara nong kum upnamle ning uka. Na arye nyapmasin yupu nirya ara, Allah El Dib Kanye arye nyalule. Ayupu ati, diba tenepmunyop ura, kam una deiyok ning dololulume. Ayupu ara, kam una deiyok yupu ulule. Talye yupu kume.
43006064	Kam una yupu nyasunun bukni, na kele, anggun kan-kan noutamak arye, ton nang ara diba kum teneninyake.” Yesus arye nyabuk. Yesus arye ayupu nyabuk ning ara, talye ati kum nyabuk. Minop talak arye, sik dib kum tenelamik nang ap, tonda, ‘El opnamak’ tenen, ninye yupu deililbinamuknye ap, Yesus arye akunum bikamuka ati, ayupu nyabuk.
43006065	Aminyan ara dukdongobuka ayupu ton nyabuk. “Anggun kan-kan arye, ton nang ara dib kum tenenyaka anya arye, arup arye ayupu nyapmasine. ‘Yata ninye do nirya, na ni koprop Allah arye, ‘Yesus diba tenepnamake’ tenen, sik kanye talima kum tamuplyop ura, na ti diba kum tenepnamniyake,’ nyapmasine.” Yesus arye awekmek ninye nirya ati nyabuk.
43006066	Yesus arye nyabukop ura, atalak arye deiyok koubuka, el ti melibuka dobolbalamik ninye kan-kan bokuka, yupa weik arye el ti batakikce, ‘El yupu kum kekenamabe’ tenen, elak melina batakik.
43006067	Sik batakuka biyikba, Yesus arye el wipdeiyamuk nang, sik 12 nang ati asipdeyuk. “Anggun dan do. Anggun ton, ‘El batakuka bitibye,’ tenepmanulumce, na batakuka binamanulum do?” nyabuka asipdeyuk.
43006068	Yesus arye nyabuka asipdeyuk bukni, Simon Peterus arye tamubuka nyabuk. “Kume, naio. Anuk ara, ninye fia kam una deiyok yupu talibuka nyasilyama ati, yatatonye dam bitibye do?
43006069	Nun kel bikuburye, an ti akunum dib tenekinyabe. Allah arye dopdeipsukba, Diksukum una deiyoknye bira, an tonoka. Yuknye kume,” nyabuk.
43006070	Nyabuk ura, Yesus arye nyabuk. “Na aryuk, anggun obarye nang wipdeiamsise bukni, anggun kan-kan noutamak ara, tonoknye isa mi ulule,” nyabuk.
43006071	Yesus arye ayupu nyabuka ara, Simon Iskariot, el mi Yudas ati tenebukce ayupu nyabuk. Yudas Iskariot ara, Yesus melilamik nang, 12 nang kan-kan ulamuk bukni, aminyan talak ara, ‘Yesus optinge’ tenen, ninye yupu deililbinamuka ati, Yesus arye ayupu nyabuk.
43007001	Yesus el melilamik nang weik, lik ubukba, batakik talak arye dipdongobuka anoutamak ara, Yesus arye Galilea mutuku noutamak uk peterepra balamuk. Sik Yudea tam noutamak ulamik nang, Yahudi yala nang arye, ‘Yesus optibye’ tenen, el ti kalikinmek ning ara, Yesus akunum bikmoka anya arye, Yudea tam kum banmok.
43007002	Bukni, sik Yahudi yala nang arye, weik sum tenebuka kwalilamik ning, el si ara, Bara Asik dopna arye, Kwalina Sum dam akunum ubuk.
43007003	Akwalina sum, mambul sum dam akunum ubukba, Yesus el weit yapu koprop arye, Yesus ati nyabik. “An yupu kekenyak ninye arye, ninye kum winipmanto fil dolyam ning ara, ‘Sik Yudea tam unyak nang ton eiptinge’ tenen, teleb ning ara, an adip aryuk Galilea tam batakuka, Yudea tam bitume. Ura, yata nang do nirya, ‘Nun si kel biksikirye, nun ti ereipsikiba, weik nang unamabe’, tenenyak nang ara, duknubuka fil kum donyake. Ance ninye arye winipmanto kum fil donanye ulyama ati, ‘Ninye mutuku-mutuku nirya kel biknamak’ tenen, ati ara, Yudea tam bimince, ninye nirya elinamakak fil dolbilyame,” nyabik.
43007005	Yesus el weit yapu koprop arye ayupu tenepce nyabika deiyok ara, sik babye, ‘Yesus ara dipkopropnye’ tenen, dib kum tenelamika ati, ayupu nyabik.
43007006	Nyabik ati ara, Yesus arye, el weit yapu koprop ati tamubuka nyabuk. “Anggunda winitalak do, yuk talak do nirya, neika aululum bukni, Allah arye teneamnuk talak ara, aminyan upnamnila ati, na ara Yudea tam min kum binamane.
43007007	Sik diba tenena kum, talye unyak ninye nirya ati, na arye, ‘Anggun winilulum ning ara, malye uk winilulume,’ nyabuka wenenuna anya arye, sikce na ti lik upliba, ‘Anye bira nun lik,’ teneninyake. Bukni, yuk talye nang arye, anggun ti ara, ‘Nun lik,’ kum tenesinyake.
43007008	Ati na weit yapu, anggunda Yudea tam kwalipnamakak bilulume. Allah arye teneamnuk talak min kum upmanila ati, na ara Yudea tam kwalipnamakak ara, min kum binune.” Yesus arye nyabuk.
43007009	Yesus arye ayupu akunum nyabukop ura, Galilea tam noutamak uk unmok.
43007010	Galilea mutuku uk unmok ani, aminyan talak el weit yapu, ‘Weik kwalina sum binuyap’ tenen, bisik banmek talak ara, Yesus babye aminyan biyuk. Yesus elce Yudea tam biyuka ara, ‘Ninye nirya eipnamak’ tenen, talye mankau kanye bobuka lakak kum biyuk bukni, dungnubuka biyuk.
43007011	Ara, Yudea tam noutamak, weik sum ati kwalipmakak ara, sik Yahudi yala deiyok nang arye, “Anye bira dan do?” nyabuka asinmekce, el ti fia kalikuka dina uk unmek.
43007012	Sik ninye weik arye amutuku bulupmek noutamak, sik nirya arye Yesus ati weik arye murmurulanmek. Ton nang arye, “Yesus ara, teleb ululnye,” nyanmek bukni, yuk nang arye ara, “Kume, Yesus ara tenepce arye nyasiliba, el yupu kekenyak ninye mankau arye tilila ning ati dib tenenyake,” nyanmek.
43007013	Winibuka yuk-yuk murmurulanmek bukni, sik awekmek ninye nirya arye, ‘Yahudi yala deiyok nang kekepsikirye, malye kanye bobuka wenepsikcak’ tenen, Yesus ati yupu laka kum nyanmek. Murmurulana uk unmek.
43007014	Sik aninye nirya, weik sum ati kwalepmekce unmekani, noutam talak akunum ubukba, Yesus ara anyasik biyuk. Ara, Yahudi yala nang arye Allah ati arilbalamik aik, weik mambul aik dam biyukce, deiyok koubuka peterenmok.
43007015	Yesus arye peterenmokbuk, sik Yahudi yala deiyok nang kekenmekce, “Se, anye bira, yuk nang arye peteryamikak, ton kel kum bikamuk bukni, yata wiribuka deice arye, aning-aning nirya weik kel arye peterenmal do?” nyabuka, asipdanuka lukuldanmek.
43007016	Nyabuka asipdeyikbuk, Yesus arye tamubuka nyabuk. “Kume. Na arye peteresunun yupu ara, na kanye aryuk tenebuka kum nyasunune. Na dopdeipnuknye Allah arye nyaniliba, el nyanilye touk ayupu uk na arye peteresunune.
43007017	Yata ninye do nirya, sikce, ‘Allah tenenyamsukce, el yupu deice nyasilye touk, aning uk talibuka unamabe,’ tenebikirye dipkoprop ubicop ura, kel biknamak ning nyapnusine. Na Yesus arye, na kanye aryuk peterenun do? Na Ni Koprop Allah arye nyanilye yupu uk peterenun do? Ayupu dobolbanyak ninye uk kel biknamakca,” Yesus arye nyabuk.
43007018	Nyabukce ayupu tonap nyabuk. “Yata nang do nirya, sik kanye aryuk peterenyak nang ara, ‘Sik kekepsikirye, nun ti si erebuka ereipnamsiak’ tenen, wininyake. Aning atonun kum bukni, yatanye do nirya, ‘Na ti dopdeipnuknye, el ti fil dopnyebuk, yuk nang nirya arye el tibuk si erebuka, el si uk erepnamake,’ tenelinye bira, anye bira dib yupu uk nyalule. El winilul ning ap, el nyalye yupu ap nirya ara, tilila ning tonok ning babye kum winilule. Diksukumuk ulule,” Yesus arye nyabuk.
43007019	Nyabukce, Yesus arye Yahudi yala nang ati nyabuk. “Allah arye, ‘Aning ara wininamlume bukni, aning kum wininamlume,’ nyapdeibuk ura, Musa arye sekeiyamsuk yupu, mem yupu ara, kum aryamsuk do? Kume, elcuk ayupu aripsuk bukni, anggun kan-kan noutamak arye, tonoknye babye, ayupu moubuka taliplirye, kum melilule. Anggunda yata ning deiyok ati, ‘El optibye’ tenen, piripdenmanulum do?” Yesus arye nyabuk.
43007020	Nyabukba, awekmek ninye kan-kan noutamak tonoknye birye nyabuk. “Kume, anda isa talyamuknye ulyame. Yata nang arye opmandanmakiakba, ayupu nyapmasilam do?” nyabuk.
43007021	Nyabuk ura, Yesus arye nyabuk. Anggun fil dona kum sum, Sabat sum, ninye kum winipmanto ning tonok ning uk, ninye kweten fil dopsibuk, anggun nirya eibuka kel biknulumce, ‘Elda fil atonun ning winipmale’ tenen, na ti lukdanuka malye tenepmanulume. Bukni, Musa arye, “Ninye den bola mouse ning sekenamlulume,” nyapdeiyamsuka ati, anggunce fil dona kum sum, Sabat sum sal mapu dobuka, anggun den bola mouse deice tam sekelulume. Winilulum ning ara, ‘Aning ara malye wininyabe,’ kum tenelulume.
43007023	Ura, anggun ton tenipdelulume. Musa arye, “Wininamlulume,” nyamsuk yupu, ‘Mem yupu kum yanipnuyab,’ tenelulum deice arye, Sabat sum arye fil kum dolulume. Bukni, Sabat sum aupmatu babye, ‘Nun mapu den bola mouse deice tam sekna teleb’ tenen, sekna fil uk dolulume. Winilulume ati ara, yata deiyok arye na ti, ‘Sabat sum ninye nong nirya kwetepmo deice arye, fil atonun dobuk’ tenen, yu upsukba derepmanulum do?
43007024	Anggunda, nong bol deice ninguk eibuka, yupu bokolilulumce, “Aning teleb, aning malye,” nyalulum ning ara batakmunce, dipkoprop noutamak ninguk tenebuka, diksukum yupu uk bokolinamlulume. Yesus arye nyabuk.
43007025	Yesus arye ayupu nyabukba, adip aryuk sik Yerusalem mutuku noutamak ulamik ninye arye nyanmek. “Kayapo, sik Yahudi yala deiyok nang arye, ‘Anye bira nun optibye,’ tenenmeknye bira, el Yesus akunuma daribe?
43007026	Elda, nun kekenmapak laka aryuk nyanmal bukni, sik deiyok nang arye el ti, yupu tonok ning babye ton nyabuka, kum wenenyaka ara, yata ati do? Ati sik deiyok nang arye Yesus ati, ‘Kume, Allah arye, ninye lyepnamle tenen, wipdeibuknye, Kristus, el Yesus ara, dipkoprop Ninye Lyena Deiyoknye ulule’ tenen, akunum kel bikmakce, kanye lamabuka uk unyak do?
43007027	Bukni, nun uk ara nun kele. ‘Anye bira Kristus kume. Elda amutukunye koprop ulule,’ tenebuka akunum kel bikupu. Tonda, Ninye Lyena Deiyoknye, Kristus nyalamaknye yanamle talak ara, ninye nirya arye, ‘Anye bira amutukunye, anang arye deibiknye’ tenen, kum kel kipmanto upnamake. Aning ati ara, Yesus ara Kristus kum ulule,” nyanmek.
43007028	Sik awekmek nang arye nyanmekbuk, Yesus arye sik Yahudi yala nang arye domik aik, Allah el kina ap, el si erena ap ati arilbalamik aik, mambul weik aik dam tuba tikmokce, weik yupu deice arye nyabuk. “Anggunda dib nyanmalume. Na ap, na mutuku ap, akunum kel bikamnulume. Bukni na ara, na kanye aryuk amutuku kum unune. Aning kum bukni, na dopdeipnukce, tukwak mutuku dopdeipnuknye bira, fia dipnye ulule. El ti ara, anggun kum kel bikamlume.
43007029	Anggun kum kel bikamlum bukni, na dopdeipnuknye Allah ara, elce dopdeipnukba, na ara el damak arye yanamse ati, el bikamse,” Yesus arye nyabuk.
43007030	Yesus arye ayupu nyabuk ura, sik awekmek nang yu ubukba adip aryuk, ‘Tomopnuyabe’ tenen, piripdeyik bukni, Allah arye Yesus ati, ‘El opnamik talak anye,’ teneamuk sum ara kabul anya arye, tonoknye babye, Yesus kum talibik.
43007031	Awekmek ninye weik arye malye tenenmek bukni, ton nang mitik weik arye Yesus ati dib tenepmek. Atalak arye dib tenepmek nang ara, ‘Kume, winitalak nyasilinye birye, ninye kum winipmanto ning, mambul fil dosilye ning ara, weik mambul ulula anya arye, Kristus nyalamaknye aminyan yanamle talak ara, fia mambul fil weik arye tonap winipnamsil do? Kume, el Yesus ara akunum yanmal atia,’ tenebikce dib tenenmek.
43007032	Awekmek ninye kan-kan arye, sik Farisi nang ton wekmeka ati, aninye nyanmek yupu kekebikce yu ubuk. Yu ubukba, sik Farisi nang ap, Allah arina ati weik deiyok nang, sik imam nang ap arye, ‘Yesus tomobuka tapu koupnamak’ tenen, biyikce yupu nyapdeibikba, Allah arilbalamik aik yin talibuka kaleklamik nang arye, Yesus ati elelbiyik.
43007033	Sik banmek talak ara, Yesus arye asukum uk tuba wekmek nang ati ayupu nyabuk. “Na ara anggun dam tia yasirye, anggun ap unmap bukni, mitik ton unmanya ani, Allah tenepnuk talak akunum uplyop ura, na dopdeipnuknye Allah dam binamne.
43007034	Binyop ura, anggunce, ‘Yata mutuku binmal do?’ tenen, fia enamnulum bukni, kum eipnamnulume. Na binuka unamne mutuku ara, anggun ap kum yatume,” nyabuk.
43007035	Yesus arye nyabukba, sik Yahudi yala deiyok nang kekebikce nyapdayik. “Anye bira, dan mutuku bitu ak, nun kum eipdatibye do? Elda, nun yala nang bukni, Yunani yala ninye ap ansinibuka unyak mutuku binamal do? Amutuku bilirye, Yunani ninye peterepra banamla ati, ayupu nyapmasil do?
43007036	Elce, ‘Eipnamnulum bukni, fia kum eipnamnulum,’ nyapmok ning ap, tonda, ‘Na binuka unamne mutuku ara, anggun ap kum yatume,’ nyapmok yupu ap, yata ning deiyok ati, aning tenebukce nyapmasil do?” Sik Yahudi yala deiyok nang arye nyaldanmek.
43007037	Atalak weik yuna yupra banmekba, sirya sum, ‘Asum ara weik mambul sum,’ tenelamik ning ara, Yesus tikukce yupu weik arye nyabuk. “Anggun kekepnuse. Yatanye do nirya, mek pataplyop ura, na dam yalirye mek dinamle.
43007038	Yata ninye do nirya, na ti dib tenebice ura, aminyan ara, mek pu mek weik arye langdibuka diniplirye balamle atonun, aninye sik kanye talima noutamak arye, fia kam una deiyok ning ara, mek pu panaplirye, fia balamle atonun unamle,” Yesus arye nyabuk.
43007039	Ura, Yesus arye ayupu nyabuk ning ara, winipmanto ati nyabuk bukni, ayupu nong noutam ning ara ani. “Sik kanye talima noutamak arye kam una deiyok ning mek atonun banamle,” nyabuk ning nong ara, Allah El Dib Kanye weik arye aripnamuk ning ati nyabuk. Yesus ati dib tenebik ninye ara, aminyan talak Allah El Dib Kanye aribukba, dopropnamika ati nyabuk bukni, ayupu nyabuk talak ara, Allah El Dib Kanye min kum aribuka anya arye, min kum doprobik. Yesus dibukba, Allah arye kam bukdeibukce, fia teleb kipdeipnamuka ara, min dam kum wamuka ati, el Dib Kanye min kum aribuk talak arye nyabuk.
43007040	Yesus arye adomona yupu atonun yupu nyabukba, el yupu kekenmek nang arye nyabik. “Kume, nun kanye ara, anyasilinye bira, Allah el yupu laka nyana deiyoknye, nabi ulule,” nyabik.
43007041	Yuk nang, arye “Nun kanye ara, elda Ninye Lyena Deiyoknye, Kristus nyalamaknye ulule,” nyabik. Nyabik bukni, ton yuk nang ara, “Kume, yata wiribuka Kristus nyanyaknye bira, Galilea mutuku noutamak arye yasutu do? Ara kum winipmantoe.
43007042	Allah yupu sekamsika noutamak arye yata nyasulul do? ‘Ninye Lyena Deiyoknye, Kristus yanamle,’ nyanyaknye bira, ‘Daud el yala nang arye deipnamake.’ Tonda, ‘Nun apu Daud, el ulamuk mutuku koprop, Betlehem mutuku arye yanamsile,’ nyalula anya arye, anye Yesus ara, yata wiribuka Kristus uptu do? Aning ara kume,” nyabik.
43007043	Aning atonun sik kanye walwal ubukba, Yesus ati ninye bokuka, ton nang yuk, ton nang yuk, yupu yuk-yuk nyanmeka anya arye, kanye yuk-yuk tenebik.
43007044	Ton nang arye, ‘Yesus tomobuka tapu kouptibye,’ tenenmek bukni, tonoknye babye, Yesus el nong kum talibik.
43007045	Sik nirya Allah el si erena aik dam uk daunmekani, sik asum dopdeipmek nang, Allah arilbalamik aik kalekna ati, yin talin nang tamubuka, sik Farisi nang ap, Allah arina ati deiyok nang ap, sik dam tamubuka biyik. Biyikop ura, adeiyok nang arye asipdeyik. “Anggun dan do, yata ati Yesus tomobuka kum boyanmasulum do?” nyabuka wenebik.
43007046	Wenebikbuk, ayin talin nang arye, “Kume, anye birye nyalye yupu ara, fia mambule. Yuk nang nirya ara, el nyalye touk fia kum nyalamsike,” nyabik.
43007047	Nyabikba, sik Farisi nang arye yu ubukba, tamubuka nyabik. “Elce tenebuka yupu deice nyapmoba, anggunce tilila ning ati akunum diba tenepmalumce nyapsulum do?
43007048	Anggun tenipdelulume. Nun Farisi nang ap, nun Yahudi yala deiyok nang ap arye, el ti diba tenenyap do? Kume, diba fia kum tenenyap bukni, amutuku talye wekmak ninye ara, sikda kanye bona kum ninye unyake. Sikda Musa sekamuk yupu nirya ara, fia kum kel biklamike. Sikda yuk nang arye anang ati, ‘Motona talipnamle’ tenen, benepdeibika deice arye, aninye arye Yesus ati diba tenenyake,” nyabik.
43007050	Sik Yahudi yala deiyok nang arye ayupu nyabik ura, Nikodemus ara, sik kan-kan ulamuknye, sik fil uk dolamuknye bukni, el minopce Yesus dam dungnubuka asilbinamuknye birye ayupu nyabuk. “Na kayapu, Allah arye nyabuk ura, Musa arye sekeiyamsuk yupu, nun talinyap mem yupu ara, ‘Ninye talye lulubuka oltakana telebe,’ nyasulul do? Akumop ura, ‘Opnamap,’ tenepmalumnye bira, el yupu lak nyaplibuk, kekepmunyop ura, adeice aryuk, ‘Malye winibuk ning ani’ tenen, ‘Yupu bokolina telebe,’ nyasulul do?” nyabuka, Nikodemus arye asipdeyuk.
43007052	Nikodemus arye, sik awekmek Farisi nang ati nyabukba, sikce tamubuka el ti nyabik. “An babye Galilea mutukunye ulyama deice arye nyapsilam do? Allah yupu sekamik ning moubuka dipdemince, kel biknalame. Ayupu noutamak ara, ‘Allah yupu lak nyana deiyoknye, Galilea mutuku noutamak arye nabinye yanamsile,’ kum nyasulule,” nyabuka wenebik.
43007053	Nyabuka wenebukba, sik nirya yuk-yuk sik aik tamubuka biyik.
43008001	Sik anang nirya, sik aik yuk-yuk tamubuka biyik bukni, Yesus ara, mutuku si Zaitun mutuku deice welebuk.
43008002	Mapmeka berekukop ura, tuba tamubuka tonap Yerusalem mutuku biyuk. Biyukce, Allah el kina ap, el si erena ap, tonda Allah el ti arilamik aik bukni, anyasik dam bai tam, Yahudi yala kum ninye bulubuka weklamikak binuka bukuk. Bukuk ura, sik awekmek ninye arye, ‘El yupu kekepnuyap’ tenen, bulubuka bukmekbuk, elce ayupu deiyok koubuka peterenmok.
43008003	Yesus arye peterenmok talak ara, Allah arye, ‘Wininamlume, aning ara kum wininamlulume,’ nyabukba, Musa arye sekamuk yupu, mem yupu peterena deiyok nang ap, sik Farisi nang ap, tonok kil bobuka, Yesus dam boyayik. Akil ara, ninye akunum domuk bukni, yuknye ap talye ubula yopdarikba, yuk nang bikikce, akil tomobuka boyayik. Boyayikce, abulupmek nang sik urasin tam, “Asukum uk tiklyame,” nyabik ura, akil arye awekuka dinmek ninye dam tikuk.
43008004	Winibuk ura, sik Yahudi yala deiyok nang arye Yesus ati nyabik. “Peterenanye, akil ara, ninye akunum domuk bukni, yuknye ap ubula yopdarikba, yuk nang kel bikmaka ati, akil tomopmabe.
43008005	Musa arye sekeipsuk mem yupu noutamak ara, akil winipmala atonun winibice kilapu nirya ati, nyabuk. ‘Keil dobuka sik nong deice donokuka copmunce, oltakanamlulume,’ nyabuka sekeipsuke. Musa arye, nyapsuk bukni, ance ara, yata tenepmalamce, nyapnusilam do?” nyabuka tenepce asipdeyik.
43008006	Ura, anang arye Yesus ati ayupu nyabuka asipdeyika deiyok ara, ‘Malye yupu nyaptop ura, el ti, “Anda malye winilyame,” nyabuka, el nong deice malye yupu nyabuka ikin deiptibyeba, ninye nirya kel biknamak’ tenen, asipdeyik. Utenebuka asipdeyik bukni, Yesus arye el nong ganupdongobuka, mikamuk tuku awamuk noutamak arye, el taruk duk arye yupu sekdeibuk.
43008007	Yupu sekenmok talak ara, sik anang arye tuba-tuba asina uk unmekbuk, Yesus tikukabukce, anang ati nyabuk. “Anggun atikmalum nang kan-kan arye, malye ning tonok sirik babye kum winilamlyop ura, anye birye minopce keil dobuka, akil nong deice deiyok koubuka, opnamale,” nyabuk.
43008008	Nyabukop ura, tuba tamubuka tonap, el nong ganupdongobuka, mikamuk tuku wamuk noutamak arye yupu sekenmok.
43008009	Ayupu nyabukba, aninye nirya kekepmekce, sik nirya, ‘Se, yata wiriptibye do’ tenen, alye ubukba, tonok-tonok yuk-yuk bindobik. Ara, sik wisi nang minopce biyikba, anang nirya tonok-tonok yuk-yuk banmek ani, sirya ara Yesus ap, atikmok kil ap, sik bitinye batakik ura, anyaka unmarik.
43008010	Yesus tikukabukce, akil ati asipdeyuk. “Akilo, anang nirya ara, dan mutuku banmak do? Sik kan-kan arye, tonoknye babye, ‘Akil ara malye winin kil anya arye, nun nirya arye opnyape,’ nyabuka yupu kum bokipmakil do?” nyabuka asipdeyuk.
43008011	Asipdeyuk ura, akil arye, “Kume, naio, sikce ayupu kum nyapmaniake,” nyabuk. Nyabukba, Yesus arye nyabuk. “Ati na babye atonun ayupu kum nyapnukine. Winitalak ara, an malye winiminye ning nirya batakuka, diksukumuk unalyame,” nyabuk.
43008012	Aminyan talak ara, Yesus arye amutuku ninye ati nyabuk. “Na ara, tukwak mutuku im sirya mutuku sirya unyak ninye ati, dirina deiyoknye unune. Na nyasinye yupu kekeplirye, talibuka dobolbalinye bira, kunuknak fia kum unamle. Aning kum bukni, kam una deiyok dirina ara, el talima ak unamle.” Yesus arye nyabuk.
43008013	Nyabukba, sik Farisi nang arye, ‘Tilila yupu uk nyapsile’ tenen, yu ubukba, nyabik. “Kume, an bidamnye aryuk ati, ‘Na aunune, na wininun ning ara ani,’ nyabuka, an bidamnye an si uk ereldanmalam bukni, ance nyapsilyam yupu ara, dib yupu kume. Talye yupu uk nyapsilyame,” nyabik.
43008014	Nyabikop ura, Yesus arye sik nirya ati nyabuk. Kume, minop talak na mutuku koprop arye yanamse mutuku ap, na aminyan talak benamne mutuku ap, na kel kiyamsa ati, na bidamnye atibuk, na si erepdatinya babye, na nyasunun yupu ara, dipkoprop uk ulule. Bukni, anggun Farisi nang ara, na yanamse mutuku koprop ap, na aminyan talak benamne mutuku ap, anggunda fia walwale.
43008015	Anggunda talye ninye kanye tenebikca deice aryuk, nong bol deice ninguk tenebuka yupu bokolilulume. Na arye ninye nirya ati, wenebuka yupu min kum bokolinune.
43008016	Bukni, na yuk uk kum wininun anya arye, na arye ninye ati wenepnirye, yupu bokiptinya babye, dipkoprop yupu uk nyapsitinye. Na yuk kum unun bukni, na dopdeipnuknye, na ni koprop Allah ap neika unyame.
43008017	Anggun ton tenipdelulume. Musa sekamukba, anggunce fia taliplum yupu, mem yupu noutamak ara, ayupu aupmale. Ara, “Ninye bitinye nang arye, neiktoto uk kibuka, ‘Nunce aning eibuka aubuk touk nyapsiname,’ nyaprikcop ura, ayupu ara dib tenenamlume,” nyabuka sekeiyamsuke.
43008018	“Ati na nyapsine. Tonoknye ati ara, na arye na bidamnye ati ayupu nyapsine. Bitinye ning ara, na dopdeipnuknye Allah arye na ti yupu nyasulule.” Yesus arye Farisi nang ati nyabuk.
43008019	Nyabukba, sik Farisi nang arye Yesus ati tamubuka asipdeyik. “An ni koprop ara, dan mutuku ulul do?” nyabuka asipdeyik. Asipdeyikba, Yesus arye tamubuka, “Anggunda na ap, na ni koprop ap ati, fia kum kel kiyamlume. Na ti, ‘Anye bira anye’ tenen, moubuka kel kipnutumop ura, adeice arye, ‘E, el li kopropa anye’ tenen, kel kiptume. Bukni, na ap, na ni koprop ap ati, moubuka kum kel kiyamlume,” Yesus arye nyabuk.
43008020	Yesus arye sik Farisi nang ati ayupu nyabuk talak ara, Yahudi yala nang arye, Allah el si erelamik aik dam bukni, Allah el si kina ati, teleb ning delilamik damak arye nyabuk. Lakak uk nyabuk bukni, Allah arye Yesus ati, ‘Opnamik talak anye kum,’ teneamuk talak min kum ubuka anya arye, anang nirya arye Yesus ati, ‘Tomobuka optibye’ tenen, teniplobik bukni, kum tomobik.
43008021	Ton talak ara, Yesus arye sik Yahudi yala nang ati nyabuk. “Aminyan talak amutuku batakuka, yuk mutuku akunum binyop ura, anggunce na ti, ‘Dan tam binmal do?’ tenen, epdenamnulum bukni, kum eipnamnulume. Anggun malye winilulum ning noutamak aryuk nyapnamlume. Na benamne mutuku ara, anggun ton kum yanmanto anya arye, dipkoprop kum yanamlume.” Yesus arye nyabuk.
43008022	Nyabuka deice arye, sik Yahudi yala deiyok nang arye, “Aning aran do? El bidamnye opdanamala ati, ‘Na benamne mutuku ara, anggun kum yatume,’ nyapmasil do? Yuk deiyok ati, ayupu nyapmasil do?” nyabuka asipdayikce, kanye bokoltona uk unmok.
43008023	Anang arye, ‘Deiyok anye’ tenen, moubuka kum tenenmek bukni, Yesus arye ayupu ton dukdongobuka nyabuk. “Anggunda, tukwak mutuku noutamak aryuk deipsikba, ululume. Bukni, na ara im deice tam arye yase. Anggunda talye tukwak mutuku ninye ululum bukni, na ara talye tukwak mutukunye kum unune.
43008024	Arup ara na arye anggun ti, ‘Anggun malye ululum ning noutamak aryuk dipnamlume,’ nyapmasine. Tonap ayupu ton nyapsine. Na arye anggun ti, ‘Na aunune,’ nyabuka, na bidamnye ati laka nyasinye yupu kekepmunce, diba kum tenepnumunyop ura, dipkoprop anggun malye ululum ning noutamak aryuk dipnamlume.” Yesus arye Yahudi deiyok nang ati nyabuk.
43008025	Nyabukba, sikce tamubuka Yesus ati, “Anda yatanye ulyam do?” nyabuka asipdeyikbuk, Yesus arye nyabuk. “Kume. Na yupu deiyok koubuka peterelamse talak arye dipdongobuka, winitalak noutamak nirya ara, ‘Na aunune,’ nyapdeiyamsise touk unune. Yuk kume.
43008026	Anggun malye winilulum ninye ati ara, yupu weik arye nyapsinirye, wenebuka yupu bokeipnamsine. Na dopdeipnuknye bira, el yupu nyalye touk, anirya dipkoprop ulule. Talye yupu kum nyaltakalule. Elce nyapdeiamnuk yupu nirya ara, na arye anggun ti ayupu uk nyasunune.” Yesus arye nyabuk.
43008027	Yesus arye nyabukba, sik Yahudi yala deiyok nang arye, ‘E, el li koprop Allah ati, ayupu nyapmasile’ tenen, moubuka kum bikike.
43008028	Ati Yesus arye sik ti nyabuk. “Anggunce Ninye Mi Koprop Atonunye dobuka wanwanun yo deice erepdeipmunyop ura, na ti moubuka kel kipnamnulume. Tonda, na arye anggun ti, ‘Na kanye aryuk fil kum donune. Tonda, na ni koprop arye nyanilye yupu uk dobuka nyasunune.’ Ayupu nyasunun ning ara, aminyan kel kipnamnulume.
43008029	Tonda ayupu nyapsine. Na dopdeipnuknye bira, el ap, na ap tuba neika unyame. Minyuma Nirya talak nirya, na arye el kanye deililul ninguk fil donuna anya arye, na ni birye kum batakanulul ati, na yuk kum unune.” Yesus arye nyabuk.
43008030	Ayupu nyanmok talak aniryuk, ninye weik arye el yupu kekenmekce, adip aryuk el ti diba tenebik.
43008031	Ton Yahudi yala nang arye Yesus ati dib tenebik. Anang ati Yesus arye ayupu nyabuk. “Na arye peteresinye yupu kekepmunce, moubuka talipmunce, fia dobolbamunyop ura, na mapu koprop ululume. Aning kum winimunyop ura, kume, nyapsine.
43008032	Anyapman touk winipmunyop ura, ‘Dipkoprop yupu, deiyok ning anye’ tenen, moubuka kel kinamlulume. Kel kipmunyop ura, adipkoprop yupu talibuka melimunya deice arye, anggun malye winimunya noutamak arye lopdeipsinyop ura, diksukumuk unamlume.” Yesus arye nyabuk.
43008033	Nyabukba, sik Yahudi yala deiyok ninye arye, Yesus ati tamubuka nyabik. “Kume, nun apu Abraham arye deibuk ura, dadeipdanin yangalamik nang arye deipsike. Ati, Abraham el mapu unyabe. Yuk nang arye nun ti, yo bok deice deksikce, kum talisinyak anya arye, anda yata deiyok ati, ‘Lopdeipsinyop ura, telebuk unamlume,’ nyapmasilam do?” nyabik.
43008034	Nyabikba, Yesus arye anang ati tamubuka nyabuk. Na arye dipkoprop yupu uk nyapsine. Yata ninye do nirya, tuba-tuba malye wininyak ninye nirya ara, sik malye winin ning deice arye, sik bidamnye ati talibuka tapu koulongona atonun unyake. Tuba malye uk unyaka ati, kum lolildanyake.
43008035	Winipmanto yupu ton nyapnusine. Ninye sik nong deice aryuk delinyak mapu ati, ‘Amapu ara, dipkoprop nun mapu koprop unyak’ tenen, fia neika uk unamake. Bukni, ninye arye yuk nang ati, ‘Nun fil donamsiyak’ tenen, yo bok deice aryuk dekekirye, fil arukunyak ninye ati ara, ‘Nun mapu koprop unyake,’ kum tenenyaka anya arye, aninye ap tia talak uk neika unyake.
43008036	Aning ati ara, Allah el Mi Koprop lyepsilirye, anggun malye winimunya noutamak arye lopdeipsilyop ura, dipkoprop kanye deibuka telebuk unamlume.
43008037	Na kele, anggunda Abraham el mapu ululume. Elda anggun apu ulule. Bukni, anggunce na ti, ‘Anye bira nun lik anya arye, opnamap’ tenen, akunum kintinibuka dinululume. Deiyok ara, na peteresinye yupu ara, ‘Nun like. Ayupu ara diba kum tenenamabe’ tenen, anggun talima kat ninye ululuma ati nyapsine.
43008038	Na arye anggun ti nyasinye yupu nirya ara, na ni dam ulye ning, elilamse ning ap, kekelamse yupu ap dobuka nyasunune. Anggunak ara, anggun ni koprop arye nyamuk yupu kekelamlumce, ululume. Yesus arye aYahudi yala deiyok nang ati nyabuk.
43008039	Nyabuk ati, sikce tamubuka, “Kume, nun apu koprop ara Abraham usulule,” nyabik. Nyabikba, Yesus arye, “Kume, Abraham el mapu dipkoprop ulamtumop ura, Abraham arye teleb ubuka winilamuk touk ulamtum bukni, aning kum winilulume.
43008040	Abraham winilamuk touk kum bukni, anggunce na ti, ‘Anye bira dipkoprop opnamabe’ tenen, akunum kintinipmanulume. Allah arye nyapdeiamnuk yupu nirya, anggun ti peteresunun bukni, anggunce, ‘El opnuyabe,’ tenenululume. Abraham arye aning atonun ning fia kum winilamuke.
43008041	Bukni, anggunda anggun ni koprop arye winilul ning uk, aning uk tuba winilulume.” Yesus arye nyabuk. Nyabukba, sikce, “E, nunda talye yoldakirye, delilonyak mapu atonun kum unyabe. Dipkoprop nun ni kopropa ara, Allah el uk usulule. Yuknye bira, nun ni kum usulule,” nyabik.
43008042	Nyabikba Yesus arye, “Na kanye aryuk tukwak mutuku kum yase. Aning kum bukni, Allah arye dopdeipnukba, tukwak mutuku yasa ati, Allah ara anggun ni kopropa utop ura, anggunce na ti dib tenebuka anggun kanye talima na deice uk deipnutume,” nyabuk.
43008043	Yesus arye ayupu nyabukop ura, ayupu tonap dukdongobuka nyabuk. Na arye na peteresinye yupu nirya ara, amul deice aryuk kekeltakamunce, ‘Deiyok ani’ tenen, moubuka kum kel kilulum ning ara, deiyok tenepmalum do? Deiyok nyapnusine, ara na arye nyasinye yupu, moubuka kum kekepmanto ninye uk ululuma ati, ‘Deiyok ani’ tenen, fia kum kel bikilulume.
43008044	Anggun ni koprop Isa Mutuku Dongonye arye, anggun kanye talima talisilibuk, elce kanye delilul ninguk malye winilulume. Allah arye aning-aning nirya kwepdeibuk talak arye dipdongobuka, anoutam talak nirya ara, Isa Mutuku Dongonye el kanye noutamak ara, dipkoprop ning tonok babye kum ulamukce, tuba kum ulula ati, Isa Mutuku Dongonye elda ninye talye oltakananye ulule. Elce tilila yupu nyalye talak ara, el mutuku koprop yupu uk nyalule. Isa Mutuku Dongonye, tilila yupu deiyok koubuka nyananye koprop ulula anya arye, tilila yupu uk fia nyalule.
43008045	Bukni na Yesus arye, anggun ti dipkoprop yupu nyasunune anya arye, anggunce ayupu ati dib kum tenenululume.
43008046	Anggun kan-kan noutamak yatanye dipkoprop yupu nyapturye, ‘Yesus malye winibuk ning eipsa ara ani, ani,’ nyabuka wenepnutu do? Fia kumanya arye, na arye anggun ti dipkoprop yupu uk nyasunun bukni, yata deiyok ati diba kum tenelulum do?
43008047	Deiyok nyapnusine. Ara, Allah arye anggun kanye talima kum talisilibuk, el mapu kum ululuma anya arye, na arye nyasinye yupu kekepmunce, diba kum tenelulume. Bukni, yata ninye do nirya, Allah arye sik kanye talima talibuka, el mapu unyak ninye nirya arye, Allah nyalye yupu kekenyakce, ‘Deiyok anye,’ tenen, moubuka tenebikirye, talinyake. Yesus arye sik Yahudi yala deiyok nang ati nyabuk.
43008048	Yesus arye ayupu nirya nyapmokba, sik Yahudi yala deiyok nang arye el ti, yu ubukba, ayupu tamubuka nyabik. “Kume, nunce an ti, ‘Anye bira, fia malye mutukunye. Samaria mutukunye ulye ning, Isa mer arye el kanye talima nirya talinyake,’ nyakinyaba ara, dib nyakinyabe,” nyabik.
43008049	Nyabikba, Yesus arye tamubuka, “Isa mer arye na kanye talima kum talininyake. Aning fia kum bukni, na wininye ning deice arye na ni koprop ati, kinune. Bukni, anggunce na ti malye yupu nyabuka, na nong deice delinululume.
43008050	Na arye na bidamnye ati, ‘Ninye nirya arye na si erepnamniyak’ tenen, kum ereldanune. Bukni, aning-aning nirya ati yupu bokolina deiyoknye birye, ‘Ninye nirya arye Yesus ati, si erebuka el si kipnamake,’ tenelirye, fil dolule.
43008051	Tonda ayupu dipkoprop uk nyapsine. Yata ninye do nirya, na nyasinye yupu diba tenebikirye, fia talibuka dobolbanyak ninye nirya ara, sik nong dibikce babye, fia kam uk unamake,” Yesus arye nyabuk.
43008052	Nyabuk ura, sik Yahudi yala deiyok nang arye Yesus ati, tamubuka nyabik. “Winira akunuma. Anyapmasilama deice arye akunum lakak upsil ak, kel bikape. Isa mer arye dipkoprop, an kanye talima talikinyak arye winilyame. Ura, nun kele. Nun apu Abraham ap, Allah el yupu laka nyalamik nang, nabi nang babye daulamikani, aminyan talak akunum diamik. Sik nirya diamik bukni, ance, ‘Na yupu diba tenebuka dobolbanyak ninye ara, fia kam unamake,’ nyapsilame.
43008053	Anda dan do? ‘Abraham ara mitik mambul bukni, na ara weik mambulnye,’ tenepdanmalamce, nyapsilam do? Abraham babye, Allah el yupu laka nyalamik nang, nabi nang babye, anang nirya diamik bukni, anda yatatonye tenepdalamce, nyapsilam do? ‘Na ara weik mambulnye,’ tenepdanmalamce, nyapsilam daribe?” nyabuka, Yesus ati yu ubukba, wenebik.
43008054	Nyabikba, Yesus arye nyabuk. Na kanye aryuk, na bidamnye ati erepdeipdatinye babye, aning ara nong kum uptue. Talye uk uptu. Bukni, anggunce, “Nun ni koprop Allah uk,” nyalulumnye, dipkoprop Allah arye na ti, “Elda mambul weik,” nyabuka erelinulule.
43008055	Anggunce Allah ati dipkoprop kum kel kilulumce, el ap talima dukdongobuka kum ululum bukni, na ara Allah dipkoprop kelnye unune. Nun neika unyame. Na arye, “Allah na walwale, min kum kel kipne,” nyaptinya babye, ayupu dipkoprop kum uptu. Ayupu nyapnyop ura, anggunda tilila yupu nyaninye ulalum tonun uptinye. Bukni, ayupu kum nyanamne. Allah ara na dipkoprop bikinune. El yupu nirya talibuka fia diksukumuk unune.
43008056	Anggun apu koprop Abraham arye, ‘Anye bira aminyan talak yanamle,’ teneamukce, kanye deibuka ulamukani, yase talak ara eibukce, weik arye kanye deibuk, nyapsine. Yesus arye nyabuk.
43008057	Nyabukba, sik Yahudi yala deiyok nang arye nyabik. “Se, anda kiting tamun yupa weik 50 tahun kibuka wisi min kum dalum bukni, ance, ‘Abraham eipse,’ nyapmasilama ara, yata ati do? Talye yupu uk nyapmasilame,” nyabik.
43008058	Nyabikba, Yesus arye nyabuk. “Kume, fia dipkoprop yupu deice arye nyapmasine. Abraham min kum deiamik talak ara, na akunum ulamse. Fia ununye bira na uka,” nyabuk.
43008059	Yesus arye ayupu nyabuka deice arye, sik Yahudi yala nang arye, ‘Anye bira adip aryuk opnuyap’ tenen, keil dobuka kintinipmek. Kintinipmek bukni, Yesus arye, Allah el arilamik aik dam unmokak arye batakuka, dungnubuka biyukba, sikce Yesus tonap atalak kum eibik.
43009001	Yesus ara, Allah si erelamik aik dam batakuka yukak banmok talak ara, asing kunanye eibuk. Anye bira, el lin birye deibuk talak arye ubuka, el mitik ulamuk talak arye dipdongobuka, anoutam talak nirya ara, asing kunanye ulamuk.
43009002	Yesus wipdeiyamuk nang, 12 nang ap, Yesus ap banmeka anya arye, sikce Yesus ati asipdeyik. “Naio, anye birye asing kun mi deibika deiyok ara, yata arye do? Deiyok ara, el li ap, el lin ap malye winilamrika deice arye, asing kun mi deiprik do? Anye bira elcuk malye ulamukba, adeiyok arye asing kunanye ulul do?” nyabuka asipdeyik.
43009003	Asipdeyikba, Yesus arye tamubuka nyabuk. “Anye bira el li ap, el lin ap, ura el ap, malye winilamika deice arye, asing kunanye kum ulule. Aning ara fia kum bukni, el mitik mi deibik talak asing kubuka deiyok ara, ‘Allah arye anye biti melibuka fil dopliba, ninye eibikirye, se, Allah arye fil dolye ning ara, weik mambul, kel kipnamak’ tenen, el asing kubuke.
43009004	Domon yupu arye nyapnusine. Ara kiting noutam tuba uplye talak nirya ara, na dopdeipnuknye, el fil uk adip aryuk donamabe. Iniplyop ura, kuna yanamle talak ara, tonoknye babye fil kum dopmanto unamake.
43009005	Na ara tukwak mutuku noutamak tuba unun talak nirya ara, ninye im sirya mutuku sirya ati, sik kanye talima Dirina deiyoknye unune.” Yesus arye nyabuk.
43009006	Yesus arye nyabukop ura, si maka tuku deice tulupdongobuka, Yesus el maka ap, tuku ap tabakukce, bental atonun winibuk ning dobuka, asing kunanye, el asing deice likdeibuk.
43009007	Likdeibukce, asing kunanye biti, nyabuk. “Anda, mekwen si ara Siloam mekwen bimince, amekwen kwebuka an asing mek likilbilyame,” nyabuk. (Amekwen si Siloam deiyok ara, Yunani yupu deice arye, “Dopdeibuk ning,” nyabuka asi nyalamik.) Yesus arye anye biti ayupu nyapdeipmok touk, amekwen binuka, el asing mek likuk. Winibuka deice arye, el aik tamubuka yayuk talak ara, el asing teleb kibuk ura, aning nirya eibuk.
43009008	Anye bira el asing teleb kibukba, aik tamubuka yayuk talak ara, el aik dam ulamik ninye ap, anye birye, ‘Na melina ati, yo bok talye aripnamniyak’ tenen, morolamuk talak elilamik nang ap arye eibik. Eibikce, sikda, “Se, ‘Yo bok talye aripnamniyak’ tenen, bisik lilunak bukuka morolamuknye bira, anye akunum daribe?” nyabuka lukdayik.
43009009	Nyanmekba, ton nang arye, “Diba asing kuamuknye bira, el akunuma,” nyabik bukni, yuk nang ara, “Kume, anye bira, asing kunanye urasin atonun ulul bukni, elda yuknye ulule,” nyabik. Sik nyanmek bukni, asing kuamuk bukni, Yesus akunum kwetebuknye birye nyabuk. “Kume, asing kuamnuknye bira, na akunuma. Yuknye kume,” nyabuk.
43009010	Nyabukba, anang arye, “Ati yata wiribuka an asing akunum teleb upmakil do?” nyabuka asipdeyik.
43009011	Asipdeyik ura, anye birye nyabuk. “Kume, el si ara Yesus nyanyaknye birye, maka tulupdeibuka, na asing deice likdeipnukce, ‘Anda Siloam mekwen dam mek likilbilyame,’ nyapnue. Nyapnua anya arye, Siloam mekwen binuka mek likmanuba, na asing akunum teleb upnile,” nyabuk.
43009012	Nyabukba, sikce, “Anyapmalamnye bira, winitalak dan tam mutuku ulul do?” nyabuka asipdeyik. Asipdeyik ura, anye birye, “Na walwale,” nyabuk.
43009013	Awekmek ninye arye, asing kuamuk bukni, Yesus akunum kweteibuknye bobuka, Farisi nang sik dam boyayik.
43009014	Ura, Yesus arye el maka ap, tuku ap tabakuka bental kintinibuka, asing kuamuknye, el asing kwetepdeipmok sum ara, talye sum kume. Asum ara, sik Yahudi yala ninye arye, Allah el si erena ati, fil dona kum anye dikdik selamik sum, Sabat sum arye kwetebuk.
43009015	Aning ati ara, sik Farisi nang arye anye biti, nyabik. “Yata wiripmakilba, an asing teleb kipdeipmakil do? Laka nyapsilyame,” nyabuka asipdeyik. Asipdeyik ura, anye birye sik ti nyabuk. “Kume, Yesus arye bental dobuka, na asing deice likdeipmanilba, mek likmanop ura, winitalak teleb ubuka elinmane,” nyabuk.
43009016	Nyabukba, sik Farisi nang kan-kan ton nang arye nyabik. “Akunuma, Allah arye nyabuk ura, Musa sekamuk yupu ara, ‘Sabat sum deice ara, fil dona kum aniryuk, dikdik senamlulume,’ nyasulul bukni, Yesus arye anye bira el asing kwetepdeipmo deice arye, fil dopmoa anya arye, Allah el yupu yanipmale. Ati, anye Yesus ara, Allah arye wibuka nun damak dopdeipsuknye kum ulule,” nyabik. Nyabik bukni, ton nang arye, “Kume, ninye winipmanto kum fil donmala ara, malinye ulamtuto ura, yata wiribuka afil doptu do?” nyabik. Winibuka yuk-yuk tenebuka nyanmeka ati, tonok kanye uk bobuka kum unmek.
43009017	Kanye yuk-yuk bobuka unmek bukni, sirye ara asing kwetepmoknye biti asipdeyik. “An dan do? An asing kweteipmakilba, akunum teleb elinmalama anya arye, ance el Yesus ati, yata tenepmalam do? Aning ara laka nyapsilyame,” nyabik. Nyabik ura, anye birye tamubuka nyabuk. “Kume, na kanye ara, anye bira, Allah el yupu laka nyana deiyoknye, nabinye ulule, tenepne,” nyabuk.
43009018	Sik Yahudi yala deiyok nang arye, asing kunanye biti, ‘El asing kuamuk bukni, winitalak akunum kweteibuk ura, telebuk ulule’ tenen, min diba kum tenenmek. Sikce, ‘Kume, anye bira asing kum kuamuke. Elce talye yupu uk nyanmasile,’ tenenmek. Tenenmeka ati, asing kuamuknye, el li ap, el lin ap ati yukubikba, yarik. Yarik ura, asipdeyik.
43009019	“Anggunce laka nyapsururume. Anye bira, dipkoprop anggun mi do? Anggunce deiamlum talak arye diprongobuka, anoutam talak nirya ara, dipkoprop asing kuamuknye ulamuk do, kum do? Asing kuamtunye ulamtuto ura, winitalak yata wiribuka asing teleb uptuba teleb ubuka eiptu do?” nyabuka asipdeyik.
43009020	Asipdeyikba, anye el li ap, el lin ap arye nyaprik. “Nun kele, anye bira dipkoprop nun mi ulule. Tonda, nunce deipnumu talak arye el asing kuamuke.
43009021	Bukni, yata wiribuka deice arye winitalak el asing teleb upmalba, dinmala ara, nun walwale. Tonda, yatanye birye el asing kwetepdeipmak do, aning ara, nun walwale. Bukni, nun mi ara, mitik mi kuma ati, anggunce el ti asipdelulume. El bidamnye arye laka nyapsute,” nyaprik.
43009022	Ara, asing kuamuknye, el li ap, el lin ap ayupu nyaprika deiyok ara ani. Ara, sik Yahudi yala deiyok nang arye nyabik. “Yata ninye do nirya, ‘Allah arye wipdeiamuknye, ninye lyepnamle tenen, Kristus ara, Yesus aulule. Elda Ninye Lyenanye ulule,’ tenebikirye, nyabikcop ura, nunce wenepnamabe. Ara, nun Allah yupu kekenyap aik tuba tamubuka tonap kum yatinge. Nunce anang batakibiba, sik talye uk unamake,” nyabik. Ayupu nyabik ning ara, anye el li ap, el lin ap akunum kekebuka kel bikamrik ati, sik ilil ati, asum nyapmarik yupu nyaprik.
43009023	Anye el li ap, el lin ap arye, “Nun mi ara mitik mi kumanya arye, anggunce el ti asipdelulume,” nyaprika ara, Yahudi yala deiyok nang arye, ‘Allah yupu aik kum bitume, nyapsikcak’ tenen, ilil ubukba, ayupu nyaprik.
43009024	Sik Farisi nang ila tonap, like bitinye ning ara, asing kwetepmoknye yukubikba, yayuk ura, nyabik. “Anda, ‘Allah aryuk kweteipnuke,’ nyabuka, Allah el si uk erepnamlyame. Nun kele, Yesus nyapmasilamnye bira, malinye ulule,” nyabik.
43009025	Nyabikba, asing kwetepdeibuknye birye sik ti tamubuka nyabuk. “Anye Yesus ara, malinye ulul do, kum do? Aning ara na walwal bukni, tonok ning dipkoprop kel bikmana ara, asing kuamnuk bukni, winitalak ara kweteipmanilba, teleb ubuka elinune,” nyabuk.
43009026	Nyabuk ura, Farisi nang arye, “An asing ati yata wiripmakil do? Yata wiribuka arye an asing kwetepdeipmakuk do?” nyabuka asipdeyik.
43009027	Asipdeyik ura, anye birye tamubuka nyabuk. “Aning ara, arup akunum laka nyabuka nyapmasunu bukni, anggunda anye Yesus ati lik teneluluma ati, na yupu kum kekepmanulume. Yata ati, ‘Ila tonap nyapsutuba, kekeptibye,’ tenepmalum do? Ara anggunce, ‘Kume, Yesus el yupu kekebuka dobolbanyap nang unamabe,’ tenepmalumce, nyapnulum do?” nyabuk.
43009028	Nyabuk ura, aFarisi nang arye asing kuamukak kweteipmoknye biti, el nong deice malye yupu ap, ninye wan yupu ap, weik arye nyanmek. Tonda nyabik. “Anda, anye el yupu kekebuka melinauk ulyame. Bukni, nunda Musa el sekamuk yupu dib tenebuka dobolbanyabe.
43009029	Nun kele. Allah arye Musa ati, yupu nyamukba, kekebuka sekeipsuk bukni, anye Yesus ara, el deiamik mutuku, el mutuku koprop ara nun walwale,” nyabik.
43009030	Nyanmek ati, asing kwetepmoknye birye nyabuk. “Se, aning nyapnulum ning ara, kekepna arye, lukdanmane. Aning yata wiribuka nyapnutum do? Anye birye na asing kuamnuk ara, kwetepmanil bukni, el mutuku koprop tuba kum tenepmalum do?
43009031	Nun nirya kele. Malye tuba wininyak ninye arye Allah ati moroptinga babye, sik morobice ning Allah arye kum kekelule. Allah el ulul ning ap, el nyasilye yupu ap ulye touk, aning uk talibuka diksukumuk ululnye birye morolye yupu ara, Allah arye kekelule.
43009032	Anggun deiamsik talak arye diprongobuka, atalak nirya asing kuamuknye, talye ninye arye kwetelamikbuk, ayupu ton kekelamubu do? Kume, ara kum winipmanto ning anya arye, aning ara fia kum kekelamubu.
43009033	Anye Yesus ara, Allah arye kum dopdeiamtop ura, ninye kum winipmanto ning, weik mambul fil tonok ning babye kum doptue,” nyabuk.
43009034	Asing kwetepmoknye birye nyabukba, sik Farisi nang arye nyabik. “An deiamkik talak arye diprongobuka winitalak nirya ara, anda fia malinye akunum ulyama anya arye, ance wenebuka peterepsilam ning ara, yata ati do? Anda fia malinye biti, bindoplyame,” nyabikce, anye bira dobuka bai tam dopkwetebik.
43009035	Farisi nang arye yu ubukba, asing kuamukbuk, Yesus kwetebuknye dobuka, bai tam dopkwetebik ning ara, yuk nang arye nyalbiyikba, Yesus kekebuk. Aminyan talak Yesus ap, asing kuamukba, akunum kwetebuknye ap epdarik ura, Yesus arye anye biti nyabuk. “An dan do? Ninye Mi Koprop Atonunye ati, diba tenelyam do?” nyabuka asipdeyuk.
43009036	Asipdeyuk ura, anye birye Yesus ati nyabuk. “Naio, anye bira yatanye do? Ance laka nyapnutumba, dib tenepnamane,” nyabuk.
43009037	Nyabuk ura, Yesus arye, “Ninye Mi Koprop Atonunye bira akunum eipmanilame. Dipkoprop ara, el ap yupu talipmaname. Na aunune,” nyabuk.
43009038	Nyabukba, asing kwetepmoknye birye, Yesus ati nyabuk. “Naio, anda Ninye Deiyoknye biti dib tenekunune,” nyabuka, Yesus el si erebukce, kibuk.
43009039	Winibuk ura, Yesus domon yupu deice arye nyabuk. “Na ara, ninye nirya sik yupu bokolina ati tukwak mutuku yase. Ara, asing kun nang atonun ninye lakak eipnamak bukni, ‘Nun akunum eibuka aning nirya akunum kel kinyabe,’ tenelanyak ninye ara, ‘Asing kun nang atonun unamak’ tenen, yupu bokolina ati yase,” Yesus arye nyabuk.
43009040	Yesus arye nyabukba, el dam unmek Farisi nang kekebikce, asipdeyik. “Anda yata yupu nyapsilam do? Nun Farisi nang babye, ‘Asing kun nang atonun unyak’ tenen, nyapmasilam do?” nyabik.
43009041	Nyabikba, Yesus arye tamubuka sik Farisi nang ati nyabuk. “Dipkoprop asing kun ninye ulamtumop ura, anggun malye winimunye ning ara, anggun nong deice uk tuba kum upsute. Bukni, winitalak anggunda, ‘Nunce eibuka kel bikinyabe,’ nyabuka talima erelamunya ati, anggun malye winimunye ning nirya ara, anggun nong deice tuba upsilyop ura, Allah arye wenepnamsile,” Yesus arye nyabuk.
43010001	Yesus arye ayupu nyabuk. “Dipkoprop nyapsine. Yatanye do nirya, domba basam poka buplan bisik kum bukni, duknubuka, yukak arye domba poka fumbisik wekelinye bira, ubula donanye ulule. Malye nang arye yuk nang ning dalubuka dololamak atonun ulule.
43010002	Bukni, duknuna kumce, domba poka buplan bisik uk kukuka wekelinye bira, domba weina Deiyoknye ulule.
43010003	Anye birye, ‘Domba poka fumbisik weknun’ tenen, yalyop ura, el domba kalekna ati melinanye birye, poka buplan kukulilule. Kukiplyop ura, anye weklyop ura, domba deiyoknye birye el yupu nyalyeba, el domba basam nirya el yupu akunum bikamica anya arye, kanye deibuka kekenyake. Domba deiyoknye birye, el domba nirya ati, sik si yuk-yuk sibuka yukuplyop ura, kekenyake. El menekuka balyop ura, sik aminyan dobolbikirye, bai tam banyake.
43010004	El domba basam nirya arye, el yuk ulul yupu akunum kel kiyamica ati, el talilye domba nirya boplirye, menekuka balyop ura, sik aminyan dobolbanyake. Wininyaka deiyok ara, el yupu akunum kel kiyamica ati, el menekuka balyebuk dobolbanyake.
43010005	El ti kanye deibuka dobolbanyak bukni, yuk talye nang arye, el domba basam ati yukuptinga babye, dipkoprop kum yanganamake. Deiyok ara, sik kum kel kiyamik nang, yuk talye nang arye yukubice yupu ara, sik kekebuka kum kel kiyamica anya arye, menekuka batinga babye, adomba kum dobolyanamake. Ilil ati, bik-bik abuka bai tam bindopnamake,” Yesus arye nyabuk.
43010006	Yesus arye adomon yupu nyabuk ura, sik awekmekce, kekenmek ninye arye, ‘Deiyok anye’ tenen, moubuka kum bikik.
43010007	Moubuka kum kel kibika ati ara, Yesus arye tuba tamubuka tonap ayupu nong noutamak ara lak akarye, laka nyabuk. “Dipkoprop nyapsine. Na ara, domba poka buplan bisik ara, na unune.
43010008	Na min kum yanamse talak arye, ‘Nun atia,’ nyabuka yayik nang nirya ara, ubula dolon nang atonun ulamike. Ubula nang ulamik bukni, na dipkoprop domba ara, anang nyalamik yupu ara kum kekelamike.
43010009	Tonda, na ara domba poka buplan bisik atonun unune. Yata ninye do nirya, na deice aryuk, na bisik uk wekelbice ninye nirya ara, Allah arye lyepnamle. Lyeplirye aninye ati kalekuka meliplyop ura, telebuk unamake. Domba basam bai tam bakirye, dina teleb ak eibuka dibikirye, tuba tamubuka tonap poka fumbisik yangalamak touk, na mapu koprop ara, dabanmakirye telebuk unamake.
43010010	Ubula donanye arye, ubula dona ap, oltakana ap, domba basam kum danalina ap ati yanganyak bukni, na ara adeiyok ati kum yase. Na domba nirya kam fia ubikirye, sik winin ning nirya ap, sik wininamak ning nirya ap, ‘Fia telebuk unamak’ tenen, yase.” Yesus arye nyabuk.
43010011	Nyabukce ayupu ton nyabuk. Na Yesus ara, domba basam weina Deiyoknye atonun, fia telebnye unune. Teleb weina deiyoknye birye, el kam una ati, ‘Na ning,’ kum teneplirye, el domba ati el kanye talima ap, el kam un ning ap arilule. ‘Na domba kalikmanye talak ara, ikin weik kum unulule. 'Opnikcak’ tenen, kum dukuldalule. ‘Opnicak babye, telebuk,’ tenelule.
43010012	Domba weina ati, ‘Fil dopnamak’ tenen, yo bok aripmakibuk, talye fil melinang ara, domba weina deiyoknye ulye atonun kum unyake. Sik talye fil melinang arye, domba dipkoprop kum weinyaka anya arye, yu kam arye, ‘Domba obuka dipnun’ tenen, yangalye talak ara, atalye melinang eibikirye, domba nirya batakuka, bik-bik abuka banyake. Bik-bik abuka bindobikcop ura, yu kam arye adomba basam bulubuka wekmakcak olyangaliba, domba nirya arye ilil ati, yuk-yuk bai tam sakuka bik-bik abuka banyake.
43010013	Domba basam weina ati, talye melinanye birye, adomba ati dipkoprop bico kum tenelule. Kanye kum delilule. Elda, ‘Kume, yo bok aripnikce deice arye, talye fil uk donamne,’ tenelulnye binya arye, ‘Adomba ara bataklirye, dauplye’ tenen, domba batakuka, bik-bik abuka balule.
43010014	Sik talye fil dobuka unyak nang ara wininyak bukni, na ara fia teleb Domba Weina Deiyoknye unune. Na talinun ninye nirya ara, akunum kel bikamsise. Sikda na domba atonun unyake. Aning atonun, na talinun ninye, na domba atonun ninye nirya arye, na ti akunum kel bikamnike.
43010015	Aning nirya atonun, na Ni Koprop Allah arye kel bikamnuke. Tonda, na arye na Ni Koprop Allah ati, akunum bikamse. Na arye, na domba basam ati ara, na talima ap, na kam un ning ap arenune. Ati, ‘Opnikcak’ tenena kum arye, na domba ati, fia kalekuka melinune.
43010016	Adomba poka fumbisik na domba basam aunyak bukni, na talinun domba weik ton, yukak ton unyake. Apoka fumbisik kum unyake. Adomba basam babye, na adip aryuk dobuka boyanganamne. Adomba babye, na yupu nyabuka yukupnyop ura, na yupu kekebikirye, na dam yanganamake. Sik ton akunum yakcop ura, domba basam yupa tonok ansibikirye, neika unamake. Na ara, sik weina deiyoknye tonok fia unamne.
43010017	Na Ni Koprop Allah arye kanye delinululce, kanye talima arinulula deiyok ara nyapnusine. Ara, na arye na kam una ati, ‘Na ning,’ tenena kum arye, na domba atonun ninye lyena ati, na nong arepnukbuk, opnamniak bukni, aminyan ara tuba tamubuka tonap kam buknamne. Wininuna anya arye, na Ni Allah arye kanye delinulule.
43010018	Na kam ununa ara, ninye arye dalubuka kum dopropnitinge. Bukni, na kanye aryuk, na nong arepnibuk, opnamniake. Na kam una ara, ninye lyena ati, arepnamniak ap, tuba tamubuka tonap na kam una dopropnamna ap ara, naryuk unamne. Adeiyok ning talibuka unune. Na Ni Koprop Allah arye, adeiyok ning arepnukbuk, dopropse. Na dipna ap, na kam una ap deiyok mikip ara, na uk talinune. Ninye arye na kam una dalubuka kum dopropnitinge. Yesus arye nyabuk.
43010019	Nyabukop ura, sik Yahudi deiyok nang kekebikce, ayupu nyabuka deice arye, sik kanye yuk-yuk tenebik. Tonok kanye tenebuka, ansinibuka kum tenenmek.
43010020	Kanye yuk-yuk tenenmekce, ton nang arye, “Anye bira, isa akunum talyamukba, luptalinanye ulula anya arye, yata ati el talye nyapmasil yupu kekepnuyap do? El yupu ara nong kum upnamle,” nyabik.
43010021	Nyabik bukni, ton nang ara, “Kume, amapo, elce nyapmasil yupu ara, isa arye ayupu atonun yupu kum nyaptue. Isa Mutuku Dongonye el mikip deice arye asing kuamuknye kweteptuba, teleb ubuka eiptu do? Kume. Anye bira isa talyamuknye kume,” nyabik.
43010022	Aminyan talak ara, sik Yahudi yala nang arye, weik kwalina talak ton kintinibik. Akwalina deiyok ara, ‘Allah el si eren aik teleb updeipnamsil’ tenen, Yerusalem mutuku domik aik ati, kiting tamun nirya kwalilamik. Ara arukna li noutamak kwalilamik.
43010023	Akwalina talak noutamak, Yahudi yala nang arye, Allah el si eren aik bukni, minop talak ulamuk Raja Salomo arye koak buna ati domuk aik, el si ara serambi, Yesus arye aning aik aruma amuak bisik banmok.
43010024	Banmokba, sik Yahudi yala deiyok nang bulubuka yanmekce, Yesus neika banmek talak arye nyabik. “Ance lakak ton kum nyapsiminye arye, nunda tuba teniltona uk unyabe. Dan talak arye, tonap kunusa dona yupu atonun wininamsilam do? Allah arye, ‘Ninye lyepnamle’ tenen, wipdeiamuknye, Kristus ara anda aulyam do, kum do? Anda, Ninye Lyenanye, Kristus, dipkoprop unmaminyop ura, lakak anyuk nyapsutume,” nyabik.
43010025	Nyabikba, Yesus arye tamubuka anang ati nyabuk. “Na akunum nyapsise bukni, anggunda dib kum tenepnulume. Na ni koprop, el si deice arye, ninye kum winipmanto fil donuna ara, aning deice arye akunum laka upsile.
43010026	Na ununa ara, akunum lakak upmasil bukni, anggunda, na domba atonun, na mapu kum ululuma ati, dib kum tenepmanulume.
43010027	Na domba atonun ninye na mapu ara, na yupu kekebuka melininyake. Na arye na domba ati bikamse. Sikce na ti melininyake.
43010028	Na arye na mapu ati, kam fia una deiyok ning arepnibuk, fia kam unamake. Sik fia kum dipnamake, kume, kumdanamake. Yata nang do nirya, na mapu na taruk fumbisik talinibuk, yuk nang arye dalubuka kum dopropnitinge.
43010029	Na Ni Koprop Allah arye na ti aninye aryamnuke. Allah elda, aning-aning deice tam ulirye, weik mikipnye ulula anya arye, na mapu el taruk fumbisik talilya ara, ninye arye dalubuka kum doproptinge.
43010030	Na ap, na ni kopropa Allah ap nun tonoka.” Yesus arye nyabuk.
43010031	Yesus arye nyabukba, sik Yahudi deiyok nang kekebikce, yu weik ubukba, ‘Keil arye opnuyabe,’ tenebikce keil dobuka kintinibik bukni, Yesus arye sik ti nyabuk.
43010032	“Na ni koprop melyamnuka deice arye, ninye kum winipmanto ning weik arye fil dopsibuk, elinululume. Ninye kum winipmanto fil, weik mambul fil dolamse ning noutamak arye, yata malye fil dopsa ati, anggunce, ‘Opnuyap’ tenen, keil dobuka kintinibuka dinmanulum do?” nyabuk.
43010033	Nyabuk ura, sikce, “Kume, ance ninye kum winipmanto ning fil doplum ning ati, keil arye kum opnukiayabe. Aning kum bukni, ance, ‘Na ni koprop ara Allah ulule, nunda tonoka,’ nyapmalam deice arye, fia malye wininmalame. Anda, talye tukwaknye ulyam bukni, ayupu nyapmalam deice arye, ‘Na ara Allah atonun unune,’ nyabuka, adeice arye Allah el si yanipmalame. Aning deiyok ati, ‘Opnuyap,’ tenepmakiyape,” nyabik. Nyabikba, Yesus arye tamubuka nyabuk.
43010034	Anggun ton tenipdelulume. Anggunce, ‘Ayupu ara mambule’ tenen, taliplum yupu noutamak, buku Mazmur sekamik ning ara, anyapnusin yupu aupmal do, kum do? Abuku noutamak ara, Allah arye el yupu doprobik nang, ninye deiyok nang ati, ayupu nyabuk. ‘Anggunda Allah el mapu ululume.’
43010035	Nun kele, Allah el yupu ara, kum kum danamle. Allah arye nyalul yupu nirya ara nong dipkoprop upnamle. Allah yupu dipkoprop aupmal noutamak ara, Allah arye el yupu aribukba, doprobik nang, tukwak mutuku ninye deiyok nang ati, “Anggunda, Allah el mapu ululume,” nyabuk.
43010036	Anang ati, “Na mapu,” nyabuka anya arye, Allah arye, ‘Na kanye delinunye’ tenen, kanye deibukce, wipdeiamuknye, tukwak mutuku dopdeipnuknye ati ara, “Allah el Mi Koprop,” kum nyapdatinye do? Ati na arye, “Allah el Mi Koprop unune,” nyapmanu deice arye, anggunce, “Allah el si yanipmalame,” nyanmanuluma ara, yata deiyok ati do?
43010037	Na Ni Koprop Allah arye fil dolye ning kum winiptinyop ura, na ti, dib kum tenepnamnulume. Bukni, Allah el fil doptinyop ura, na ti dib tenepnamnulume. Yesus arye nyabuk.
43010038	Nyabukce ayupu ton nyabuk. “Bukni, na Ni Koprop Allah arye, fil dolye ninguk fil dopnyop ura, adeice arye adip aryuk dib tenepnulume. Anggunce na ti ara, ‘Talinye binya,’ tenepnutum bukni, ninye kum winipmanto ning, weik mambul fil donuna ara, eipmunce, adeice arye dib tenepnululume. Afil donuna deice arye dib tenepnutumop ura, aminyan kel biknamlume. Ara, na Ni Koprop Allah ap, na ap talima dukdongobuka ansinibuka unyame. El ap, na ap ara nun neika. Aning kel kipmunce, moubuka tenenamlume.” Yesus arye nyabuk.
43010039	Nyabuk ura, sik Yahudi yala deiyok nang arye, adip aryuk yu ubukba, ‘Yesus opnuyaba ati, tomopnuyap’ tenen, piripdeyik bukni, Yesus pikiplobuka biyukba, kum talipmanto ubik.
43010040	Anirya winibukop ura, Yesus arye tuba tamubuka tonap, amutuku batakuka, Yordan mek koubuka, otam mutuku noutamak biyuk. Yesus biyuk mutuku ara, min arye Yohanes arye dib tenebik ninye dobuka, mek dongolamuk mutuku biyuk.
43010041	Amutuku noutam uk Yesus daulamuk ani, ninye yupa weik, el dam yangalamikba, neika ulamik. Atalak ara, aninye arye Yesus ati nyabik. “Kume, Yohanes arye ninye kum winipmanto ning, weik mambul fil kum dolamuk bukni, elce anye Yesus ati, laka nyalamsuk yupu nirya ara, dipkoprop uk nyalamsuke,” nyabik.
43010042	Yesus amutuku noutamak ulamuk talak ara, ninye weik arye, el ti dib tenebikce yupa weik kipnin balamik.
43011001	Atalak noutamak ara, tonoknye el si ara Lazarus, uk weik delamuk. Lazarus el mutuku koprop ara, Betania mutuku. Lazarus el weit kilapu ara, Maria ap, Marta ap ulamrik.
43011002	Uk dilamuknye Lazarus, el weit kil Maria ara, yuk kil kume. Ara, mince nintong teleb mek dobuka, Yesus el nong deice dikeibukce, akil el cang potong talibuka, Yesus el yan deice kilyamuk kil binya.
43011003	Sik du koprop Lazarus weik uk talyamukba, dipmanto ulamuka ati, akilapu bitinye arye, Yesus ati yupu nyapdeiprik. Ara, “Naio, ance kanye deililyamnye Lazarus ara, weik uk talipmale,” nyabuka yupu nyapdeiprik.
43011004	Nyabuka nyapdeiprik ura, yuk nang arye, Yesus dam binuka laka nyabik ura, kekebuk. Yesus arye ayupu kekebukce, nyabuk. “Auk talipmal bukni, Lazarus kum dipnamle. Kume, auk dinmala deiyok ara, ‘Allah el Mi Koprop arye mambul fil doliba, ninye eibikirye, se anye bira weik mambul’ tenen, ‘El si erepnamak’ tenen, auk talilule. Allah el weik mambul ulya ap, weik mambul fil dopnamle ning ap eipnamlume. Tonda, ‘Auk talipmalye talak noutamak arye, Allah el Mi Koprop arye fil dopnamle deice arye, ninye arye Allah el si babye ereipnamak’ tenena uk talipmale,” Yesus arye nyabuk.
43011005	Yesus arye Marta ap, el weit kil Maria ap, sik du koprop Lazarus ap, weik arye bico tenelamuk.
43011006	Sik nirya ati bico tenelamuk bukni, anang arye, “Lazarus ara weik uk talipmale,” nyabuka, yupu laka nyalbiyik talak ara, Yesus kekebuk bukni, el unmokak uk, liki bitinye sum tonap mapmok.
43011007	Liki bitinye sum tonap akunum ubukba, Yesus arye el wipdeiamuk nang, sik 12 nang ati nyabuk. “Nun nirya tuba tamubuka tonap Yudea tam tamubuka binuyabe,” nyabuk.
43011008	Bukni, Yesus el mapu arye, “Kume, Naio. Winiryuk talak ara, sik Yahudi deiyok nang arye an ti, ‘Anye opnuyap’ tenen, keil dobuka kintinipmek bukni, anda ‘Tamubuka binune,’ tenepmalama ara yata ati do?” nyabik.
43011009	Nyabik ura, Yesus arye tamubuka domon yupu deice arye nyabuk. “Berentam talak arye diprongobuka kiting dukduk ap, inin talak ap, kiting kum ulamle talak noutamak ara, kiting 12 jam usulule. Yatanye do nirya, kiting dukduk noutamak bisik balinye bira, kiting dirina deice arye, balule. Anye bira kiting dirina arye, dilirye balula ati, yan dum kum dukulule.
43011010	Bukni, lukunyan noutamak balinye bira, dirina kum ulula ati, bisik balibuk, yan dum dukliba, pulbalule.” Yesus domobukce, nyabuk.
43011011	Nyabukop ura, ayupu ton nyabuk. “Nun kwit koprop Lazarus ara, mapmal bukni, na arye el ti kam bulilbinune,” nyabuk. (Ara, Lazarus dipmok ati, Yesus arye, “Lazarus mapmale,” nyabuk)
43011012	Nyabuk ura, el mapu 12 nang arye moubuka tenena kum arye, nyabik. “Naio, Lazarus uk talipmala ak, mapmalyani, adeice arye aminyan talak mitik teleb upnamale,” nyabik.
43011013	Yesus ara, el kwit koprop Lazarus akunum dipmok ning ati, “Mapmale,” nyabuk bukni, el mapu sik 12 nang ara, ‘E, ara talye mapmala ati, nyapsile’ tenen, moubuka kum tenebikce, walwal arye nyabik.
43011014	Sik walwal arye nyabik ura, Yesus arye laka nyabuk. “Nun kwit koprop Lazarus ara ambusum arye dipkoprop akunum dipmoe.
43011015	Dipmok bukni, anggun kel bikna ati, el dipmo talak ara, na ap el dam kum unmanua ara, na kanye deipne. Ara, talya ati kum nyapne. Na mambul fil dopnyop ura, ‘Anggun dib tenepnamlum’ tenen, nyapsine. Winira, Lazarus el dam binuyabe,” Yesus arye nyabuk.
43011016	Nyabuk ura, tonoknye el si ara, bitinye Tomas ton nyalamike. Tonda Didimus, nyalamiknye birye, ‘Malye nang arye, Yesus opnamak’ tenen, nyabuk. “Na kayapu, nun ap, nun ni koprop Yesus ap neika binuyabe. Yu nang arye, el obicop ura, nun babye opsitinge. Neika dipnamape,” nyabuk.
43011017	Sik nirya arye neika bisik banmek ani, Betania mutuku Lazarus dam biyik. Amutuku biyik talak ara, sik kwit koprop Lazarus ara, akunum dipmokbuk, el nong ara keil deiya fumbisik deipmekba, like dum barye sum akunum upmok.
43011018	Betania mutuku atam, Yerusalem mutuku otam, danoutam bisik bana ara, winipmanto 3 kilometer mitik dam ubuka anya arye, Yahudi yala nang weik arye Yerusalem mutuku arye akunum yayik. Deiyok ara, ‘Marta ap, Maria ap, sik du koprop Lazarus dibuka ati, sik kanye sukuplirye, talima malye uplyak ati, akilapu sik kanye talima mikip kipdeipnuyap’ tenen, sik dam akunum yayik.
43011020	Yesus yayukba, yuk nang arye Marta ati, “Yesus ara an aik dam yanganmale,” nyabuka lak nyabik ura, Marta arye, ‘Bisik ak uk epdatinimnye’ tenen, Yesus yanganmok bisik biyuk. Marta biyukbuk, Maria ara, sik aik fum asukum uk unmok.
43011021	Marta arye Yesus ap eipdarik talak arye, Yesus ati nyabuk. “Naio, anda nun mutuku unmatumop ura, na du koprop Lazarus kum dipmatue.
43011022	Winira akunum dibuk bukni, na kele, ance Allah ati moropminye ning nirya ara, adip aryuk Allah arye aripnamakile,” nyabuk.
43011023	Marta arye nyabukba, Yesus arye tamubuka nyabuk, “An du koprop kam buknamle,” nyabuk.
43011024	Nyabukba, Marta arye, “Naio na kele, sirya talak ara, sik akunum diamik ninye ati, Allah arye kam bukeipnamle talak ara, Lazarus babye kam bukeipnamle,” nyabuk.
43011025	Nyabukop ura, Yesus arye nyabuk. “Kam Bulina Deiyoknye ap, Kam Una Deiyoknye ap, na aunune. Yatanye do nirya, na ti dib tenepnilinye bira, el nong dipmalya babye, kam fia unamle.
43011026	Yata ninye do nirya, na ti dib tenebikirye, na ap talima dukdongobuka unyak ninye nirya ara, sik nong dibikce babye, fia kam uk unamake. Anyapmakin yupu ara, dib tenepmalam do?” Yesus arye Marta biti nyabuk.
43011027	Nyabuk ura, Marta arye tamubuka nyabuk. “Naio, na arye dib tenepkine. Tonda, anda Ninye Lyena Deiyoknye, Allah arye wipdeipsuknye Kristus ulyame. Sik minop talak arye, “Allah el Mi Koprop ara, aminyan talak tukwak mutuku yanamle,” nyabuka, nabi nang arye nyalilamsiknye bira, anda akunuma. Na arye dib tenekunune,” nyabuk.
43011028	Nyabukop ura, Marta el aik tamubuka biyukce, el weit kil Maria ati yukubuk ura, sik mitik yukak tikilbirikce, Marta arye nyabuk. “Nai weit kilo, nun peterena Deiyoknye akunum yanmalarye, an ti enmakile,” nyabuk.
43011029	Nyabuk ura, Maria adip aryuk tikuka, Yesus bisik yanganmokak minopce biyuk.
43011030	Atalak ara, Yesus arye Betania mutuku asik domikak min kum biyuk. Elda, Marta ap epdanmarikak uk, bisik noutamak tuba unmokbuk, Maria el dam yayuk.
43011031	Sik Yahudi yala ninye, ‘Maria kanye talima mikip kipdeipnamap’ tenen, dilbinmek ninye arye, Maria minopce tikuka aik fum arye bai tam binmokba, eibikop ura, sikce, ‘Se, Maria ara, Lazarus nong keil deiya fumbisik deipmongak uk, engel banmale,’ tenebikce, Maria banmok bisik uk dobolbanmek.
43011032	Maria arye Yesus unmokak biyukce, Yesus eibukop ura, ‘Yesus kipnun’ tenen, el yan dam tukwak dipdongobuka bulbiyuk. Bulbiyukce, nyabuk. “Naio, anda nun mutuku unmatumto ura, na du koprop Lazarus bira kum dipmatue,” nyabuka engenmok.
43011033	Engenmok ani, tonda, Maria ap yanganmek Yahudi nang engenmekba, Yesus eibukop ura, Yesus ara bouku sukubukce, ‘Se, sikda bicoe,’ tenebuk.
43011034	Bouku sukubukce malye kanye bobuka, bico tenebukce, asipdeyuk. “Na kwit Lazarus ara, el nong dan tam weipmalum do?” nyabuka asipdeyuk. Sikce, “Naio, an dilyalyame,” nyabik.
43011035	Nyabikba, Yesus arye engenmok.
43011036	Engenmokba, aunmek Yahudi yala nang arye, “Se, el engenmala ara dinmalulume. Elda, Lazarus ati, weik arye bico tenepmal arya,” nyabik.
43011037	Ton nang arye nyabik bukni, yuk nang arye ton nyabik, “Asing kuamuknye biti ara, asing kwetebuk bukni, Lazarus biti ara, yata ati, ‘Na kwit Lazarus diplyak’ tenen, min kum dipmok talak arye, yupu sekdongobuka, kum kwetebuk do?” nyabik.
43011038	Lazarus el nong dobuka keil deiya dongobikce, weik keil dobuka akeil deiya buplan tirikdongobik. Otalak arye akunum weipmek bukni, Yesus arye Lazarus nong dongobik keil deiya dam yayukce, tuba tamubuka tonap bouku sukubuka, malye kanye bobuk.
43011039	Bouku sukubuka malye kanye bobukce, nyabuk. “Anggunda, akeil deiya weibuka, buplan tirikdongopmong keil ara, dopropmunce, buplan kukiplulume,” nyabuk. Nyabuk bukni, dibuknye el weit kil Marta arye nyabuk. “Naio, nyapmasilam bukni, na du koprop dibuk ura, keil deiya weibik bukni, like dum barye sum akunum ubuka anya arye, tong weik nyapkilyake,” nyabuk.
43011040	Nyabukba, Yesus arye tamubuka nyabuk. “Kume, ‘Dip tenepminyop ura, Allah el weik mambul ulya ap, weik mambul fil dolul ning ap eipnamlume,’ kum nyapkise do?” nyabuk.
43011041	Nyabuka ati ara, aunmek nang arye, Lazarus weibuka keil deiya buplan dam tirikdongamik keil doprobik. Doprobikba, Yesus arye kisok erebuka im deice tam dipdeyukce, el li Allah ati nyabuk. “Naio, ance akunum kekepmanilama ati, telebe nyapkine.
43011042	Ance na nyakunun yupu nirya tuba kekenilyam ning ara, na akunum bikamse bukni, na ap atikmak nang arye, ‘E, Allah arye dipkoprop Yesus dopkwetepsuke, tenebuka, kel bikikirye, dib tenepnamak’ tenen, nyapkine.” Yesus arye nyabuk.
43011043	Yesus arye nyabukop ura, weik yupu deice arye nyabuk, “Lazaruso, keil deiya fumbisik arye, bai tam asukum yalyame,” nyabuk.
43011044	Nyabuk ura, adip aryuk diamuknye Lazarus kam bukukce, akeil deiya fumbisik arye bai tam yayuk. El yan ap, el taruk ap, namin butum arye kitipmeka ara, tuba upmok. Tonda, el urasin kitipdongopmek butum aling ara tuba upmok. Winibuka ati, Yesus arye awekmek ninye ati nyabuk. “El nong weina ati, kitipmek butum nirya kwiribuka loplopmunye ura, Lazarus binule,” nyabuk.
43011045	Yesus arye winibuka ati ara, sik Yahudi yala ninye, ‘Maria kanye talima mikip kipdeipnuyabe’ tenen, yayik ninye ara, Yesus fil dobuk ning eibik ati, yupa weik arye Yesus ati dib tenebik.
43011046	Ton nang ara Yesus ati dib tenebik bukni, yuk nang arye, Farisi nang sik dam biyikce, Yesus winipmok ning ati laka nyalbiyik.
43011047	Laka nyabik ura, sik Farisi nang kekebikce, yu ubukba, sik Yahudi ninye yupu bokolina deiyok nang, Sandeheren nyalamik nang, ‘Anang ap yupu talipnamap’ tenen, anang nirya yukubik. Yukubikba, sik nirya Farisi nang ap, Allah arina ati weik deiyok nang, Yahudi yala deiyok nang nirya bulubuka yupu talinmek talak ara nyabik. “Se, nun yata wiripnamap do? Nun talye uk unmaba ara, yata ati do? Anye birye ninye kum winipmanto ning, ‘Allah el mikip deice fil dolule tenepnamake’ tenen, ninye kum winipmanto fil weik arye donmale.
43011048	Elce fil donmala ara, yupu kum sekipyop ura, afil atonun tuba doplyop ura, amutuku ninye nirya arye el ti dib tenepnamake. El ti dib tenebikirye, el si erebikcop ura, akunuma, amutuku nirya talisinyaka deiyok nang, sik Roma mutuku nang arye wenelyanamsiyake. Sikce, nun Yerusalem dobupu aik, Allah el si erena ati, weik mambul aik daklopsikirye, nun Yahudi yala ninye nirya yanisikirye nun wenena ati, amutuku arye yaknamsiake,” nyanmek.
43011049	Nyanmek talak ara, sik kan-kan bukni, tonoknye el si ara Kayapas, el ap unmek. Kayapas ara, Allah arina deiyok nang weik aulamik bukni, akiting tamun noutamak ara, sik deiyoknye una ati, erepdeibikba aunmok. Elce nyabuk. “Anggun nirya ara, fia walwal ninye ululume.
43011050	Anggunda moubuka kum tenepmalum bukni, teleb ning ara, nyapnusine. ‘Nun Yahudi yala ninye nirya kum dapyak’ tenen, teleb ning ara tonoknye ton nun nirya malye ning pununa ati dipsute.” Kayapas arye nyabuk.
43011051	Ara, Kayapas arye ayupu nyabuka ara, el kanye aryuk kum nyabuk. Elda, talye mankau kanye bobuka, ayupu nyabuk bukni, akiting tamun noutamak ara, Allah arina deiyok nang, sik weik deiyoknye ulamukce, ayupu nyabuk deice arye, aminyan winipnamuk ning ati laka nyabuk. Kayapas ara, talye mankau kanye bobuka nyabuk bukni, Yesus arye Yahudi yala ninye nirya, sik malye winin ning pununa ap, sik lyena ap ati, dipnamuka ati, laka nyabuk.
43011052	Tonda, Yesus arye Yahudi yala ninye sik lyena ati dipnamuka ara, sik tibuk kum bukni, Allah el mapu yuk yala ninye nirya, mutuku-mutuku nirya yuk-yuk daulamik bukni, sik ansinilina ap, talima dukdongobuka tonok nong atonun kilina ap ati, Yesus dipnamuka ati ara, laka nyabuk.
43011053	Ara, sik Yahudi yala deiyok nang arye, ayupu talibikce, ‘Tonoknye diptue,’ tenepmek sum arye diprongobuka, otalak nirya noutamak arye, ‘Yesus ara, yata talak optibye do?’ tenen, yupu talina ap, tenena ap unmek.
43011054	Yesus arye atenenmek ning akunum bikamuka anya arye, sik Yahudi yala nang bulubuka unmekak nirya talye laka kum biyuk. Sik Yahudi yala deiyok nang unmekak bana kum bukni, ninye fia kum ulamik mutuku damak, amutuku si ara Efraim mutuku, el ap, elce wipdeiyamuk nang, sik 12 nang ap, amutuku uk binuka unmek.
43011055	Efraim mutuku uk, daulamikani, sik Yahudi yala nang weik kwalina talak, Kaplina ati Kwalina talak akunum dam ubuk. Atalak dam ubuka anya arye, dana-dana tam nirya arye, Yahudi yala ninye bulubuka weik asik Yerusalem mutuku welebik. Yerusalem mutuku biyik deiyok ara ani. Ara, Musa arye el sekamuk yupu mem yupu noutamak, ‘Allah arye kanye deipsilibuk, el si erena aik wektibye’ tenen, “Winibuka, winibuka anggun nong mek kekuka teleb unamlulume,” nyapdeiamuk touk, ‘Kaplina ati Kwalina sum min kum yanmalye talak ara, mek kekibirye, nun kanye talima kintinipnamabe’ tenen, Yerusalem bulubuka banmek.
43011056	Aninye nirya arye, Allah si erena ati, Yerusalem noutamak fia weik aik dam wekelbanmek talak ara, Yesus ati fia enmek. Tonda sik nirya arye nyapdanmek. “Anggunda yata tenepmalum do? Weik kwalina ati, kum yanamle do?” nyabuka asildanmek.
43011057	Yahudi yala nang, Allah arina ati weik deiyok nang ap, sik Farisi nang ap arye, ninye nirya ati nyabik. “Yata ninye do nirya, Yesus yalyeba, eipmunyop ura, ‘El unmalak ani,’ nyabuka, adip aryuk laka nyalyanamsulume,” nyabik. Ayupu nyabika deiyok ara, ‘Yesus tapu koubibirye, wenebuka optibye’ tenen, nyabik.
43012001	Sik Yahudi yala ninye arye weik Kaplina ati Kwalina ati, ‘Naku barye sum tonap akunum mabibyop ura, kwalipnamabe’ tenen, kintinibik sum ara, Yesus arye Betania mutuku biyuk. Betania mutuku ara, Lazarus diamukba, Yesus arye kam bukeibuk mutuku anyuka.
43012002	Asum ara Betania mutuku nang arye, ‘Nun ni Yesus ati kipnamap’ tenen, din ning weik kintinibuka deipmek. Din ning kintinibuka deipmekba, Marta ara, aning dipnuyik ninye ati, dina bokuka arilbanmok. Lazarus ara, el ap, Yesus ap, yuk nang ap, neika bukuka din dinmek.
43012003	Sik din dinmek talak ara, Maria arye nintong teleb mek, el si ara narwastu, dekna fia weik ning dobuka, Yesus el kina ati, el yan deice dikeibuk. Dikibukce, Maria el kisok potong cang kil anya arye, el potong talibuka, Yesus el yan deice kilibuk. Anirya winibuk ura, anyaik fum nirya nintong teleb ning ara weik arye banmokba, sik nirya kekebik.
43012004	Maria arye winibuk ura, Yesus wipdeiyamuk nang kan-kan, tonoknye Yudas Iskariot arye, yu ubukba malye yupu nyabuk. Yudas ara, aminyan talak, ‘Malye nang arye Yesus opnamak’ tenen, ninye yupu delilbinamuknye.
43012005	Yudas arye nyabuk. “Anintong teleb mek ara, yata ati talye dikipmal do? Amek dobuka, yuk nang ati dekmatipyop ura, yo bok weik doproptibirye, ninye bona utotowa talina kum nang melibuka ati ariptibye. Amek dekna ara, mitik kume. Tonoknye kiting tamun tonok deice arye fil dolamtua ani, keil uang dinge weik 300 denari doproptue.” Yudas arye nyabuk.
43012006	Yudas arye ayupu nyabuk ara, talye bona utotowa talina kum ninye ati, bico tenebukce kum nyabuk. Tenepce nyabuk. Ayupu nyabuk deiyok ara, elda ubula donanye ulamuka anya arye, Yesus ap el mapu silip ap arye, sak fumbisik dongobuka delilamik yo bok talibuka, kaliknanye ulamuk. Winilamuk bukni, el patalamuk touk, asak fumbisik arye talye ubula dololamukce, el babye tenelamuk ning ati, dekelolamuk.
43012007	Yudas arye el yupu nyabuk ati, Yesus arye nyabuk. “Akil ati ayupu nyaplam ning ara bataklyame. Allah arye teneamuk touk, akil arye akunum winipmanile. Aning ara laka nyapnusine. Ara, aminyan na opnikibuk, dipnamne talak ara, na nong weipnamniaka ati, akil arye, na nong kintinina fil atonun akunum winipmanile.
43012008	Talye bona utotowa talina kum ninye ara, doyanamle talak noutamak nirya, anggun ap ansinibuka unamlume. Bukni, na ap, anggun ap, neika fia kum unamabe. Na ara, amutuku tia talak uk unamne,” Yesus arye nyabuk.
43012009	Ayupu nirya nyanmek talak ara, yuk nang arye, “Yesus unmal aik ani,” nyabuka laka nyalbanmekba, Yahudi yala nang, yupa weik dilyayik. Dilyanmeka deiyok ara, ‘Yesus eiptibye’ tenen, tonda, ‘Lazarus bira, diamuk bukni, Yesus arye anye bira kam bukdeibukba, anyaik fum unmala anya arye, el Lazarus babye eiptibye’ tenen, dilyayik.
43012010	Ura, Yesus arye Lazarus kam bukibuk ati ara, Yahudi yala nang yupa weik arye, Yesus ati dib tenebikce, el tam kipropmeka ati, sik Yahudi yala deiyok nang yu weik ubuk. Yu ubukba, Allah arina ati weik deiyok nang arye, ‘Kume, Yesus el uk kume. Tonda, Lazarus ap opnamabe,’ tenenmekce, yupu talinmek.
43012012	Maria arye, Yesus yan deice nintong teleb mek dikeibukba, sik mapmeka berekukop ura, Yesus ap, el mapu ap, ‘Yerusalem mutuku binuyap’ tenen, bisik banmek. Banmekbuk, yuk nang arye Yerusalem mutuku lak nyalbiyikba, weik kwalina ati Yerusalem mutuku bulupmek nang kekebikce, kanye deibik.
43012013	Kanye deibikce, ‘Yesus eipdabirye, el yanganmal bisik yangabuka deibibirye, el ti si erepnuyap’ tenen, amutuku ninye winilamik touk, yo bata cebuka bobikce, Yesus yanganmok bisik bik-bik abuka biyik. Bisik banmek talak ara, ayupu weik arye nyanmek. Sik nyanmek yupu ara ani. ‘Hosana, Anye birye Lyepnamsile. Nun Ni Koprop Allah arye wipdeibuk ura, Allah el si deice arye yanmalanye bira, Allah weik arye meliplibuk, telebuk unamle. Nun Israel ninye nirya, nun Weik Ninye Deiyoknye, nun Raja atia. Allah arye anye biti weik arye meliplibuk, telebuk unamle.’ Yesus yanganmok bisik unmekce, neika banmek ninye arye ayupu nirya nyanmek.
43012014	Yesus ara, ‘Yerusalem mutuku binun’ tenen, keledai basam winiryuk ning, ninye ton kum bukuka balamik basam eibuka dobukabukce, akeledai basam balye tam bukuka bisik banmok. Winibuka banmok ara, minop talak Allah yupu noutamak sekamik ning, nong dukdongopnamuk ati winibuk. Nabi Zakaria arye minop talak sekamuk yupu ara ani.
43012015	‘Yerusalem mutuku unyak ninye ara, ilil una meme. Anggun dilulume. Anggun Weik Ninye Deiyoknye, keledai basam winiryuk ning balye deice bukuka yanganmasile.’ Zakaria arye minop talak nyalamuk touk, Yesus arye asum winibuk.
43012016	Aning nirya winiryuk winipmok talak ara, Yesus el mapu arye moubuka kum tenebikce, aning nong noutamak ara, kum bikik bukni, aminyan talak uk Yesus dibuk ura, Allah arye kam bukdeibukce, ‘Weik mambulnye unamle’ tenen, erepdeibukce, fia teleb kipdeibukba, Yesus im deice welebiyukop ura, atalak aniryuk, Yesus el mapu aning nirya moubuka tenebikce, bikik. Ara aminyan talak ara, sikce, ‘Se, diba de. Allah yupu laka nyalamik nang, sik nabi nang arye Yesus ati yupu seklamik touk, Betania wekupu sum arye, Yesus arye aning nirya winibuk. Tonda, sik nabi nang arye seklamik ning atonun, nun atalak unmapu ninye arye Yesus ati akunum winibupu,’ tenen, bikik.
43012017	Yesus ap banmek nang nirya arye, ‘Yuk ninye weik arye kekenamak’ tenen, Yesus arye Lazarus keil deiya fumbisik yukupce, kam bukeibuk ning ara, weik arye laka nyalbanmek.
43012018	Sik laka nyanmekba, ninye weik kekebikce, ‘E, Yesus ara weik mambul fil, ninye kum winipmanto ning, akunum winipmala anya arye, dilbibirye, el ap epdatibye’ tenen, Yesus yanganmok bisik banmek.
43012019	Ninye yupa weik arye Yesus dam balamikbuk, sik Farisi nang arye nyapdayik. “Se, anye biti yupu sekmaba ara, nong kum upnamsile. Dipdelulume, amutuku-amutuku ninye nirya ara, el tam kipropmaka atia,” nyabuka nyaldanmek.
43012020	Ara, atalak ara, weik Kaplina ati Kwalina ati, ninye yupa fia weik Yerusalem mutuku bulubuka wekelbiyik. Aninye kan-kan arye, Yunani yala nang ton unmek.
43012021	Sik Yunani yala nang arye, Pilipus el dam yayik. Pilipus ara, Galilea tam noutamak bukni, mutuku si Betsaida mutukunye ulamuk. El babye Yerusalem mutuku unmokak, sik Yunani yala nang yayikce, nyabik. “Amio, Yesus nyalamaknye bira, ‘Nun ap epdatibye’ tenen, patasila, ati moropkiyape,” nyabik.
43012022	Nyabik ura, Pilipus el weit Anderias ati, laka nyalbiyuk ura, sik bitinye arye, Yesus ati laka nyalbirik.
43012023	Nyalbirik ura, Yesus arye nyabuk. “Na ara Ninye Mi Koprop Atonunye biti, Allah arye fia teleb winipdeipnamnil talak akunum yanmasile.
43012024	Domon yupu nyapnusin ara, fia dipkoprop ulule. Yakong duk tonok, tukwak deice sakuka poulbilirye, kum lyuplyop ura, tonok duk uk fia unamle. Bukni, lyupliba dawamlya ani, aminyan talak betekliba, paplirye, duk fia weik moupnamle.
43012025	Yatanye do, yata kil do, sik bidamang kam una ati, ‘Na ning,’ tenebuka, ubicop ura, aminyan talak dibikibuk, dipkoprop kam fia kum unamake. Bukni, yata ninye do nirya, tukwak mutuku unyak talak nirya arye, ‘Na kam una ara mambul kum bukni, Yesus el ning ara mambul weike,’ tenebikirye, na ning atibuk tuba tenena uk ubicop ura, dibikce babye, aminyan talak kam fia unamake.
43012026	Yata ninye do nirya, na amutam bukuka, na yupu kekebikirye, na fil ati dokcop ura, na unye touk adip aryuk wininamake. Na ban bisik uk adip aryuk melinamniyake. Tonda, na unun mutuku nirya, na mapu unamake. Na amutam bukuka, na yupu kekebikirye, na fil ati donilinye biti ara, na Ni Koprop Allah arye, anye erebuka teleb kipdeipnamle.” Yesus arye nyabuk.
43012027	Nyabukce, ayupu ton nyabuk. “Winitalak ara, na mambul kanye bopmane. Yata yupu nyaptinye do? ‘Naie, atalak ikin ning na nong deice deipnamaniyaka ati, lobuka lyepnilyame,’ nyaptinye do? Kume. Aning ara kum nyaptinye. Dipkoprop ‘Winipnamniyak’ tenen, winitalak unune.
43012028	Ati na Ni Allah, ‘Ninye nirya an fia teleb winiminya ara, lak kibuka eibikirye, kel kipnamak’ tenen, ance anminingsi erepnamlyame.” Yesus arye nyabuk. Yesus arye nyabukba, im deice noutamak arye, ninye yupu atonun yupu arye, Allah arye nyabuk. “Akunuma minop talak noutamak arye na si ereipse. Ila tonap na si ereipnamne,” nyabuk.
43012029	Ayupu im deice arye nyabuk ura, awekmek nang nirya arye lelim uk kekebik bukni, ‘Allah arye nyapmasile’ tenen, kum kel kibikce sikce, ‘Ara liman lelim uk kekebabe,’ tenebik. Ton nang arye, ‘Aning ara limang yupu kum bukni, Allah el im deice fil donanye, malaikat Yesus ati, ayupu nyapdeipmale,’ tenebuka nyabik.
43012030	Nyabik ura, Yesus arye awekmek nang ati nyabuk. “Ayupu kekenmaluma ara, anggun melina ati nyabuk. Na melina ati kume.
43012031	Winitalak ara, tukwak unyak ninye nirya ati, Allah arye yupu bokeipnamsile. Allah arye tukwak mutuku nirya talilya Deiyoknye, malinye Isa Mutuku Dongonye ati, malye kibukaplirye, bai tam atonun dopkwetepnamle.
43012032	Bukni, na ara, tuku deice tam erepdeipnilyop ura, na arye ninye mutuku-mutuku nirya ati, yukupnibuk, ninye weik arye na tam kilonamniyake. Aninye ara lyepnirye, na mapu kipdeipnamsine.” Yesus arye nyabuk.
43012033	Yesus arye, “Tuku deice tam erepdeipnilyop ura,” nyabukba, ara wanwanun yo deice deibuka, el nong erebuka opnamik ning ati, ‘Na yupu kekenamak ninye kel kipnamak’ tenen, nyabuk.
43012034	Yesus arye ayupu nyabuk ura, awekmek nang arye nyabik. “Allah arye nyapdeibuk ura, Musa arye sekeiyamsuk yupu noutamak arye peterelamsikba, kekelamupe. Ara, Allah arye, ‘Ninye Lyepnamle’ tenen, wipdeibukce, dopdeipsuknye, ‘Kristus ara, elda fia kam unamlanye,’ nyabuka peteresinyake. Ati ara, ance, ‘Ninye Mi Koprop Atonunye adip aryuk ereipnamniyake,’ nyapsilam ning ara, yata deiyok ati ayupu nyapmasilam do? Tonda, ‘Ninye Mi Koprop Atonunye,’ nyapsilamnye bira, yatanye biti nyapsilam do? Elda yatanye ulul do?” nyabuka asipdeyik.
43012035	Nyabik ura, Yesus arye domon yupu deice arye tamubuka nyabuk. “Winitalak ninye moubuka kel bikna ati, dirina upsil ning ara, anggun ap mitikanun uk, anggun neika unamsile. Dirina tuba wapsilye talak ara, teleb bisik adip aryuk banamlulume. Aminyan talak ara, kunukna uk unamsila ati nyapsine. Kunuknak balinye bira, el bisik banmalya ara, moubuka kel kum biktue.
43012036	Dirina tuba wapsilye talak ara, anggun kanye talima adirina ning deice deibuka, dib tenepnululume. Ara talye ati kume. ‘Nunda dirina deiyoknye, el dirina mapu unamabe’ tenen, dirinanye, na ti dib tenepnululume. ‘Winipnamlum’ tenen, nyapsine,” Yesus arye nyabuk. Yesus arye ayupu nyapdongobuk ning ara, aninye asukum uk batakuka, dungnubuka biyukbuk, sikce el ton kum eipmek.
43012037	Ura, Yesus arye ninye kum winipmanto ning, fil aning-aning nirya dolamukbuk, sik Yahudi yala deiyok nang ton elilamik bukni, sikce Yesus ati fia diba kum tenebik.
43012038	Sik diba kum tenebika deiyok ara, Allah yupu laka nyalamuknye, nabi Yesaya arye nyalilamuk yupu, ayupu nong upnamuka ati, dib kum tenebik. Nabi Yesaya arye nyalamuk yupu ara ani. ‘Nun Ni Allah, el yupu nunce peterelamubu yupu ara, yata mutuku ninye dib tenenyak do? Kekeltakana uk unyake. Tonda, an mikip deice, weik mambul fil dolyam bukni, yata mutuku ninye eibikirye, moubuka kel bikinyak do?’
43012039	Yesaya arye nyalamuk touk, sik Yahudi yala ninye arye Yesus ati diba kum tenebik. Tonda, Yesaya arye yukak nyalamuk touk, anang ara diba kum tenepmanto nang ulamik. Yahudi yala ninye arye, diba kum tenepmanto ulamika deiyok ara, Yesaya arye minop talak sekamuk yupu deice arye, akunum laka nyalamuk. Ayupu ara ani.
43012040	‘Allah arye aninye ati, asing kun ning akunum aribuk. Tonda, sik kanye talima noutamak ara, kat akunum kibuk. Allah arye aninye ati, asing kuna ap, talima kat una ap, akunum aribukba wininyake. Sik asing arye teleb kibuka kum elinyake. Sik kanye talima noutamak ara, ‘Deiyok ani’ tenen, moubuka kum tenenyake. Sik kum kel bikmanto fia ulamika ani, sik malye winin ning batakuka balye tamubuka, na tam kum kipnamake. Sik malye wininyak ning bataktingop ura, na arye sik ti kwetebuka, teleb ulilamtinye bukni, sikda talima kat ninye anya arye, aning kum wininamake. Allah arye nyabuk.’
43012041	Allah el yupu laka nyalamuknye, nabi Yesaya arye, minop talak ayupu nyamuk ning ara, Yesus fia teleb winipnamuk ning moubuka teneamukce, aning nirya min kum winibuk talak, Yesus winipnamuk ning ati, laka nyalilamuk.
43012042	Yahudi yala ninye fia weik arye Yesus ati, diba kum tenebik talak noutamak uk, ton ninye ara, Yahudi yala ninye sik deiyok nang kan-kan ulamik nang babye, yupa mitika arye ton dib tenebik. Yahudi yala deiyok nang, tonok-tonok arye Yesus ati, dib tenebik bukni, sikda utenebik. ‘Se, Farisi nang arye, “Nun nirya Allah yupu peterenyap aik, anggun ton kum bitume. Anggun yuke,” nyabuka wenepsikcak’ tenen, Yesus dib tenebik ning ara, yuk nang kekenak lakak kum nyabik.
43012043	Yahudi yala deiyok nang, tonok-tonok dib tenebik nang bukni, laka kum nyabika deiyok ara, ‘Allah arye kanye deipsuturye, sikda teleb nang, tenepsutu babye, mitik mambule. Bukni ninye arye, teleb nang tenepsitingce, kanye deipsitinga ara, weik mambule,’ tenena uk ulamika ati, kanye lamabuka unmek. ‘Yesus dib tenepmabe,’ nyabuka laka kum nyalamik.
43012044	Ton talak ara, Yesus arye ayupu nyabuk. “Yata ninye do nirya, na ti diba tenepnikcop ura, ara na tibuk diba kum tenenyake. Diba tenepnica deice arye, na dopdeipnuknye Allah ap ati, diba tenenyake.
43012045	Anggunce na ti eilinululum talak nirya ara, na dopdeipnuknye babye, Allah elilulume.
43012046	Na ara dirina atonun upsirye, tukwak mutuku noutamak yase. Dirina atonun yanuka ununa ara, ‘Na ti diba tenenyak ninye nirya ara, kuna akuk, tuba kum unamak’ tenen, tukwak yasirye, unune.” Yesus arye nyabuk.
43012047	Nyabukce, ayupu ton nyabuk. Na yupu peterebikibuk, amul deice uk kekelul bukni, ayupu talibuka kum dobolbalinye bira, na arye anye biti yupu bokuka kum wenepnamne. Deiyok ara, na arye, ‘Tukwak mutuku ninye nirya ati, yupu bokipnirye wenebuka oplopnamne’ tenen, kum yase. Aning kum bukni, ‘Ninye nirya ati lyepnamne’ tenen, tukwak mutuku yase. Adeiyok ati ayupu nyapsine.
43012048	Bukni, na ti bataklirye, na yupu talibuka kum dobolbalirye, na yupu yaninululnye biti ara, yupu bokolina deiyoknye ulula anya arye, na ti batakanululnye biti yupu bokeipnamle. Na yupu kum kekenyak ninye ara, sik ti yupu bokolina ap, wenena ap deiyok ning ara, aulule. Ara, sirya talak ara, na arye nyapdeiyamsise yupu deice arye, aninye ati, yupu bokuka wenepnamle.
43012049	Aning ara talye ati kum nyapsine. Na arye nyasinye yupu nirya ara, na kanye tenen ning aryuk kum peteresunune. Aning kum bukni, na Ni Koprop Allah, na dopdeipnuknye birye, ‘Ance nyanamlam yupu ara ani. Yupu nyanamlam talak ara, winibuka, winibuka nyanamlyame,’ nyapdeipnuk touk, anyuk nyalamsirye, tuba nyasunune.
43012050	Na kele, Allah arye, ‘Wininamlulume,’ nyasilye yupu nirya kekebuka melipmunyop ura, aminyan talak fia kam una deiyok ning arisilyop ura, kam fia unamlume. Ati, na nyasinye yupu nirya ara, talye yupu uk kum ulule. Ayupu nirya, na Ni Koprop Allah arye, ‘Nyanamlyame,’ nyapnuk touk, anyuk nyasunune. Yesus arye nyabuk.
43013001	Atalak ara, sik Yahudi yala ninye arye, Kaplina ati Kwalina ati, ambusumto yupnamek sum ubuk. Atalak ara, Yesus arye, ‘Tukwak mutuku bataknirye, na Ni Koprop Allah dam binamne’ tenen, akunum kel bikamuk. Yesus ara, tukwak mutuku ulamuk talak noutamak nirya ara, el wipdeiyamuk nang, sik 12 nang ati, bico tenebuka melilamuk bukni, el tukwak mutuku ulamuk talak sirya dakmanto ubuka anya arye, atalak ara, ‘Na mapu arye, nun ni Yesus fia weik arye bicoe tenepsilirye, talima arisulule, tenebikirye, kel kipnamak’ tenen, elce alukunyan winibuk ning deice arye peterebuk. Aning ara, ani.
43013002	Atalak ara, Isa Mutuku Dongonye arye, ‘Anye malye winipnamle’ tenen, Simon el mi Yudas Iskariot ati, el talima akunum tamubuk ura, Yudas arye, ‘Yesus opnamak’ tenen, tonda, ‘Ninye yupu delilbinun’ tenen, akunum kintinibuk. Alukunyan sik dipnuyik ning bokuka arilanmek.
43013003	Yesus ara, akunum kel bikamuk. Ara, ‘Allah el ulyak arye yase touk, tuba tamubuka el dam welepnamne. Na ni koprop arye, aning-aning nirya na amutam akunum deipmanilba, na mikip deice arye aning-aning nirya malye kibuka bisiptinye,’ akunum teneamuk.
43013004	Yesus arye aning-aning nirya akunum kel kiyamukce, ilil kum, talye kanye bobuka ulamuka anya arye, sik yuk nang arye din dabuka kintinipdeipmekce, bokuka deipnin banmek talak ara, Yesus ara tikuk. Tikukce, el din ning asukum uk batakuka, el deice tam ongopmok butum aling kwiribukce, handuk mek kilina dobuka, el der tam koupdongobuk.
43013005	Koupdongobukce, mek kwebuka loyang fumbisik dikdongobukce, deiyok koubuka, el mapu sik yan nirya mek ilikeipnin banmok. Sik yanmek ilikeipnin banmokop dib aryuk, el der tam koupdongopmok handuk arye, sik yan tatang deice mek kililinmok.
43013006	Sik yanmek ilikuka kilipnin banmoka ani, Simon Peterus bukmokak yayuk. Yayuk ura, Peterus arye, “Naio, anda na deiyoknye birye, na yanmek iliknunilam do?” nyabuka asipdeyukba,
43013007	Yesus arye tamubuka, “Amio, winitalak ara, na wininmasin ning ati, ‘Deiyok noutamak ning ani’ tenen, kum tenepmalam bukni, aminyan talak ara, moubuka kel biknalame,” nyabuk.
43013008	Yesus arye nyabukba, Peterus arye tamubuka, “Kume, Naio. Anda mambul weiknye binya arye, na yan ara fia mek kum iliknamnilan,” nyabuk. Nyabukba, Yesus arye, “Mek kum ilikinyop ura, na tamnye kum unalame. Talinye atonun unalame,” nyabuk.
43013009	Nyabuk ura, Simon Peterus arye tamubuka nyabuk. “Se, aning ati ara, na yanuk kume. Na taruk ap, na kisok ap nirya, mek ilikeipnilyame,” nyabuk.
43013010	Nyabuk bukni, Yesus arye tamubuka nyabuk. “Kume, mek akunum kekice ninye ara, sik nong nirya ara, telebuk ulul bukni, sik yan ara mek iliklamake. Na mapu anggunda, nininga kum, telebuk ululum bukni, tonoknye bira, kabula,” nyabuk.
43013011	Yesus arye, “Anggun nirya akunum teleb ululum bukni, tonoknye bira kabula,” nyabuka ara, talya ati kum nyabuk. Deiyok ara, ‘Yudas arye ninye yupu deililbinamnile,’ akunum tenebuka ati, ayupu domobukce, nyabuk.
43013012	Yesus arye, el mapu sik yanmek ilikda banmokani, akunum sengum abukce, el deice tam kwiriplopmok butum ongon aling, tuba tamubuka tonap ongopdobukce, min bukmok sukum uk tamubuka bulbiyuk. Bukukce, nyabuk. Na arye anggun yanmek ilikmasina ara, aning nong ton bita bikmalum do, kum do?
43013013	Aning deiyok ara laka nyapnusine. Ara, anggunce na ti, “Nun peterena deiyoknye, nun Weik Ninye Deiyoknye,” nyabuka nyanululuma ara, aning dipkoprop wininuna anya arye, merekuka nyanululume.
43013014	Winitalak ara, na arye, anggun deiyoknye, tonda, anggun peterena deiyoknye birye, anggun yan akunum mek ilikmasin atonun, anggun nirya arye, anggun kayapu nang nirya babye ati, yanmek ilikildanamlulume. Ara, anggun nirya arye, anggun kayapu nirya ati, ‘Anang nirya ara, weik mambul bukni, na ara sik amutam atonunye, sik fil melinanye atonun unamne’ tenen, melilana uk unamlulume.
43013015	Na arye anggun kel bikna ati, winipmantonye wininipnirye, akunum peterepmasina ati, na arye anggun ti talima mitang ubuka, amutamnye atonun unmanurye fil dopmasin touk, anggun unamlum talak nirya noutamak arye, anggunce yuk nang ati atonun winildanamlulume.
43013016	Na dipkoprop nyapsine. Fil deiyok nang arye, “Fil doplulume,” nyabikibuk, sik amutam fil donyak nang ara, mitik mambul uk unyak bukni, el fil deiyoknye sik deice tam ululnye bira, weik mambule. Aning atonun, deiyoknye birye, “Na yupu dobuka laka nyalbilyame,” nyalinye bira, weik mambul ulul bukni, el yupu dobuka laka nyalbinulinye bira, mitik mambul uka.
43013017	Na Yesus ara, weik mambulnye unun bukni, arup ilikmasin atonun, ‘Anggunda na dong tam ululum ninye arye atonun wininamlum’ tenen, nyapsine. Winira, aning nirya akunum kekenmaluma anya arye, dipkoprop anyapmasin touk winimunyop ura, Allah arye melibuka teleb ulinamsile. Yesus arye nyabuk.
43013018	Alukunyan uk Yesus arye el mapu ati, ayupu ton nyabuk. Na arye wipdeiamsise nang nirya, akunum kel bikamsise anya arye, anggun nirya ati kum nyapsine. Bukni, Mazmur noutamak sekik yupu, nong upnamala ati, ayupu nyapnusine. Mazmur noutamak sekik yupu ara, ani. ‘Na ap neika ubuka din neika dinyam bukni, anye birye na ti, ‘Malye kibuka opnamak’ tenen, yanipnunile ati, akunum kintinipmanile.’
43013019	Ayupu akunum nyapmasina deiyok ara, nyapnusine. Ura, aning min kum winipmalye talak akunum laka nyapsinyop ura, aminyan talak ayupu atonun akunum winibicop ura, adeice arye moubuka tenepnamnulume. Ara, na ara minop talak babye, doyanamle talak babye, Fia Kam Ululnye bira, na aunune. Na akunuma, yuknye kume. ‘Aning tenepnamlum’ tenen, akunum nyapsine.
43013020	Tonda, ‘Na yupu dobuka peterelbinamak’ tenen, dolinun ninye ati, “Telebe,” nyabuka, talima ariplibuk, nong kil-kil ulye ninye nirya ara, wininyaka deice arye, dipkoprop ara na ti winininyake. Aning atonun, na ti talima ariliba, dib tenenyak ninye ara, adeice arye dipkoprop ara, na dopdeipnuknye, Allah ap ati, talima aresinyake. Yesus arye nyabuk.
43013021	Yesus arye ayupu nyabukop ura, mambul kanye bobukce, nyabuk. “Na dipkoprop nyapsine. Anggun kan-kan noutamak bukni, tonoknye birye, ‘Nun ni Yesus ara, malye ninye arye opnamak’ tenen, ninye yupu delilbinamnile,” nyabuk.
43013022	Nyabuk ura, Yesus el mapu kekebikce, ‘Se, yatanye biti nyapmasil do?’ tenen, dildanmekce, kanye walwal kibuk.
43013023	Winibukba, Yesus ati kanye talima fia deiamuknye bira, Yesus dam bukmok.
43013024	Winibuka Yesus ap neika bukmarika anya arye, Simon Peterus arye anye biti nyabuk. “Ance Yesus ati asipdelyame. ‘Elce tenepmasilanye si siptu’ tenen, nyapkine,” nyabuk.
43013025	Nyabuk ura, Yesus dam bukmoknye birye, Yesus baripmokce nyabuk. “Naio, yatanye birye, ‘El opnamak’ tenen, ninye yupu delilbinul do?” nyabuka asipdeyuk.
43013026	Asipdeyukba, Yesus arye nyabuk. “Na arye adin ning roti dobuka yangalin makau fumbisik mek burupdongopnirye, aripnamananye bira, el akunuma,” nyabuk. Nyabukce, Yesus adip aryuk aroti dobuka dikilongon makau fumbisik dongobuka, Simon el mi Yudas Iskariot ati aribuk.
43013027	Aribukba, Yudas arye doprobukop ura, adip aryuk Isa Mutuku Dongonye arye, Yudas el talima fum tam wekuk. Wekuk ura, Yesus arye Yudas ati nyabuk. “Ance winipnuminye ning ara, minopce binuka winiplyame,” nyabuk.
43013028	Yesus arye nyabuk bukni, el mapu awekmek nang nirya kan-kan arye tonoknye babye, Yesus arye nyabuk yupu ati, moubuka kum bikik.
43013029	Ton nang ara, ‘E, Yudas ara nun yo bok talilinye ulula anya arye, Yesus arye ‘Kwalin ning dekelbinul’ tenen, nyapmal do?’ tenenmek. Ton nang ara, ‘Talye bona utotowa talina kum ninye yo bok melibuka arilbinul’ tenen, nyapmal do? Sik walwal asa uk unmek.
43013030	Yudas arye Yesus aribuk roti doprobukop ura, minopce anyaik batakuka, bai tam binmok. Binmok talak ara, lukunyan akunum kibuk ura inibuk.
43013031	Ura, Yudas bai tam akunum bindobukba, Yesus arye el mapu ati ayupu nyabuk. “Winitalak ara, na ara Ninye Mi Koprop Atonunye fil dopnaman deice arye, aminyan talak ninye nirya arye, na ti si erebuka, na si weik arye erepdeipnamniyake. Tonda, na fil dopnaman deice arye, Allah el si weik arye erenamake.
43013032	Na winipnaman deice arye, Allah el si weik arye erebikirye, kibuka si erenamaka anya arye, Allah arye na ti fia teleb kipdeipniliba, na si babye weik arye erenamake. Allah arye anirya winipnamala ara, adip aryuk minopce winipnamale.” Yesus arye nyabuk.
43013033	Nyabukce, ayupu ton nyabuk. “Na mapu, na ap, anggun ap, like mitikanun uk neika unmabya ani, na yuk bindopnamne. Binyop ura, anggunce epdenamnulum bukni, kum eipnamnulume. Na arye Yahudi yala deiyok nang ati nyapse touk, anggun babye nyapsine. Ara, na benamne mutuku ara, anggun ap kum bitibye.
43013034	Winitalak ara, ‘Wininamlum,’ tenen, winiryuk yupu ton nyapdeipnusine. Ayupu ara ani. Anggun nirya arye bico tenelamunce, melilana uk fia wininamlulume. Na arye anggun ti, bico tenebuka melilamsise touk, anggun babye atonun, bico tenebuka melilana uk unamlulume.
43013035	Winibuka nyapmasin touk, bico tenebuka melilana uk fia winipmunyop ura, winipmunya deice, ninye nirya eibikirye, ‘E, anang ara dipkoprop Yesus el mapu unyak atia’ tenen, kel biknamsiyake.” Yesus arye nyabuk.
43013036	Nyabuk ura, Simon Peterus arye asipdeyuk. “Naio, anda dan mutuku binamalam do?” nyabuka asipdeyuk ura, Yesus arye, “Kume, na benamne mutuku ara, winitalak arye kum yanamlum bukni, aminyan talak ara, anggunce na aminyan yanamnulume,” nyabuk.
43013037	Nyabuk ura, Peterus arye, “Naio, yata deiyok ati, adip aryuk kum dobolyakitinye do? An melina ati ara, ‘Na opnitinga babye, telebuka,’ tenenune,” nyabuk.
43013038	Nyabukop ura, Yesus arye Peterus biti nyabuk. “Kume, amio. Ance na ti, ‘An melina ati ara, daopnitinge,’ nyapmanilam ning ara, dib do, telela do? Na kele, yim ayam arye min kum ngalukmalye talak ara, ance na ti, ‘Anye bira, na walwale,’ nyabuka, like winilye deice arye filipnamanilame,” Yesus arye nyabuk.
43014001	Yesus arye el wipdeiamuk nang ati nyabuk. “Anggunce mambul kanye bobuka talima bouku sukuna kum unamlume. ‘Allah elce, melinamsil’ tenen, diba tenebuka anggun kanye talima el deice delinamlulume. Tonda aning atonun, na ti, ‘Elce melinamsil’ tenen, dib tenebuka, anggun kanye talima na deice delinamnulume.
43014002	Na ni ulul aik fum ara, aik yuk-yuk wilibuk aik weik arye kintineiamuk. Aik weik kum wamtop ura, akunum nyapdeiyamsitinye. Na ara, na ni asik binirye, anggun aik ati kintipnamsine.
43014003	Anggun asik kintinilbinamna anya arye, dipkoprop tuba tamubuka tonap dolyamsine. Ara, ‘Na ap, na mapu ap, tonok ak uk neika fia unamap’ tenen, dolyasinirye, na unamnak dobinamsine.
43014004	Na binamne mutuku bana ati, ‘Bisik ara ani’ tenen, akunum kel bikamlume.” Yesus arye nyabuk.
43014005	Yesus arye, “Abisik ara, anggun kele,” nyabukba, Tomas birye tamubuka nyabuk. “Naio, an binalam mutuku ara, nun walwal anya arye, yata wiribuka, ‘Bisik ani’ tenen, kel biktibye do? Nun walwale,” nyabuk.
43014006	Tomas arye nyabukba, Yesus arye tamubuka nyabuk. “Diksukum Bisik ara, na uk unune. Tonda, Dib Koprop Yupu Nyananye unune. Tonda, Kam Una Deiyoknye bira, na tonok unune. Yata nang do nirya, na Ni koprop el dam bana ati, na deice aryuk binamake. Yuk bisik ton fia kum ulule. Yata ninye do nirya, na deice kum yaicop ura, na Ni Allah un dam kum binamake.
43014007	Dipkoprop na ti moubuka kel bikamtumto ura, na Ni koprop babye akunum moubuka kel biknamtume. Bukni, winitalak ayupu nyapsine. Winitalak arye diprongobuka, doyanamle talak nirya ara, na Ni Koprop Allah akunum kel bikamlume, akunum na elinululuma ati nyapsine,” Yesus arye nyabuk.
43014008	Nyabuk ura, Pilipus arye nyabuk. “Se, Naio, an Ni Koprop Allah laka kipdeipsutumba, eiptibyop ura, ‘Aning ara akunuma,’ teneptibye,” nyabuk.
43014009	Nyabuk ura, Yesus arye nyabuk. “Pilipuso, anggun ap, na ap, asum-asum yupa weik neika akunum ulamubu bukni, anda moubuka min kum kel bikamnulum do? Yatanye do nirya, na elilamnuknye birye, na Ni Koprop Allah ati akunum elilamuke. Nun bitinye ara neika ati, ance, ‘An Ni Koprop Allah laka kipdeipsutume,’ nyapmanilama ara, yata ati do?
43014010	Na ap, na Ni ap talima dukdongobuka unyame. Nun neika unyama ara, diba kum tenepmasulum do? Na nyasinye yupu nirya ara, na kanye aryuk kum nyasunune. Aning kum bukni, na Ni Koprop Allah, na talima noutamak unilya deice arye, el fil donulule.
43014011	Ati, na arye, ‘Na ap, na Ni Koprop Allah ap, talima dukdongobuka unyame. Nunda neika unyame’ nyapmasin yupu ara, anggun adip aryuk dib tenepmanulume. Na yupu uk diba kum teneptumop ura, na arye ninye kum winipmanto ning, weik mambul fil dolamsiba, elilamlum deice arye, diba tenenululume.”
43014012	“Dipkoprop nyapsine. Yata ninye do nirya, na ti diba teneninyak ninye arye, na fil dolamse touk fil donamake. Tonda, na arye na Ni Koprop Allah, el un dam binamne anya arye, na ti dib teneninyak ninye arye donamak fil ara, weik mambul weik fil donamake. Na arye atalak dolamse ning ara, mitik mambul uk ulule.
43014013	Na Ni dam binye ura, anggunce na si deice arye, na ti moropnumunyop ura, anggunce moronamnulum touk, aning uk arinamsine. Ara adeice arye, ‘Na Ni Allah ati, si erebuka el si erenamlum’ tenen, Allah el Mi Koprop na arye, anggun moropnumunye touk arebsinyop ura, anggunce Allah el si fia erenamluma ati, nyapsine.
43014014	Ati, yata ning do nirya, na si deice moropnumunyop ura, kekepnirye, aning uk melibuka arinamsine.” Yesus arye nyabuk.
43014015	Yesus arye ayupu ton dukdongobuka nyabuk. “Anggunce na ti, dipkoprop dib tenebuka kanye talima deipnumunye ura, na nyasinye yupu nirya kekepmunce, ayupu uk talibuka wininamlulume.
43014016	Winipmunyop ura, na arye na Ni Koprop Allah ati moropnyeba, elce anggun talima barina ati, yuk Melinanye ton aripnamsile. Arepsiliba, aMelinanye ap, anggun ap, fia neika uk unamlume.
43014017	Anye bira, Allah El Dib Kanye arye, dipkoprop yupu uk peterenamsile. Diba tenena kum, talye tukwak unyak ninye arye, Allah El Dib Kanye ara, dib tenebuka kum doproptinge. Sik atalye ninye arye, el ti kum elikirye, el ti moubuka kum kel bikinyaka ati, kum doproptinge. Bukni, anggunce dib tenelulum ninye, na mapu anggun ning ati ara, Allah El Dib Kanye ara, anggun ap neika ululume. Aminyan talak, anggun talima ak wekuka unamsile. Aning ati ara, anggunce el akunum kel bikuka ululume.”
43014018	“Anggunda na mapu ululuma anya arye, na arye anggun batakseneba, talye kwaknan mapu atonun kum unamlume. Aminyan talak, na arye anggun dam yanamne.
43014019	Like mitikanun talak ton akunum uplyop ura, dib tenena kum, talye tukwak ninye arye kum eipnamniyake. Bukni, anggun uk ara eipnamnulume. Na fia kam unanye ununa ati, anggun babye kam unamlume.
43014020	Ara, na ap na Ni Koprop Allah ap, talima dukdongobuka neika unyame. Tonda, anggun ap na ap, talima dukdongobuka unyabe. Anggunda na noutamak ululume. Na ara anggun talima noutamak unune. Aning nirya ara, na ni teneamuk talak, sirya talak akunum uplyop ura, anggunce aning nirya moubuka kel biknamlume.” Yesus arye nyabuk.
43014021	Nyabukce ayupu ton dukdongobuka nyabuk. “Yata ninye do nirya, na yupu dobuka kekebikirye, ayupu uk talibuka fia dobolbanyak ninye ara, dipkoprop na ti dib tenebuka talima arinyake. Na ti talima arilulnye bira, na Ni Koprop Allah arye anye biti, bico tenebuka, kanye deiplirye, milina uk unamle. Atonun, naryuk anye biti bico tenebuka, kanye deipnirye, melinamne. Tonda, ‘Atonye birye na wininye ning kel biknamnil’ tenen, laka kipdeipnebuk, kel biknamle.” Yesus arye nyabuk.
43014022	Yesus arye nyabukba, Yudas Iskariot kum bukni, yuknye el si ati, Yudas nyalamiknye birye nyabuk. “Bukni, naio ance nun ti, ‘Na wininye ning laka kipdeipnebuk, kel biknamlume,’ nyapmasilam bukni, yata deiyok ati sik talye daunyak ninye ati, ance an bidamnye ati, laka kum kipdeipdanalam do?” nyabuka asipdeyuk.
43014023	Asipdeyuk ura, Yesus arye nyabuk. “Na ti diba tenebikirye, kanye talima deipnikcop ura, aninye dipkoprop na yupu kekepnikirye, anyuk talibuka dobolbanamake. Na yupu fia talibuka diksukumuk unyak talak noutamak nirya ara, na Ni Koprop Allah arye sik ti, bico tenebuka melinamle. Winiplirye, na Ni Allah ap, na ap, aninye sik un dam yanimirye, aninye ap kanye talima dukdongobuka neika unamabe.
43014024	Bukni, yata ninye do nirya, na ti diba tenena kumce, kanye talima kum deipnice ninye ara, na yupu talibuka kum dobolbinamake. Talye kekeltakana uk unamake. Na arye nyasinye yupu nirya ara, na kanye aryuk kum nyasunune. Na nyasinye yupu ara, na dopdeipnukce, tukwak mutuku dopdeipnuknye Allah, el yupu uk nyasunune. Ayupu nirya ara, el yupu ulula anya arye, elce nyanilye touk nyasunune.” Yesus arye nyabuk.
43014025	Nyabukce ayupu ton nyabuk. “Anyapmasin yupu nirya ara, na ap, anggun ap, neika tuba unmap talak noutamak arye nyapmasine.
43014026	Bukni, Allah El Dib Kanye, anggun talima melina ati, Melinanye bira, Allah arye, na si deice arye el Dib Kanye dopdeipnamsile. Aripsiliba, Allah El Dib Kanye arye aning-aning nirya ati, peterenamsile. Tonda, na nyapdeiyamsise yupu nirya, ‘Tuba tamubuka tenepnamak’ tenen, Allah El Dib Kanye arye tonap nyanamsile.” Yesus arye nyabuk.
43014027	Nyabukce, ayupu ton nyabuk. “Ikin kanye bona kumce, kanye deibuka yuk nang ap neika teleb una ati, deiyok ning aresunune. Sik diba tenena kum, talye tukwak ninye arye, yuk nang ati, tenebuka arye arenyak touk, kum aresunune. Ikin kanye bona kumce, teleb kanye bobuka, teleb una deiyok ning aresunun ning ara, na ninguk aresunune. Aning ati ara, anggunce, ‘Se,’ tenen, ikin kanye bona ap, ilil una ap, ikin kanye bobuka bouku sukuna ap, aning nirya kum unamlulume. Ilil asa kum aniryuk, kanye deibuka telebuk unamlulume.” Yesus arye nyabuk.
43014028	Ayupu nyabukop ura, ayupu ton nyabuk. “Winitalak ara, na arye, ‘Na benamne bukni, tamubuka dolyanamsine,’ nyabuka nyanmanu yupu ara, anggun akunum kekepmanulume. Na ara, mambulnye unun bukni, na Ni Koprop Allah ara, weik mambulnye ulula anya arye, anggun kanye talima na deice deibuka, na ti talima dukdongopnutumto ura, na ni dam binamna ati ara, ‘Ara teleb’ tenen, kanye deipnamlulume.
43014029	Na ni dam min kum binye talak, “Na benamne,” nyabuka akunum laka nyapmasine. Ati, aminyan talak ara dipkoprop anggun batakuka yukak binyop ura, anggunce, ‘E, elce nyapdeiamsuk touk akunum winipmale’ tenen, dib tenepnamlulume.
43014030	Tukwak mutuku talibuk, Isa deiyoknye yanamala ati, atalak ara yupu weiktonun ton, kum nyapnusine. Ayanamal malye deiyoknye bira, na ti kum malye kibuka bisipnuturye, na ti kum talipnutue.
43014031	Bukni, tukwak ninye mutuku-mutuku nirya, ‘E, Yesus ara, el Li Koprop Allah ati dipkoprop kanye talima deibukce, el li koprop arye nyalye touk, aning uk kekebuka winilule, biknamak’ tenen, na namin uk upniba, malye deiyoknye birye el fil dopliba, malye nang arye ikin ning weik, na deice deipnamniyake. Winira akunuma, winira amutuku batakuka bendopnuyabe.” Yesus arye el mapu ati nyabuk.
43015001	Yesus arye el mapu ati, ayupu nirya nyabuk. Na ara anggur tapu deiyok atonun unune. Na ni koprop ara, anggur tapu koun wa tuku talina Deiyoknye ulula anya arye, elda parang ya talina deiyoknye ulule. Ara aya arye dobuka atapu sekliba kwa leklamle.
43015002	Na ti diba tenebuka, na ap talima dukdongobuka unyak ninye ara, anggur tapu taruk atonun unyake. Na ni koprop arye, anggur tapu taruk duk kum moulamle ning ara, sekuka batakalule. Bukni, atapu taruk arye duk teleb ubuka moulamle ning ara, ‘Tapu duk fia teleb ubuka, weik arye moupnamle’ tenen, yuk malye tapu koupdongobuk ning ap, talye taruk ap, sekloplirye moulilule.
43015003	Anggun na mapu ara, na yupu nyalisiniba, kekelamluma ati ara, akunum teleb ubuka diksukumuk kipdeipsisa ati, teleb ululume.
43015004	Anggunda talima dukdongobuka na ap neika umunce, na uk talibuka unamlume. Winipminyop ura, na ning ara, anggun talima noutamak uk tuba unamsine. Talye anggur tapu taruk nirya ara, anggur deiyok ap dukdongobuka tuba ulamle talak ara, duk moulul bukni, taruk el yuk uptop ura, ataruk ara duk kum mouptue. Aning atonun, anggun ap talima dukdongobuka na uk talibuka, na ap neika kum upmunyop ura, anggun bidamnye aneryuk duk kum moupmanto unamlume.
43015005	Na Yesus ara, anggur tapu deiyok atonun unune. Anggun na mapu ara, anggur tapu paplirye, taruk leklamla atonun ululume. Yata ninye do nirya, na ap talima dukdongobuka na uk talibuka unyakba, na arye sik talima noutamak tuba unyop ura, aninye ara duk weik moupnamle. Bukni, na ap talima dukdongobuka una kum bukni, anggun yuk uk upmunyop ura, angguncuk fil teleb ning tonok babye kum doptume. Anggun dem aryuk winipdenamlum ning ara, nong kum upnamle.
43015006	Yata ninye do nirya, na ap talima dukdongobuka, na uk talibuka kum unyak ninye ara, sikda anggur tapu taruk deiplobice ura, sisal lyeplirye, koululamle ning atonun unyake. Akunum koulyamlye taruk ara, ninye arye dobuka uku dongobicop ura, uku arye dilamle.
43015007	Bukni, anggunce na batakana kumce, na ap talima dukdongobuka, na uk diba tenebuka, na yupu kekemunce, ayupu anggun kanye talima noutamak tuba uplyop ura, yata ning do nirya, anggun patapsilye touk moropnumunyop ura, kekepsinirye aning uk arinamsine.
43015008	Anggur tapu duk teleb ubuka moulamle atonun, na mapu anggunda, duk fia weik mounamsile. Teleb ubuka winimunya deice arye, yuk ninye nirya arye, ‘Kume anang ara, Yesus el mapu unyake’ tenen, kel kipnamake. Ninye weik akunum kel kibicop ura, winimunya deice arye, na Ni Koprop Allah ati, ‘Allah ara fia telebe,’ nyabuka, el si erebikirye, el ti kinamake.
43015009	Na Ni Koprop Allah arye, na ti kanye talima deipnukce arenulul touk, na arye anggun na mapu ati, talima aresunune. Winitalak ara, na arye anggun ti bico tenebuka melisunun noutam uk, tuba unamlume.
43015010	Na arye anggun ti, “Aning wininamlume, aning ara kum wininamlulume,” nyabuka nyasinye yupu nirya kekepmunce, ayupu talibuka dobolbimunyop ura, adeice na arye anggun ti, bico tenebuka melinauk unamsine. Aning atonun, na Ni Koprop Allah arye, “Wininalyame,” nyabuka nyanilye touk, ayupu uk kekebuka dobolbaniba, na ni birye tuba talima arinulule.
43015011	Ayupu nirya laka nyapmasina deiyok ara, ‘Sikda, fia teleb kanye bobuka fin-fin aryuk unamake. Tonok ning atibuk ikin kanye kum bonamake’ tenen, ayupu nirya akunum laka nyapsine. Fin-fin arye una deiyok ning arilul deiyoknye bira, na ununa ati, na nyapmasin touk winipmunyop ura, kanye deibuka unamlume.
43015012	Na arye anggun ti, “Aning wininamlulume, aning ara kum wininamlulume,” nyapdeipsin yupu weik deiyoknye bira, ani. Ara, na arye anggun ti bico tenebuka melinauk ulamse touk, anggun babye, adip aryuk bico tenebuka melilana uk unamlulume.
43015013	Na arye anggun ti bico tenebuka melisunun ning ara weik mambule. Ara, na arye na kayapu nang anggun ti, anggun malye winin ning ap, anggun ap, pununa ati dipnamsine. Yuk ninye nirya arye, yuk nang ati bico tenebikirye, melinyak ning nirya ara, mitik mambule. Sikce sik kweitcapu nang yok pununa ati, kum dibinyake. Bukni, na arye anggun yok pununa ati dipnamna ara, weik mambule.
43015014	Na arye anggun ti, “Aning wininamlulume, aning ara kum wininamlulume,” nyalisinye yupu, dipkoprop kekebuka winipmunyop ura, na arye, “Anggunda na weitcapu nang koprop,” nyanamsine. Na arye nyasinye yupu kum kekepmunce, batakmunyop ura, ‘Anggunda na weitcapu nang,’ nyabuka kanye kum delinamsine.
43015015	Ura, talye fil melin ninye ara, sik deiyok nang arye tenenyak ning ap, wininyak ning nirya ap, kum kel bikinyake. Ati winitalak arye diprongobuka, dolyanamsil talak noutamak ara, na arye sik ti, “Na amutam fil melin ninye uk unyake,” kum nyanamasine. Na Ni Koprop Allah arye nyapdeiyamnukba, bikamse ning nirya ara, na arye anggun ti akunum laka peterelamsise ati, winitalak ara, na arye anggun ti, “Aninye na weitcapu koprop unyake,” nyabuka akunum nyapsine.
43015016	Anggunce na ti kum wipdeiamnulume. Aning kum bukni, na arye anggun ti, ‘Aninye ara melisiniba, fia teleb ubica deice arye, duk moupnamle ning ara, fia unamle’ tenen, wipdeiamsise. Ati anggunce anyapmasin touk akunum winipmunyop ura, anggunce na si deice arye moropmunyop ura, na ni koprop kekepsilirye, aning-aning moropmunye touk arinamsile.
43015017	Na arye anggun ti, “Wininamlulume,” nyapdeipsin yupu ara, ani. Ara, anggun nirya adip aryuk yuk nang ati, bico tenepdanuka melilana uk unamlulume. Yesus arye nyabuk.
43015018	Yesus arye el mapu ati nyabuk. “Sik diba tenena kum, talye unyak ninye arye anggunda na mapu ati, ‘Anang ara nun lik,’ tenenamsiyake. Winipsicop ura, anggunda luba kina kume. Anggunce tuba tenenamlulume. Minop talak ara, sik diba tenena kum ninye arye na Yesus ati, ‘Anye bira nun lik,’ tenelamnike. Minop talak bataklamiknye bira, na atia.
43015019	Diba tenena kum, talye unyak ninye arye wininyak ning atonun winin ning ap, tenena ap, winipmunyop ura, atalye nang arye sik ti, ‘E, anang ap, nun ap ansinibuka unyabe. Sikda, nun wininyap atonun wininyake. Ati nunce anang ati kanye delinyabe,’ tenepnamsiake. Bukni, dipkoprop ning ara, na mapu anggun winilulum ning ap, anggun tenelulum ning ap ara, talye wininyak ninye atonun fia kum ati, anggun ansinibuka kum ululume. Talye tukwak ninye kan-kan noutamak, na arye wipdeiamsisa ati, anggun na mapu ululum nang ap, talye nang ap, ansinibuka kum ululume. Anggun kanye tenelulum ning ap, anggun winilulum ning ap ara fia yuke. Sik diba tenena kum, talye unyak ninye fia yuk anya arye, aninye arye na mapu anggun ti, ‘Nun lik,’ tenesinyake.” Yesus arye nyabuk.
43015020	Nyabukce, ayupu dukdongobuka nyabuk. Na akunum nyapdeiyamsise yupu ara, tuba tenenamlulume. Ara, talye fil melin ninye ara, mitik mambul bukni, sik deiyok nang ara, weik mambul unyake. Yuk nang arye deiyok nang ati wininyak atonun, adeiyok nang sik amutam unyak ninye ati ara, atonun wininamake. Ati, na talye kum nyapsine. Sik malye nang arye, na ti, malye yupu nyabuka na nong deice ikin ning weik delilamnike. Aning atonun, anggunda na amutam ululum ninye ati ara, malye nang arye anggun ti, ‘Anang ara, nun lik’ tenen, malye yupu nyabuka, ikin ning anggun nong deice delinamsiake. Bukni, na yupu kekebuka dobolbalamak ninye ara, anggun na mapu nyalulum yupu babye, kekebuka dobolbanamake. Na yupu kum kekenyak ninye ara, anggun na mapu nyalulum yupu babye kum kekepnamake.
43015021	Sik diba tenena kum, talye unyak ninye arye, anggunda na mapu ululum ninye ati, ‘Anang ara, nun lik’ tenen, malye yupu nyabuka, “Ikin ning anggun nong deice delinamsiake,” nyabuka laka nyapmasin touk, wininamake. Wininamsiaka deiyok ara, ani. Na dopdeipnukce, tukwak mutuku dopdeipnuknye, na Ni Koprop Allah ati ara, diba tenebikirye, el ap talima dukdongobuka kum unyaka anya arye, na si erebuka talilulum ninye ati, ‘Anang ara nun lik,’ tenebuka wininamsiake.
43015022	Na kum yatinirye, aninye ati na yupu kum nyapmatinyeto ura, sik malye winilamak ning anggun nong deice tuba kum uptop ura, aninye ati kum wenepnamtinye. Bukni, winitalak na yupu akunum nyamsiba, sik akunum kekeplopnika ati, “Naio, nun mangkau kanye arye malye winilamubu,” kum nyapnitinge.
43015023	Yata ninye do nirya, na Yesus ati, ‘Anye bira nun lik’ tenen, batakaninyak ninye ara, wininyaka deice arye, na Ni Koprop Allah babye ati, ‘Elda nun lik’ tenen, batakanyake.
43015024	Na yasirye, sik kan-kan noutamak, yuk nang fia kum winilamik ning, ninye winipmanto kum ning, fil kum doptinyop ura, kum elilamtingto ura, sik malye winin ning sik nong deice uk tuba kum uptue. Bukni, winitalak akunuma. Na arye ninye kum winipmanto ning, winipman kum fil weik arye domsiba, sik elilamik bukni, na ap, na Ni Koprop Allah ap ati, ‘Nun lik,’ tenesinyake.
43015025	Bukni, aninye arye na batakaninyaka deice arye, minop talak Allah yupu laka nyalamik ninye sekuka deiamik yupu ara, nong akunum laka uple. Minop sekik yupu ara ani. ‘Deiyok kum ubuk bukni, deiyok kum ubuk babye, na ti, ‘Nun lik,’ tenelamnike.’ “Ayupu aubuk touk, dipkoprop deiyok kum upmal bukni, sik anang arye na Yesus ati, ‘Nun lik,’ tenenyaka deice arye, minop talak nabi nang arye nyalamik ning ara, nong akunum upmale.” Yesus arye nyabuk. Nyabukce, ayupu ton nyabuk.
43015026	“Na arye, na Ni Koprop Allah, el un dam arye dopdeipnamsinanye bira, Allah El Dib Kanye ulule. Elda anggun talima melina ati, melinanye unamsile. Dopdeipnamsinanye bira, Allah El Dib Kanye ara, Allah arye dopdeipsilba balule. Elda, Dib Koprop Yupu nyalulnye ulule. Anye bira Allah El Dib Kanye arye, na Yesus ati, yupu nyabuka peterenamsile.
43015027	Elce na ti laka nyapnamle bukni, anggunda na mapu ababye, ‘Yuk ninye nirya kekenamak’ tenen, na ti adip aryuk laka nyalbinamlume. Na fil deiyok kipse talak arye diprongobuka, winitalak nirya ara, na ap neika unyaba ati, anggunce tonap na ti, laka nyalbinamlume.” Yesus arye el wipdeiamuk nang ati nyabuk.
43016001	Yesus arye ayupu tonap dukdongobuka el mapu ati nyabuk. Arup nyapmasin yupu nirya ara, ‘Na mapu yuk bisik kirikuka bakirye, malye winibicak’ tenen, anggun kel bikna ap, yupu sekeldongona ap ati, nyapmasine.
43016002	Sik dib tenena kum ninye arye, anggunda na mapu ati, yu upliba, “Nun Allah yupu peterenyap aik ara, anggun ap kum bitume,” nyabuka bataksikirye, bai tam dopkwetepnasiyake. Aning uk kum bukni, aminyan talak ara, amalye ninye arye, ‘Kume. Yesus ati dib tenenyak ninye opmabya deice arye, Allah el si erena ati teleb fil donyabe. Anang obibye ura, Allah arye kanye deipnamsil’ tenen, wininamake.
43016003	Fia malye wininamsiyak bukni, aning atonun wininamsiyaka deiyok ara, sik anang arye na Ni Allah ap, na ap ati, dipkoprop diba kum tenesinyake. Diba tenena kumce, nun kum bikamsika ati, nun ap talima dukdongobuka kum unyake.
43016004	Aning-aning nirya min kum winipmalye talak ara, “Aminyan talak ara, yu nang arye winipnamsiake,” nyabuka akunum laka nyapmasina ati, aminyan talak aning nirya nong akunum upsilyop ura, na mapu anggunce, ‘E, awinisinyak ning nirya ara, Yesus arye “Wininamsiaka anya arye, kanye moupnamlulume,” nyapdeiamsuk touk, winitalak akunum winipmasil atia’ tenen, tuba tamubuka tonap tenepnamlulume. Ati, min kum winyamsilye talak akunum laka nyapsine. Minop talak ara, na ap, anggun ap neika tuba ulamubu ati, ayupu nirya kum laka nyapdeiyamsise. Yesus arye el wipdeiyamuk nang, el mapu sik 12 nang, ati nyabuk.
43016005	Yesus arye el mapu ati ayupu ton nyabuk. Na dopdeipnukce, tukwak mutuku dopdeipnuknye, Allah el dam benamne bukni, anggun kan-kan tonoknye birye, “Naie, dan tam bilam do?” nyabuka kum asipdenamnulume.
43016006	Min laka nyapmasin yupu kekepmalumce, anggunda, ‘Se, nun ni bilirye bataknamsil ati, yata wiripnamap do?’ tenen, mambul kanye bobuka unmalume.
43016007	Winilulum bukni, na dipkoprop nyapsine. Na yukak binamna ara, anggun teleb kilina ap, anggun melina ap ati benamne. Na kum bitinyop ura, min nyapmasinanye, anggun Melinanye bira, anggun talima melina ati, anggun dam kum yatue. Bukni, na akunum binyop ura, Allah El Dib Kanye, na arye dopkwetepnibuk, anggun dam melilyanamsile.
43016008	El yalyop ura, diba tenena kum, mutuku nirya talye tukwak unyak ninye nirya ati ara, yupu bokeiplirye, sik talima noutamak weneplyop ura, sik malye nang arye, ‘Se, dib nyapmasile, nunda fia malye uk wininyabe’ tenen, biknamake. Sik talima noutamak ara, nyanamle. “Anggunda malye ninye uk ululuma anya arye, Allah arye wenepnamsile. Anggun malye winin ning ap, malye tenena ap weik winilulume. Diksukum winina ara, anggun fia kum winilulume. Amalye winina nirya ara, anggun nong deice tuba upmasila ati, Allah arye anggun nirya ati, yupu bokeipnamsile,” nyabuka wenenamsile.
43016009	Anyapnamle yupu nirya deiyok ara, laka nyapnusine. Tukwak ninye arye, na ti diba kum tenenyaka anya arye, malye uk wininyake. Wininyaka anya arye, Allah El Dib Kanye arye, aninye ati weneplibuk, moubuka biknamake.
43016010	Tukwak mutuku noutamak, diksukum unanye bira, na tonok ununa anya arye, na ni dam bindopnyop ura, aminyan talak kum eipnamluluma ati, tukwak mutuku diksukum unanye tonok babye kum unamle. Ati, Allah El Dib Kanye arye, tukwak malye wininyak ninye ati, ‘Anggunda diksukumuk fia kum winilulume,’ nyabuka wenepnamle.
43016011	Ura, na ni birye, weik malye winina deiyoknye, Isa Mutuku Dongonye ati, yupu lipsisikuka wenepnamle. Isa Mutuku Dongonye, tukwak mutuku nirya talibuka, weik malye deiyoknye, ulamle bukni, na fil dopnamna deice arye, Isa Mutuku Dongonye bisibuka opnyop ura, el kum danamle. Ati Allah El Dib Kanye arye, Isa Mutuku Dongonye el amutam unyak ninye ati, wenepnamle. Yesus arye nyabuk. Nyabukop ura, ayupu tonap nyabuk.
43016012	Na mapu, anggun ti yupu weiktonun tonap dukdongobuka nyapsitinye bukni, kekepmunce, ‘Se,’ tenen, mambul kanye bobuka bouku sukupsilyak ati, winitalak anggun min kum kekeptuma anya arye, kum nyapnusine.
43016013	Bukni, min nyapmasinanye, Dib Koprop Yupu nyalulnye, Allah El Dib Kanye dopdeipsinyop ura, anggun dam yalyop ura, elce dipkoprop yupu nirya kel bikna ati, ‘Winipnamlum,’ nyabuka peteresilyop ura, kel biknin banamlume. El kanye aryuk kum nyanamsil bukni, na arye nyapnyop ura, el kekeplye yupu uk, peterenamsile. Elce aminyan talak winipnamle ning ati, laka nyabuka, peterenamsile.
43016014	Na yupu nyapnyop ura, elce na yupu ap, na wininun ning ap dobuka, anggun ti laka peterepsiliba, anggunce kel biknin banamlume. Winibuka wininmalye deice arye, na si weik arye ereipnamnile. Tonda, wininamla deice arye, ninye nirya arye na fia teleb winin ning ara, kel bikikirye, na si erepdeipnamniyake.
43016015	Na Ni Koprop Allah arye talilul ning nirya ara, dipkoprop na ninguk ulule. Adeiyok ati ara, min nyapmanue. Ara, Allah El Dib Kanye arye, na yupu ap, na wininun ning ap dobuka, anggun ti laka peterenamsile.
43016016	Like tonok talak mitikanun ton akunum uplyop ura, na ti tonap kum eipnamnulume. Daulamunye bukni, aminyan talak tonap eipnamnulume. Yesus arye el mapu ati nyabuk.
43016017	Yesus arye wipdeiyamuk nang, sik kan-kan arye, ton nang ara nyabik. “Kume, Yesus arye, ‘Like tonok talak mitikanun ton akunum uplyop ura, na ti tonap kum eipnamnulum bukni, aminyan talak tonap eipnamnulume.’ Tonda, ‘Na ni dam binamna atia,’ nyapmasila ara, yata deiyok ati nyapmasil do? Ayupu nyapsil ning ati, walwal upsilaba, nun walwal upsile,” nyabuka asipdeyik.
43016018	Tonda sikce, “Yesus arye, ‘Like tonok talak mitikanun tonap,’ nyapmasila ara, ‘Deiyok anye’ tenen, kum kipmabe. Yata deiyok ati nyapmasil do? Nun walwale,” nyanmek.
43016019	Yesus arye sik walwal upmok ning ap, ‘Se, deiyok laka nyapsute’ tenen, patanmok ning ap, bikuk. Kel bikuka ati, Yesus arye el mapu ati nyabuk. Arup ara na arye, ‘Like tonok talak mitikanun ton akunum uplyop ura, kum eipnamnulum bukni, aminyan talak tonap eipnamnulume,’ nyapmanu ara, ‘Deiyok dan do?’ tenen, tuba asilanmalum do?
43016020	Dipkoprop nyapsine. Sik diba tenena kum, talye unyak ninye mutuku-mutuku nirya kanye deibuka fin-fin arye unamak talak noutamak arye, anggun na mapu ara mambul kanye bobuka engenamlume. Anggunda, imun kanye bobuka engenamlum bukni, aminyan ara anggun engenamlum ning ara, kum daliba, kanye deibuka fin-fin asa uk unamlume.
43016021	Winipmanto ning ara, nyapnusine. Yata kilapu do nirya, sik mi delin talak akunum uplyop ura, mi deiyok uk weik arye dilamle bukni, sik mapu akunum deibikcop ura, akunuma. Min uk dinmalya ning ati, tuba tamubuka tonap tenena kumce, ‘Na mi akunum deipmane’ tenen, fia kanye deibuka fin-fin asa arye unyake.
43016022	Aning ara atonun, winitalak ara na mapu anggun kanye imun usilye talak ara, winitalak akunum upsil bukni, aminyan tam na ap, anggun ap ansinibuka eipdabirye, anggun fin-fin asa arye unamlume. Winipmunyop ura, yuk ninye arye anggun kanye fin-fin asa unamlum ning ara, kume, kum daneipsitinge.
43016023	Atalak ara, anggunce na ti, tuba tamubuka tonap kum moronamnulume. Na dipkoprop nyapsine. Yata ning do nirya, anggunce na Ni Allah ati, na si deice arye moropmunye ning nirya ara, na Ni Allah kekepsilirye arinamsile.
43016024	Na ti diba tenepnulum talak arye diprongobuka, winitalak noutamak nirya ara, aning-aning na si deice arye kum moronululume. Bukni, winitalak ara moronamnulume. Moropmunyop ura, dolonamlume. Dopropmunyop ura, kanye deibuka fin-fin asa arye unamlume. Yesus arye el mapu ati nyabuk.
43016025	Yesus arye ayupu tonap dukdongobuka nyabuk. “Arup ara, domon yupu deice arye peterepmasin bukni, aminyan yanamle talak noutamak ara, domon yupu tonap kum nyanamne. Atalak ara, na Ni Koprop Allah el winilul ning ati, laka noutam aryuk nyanamsine.
43016026	Atalak ara, anggunce na si deice arye Allah moronamlume. Na arye, ‘Na mapu ara, sik bidamnang Allah kum moroptinge’ tenen, na arye anggun melina ati, ‘Allah moronamsine,’ kum nyapsine.
43016027	Kume, na Ni Allah el kanye aryuk talima aresulule. Ara, anggunce na ti, ‘Allah arye Yesus dopdeibuk ura, yasuke. El ti nun diba tenepmabe’ tenen, diba akunum teneamnuluma ati, Allah arye anggun ti kanye talima aresulule.
43016028	Na Ni Allah arye dopdeipnukba, el dam im deice arye tukwak mutuku noutamak yase. Winitalak ara, tukwak mutuku batakuka, tuba tamubuka tonap na ni dam tamubuka im deice benamne.” Yesus arye el mapu ati nyabuk.
43016029	Nyabuk ura, el mapu arye, “Naio, winira lakak anyuk nyapsilame. Domon yupu deice arye kum nyapmasilame.
43016030	Winira, nunce moubuka kel bikape. Anda, aning-aning nirya akunum kel bikamlume. Ance, ‘Ninye arye na ti asipdenitingop ura, weik kel yupu nyaptinye’ tenen, kum patakilibuk, kum ulyame. Aning ati ara, anda dipkoprop Allah el un dam arye yasuluma ara, nun diba tenebuka kel bikmakiyabe,” nyabik.
43016031	El mapu arye nyabikba, Yesus arye tamubuka nyabuk. “Min arye kum bukni, winira, anggun akunum diba tenepmanulume.
43016032	Bukni, aminyan yanamle talak noutamak ara, malye nang arye anggun nong deice ikin ning deipsicop ura, anggun nirya na batakuka, yuk-yuk bindopnamnulume. Na ti bataknumunce, anggun aik ap, anggun mutuku koprop ap, batakuka yuk-yuk benamlume. Ilil ati, anggun nirya arye na batakuka, yukak bindopmunyop ura, na yuk unamne. Na Ni Allah ap, na ap neika tuba unyama anya arye, dipkoprop na yuk kum unune.
43016033	Aning-aning nirya, min nyapmasina deiyok ara, ‘Sikce na ti diba tenepnikirye, na ap, na mapu ap, kanye talima dukdongobuka neika uk ubibyop ura, sik ikin kanye bona kumce, kanye deibuka telebuk unamak’ tenen, ati nyapmasine. Tukwak mutuku noutamak unamlum talak nirya ara, ikin ning ap, kanye imun ning ap, unamsile. Bukni, bouku sukuna kumce, kanye deibuka lamapdongobuka unamlume. Ara, tukwak mutuku ulul ning ap, tukwak mutuku unyak ninye ap nirya ara, na arye akunum malye kibuka bisipsirye, sik deice tam akunum ununa ati nyapsine.” Yesus arye el wipdeiyamuk nang, sik 12 nang ati nyabuk.
43017001	Yesus arye ayupu nirya akunum nyabukop ura, el urasin erebuka im deice tam dipdeyukce, Allah morobuk deice arye ayupu nyabuk. Naio, winira, na teneyamnulum talak akunum upmale. Ance an Mi Koprop na ti, ‘Ninye nirya arye, na si erepnamak’ tenen, mambul fil dopnamnilyame. Winipniminyop ura, ninye arye na si erenamniyake. Winipniminyop ura, ‘Ninye tukwak nang nirya arye, an fia teleb winiminya kel bikikirye, an ti kibuka si erebikirye, an si fia erenamkiyake’ tenen, na arye mambul fil donamne. Na mambul fil dopnaman deice arye, an si erepdeipniba, yuk nang eibikirye, sikce an si erenamake. Ati ance na ti teleb kipdeipnamnilame. Winipniminyop ura, an Mi Koprop na fil dopnaman deice arye, ‘Ninye nirya an si weik arye erepdeipkikirye, si erenamak’ tenen, moropkine.
43017002	Ance na ti, Weik Ninye Deiyoknye winina deiyok ning arepnulum deice arye, ninye mutuku-mutuku nirya ati, sik deice tam upniba, sikda na amutam unyake. Winibdeipnuluma ara, talye ati kume. Ara, ance, ‘Na akunum wipdeiyamse ninye, na mi ati aryamse ninye nirya ati ara, bol koplobuka fia kam una deiyok ning arinamle’ tenen, ance na ti, ninye deiyok ning aryamnulume.
43017003	Ura, bol koplobuka fia kam una ara, talye winina kum bukni, ara na aryamnulum ninye ap, an ap, ance dopdeipnulumnye Yesus Kristus ap, nun nirya talima dukdongobuka neika una ati nyapne. Aninye nirya arye, nun ti diba tenepsikirye, nun bitinye ap, aninye ap, talima dukdongobuka neika ubibya deice arye, fia kam unamake.
43017004	Ance, na ti mambul fil aryamnulumba, afil dopra balamse ani, sirya akunum dakdongopnin banman deice arye, an si weik arye erepdeipkiniba, ninye nirya eibikirye, sikce an si ati, weik arye erebikirye, an ti, ‘Allah ara weik mambule,’ nyabuka kibuka si erenamkiyake.
43017005	Winitalak, na Ni Allah, fia teleb kipdeipniminba, an dam noutamak ara, fia dirina weik ap, teleb winina ap, akunum wininyop ura, na si erebuka kinamniyake. Ara, tukwak mutuku nirya min kum kwepdeialum talak, fia teleb ap, dirina weik ap, ulamsibuk, na si weik arye kibuka si erelamnik touk, winitalak babye, ‘Ance fia teleb kipdeipniminba, na si erebuka, weik arye kinamniyak’ tenen, na ni an ti moropkine. Yesus arye ayupu nyabuka, el li Allah ati morobuk.
43017006	Yesus arye nyabuka Allah ati morobuk. Naio, tukwak mutuku noutamak bukni, ance wibuka aryamnulumba, na arye wibuka deiamse ninye ati, na arye an si ap, an winiminye ning ap, sik kel bikna ati, laka nyalamsiba, akunum kel bikamkike. Ance aninye nirya talyamlume. Talyamlumce, aninye dobuka na ti aryamnulume. Aninye ara, an yupu kekebuka dobolbanyake.
43017007	Winitalak ara, na mapu anang ara, akunum kel bikinyake. Ara ance aryamnulum ning nirya ara, an dam arye, ancuk aryamnulume. Tonda tuba arinilyame. Na mapu ara, aning akunum kel bikinyake.
43017008	Aning ara, talya ati kum bukni, naio, ance aryamnulum yupu nirya ara, na arye dobuka na mapu ati peterelamsibuk, sikce ayupu kekebuka diba teneamikce, akunum dolonyake. Na mapu ara, sik kanye teniltona kumce, akunuma, ‘Yesus ara, Allah arye dopdeibukce, tukwak dokwetepsuk anya arye, Allah el un dam arye yasuk’ tenen, akunum kel bikuka unyake.
43017009	Naio, na arye talye tukwak ninye nirya, diba tenena kum ninye nirya ati ara, an ti kum morokunune. Aning kum bukni, ance aryamnulum ninye ati moropkine. Aninye ara, an na tenen ninye, ance taliplum ninye anya arye, anang ati moropkine.
43017010	Na talinun ning ap, ninye ap nirya ara, dipkoprop an ninguk ulule. Aning atonun, na Ni Allah ance talyamlum ning ap, talyamlum ninye ap nirya ara, na ninguk unulule. Na mapu, sik wininyak ning deice arye, yuk ninye na si kibuka si erenamake.
43017011	Na mapu ara, tukwak mutuku tuba unamak bukni, na ara tukwak mutuku batakuka, an dam yanamne. Naio, anda fia malye ning ton winina kumnye ulyame ati, anda Fia Telebnye ulyame. An si weik mikip weik ukilya deice arye, ‘Na mapu ati kalikinamlam’ tenen, moropkine. An si ara, ance aryamnulum si ati nyapkine. An aryamnulum si mikip deice, fia kaliklaminye bukni, ‘Sik aminyan talak tonok kanye tenebuka, kanye talima dukdongobuka nong tonok atonun unamak’ tenen, moropkine. Tonda, na Ni Allah, an ap, na ap, kanye talima dukdongobuka tonok unyam touk, ‘Sik babye atonun nong tonok atonun unamak’ tenen, moropkine.
43017012	Ura, na ap, na mapu ap, tukwak mutuku noutamak neika ulamubu talak noutamak nirya ara, weik mambul si arepnuluma deice arye, ‘Malye ning arye, na mapu malye uplyak’ tenen, na arye na mapu ati kaliklamsiba, tuba teleb unyake. Sik anang nirya ara, tuba telebuk unyake. Tonoknye babye kume kum danike. Bukni, minop ulamik nabi nang arye, Allah yupu sekamik noutamak nyalye touk, ‘Nong upnamle’ tenen, tonoknye bira, na ap neika balamnumunye bukni, malye ubuka deice arye, el nong kum danamle. Bukni, an kele, minop talak teneamlum touk, anye bira kum danamle.
43017013	Winitalak ara, Naio, an dam yanamne. Bukni, na arye na mapu ati arenun ning, kanye fin-fin asa una deiyok ning, na ning dobuka sik ti arepnibuk, kanye fin-fin asa weik arye uptop ura, ‘Kanye deibuka telebuk unamak’ tenen, winitalak tukwak mutuku tuba unye talak noutamak, ayupu nirya nyapmane.
43017014	Naio, na arye na mapu ati, an yupu aryamsibuk, dolonyake. Sik diba tenena kumce, tukwak mutuku talye unyak ninye arye, na mapu ati, ‘Nun lik,’ tenenyake. Ara talye ati kume. Na ara, atukwak mutuku ninye malye-malye uk winilamak touk kum wininune. Na wininye touk, na mapu babye, talye wininyak ninye atonun kum wininyaka anya arye, diba tenena kum ninye arye, na ap, na mapu ati, ‘Anang ara nun lik,’ tenesinyake.
43017015	Ati, naio, na arye an ti, ‘Na mapu ikin uplyak’ tenen, ‘Na mapu dobuka tukwak mutuku noutamak arye yukak bobitum’ tenen, kum moropkine. Aning kum bukni, ‘Malye Winina Deiyoknye, Isa Mutuku Dongonye arye na mapu ati, malye updeipliba, sikce malye winibicak’ tenen, “Ance na mapu ati, melibuka kalikinamlyame,” nyabuka moropkine, naio.
43017016	Na ara, tukwak mutuku ninye arye malye ning tenebuka malye uk winilamak touk, fia kum wininune. Aning atonun, na mapu ababye, talye tukwak ninye tenebikirye, malye-malye winilamak touk kum wininyake.
43017017	Naio, an yupu ara fia dipkoprop yupu uk ulule. Ati, ‘Ance na mapu ati, an dipkoprop yupu deice arye, sik ti teleb kipdeiptumce, an bidamnye na tenen ninye unyakbuk, ance aninye ati fia talilyamba, sikda an mapu kopropa na tenen ninye uk teleb unamak’ tenen, moropkine, naio.
43017018	Ance na dobuka, tukwak mutuku noutamak dopdeipnulum touk, na arye na mapu ati dobuka, ‘Tukak mutuku noutamak, mutuku-mutuku nirya na laka teleb yupu, ninye lyen yupu nyalbinamak’ tenen, dopdeipne.
43017019	Wininuna deiyok ara, ‘Na mapu nirya ara, fia telebuk utingce, na Ni Allah, an na tenen ninye uk unamak’ tenen, wininune, na Ni Allah. Naio, na Yesus arye na bidamnye ati, ‘An na tenenanye unamne’ tenen, na kanye talima nirya ara, an deice uk delikunune. ‘An amutam unirye, an fil uk fia donamne’ tenen, nyapne. Yesus arye nyabuka Allah ati morobuk.
43017020	Yesus arye el mapu ati morobukop ura, ayupu ton dukdongobuka morobuk. “Na Ni Allah an ti moropmakin yupu ara na wipdeiyamse ninye, na mapu tonok kume. Tonda, na mapu arye na yupu dobuka peterelbikibuk, yuk mutuku ninye kekebikirye, na ti dib tenepnamak ninye ap ati, Allah moropkine, naio.
43017021	Naio, na arye sik aminyan talak dib tenenamak ninye ati moropmakin ning ara ani. Ara, ‘Na ap, Allah an ap, nun talima dukdongobuka, tonok kanye bobuka unyam touk, sik dib tenenyak ninye ap, aminyan dib tenenamak ninye ap, sik nirya ababye atonun, talima dukdongobuka neika unamak’ tenen, moropkine. Tonda, naio, sik nirya ap, nun bitinye ap, ‘Nun nirya ara talima dukdongobuka, tonok kanye bobuka neika unamap’ tenen, moropkine. Anyapman touk, sik dib tenepnamak ninye nirya arye winiptingop ura, yuk talye ninye nirya eibikirye, ‘E, dipkoprop, ninye lyena ati, Allah arye Yesus dopdeipsuk’ tenen, kel biktinge. Utenen ati moropkine, naio.” Yesus arye nyabuk.
43017022	Nyabukce ayupu ton nyabuk. “Naio, an ap, na ap wininyam touk, ‘Aninye nirya arye talima dukdongobuka, tonok kanye bobuka telebuk neika unamak’ tenen, ance fia teleb kipdeipnulum touk, na arye aninye ati akunum teleb kipdeipse.
43017023	An ap, na ap, kanye dukdongobuka unyame. Na ap, na ti dib tenenyak ninye ap, dib tenepnamniak ninye ap, talima dukdongobuka unamabe. Naio, ance aninye nirya ati, ‘Teleb kipdeiptumba, talima dukdongobuka, tonok kanye bobuka, fia telebuk neika unamak’ tenen, moropkine. Ara, sik talima wililana kum aniryuk, kanye yuk-yuk bobuka kum unamak bukni, nimalye arye teleb ubuka neika unamake. Winibuka winiptingeop ura, dib tenena kum, talye tukwak ninye nirya arye kel kipnamake. Kel biknamaka ara, ani. Ara, ‘E, dipkoprop Allah arye Yesus dopdeibuk,’ tenena ap, tonda, ‘Allah arye Yesus ati kanye talima arelul touk, Allah arye adib tenen ninye ababye, sik ti talima arelule,’ tenena ap, ‘Aning nirya kel biknamak’ tenen, moropkine, naio.” Yesus arye nyabuka morobuk.
43017024	Winibuka morobukop ura, ayupu ton nyabuka morobuk. “Naio, ance aning-aning nirya ap, tukwak mutuku nirya ap, min kum kwepdeiplum talak ara, ance na ti weik arye kanye talima aryamnulume. Winibuka talima aryamnuluma ati, weik mambulnye kipdeipnulumce erepdeipnulumba, na si weik arye kibuka si erenamake. ‘Aning nirya fia teleb kipdeipnulumnye bira, na mapu arye eipkitingce kel bikiting’ tenen, moropkine, naio. Ara, ‘Aning nirya eipnamak’ tenen, ance aryamnulum ninye, ‘Na mapu nirya ap, na ap, na unamne mutuku neika unamap’ tenen, moropkine, naio.
43017025	Se, Naio Allah, anda fia Diksukum Unanye ulyame. Malye ning tonok ning ababye kum winilyame. Diba tenena kumce, tukwak mutuku talye wininyak ninye arye, an ti kum bikinyake. Sik ap, an ap, talima dukdongobuka kum unyake. Bukni, na bikamkise. An ap, na ap, talima dukdongobuka neika uk unyame. Ance na dobuka tukwak mutuku dopdeipnuluma ara, na mapu arye akunum kel bikamike.
43017026	Na arye na mapu ati an winiminye ning nirya peterelamsiba, kel bikinyake. Aning akunum winilamse touk, sik ti tuba unamne. Deiyok ara ani. Ara, ance na ti, weik arye kanye deiamnulum touk, ance sik ti, kanye weik arye delinamlyame. Tonda na ap, sik ap, talima dukdongobuka neika unamabe. Na ara sik talima ak unamne. ‘Aning-aning nirya, moropmakin ning nirya winipnamle’ tenen, akunum moropkine, naio.” Yesus arye ayupu nyabuka, el li Allah ati morobuk.
43018001	Yesus arye Allah akunum morobukop ura, elce wipdeiamuk nang, sik 12 nang ap, sik unmek asik batakuka, bai tam biyik. Asik dam biyikce, mutuku si Kidron tam banmekce, otam ara ninye arye yo kouamikak, ayo kan-kan wekelbiyik.
43018002	Sikda, yo kan-kan biyik mutuku ara, Yesus ap, el yupu kekelamik ninye ap, amutuku uk bulumekba, Yesus arye asukum uk peterelamuk mutuku anya arye, Yudas Iskariot ababye amutuku akunum kel bikamuk.
43018003	Yudas ara, ‘Malye nang arye Yesus opdeipnamniyak’ tenen, ninye yupu akunum laka nyalilbinmokba, kekepmeka anya arye, Yudas arye, “Bisik ani,” nyabuka menekuka biyukba, sik anang arye, Yudas el aminyan tam yanganmek. ‘Yesus tapu koupnuyap’ tenen, yanganmek ninye ara, yin talin nang ap, Allah arina ati, weik deiyok nang sik amutam nang ap, Farisi nang ap yanganmek talak ara, weisa ap, lampu pelita ap, yin ap, parang ya ap talibuka boyayikce, yupa weik yanganmek.
43018004	Yayik talak ara, Yesus arye aminyan winipnamik ning nirya akunum kel bikamuk bukni, sik anang yanganmek bisik noutam uk binuka eibukce nyabuk. “Yatanye biti, elyalum do?” nyabuka asipdeyuk.
43018005	Asipdeyuk ura, sikce, “Nasaretnye, el si ara Yesus ati, dilyanmabe,” nyabik ura, Yesus arye, “Na aunmane,” nyabuk. (Ayupu nyabuk talak ara, Yudas, ninye yupu laka nyalbinmoknye babye, anang ap asukum uk tikmok.)
43018006	Yesus arye, “Na aunmane,” nyabukop ura, anang nirya arye, ilil ubukba, mitik otam memeprobikce, tukwak poubik.
43018007	Winibik ura, Yesus arye tuba tamubuka tonap asipdeyuk. “Yatanye biti, elyanmalum do?” nyabuka asipdeyuk. Nyabuk ura, sikce, “Kume, Nasaretnye el si ara Yesus ati dilyanmabe,” nyabik.
43018008	Nyabik ura, Yesus arye tamubuka nyabuk. “Na ara aunmane akunum nyapmasine. Anggunce na ti, elyanmanulum anya arye, na ap aunmak ninye ara tomona kume. Sikda talye daunamake,” nyabuk.
43018009	Yesus arye ayupu nyabuk ning deiyok ara ani. Ara atalak ara, “Na mapu tonok nang babye, kume kum danamake,” nyapmok yupu, ‘Yesus arye nyapmok touk, nong dipkoprop winipnamle’ tenen, “Aninye ara tomona kume. Sik daunamake,” nyabuk.
43018010	Nyabuk ura, Simon Peterus asukum uk tikmoka anya arye, el parang ya lin ning fumbisik danerye ya dobukabukce, Allah arina deiyoknye, el fil melinanye biti, el sirik tam amul sekwetebuk. Amul sekwetebuknye, el si ara Malkus.
43018011	Peterus arye winibuk ura, Yesus arye Peterus ati nyabuk. “Winina bataklyame. An parang ya tuba tamubuka liplyame. Na Ni Koprop Allah arye teneamnuk ning aripnilibuk, batakuka kum dopropnamne do? Kume, sikce dawinipnamakca,” Yesus arye nyabuk.
43018012	Yesus arye nyabukba, sik yin talin nang ap, sik deiyoknye ap, sik Yahudi yala deiyok nang ap, sik nirya arye Yesus tomobikce, tapu koubuka bobiyik.
43018013	Akiting tamun ara, Yahudi yala ninye, sik Allah arina ati, weik deiyoknye el si ara Kayapas ulamuk. Kayapas el yamal koprop si ara, Hanas. Yesus tomobik nang arye Yesus talibuka tapu koubikce, anye bira Hanas el asik minopce bobiyik.
43018014	Kayapas bira, talinye kume. Elda, ‘Roma mutuku deiyok nang arye, nun Israel ninye nirya ati yu upliba, opsikirye sirya daksikcak’ tenen, “Nun nong pununa ati, teleb ning ara, tonoknye binyuk optinge,” nyabuk ura, Yahudi yala deiyok nang nirya arye kekebik.
43018015	Anang nirya arye, Yesus tapu koubuka bobanmekba, Simon Peterus ap, Yesus arye wibuka deiamuknye, tonoknye tonap aminyan melibuka banmarik. Yahudi yala nang sik Allah arina ati, weik deiyoknye Kayapas arye, Yesus mince wipdeiamuknye akunum bikamuka ati, ‘Anyasik wekna meme,’ nyabuka yupu kum sekukba, Yesus el yupu kekelamuknye, anye bira tonok, imam Kayapas el aik dam wekelbiyuk.
43018016	Anye bira wekelbiyuk bukni, Peterus ara, Kayapas arye kum kel bikamuknye binya arye, elda bai tam poka buplan dam uk unmok. Daunmok ani, Yesus el mi yuknye ton tuba tamubuka buplan dam yayukce, abuplan kalekna kil ati yupu nyabukce, Peterus bobuka, aik dam tam boyayuk.
43018017	Asik dam boyayuk ura, buplan dam unmok kil Peterus eibukce, nyabuk. “Se, an babye, tapu koupmangunye, Yesus, el yupu kekebuka dobolbalyamnye ulyam do?” nyabuk. Nyabuk ura, Peterus arye akil ati nyabuk. “Na kume,” nyabuk.
43018018	Alukunyan ara, arukna ubuka anya arye, anyasik melinang ap, sik deiyok nang ap, uku sekmekak dana-dana tam uku pikinmek. Peterus babye, aninye sik uku sekuka pikinmekak uk, asukum uk tikuka, el babye uku pikinmok.
43018019	Anang nirya bai tam uk uku pekinmek bukni, Yahudi yala nang sik Allah arina ati, weik deiyoknye birye, Yesus ati yupu weik arye asipdeyuk. Anye birye asipdeyuk yupu ara Yesus el yupu kekebuka melilamik nang ap, Yesus arye peterelamuk yupu ap ati, asipdeyuk. Asibuk ura, Yesus arye nyabuk.
43018020	“Kume, amutuku noutamak nirya ara, ninye mutuku-mutuku nirya ati, yupu laka aryuk peterelamse. Na arye yupu dungnubuka kum peterelamse. Anggun Yahudi yala ninye bulubuka weklamlum aik fum peterelamsise. Ara, anggun Allah yupu keken aik ap, Allah yupu peterena aik ap, Allah arina ati, weik aik domik, anyasik dam ap, laka aryuk peterelamse.
43018021	Na arye yupu kum dungnubuka peterelamsise ati, anggun yata ning deiyok ati, ‘Malye winibuk ning ani’ tenen, asipdenmanulum do? Na arye peterelamsibuk, na yupu kekelamnik ninye weik arye, daunyaka anya arye, na nyapse yupu ara, sik kele. Na yupu kekelamnik ninye ati asipdelulume.” Yesus arye nyabuk.
43018022	Nyabuk ura, akekenmek nang kan-kan arye, tonok Yahudi yala deiyoknye, el taruk arye, Yesus el asok noutam bokukce, ayupu nyabuk. “Ance nyapmalamba, kekenmakilanye bira, Allah arina ati, weik deiyoknye ulula anya arye, ance el ti ayupu mikip arye nyanmalam ning ara teleb do?” nyabuka wenebuk.
43018023	Anye birye Yesus ati bokuka wenebukba, Yesus arye tamubuka nyabuk. “Na nyanmanu yupu noutamak ara, malye yupu do, tilila yupu do, aublyop ura, ance ‘El malye nyapmasil yupu anye,’ nyabuka laka nyapsutume. Bukni, na nyanmanu yupu noutamak ara, malye yupu kum upmalabuk, anda yata deiyok ati taruk arye bokmanilam do?” nyabuk.
43018024	Yesus arye nyabukba, Hanas arye nyabuk ura, Yesus tapu koupmeka kipman, imam Kayapas el damak bobiyik. Kayapas ara, akiting tamun, Yahudi yala nang, sik Allah arina ati weik deiyoknye ulamuk.
43018025	Sik anang arye wininmek talak ara, Peterus ara anyasik dam uku tuba pekinmok. Asukum uk tikuka, uku pekinmok talak ara, aunmek nang kan-kan tonoknye birye nyabuk. “Se, anda, anye bira Yesus, el yupu kekebuka dobolbananye ulyam darepe,” nyabuk. Nyabukba, Peterus arye, “Na kume,” nyabuka, filibuk.
43018026	Nyabukba, tonoknye ton kekebuk. Anye bira, Allah arina deiyoknye ati, fil melinanye kekebuk. Akekebuknye bira, Peterus arye atalak ara amul sekwetebuknye, el yalanye ulamuk. Anye birye, Peterus ati tamubuka nyabuk. “Ance, ‘Na gume,’ nyapmasilam bukni, minyuma ara, Yesus ap, an ap, anggunda Ara, yo kan-kan unmarum ak, eipmakune tenepkine,” nyabuk.
43018027	Nyabukba, Peterus arye tuba tamubuka tonap, “Na kume, anye bira na walwale,” nyabuka filibuk. Nyabuk karen ara, adip aryuk yim ayam arye yupu kamubuk.
43018028	Anirya akunum winibuk ura, sik Yahudi yala deiyok nang arye, Yesus dobuka bobikce, imam Kayapas el aik batakuka, amutuku talyamuknye, Roma mutuku weik deiyoknye Gubernur Pilatus dam bobiyik. Bobiyik bukni, Pilatus el weik aik kum wekelbiyik deiyok ara ani. Ara sik Yahudi yala ninye arye tenelamik. ‘Weik Kaplina ati Kwalina dipnamibye talak ara, sik Yahudi yala kum ninye ap, sik ning ap talibibyop ura, nun talima noutam malye upsiliba, kwalina kum dibibye ura, Allah derepsilyak’ tenen, Pilatus el aik kum wekik.
43018029	Wininmeka ati, Pilatus el aik fum arye bai tam yayukce, el aik dam bulubuka yanmek ninye ati ayupu nyabuk. Bura tam yayuk talak ara, Pilatus arye anang ati asipdeyuk. “Anye Yesus ara, yata ning malye winibuka deiyok ati, na dam boyanmalum do?” nyabuka asipdeyuk.
43018030	Nyabukba, sikce, “Kume, elda fia malye wininanye kum uptop ura, tapu koubuka, an dam kum arel yakitibye. Talye ati kum yanmabe,” nyabik.
43018031	Nyabikba, Pilatus arye, “Ati, anggun yuk anye bira bobuka, anggun Yahudi yala ninye mem nyalulum yupu deice arye, el ti yupu weneplulume,” nyabuk. Nyabuk bukni, sik Yahudi yala deiyok nang arye nyabik. “Aning nyapsilam bukni, nun bidamnye aryuk, malye winin ninye kum optibye. Anggun Roma ninye amutuku talipsulumce, ninye ona deiyok kum aripsuluma atia,” nyabik.
43018032	(Ayupu nyabik ning ara deiyok ani. Ara, Yesus arye, “Winibuka, winibuka oplopnamniake,” nyabuk ning ara, nong upnamuka ati, ayupu mankau asa arye nyabik.)
43018033	Aninye arye ayupu nyabik ura, Pilatus el weik aik fum tamubuka wekelbiyukce, “Yesus dobuka boyanululume,” nyabuka deice arye, Yesus dobuka el dam boyayik. Dopdeibikop ura, Pilatus arye Yesus ati asipdeyuk. “Sik aninye arye, an ti, ‘Elda Yahudi yala ninye, sik weik ninye deiyoknye, Raja ulule,’ nyakinyak yupu ara dib do? Telila do?” nyabuka asipdeyuk.
43018034	Nyabukba, Yesus arye Pilatus ati tamubuka nyabuk. “An kanye teneplum deice aryuk ayupu nyapnilam do? Yuk nang arye, ayupu nyapkika ak, kekeplumce, winira nyapnilam do?” nyabuk.
43018035	Yesus arye nyabukba, Pilatus arye nyabuk. “Ance, ‘Anye bira Yahudi yalanye ulule,’ tenepmanilamce, ayupu nyapnilam do? An yala nang ap, sik Yahudi ninye Allah arina ati, deiyok nang arye, tapu koupmakiyakce, an bobuka, na ti arepmaniake. Ati ara, ance yata malye ning winipluma deice arye, boyanmakiyak do?” nyabuka asipdeyuk.
43018036	Asipdeyuk ura, Yesus arye Pilatus ati, tamubuka nyabuk. “Na ara weik deiyoknye unirye, na talinun mutuku ap, talinun ninye ap ara, atukwak mutuku uk kum ulule. Na talinun ning nirya ara, talye tukwak mutuku ninguk uptop ura, na talinun ninye arye, ‘Yu nang arye, nun deiyoknye tapu koubicak’ tenen, Yahudi yala deiyok ninye ati olyatinge. Bukni, na talinun mutuku ap, ninye ap anirya ara, atukwak mutuku noutamak uk kum ulule. Na talinun ning nirya ara yukak arye yangalule.” Yesus arye nyabuk.
43018037	Nyabuk ura, Pilatus arye, “Ayupu nyapmalam ati, anda ninye deiyoknye, Raja ulyame,” nyabuk. Nyabukba, Yesus arye, “Pilatus ance, ‘Anda Rajanye, weik ninye deiyoknye ulyame,’ nyapmanilam yupu ara, dib nyaplame. ‘Weik ninye deiyoknye, Raja unamne’ tenen, tukwak mutuku yase. Adeiyok ati deipnike. ‘Dipkoprop yupu nyanamne’ tenen, tukwak mutuku yase. Dipkoprop yupu kekebuka talinyak ninye ara, na yupu kekebuka diba teneninyake.” Yesus arye nyabuk.
43018038	Nyabukba, Pilatus arye tamubuka, “Dipkoprop yupu nyapmalama ara, yata yupu ati nyaplam do? Dib yupu ara yatato yupu do?” nyaplobukce, anyaik batakuka, tuba tamubuka tonap, anyaik fum arye bai tam biyukop ura, sik abulupmek Yahudi yala deiyok nang ati nyabuk. “Anye bira asipdenman bukni, ‘Elda amalye winibuk ning ara ani, ani’ tenen, kum bikmane.
43018039	Bukni, akiting tamun, akiting tamun nirya ara, anggun weik Kaplina ati Kwalina talak ara, wenena aik dongobupunye tonok, anggun kanye deilina ati, lolinyabe. Wininyaba, anya arye, ‘Elda Yahudi ninye sik weik ninye deiyoknye, Raja ulule,’ nyanyaknye, Yesus ara, el lobuka aripnamsin do, kum do?” nyabuka asipdeyuk.
43018040	Nyabukba, sik Yahudi yala deiyok nang nirya arye tamubuka, weik yupu deice arye nyabik. “Kume, anye bira Yesus lobuka kum arepnumsilame. Barabas si nyalamaknye anyuk lopdeipsilyame,” nyabik. (Barabas nyalamiknye bira, Israel ninye arye, ‘Roma mutuku deiyok nang arye talisinyaka ara, nun lik’ tenen, oldalamik talak ara, Barabas el ap arye Roma deiyok nang ati oldalamikba, kum winipmanto kibuka ati, Barabas tomobuka wenena aik dongamik. Anya arye, Barabas nyabiknye bira, anye biti nyabik.)
43019001	Abulupmek ninye arye, “Yesus lolina kume,” nyabik ura, Pilatus arye nyapdeibuk ura, el yin talin nang arye Yesus dobuka, el nong deice kama arye weikto onmek.
43019002	Onmekce, tace weik ning dobuka, kwanipdongobuka, Yesus el kisok deice koupdongobik. Tonda, atalak ara weik ninye deiyok nang arye, dekna weik mirin butum aling ongolamaka atonun, Yesus el nong deice abutum atonun ning ongopdeipmek.
43019003	Winibikce, abulubuka wekmek yin talin nang arye, Yesus dam yanuka nyanmek. “Se, anda weik mambulnye. Yahudi yala ninye sik weik ninye deiyoknye, Raja ulyame,” nyabuka, Yesus el urasin deice taruk arye onmek.
43019004	Anang arye Yesus ati nalibuka akutubuka bokonmek talak ara, Pilatus ara anyaik fum arye bai tam Yahudi yala deiyok nang ap, talye abulupmek ninye ap unmeka, sik dam binuka nyabuk. “Anggun nirya asukum dilulume. Anye Yesus ara, ‘El malye winibuk ning ara, ani, ani’ tenen, kum kel kipmana ati, ‘El malye winina ati wenebuka opnuyabe,’ kum nyaptinye. Ninye olamak deiyok ning ton kum ubuka ati nyapsine,” nyabuk.
43019005	Pilatus arye ayupu nyanmok talak ara, el yin talin nang arye Yesus boyayik. Yesus ara, taice ning kwanibuka, el kisok deice koupdongopmek ning ap, mirin butum ongon aling el nong deice ongopdeipmek ning ap, tuba upmok. Yesus boyanmekba, Pilatus arye el aik dam wekmek ninye nirya ati, “Anye bira aunmale. Anggun dipdelulume,” nyabuk.
43019006	Nyabukba, sik Yahudi yala nang, Allah arina ati weik deiyok nang ap, sik amutam fil dolamik nang ap, Yesus eibikce, nyabik. “Yesus ara, wanwanun yo deice deibuka opdeipsilyame,” nyabuka weikto arye nyanmek. Nyanmek bukni, Pilatus arye, “Na ara, ‘El malye winibuka deice arye, ninye olamak deiyok ning anye’ tenen, kum kel kipmana ati, deiyok kum upmala ati, na arye anye bira kum opdeipnamsine. Anggun bidamnye aryuk, anye bira bobuka olbilulume,” nyabuk.
43019007	Nyabuk bukni, sik Yahudi yala deiyok nang, weik arye nyanmek. “Kume, nun apu Musa birye sekeiyamsuk yupu, amem yupu noutamak nyasilye yupu ara, anye birye yanipsuka ati, adip aryuk opdeipsilyame. Elce, ‘Na ara Allah el Mi Koprop unune,’ nyabuka deice arye nun mem yupu yanipsuka ati, opdeipsilyame,” nyabik.
43019008	Nyabikba, Pilatus kekebukce, ilil weik unmok. Ilil weik ubukba, el weik aik fumbisik tamubuka biyuk.
43019009	Biyukce, Yesus ati asipdeyuk. “Yesus, an mutuku koprop ara, dan mutuku do? Dan mutuku arye yanamlum do?” nyabuka, asipdeyuk bukni, Yesus arye yupu ton tamubuka kum nyabuk.
43019010	Yesus yupu tunimabuka tikukba, Pilatus arye, “Anda yupu kum nyapnamanilam do? Na ara weik ninye deiyoknye, yupu bokolina deiyoknye ununa anya arye, na arye, ‘Oplulume,’ nyapnyop ura, wanwanun yo deice arye opkitinge. ‘Lopdeiplulume,’ nyapnyop ura, lopdeipkitinge. Aning ara moubuka kum bikmanilam arye, talye tunimapnilam do?” nyabuk.
43019011	Nyabukba, Yesus arye tamubuka nyabuk. “An dem aryuk yupu weik nyapnutuma babye, nong kum uptu bukni, Allah arye na ona ati, lo ap, deiyok ap akunum aripkil ati, ayupu nyapminba, winipnamniyake. Bukni, ‘Opnuyak’ tenen, na ti ninye yupu delilbinmoknye bira, elce fia malye winipmoa ara, weik mambule. An Pilatus arye malye winipnilam ning ara, mitikto malye uka,” Yesus arye nyabuk.
43019012	Yesus arye ayupu nyabuk talak arye diprongobuka, atalak noutamak nirya ara, Pilatus ara ilil ubukba, ‘Yesus lopdeiptinye’ tenen, lo talak dipdeyuk bukni, sik Yahudi yala ninye deiyok nang arye weik arye nyabik. “Kume, ance anye bira Yesus lopdeipminyop ura, Roma mutuku nirya talilul weik deiyoknye Kaisar arye, an ti, ‘Anye bira na ka koprop,’ kum tenenamkile. Aning ara talye kum nyapkiyabe. Yatanye do nirya, ‘Na ara ninye deiyoknye,’ nyabuka, si ereldanyak ninye nirya ara, Roma mutuku weik ninye deiyok talibuka, ulul Kaisar ati, yanina atonun ninye unyake. Ati, ayupu atonun nyabuknye Yesus kum lopdeiptume,” nyabik.
43019013	Nyabikba, Pilatus arye ayupu kekebukce, Yesus dobuka sik anang dinmekak uk deibuk. Deibukce, el Pilatus ara, yupu bokolina deiyoknye bulamak ning deice bukuk. Ara anyaik dam ara, amutuku el si ara Keil bisik, tonda Aramaik yupu deice arye, Gabata nyalamikak bukuk.
43019014	Pilatus arye aning deice bukuk sum ara, Kaplina ati Kwalina kintinin sum nyalamik. Kiting ara, kiting dukduk arye nyabuk. Pilatus, yupu bokolina deiyoknye bulamak ning deice bukukce, nyabuk. “Anggun Yahudi yala ninye, anggun weik ninye deiyoknye, Raja Yesus aunmala atia,” nyabuk.
43019015	Nyabukba, sik awekmek nang nirya arye nyabik. “Kume, anye bira dobuka bobilulume. Bobimunce, wanwanun yo deice deibuka opdeipsululume,” nyabik. Nyabik ura, Pilatus arye, “Anye bira, anggun weik ninye deiyoknye, anggun Raja opnun do?” nyabukba, sik Allah arina ati weik deiyok nang arye, “Kume, nun weik ninye deiyoknye, nun Raja ara, Kaisar el tonok ulule. Yuknye ton kum talisulule. Anye Yesus ara nun kume,” nyabik.
43019016	Sik nirya aunmek ani, aminyan ara, Pilatus arye Yesus dobuka, ‘Aninye arye wanwanun yo deice deibuka opnamak’ tenen, aninye aribuk.
43019017	Pilatus arye, anang ati, Yesus aribukba, sik yin talin nang arye Yesus bobiyik. Bobiyikce, Yesus el wanwanun yo aribikba, Yesus elce bobuka biyuk. Yesus ap banmeka ani, mutuku si Golgota mutuku welebiyik. (Aramaik yupu deice arye Golgota nyalamik ning ara, amutuku urasin ara ninye kisok yok atonun wamuk mutuku ati, amutuku si ara, Golgota nyalamik.)
43019018	Amutuku deice welebikce, Yesus dobuka, awanwanun yo deice deibikce, el yan ap, taruk ap paku dakik. Winibikce, atalakuk Yesus el dana-dana tam, yuk nang bitinye ap, yuk wanwanun yo deice deibikce, paku dakuka ikuka erepdeibik.
43019019	Pilatus arye nyabuk ura, yo lakase deice ayupu sekuka, Yesus el kisok deice tam, pakuk dakdeibik. Ayupu ara ani. ‘Yesus ara Nasaret mutukunye. Yahudi yala nang sik weik ninye deiyoknye Rajanye,’ nyabuka, ayo lakase deice sekdeibik.
43019020	Ayupu sekdeibik ning ara, yuk-yuk mutuku yupu ap, amutuku yupu ap deice arye, tabakuka sekdeibik. Ara Aramaik yupu ap, Latin yupu ap, Yunani yupu ap deice arye sekdeibik. Yesus wanwanun yo deice deipmek mutuku ara, Yerusalem weik asik dolamikak dam anya arye, amutuku ulamik Yahudi yala ninye weik arye, sekdeipmek yupu eibik.
43019021	Eibikce, sik Yahudi yala ninye, Allah arina ati deiyok nang arye, Pilatus ati malye kanye bobuka, yupu weik arye nyanmek. “Se, ‘Yahudi yala ninye, sik weik ninye deiyoknye binye,’ nyabuka, sekdeipmalama ara, yata ati do? Winibuka sekena ara kum bukni, teleb ning ara, anye birye, ‘Na ara Yahudi yala ninye sik weik ninye deiyoknye unune,’ nyalamuk. Nun nyanmap yupu ara winibuka sekmatume,” nyabik.
43019022	Nyabik bukni, Pilatus arye aninye ati, “Kume, na akunum sekman yupu ara, akunum sekmana anya arye, akunuma aupnamle,” nyabuk.
43019023	Sik yin talin nang arye, Yesus dobuka wanwanun yo deice paku dakik talak ara, el nong deice ongopmok butum nirya kwiripdobikce, ‘Nun dum barye nang nirya neika atonun doproptibye’ tenen, dum barye bokuka doprobik. Yesus el alip tam butum bokrobik bukni, nunukna butum ara, fia teleb ubuk. Ara ngang amutam sekdongobuka utam nirya wibra balamik ati, wilamak bisik laka kum ubuk.
43019024	Abutum tonok ning ara, fia teleb ubuka anya arye, sikce nyabik. “Abutum kum kwiliknamabe. Nun kil-kil nyan ning ara, darikal dobuka dekna dolon ning el si undi deice aryuk, doproplinye laka upnamasile,” nyabuka, kil-kil ning dobikce, abutum tonoknye birye doprobuk. Aning winibuka winibik ning ara, talye kanye bobuka winibik bukni, dipkoprop ara, Allah yupu noutamak minop talak nabi nang arye sekeiyamik ning ara, ‘Nong upnamle’ tenen, winibik. Mazmur deice sekamik yupu ara ani. ‘Na butum nirya bokrobikce, doprobik. Na butum dolona ati ara, dekna dolona ati olamak ning, el si undi donmekce, doprobike.’ Ayupu minop talak nabi nang arye sekamik atonun, sik yin talin nang arye winibik.
43019025	Yesus wanwanun yo deice opmek dam uk, Yesus el lin koprop tikuk. Tonda, asukum uk el lin el weit kil, ara tonoknye el si ara Kelopas, el kil Maria ton tikuk. Tonda, Magdale mutuku kil, el si babye Maria Magdalena asukum uk tikuk. Sik nirya neika tikuka dinmek.
43019026	Sik nirya tikmeka noutamak arye, Yesus el lin Maria ap, Yesus wipdeiamuknye, el kanye weik arye deiyamuknye ap neika tikrikba, Yesus arye eibuk. Eibukce, el lin biti nyabuk. “Nongo, an mi atia,” nyabuk.
43019027	Nyabukop ura, el kanye deiyamuknye, el kwit koprop tonok ati nyabuk. “Amio, an nin tikmal atia,” nyabuk. Yesus arye nyabuka ati, el kanye deiyamuknye kekebukce, atalak arye diprongobuka, doyanamuk talak noutamak nirya ara, anye birye Yesus el lin yukubukba yayuk ura, el aik uk neika ulamukba, anye birye akil melilamuk.
43019028	Yesus daunmok ani, ura ‘Aning-aning nirya akunum winipmaniake,’ tenebukce, tonda, ‘Minop talak nabi nang arye, Allah yupu sekamik ning ara, atalak nong upnul’ tenen, ayupu nyabuk. Yesus arye, “Na mek patapnile,” nyabuka morobuk.
43019029	Atalak ara, anggur mek ap, yu mek, el si ara cuka mek ap, tabakuka kintinipmek ning dam ubuka anya arye, aunmek ninye arye, aubuk ning mek tuldongon ning dobuka, anggur mek sik min-min ning burupdongobuka, ‘Yesus dipnul’ tenen, cang yo kama arye, el si ara hisop yo lumupdongobikce, erebuka Yesus si bam bol dam aripdeyik.
43019030	Arebikbuk, Yesus arye aning akunum mitikanun dibukop ura, ayupu nyabuk. “Winira akunuma,” nyabukce, adip aryuk el ngang yalyaling apsakukce dibuk.
43019031	Ura, Yesus dibuk sum ara talye sum kume. Asum ara, sik Yahudi yala ninye arye, weik Kaplina ati Kwalina sum ati, Kintilin Sum nyalamik. Ambusumto ara, weik mambul Sabat sum upnamuk anya arye, utenebik. ‘Kume, wanwanun yo deice deipmangu nang kum dibicop ura, sik nong ara nun mambul sum, Sabat sum noutamak ara, wanwanun yo deice tuba una ara fia malye,’ tenebik. Winibuka tenebika ati, sikce Pilatus ati morobik. “Pilatuso, wanwanun yo deice deipmalum nang ara, tuba kam unmakiba, ambusum nun mambul sum, Sabat sum noutamak wanwanun yo deice tuba ubicop ura, nun like. Ati, ‘Anang minopce dipnamak’ tenen, sik keil yok ceplyop ura, minopce dipnamakca. Anang akunum dibicop ura, sik nong dobuka yukak deiptume,” nyabuka morobik.
43019032	Nyabuka morobik ura, Pilatus arye kekebuka anya arye, elce nyapdeibuk ura, el yin talin nang arye, ‘Anang sik keil yok kat ning arye kulabikcop ura, yok cepnul’ tenen, yayik. Yayikce, Yesus danatam deipmeknye, minopce el keil yok oplobikba, yok cebukop ura, Yesus otam deipmeknye babye, el yok atonun ubikba, yok cebuk.
43019033	Winipmekce, ‘Yesus el yok ton cepnuyap’ tenen, Yesus dam yanmek bukni, Yesus akunum dipmoka anya arye, el yan keil yok kum bulakik.
43019034	Aning kum bukni, tonok yin talinanye birye, cang yo dula arye dobuka, Yesus el yace yok lukuka obukba, Yesus el ining ap, mek ap weik arye biyuk.
43019035	Sikce winibik ura, aning nirya eibuknye birye, akunum lakak laka nyapsuke. Elce, “Anang arye winibike,” nyabuka, laka nyapsuk yupu ara, dipkoprop uk ulule. Anye birye dib yupu nyapsuka ara, ‘Sik nirya kekebikirye, dib tenepnamak’ tenen, nyapsuke.
43019036	Ara, Yesus el yok kum bulakik ning ara nabi nang arye, Allah yupu minop talak sekamik ning, ‘Nong upnamle’ tenen, winibuk. Anang ara, talye mangkau kanye bobuka winibik bukni, Allah arye Yesus ati teneamuk touk winibik. Allah yupu Mazmur noutamak ara ayupu sekamik. ‘El yok tonok ning babye kum cepnamake.’
43019037	Tonda, yuk buku Zakaria noutamak ara, ayupu ton sekamik. ‘El yace yok lukuka obiknye bira, eipnamake.’ Ati ara, Yesus el yok kum bulakik ning ara nabi nang arye Allah yupu minop talak sekamik ning ara, nong laka kibuk.
43019038	Ura, tonoknye el si ara, Yusuf, elda Arimatea mutukunye ulamuk. Yusuf ara, Yesus ati dib tenebuka, el yupu kekelamuk bukni, ‘Sik Yahudi yala deiyok nang arye, wenepnecak’ tenen, ilil ubukba, el dib teneamuk ning ara duknulamuk. Lak akarye kum nyalamuk. Anye Yusuf birye, Pilatus ati, “Yesus el nong dobuka weipnuna ati, aripnilyame,” nyabuka morobukba, Pilatus arye telebe nyabuka deice arye, Yusuf arye Yesus el nong dolyayuk.
43019039	Yesus nong dolyayuk talak ara, tonoknye ap yarik. Anye bira, ara mince lukunyan noutamak Yesus dam yanamuknye, el si ara Nikodemus ap yarik. Nikodemus arye, ‘Yesus el nong lyuplye ura, tong nyaplyak’ tenen, el nong weinak kintinina ati, nintong teleb mek el si ara, minyak mur ap, gaharu ap, 34 kilo libuka boyayuk.
43019040	Sik bitinye, Yusuf ap, Nikodemus ap arye, Yesus el nong dobuka anintong teleb ning, el nong deice likeiprikce, fia teleb namin butum kwilikukaprice, Yesus el nong kitipdongoprik. Winibuka, Yesus el nong weinak ati, afil kintinibuka deiprika ara, sik Yahudi yala ninye nirya arye ninye weinak ati winilamik.
43019041	Yesus wanwanun yo deice obikak ara, ninye arye urasin teleb yo kouamika ati, urasin teleb ubuk. Asukum noutam ara, ninye wein keil deiya winiryuk ning ton wamuk. Akeil deiya fumbisik ara, diamik ninye nong min ton kum weilamik.
43019042	Sik Yahudi yala ninye weik kwalina sum ati kintinina sum akunum ubuka anya arye, ‘Ambusum ara, afil ton kum doptibye,’ teneprikce, akeil deiya dam ubuka anya arye, Yesus el nong dobuka, asukum uk dongoprik.
43020001	Sik nirya damapra unmekani, Sabat sum akunum ubukop ura, Minggu sum berentam bereklamle talak arye, Maria Magdalena arye, Yesus el nong dobuka weipmek keil deiya dam biyuk. Biyukce, keil deiya buplan bisik noutamak kurukuka siknipmek keil, otam akunum kuruklopmokak eibuk.
43020002	Aning eipmoka ati, Simon Peterus ap, Yesus el yupu kekelamukba, kanye deiyamuknye ap, sik dam bik-bik abuka biyuk. Biyuk ura, nyabuk, “Se, nun deiyoknye Yesus, el nong ara yuk nang arye ubula dobuka bobinmaka anya arye, el nong weipmongak ara nun walwale,” nyabuk.
43020003	Nyabuk ura, Peterus ap, Yesus el yupu kekelamuknye, yuknye ap, ‘Yesus el nong weipmekak dilbinunam’ tenen, bik-bik albirik.
43020004	Sik bitinye bik-bik abuka banmarikbuk, Peterus kum bukni, el ap binmariknye bira minopce keil deiya dam biyuk.
43020005	Anye birye nong ganupdongobuka, keil deiya fumbisik bita dipdeyukce, Yesus el nong kitipmek ning, namin butum uk aupmokba, eibuk. Eibuk bukni, akeil deiya fumbisik kum biyuk.
43020006	Asukum uk tikuka dinmokbuk, Simon Peterus arye aminyan bik-bik abuka yayukce, adip aryuk Yesus el nong weipmek, keil deiya fumbisik wekuka dilbiyuk. Dipdeyukce, Yesus el nong kitipmek namin butum ap, el kisok kitipmek butum ap, aupmokak eibuk. Yesus el urasin singnipdongopmek butum aling ara dobuka, kitipmek ning mitik otam yuk upmokak eibuk.
43020008	Anirya eibukba, aminyan ara Peterus ap bukni, minopce keil deiya dam yayuknye birye, el babye keil deiya fumbisik biyuk. Yesus weipmekak wekuka dipdeyukce, dib tenebuk.
43020009	(Atalak ara, Yesus el wipdeiyamuk nang ap, el yupu kekelamik ninye nirya ap, Allah yupu noutamak nabi nang arye sekamik ning ara, moubuka kum kel bikamik. Ati, kel bikamika deice arye, ‘E, Yesus dipnamle bukni, tuba tamubuka tonap kam buknamle’ tenen, moubuka kum bikik. Aning ara min kum tenebik.)
43020010	Aning nirya akunum eiprikop ura, sik asik tamubuka yuk-yuk birik.
43020011	Sik birik bukni, Maria Magdalena nyalamik kil ara, Yesus weipmek keil deiya dam bai tam tikuka engena uk unmok. Engenmok talak uk, nong ganupdongobuka akeil deiya fumbisik dipdeyuk.
43020012	Dipdeyukbuk, Yesus el nong weipmeka ara, Allah el im deice fil don nang, malaikat bitinye bukmarikak eibuk. Ton malaikat ara, Yesus weipmekak kisok tam bukmok bukni, ton malaikat ara, yan tam bukmoka ak eibuk.
43020013	Maria arye eibukba, amalaikat bitinye arye el ti asipderik. “Akilo, anda yata deiyok ati engenmalam do?” nyabuka asipderik. Asipderikbuk, Maria arye, “Kume, na deiyoknye Yesus, el nong asukum uk weipmangu bukni, winira yuk nang arye dobuka, yukak bobinuka weipmakak ara, na walwale,” nyabuk.
43020014	Maria arye nyabukop ura, tamubuka el donga tam dipdeyukce, Yesus eibuk. Yesus atikmokak, eibuk bukni, ‘Yesus dipkoprop aunmale’ tenen, moubuka kum bikuk.
43020015	Yesus arye el ti, “Akilo, yata deiyok ati engenmalam do? Yatanye biti elyanmalam do?” nyabuka asipdeyuk. Asipdeyuk ura, Maria arye, ‘Ayupu nyapmalamnye bira, ayo kan-kan noutam ninye weinak fil dona deiyoknye,’ tenebukce, nyabuk. “Amio, Yesus el nong dobuka yukak akunum deipmarumunyop ura, el nong weipmarumunyak laka nyapnutumto ura, na arye el nong dolbitinye,” nyabuk.
43020016	Maria arye nyabukba, atikmoknye Yesus arye akil ati tamubuka el si uk, “Maria,” nyabuk. Maria ara, keil deiya dam uk dinmoka anya arye, Yesus arye el si nyabuka deice arye, adip aryuk Maria moubuka tenebukce, tamubuka Yesus tikmokak eibuka, amutuku yupu Aramaik deice arye, “Rabini (Guru), na peterena deiyoknye,” nyabuk.
43020017	Nyabuk ura, Yesus arye nyabuk. “Na Ni Allah dam tamubuka min kum binmana anya arye, na nong kum talipnunilame. Ance tamubuka, na weit yapu nang nirya ati, ayupu laka nyalbinulyame. Ara, ‘Na Yesus ara, na ni dam, Allah el un dam tamubuka binirye unamne. Na ni bira, anggun ni uka. Na si erenun Allah ara, anggun si erelulum Allah uka. El tonoka,’ nyalbinulyame.” Yesus arye nyabuk.
43020018	Yesus arye Maria Magdalena ati nyabukba, akil Maria arye adip aryuk bik-bik abuka biyukce, Yesus wipdeiyamuk nang, sik dam minopce biyukce, “Na ara Yesus akunum eipmanue,” nyabuka laka nyabuk. Tonda, Yesus arye el ti nyapmok yupu nirya laka nyabuk ura, anang kekebik.
43020019	Asum bukni, akunum inibukba, Yesus el wipdeiyamuk nang nirya, tonok aik bulubuka unmek. Sikce, ‘Se, Yahudi yala deiyok nang arye wenebuka opsicak’ tenen, ilil weik ubuka ati, anyaik buplan tirikdongobikce, kunci dakik. Anyaik fum daunmekani, Yesus ara sik kan-kan noutamak talye karin panabuka tikilyayuk. Panabuka tikilyayukce, anang ati nyabuk. “Anggun mambul kanye bona kume. Ilil asa una kumce, kanye deibuka telebuk unamlume,” nyabuk.
43020020	Nyabukop ura, ‘Na mapu kel biknuyak’ tenen, el taruk tatang paku dakuka opmek ning ap, el yace yok lukuka opmek ning ap ara, amubuk ura, sik nirya arye eibik. Yesus wipdeiyamuk nang eibikce, ‘Nun deiyoknye Yesus dipkoprop aunmale’ tenen, kel kibikce, kanye deibuka fin-fin asa arye unmek.
43020021	Yesus arye sik ti, tuba tamubuka tonap nyabuk. “Anggun mambul kanye bona kume. Ilil asa una kumce, kanye deibuka telebuk unamlume,” nyabuk. Tonda, “Na Ni Koprop Allah arye, ‘Na yupu dobuka peterelbinamle’ tenen, dopdeipnuk touk, na arye anggun ti, ‘Na laka teleb yupu ninye lyen yupu dobuka peterelbinamak’ tenen, dopdeipsine,” Yesus arye el wipdeiyamuk mapu ati nyabuk.
43020022	Nyabukop ura, Yesus arye el mapu deice si puto pubukce, ayupu nyabuk. “Anggunda, Allah El Dib Kanye aripsin ati, doproplulume.
43020023	Yata nang do nirya, sik malye tenenyak ning ap, malye wininyak ning ap ati ara, Allah akunum lyebukce, kum kipdeibuk anya arye, na mapu anggunce aninye ati, ‘Sik malye winin ning ara kum danmale,’ nyapmunyop ura, dipkoprop Allah arye amalye winin ning ati, tuba tamubuka tonap kum tenenamle. Ton ninye ara, sik malye tenenyak ning ap, malye wininyak ning ap ati ara, Allah kum lyebukce, kum kum daneibuka anya arye, na mapu anggunce anang ati, ‘Anggun malye winin ning ara, anggun deice tuba upsile,’ nyapmunyop ura, dipkoprop aninye, sik malye wininyak ning ara, sik nong deice uk tuba unamle. Allah arye kum kilipnamle,” Yesus arye el mapu ati ayupu nyabuk.
43020024	Ara, Yesus arye el wipdeiyamuk nang neika anyaik fum unmekani, Yesus arye panabuka tikilyayukba, eibik talak ara, tonoknye el si bitinye ara Tomas, ton Didimus nyalamiknye, el ap kum unmeka ati, Tomas arye Yesus kum eibuk.
43020025	Yesus el mapu sik 11 nang arye, “Yesus kam bukuka yanmalba, eipmabe,” nyabuka lak nyabik bukni, Tomas arye nyabuk. “Nyapmanulum bukni, Yesus el taruk tatang deice paku dakikba, dila upmalye ning ap, el yace yok yo dula arye lukuka opmek ning ap, kum eipnirye, na taruk arye el taruk tatang dila ap, el yace yok lukik dila ap, kum talipyop ura, dib kum tenepnamne,” nyabuk.
43020026	Tomas arye, nyabukba, sik nirya minggu tonok talye daunmekani, like tek barye sum akunum ubuk ura, sik mince ulamik aik fum uk bulubuka wekmek. Wekmek ak arye, buplan tirikdongobuka kunci dakmek. Tomas ap, sik nirya anyaik fum neika unmekani, buplan tirikdongopmeka babye, Yesus arye sik kan-kan noutamak panabuka tikilyayuk. Panabuka tikilyayukce, nyabuk. “Anggun ilil kanye bona kume. Ilil asa una kumce, kanye deibuka telebuk unamlume,” nyabuk.
43020027	Yesus arye nyabukop ura, Tomas ati nyabuk. “Tomaso, na taruk tatang dila ara, an taruk arye talipdenilyame. Na nong dipdenimince, na yace yok luknika dila deice talipdenilyame. ‘Dip do, telela do?’ tenen, kanye teniltona uk unmalama ara, bataklyame. Diba teneplyame,” Yesus arye Tomas ati nyabuk.
43020028	Nyabuk ura, Tomas arye, “Se, Naio, anda na Deiyoknye, Allah ulyame,” nyabuk.
43020029	Nyabuk ura, Yesus arye Tomas ati nyabuk. “Ance eipmanilam deice arye dib tenepmalam bukni, yata ninye do, asing arye kum eipmaniyak nang ababye, dib tenepnikcop ura, Allah arye aninye ati meliplibuk, telebuk unamake,” nyabuk.
43020030	Ara, Yesus ap, el yupu kekebuka melilamik nang ap, neika unmek talak noutamak ara, Yesus arye ninye kum winipmanto ning weiktonun tonap fil donmok bukni, na Yohanes arye asekmasin buku noutamak ara, aning-aning nirya kum sekuka deipne.
43020031	Bukni, abuku noutamak sekuka deipse yupu nirya ara, talye ati kum sekse. Ayupu nirya kekebikirye, ‘E, Yesus ara, dipkoprop Ninye Lyena Deiyoknye, Kristus ulule. Elda, Allah el Mi Koprop dipkoprop ulule’ tenen, dib tenebice ura, ‘El si deice arye kam fia unamlum’ tenen, abuku sekeipsise. Na Yohanes arye nyapsine.
43021001	Yesus arye, el mapu dam akunum laka kibukce, anyaik batakuka biyukba, sik nirya daunmekani, aminyan talak ara, Yesus tuba tamubuka tonap, el mapu dam talye karin arye panabuka tikilyayuk. Panabuka tikilyayuk mutuku ara, weik mekwen si ara Tiberias Mek Kwen dam tikilyayuk. Atalak winipmek ning ara laka nyapnusine.
43021002	Asum ara, sik neika unmek nang ara, Simon Peterus ap, Tomas (tonda Didimus nyalamiknye) ap, Galilea tam bukni, Kana mutukunye Nataniel ap, Zebedeus el mapu ap, yuk bitinye nang ap, sik nirya neika unmek.
43021003	Unmek ura, Simon Peterus arye, “Na ara mekin bal yakuka dongolel binune,” nyabuk ura, sik nirya arye, “Ati, nun ap binuyabe,” nyabik. Nyabik ati, sik nirya arye mek lia yo bukuka, mekwen deice binuka mekin bal dongolenmek bukni, alukunyan noutamak nirya ara, sik mekin bal yangabuka don ning, jaring ara, mekin bal tonok ning babye kum wekmok.
43021004	Talye demuk dayanmekani, berentam talak kibuk ura, amekwen lilkwa uk Yesus panabuka tikilyayuk bukni, sik nirya arye, ‘E, atikmalanye bira, Yesus aunmale’ tenen, moubuka kum kel bikmek.
43021005	Talye kanye bobuka unmekani, Yesus arye sik ti weik yupu arye, “Na kayapu, mekin bal min kum dopmalum do?” nyabuka asipdeyuk. Asipdeyuk ura, sikce, “Kume, kabula,” nyabik.
43021006	Nyabikba, Yesus arye, “Ati anggun mekin bal yangabuka don ning, jaring ara, mek lia yo sirik tam dongopmunyop ura, mekin bal weik weknamale,” nyabuk. Elce ayupu nyabuk touk, mek lia yo sirik tam, sik jaring mekwen fumbisik dongobikop ura, mekin bal yupa fia weik arye wekuk. Ati, ajaring ara mekwen fum tam arye, sik mek lia yo deice kum tongopmanto ubik.
43021007	Winibukop ura, Yesus wipdeiamuknye, el kanye deiamuknye bira Peterus ati nyabuk. “Amio, otikmalamnye bira, nun Deiyoknye Yesus aunmal atia,” nyabuk. Nyabuk ura, Simon Peterus ayupu kekebukce, adip aryuk el atalak ara kwiriptalipmok deice butum aling dobuka, el nong kwatipmokce, mek lia yo deice mekwen fumbisik minopce sakuk.
43021008	Sakukce, ‘Mek kwen kup-kup binun’ tenen, mek keknin banmokba, Yesus el mapu, sik yuk nang nirya arye, mek lia yo deice aminyan yanganmekce, mekwen kup-kup biyik. Sikda, pera weik kum, mekwen kup-kup arye otam 90 meter uk unmeka ati, yanuka tukwak lukuka deibik.
43021009	Mek kwen kup-kup mek lia yo lukuka deibikce, Yesus sekmok uku ap, kalum ap, mekin bal dapmok ning ap, roti din ning kintinipdeipmok ning ap, aupmokak eibik.
43021010	Eibik ura, Yesus arye, “Anggun winiryuk dopmalum mekin bal kan-kan arye, ton ning ara dobuka diplulume,” nyabuk.
43021011	Nyabuk ura, Simon Peterus tuba tamubuka tonap mek lia yo fumbisik welebuka biyukce, mekin bal yangna aling, el si ara jaring talibukabukce, mekwen fum tam arye libuka doprobukce, mekwen fum delilbiyuk. Mek kwen kup-kup deipmokbuk, amekin bal nong nukik ura, yupa weik, mekin bal ara 153 ubuk. Dinge weik winipmoka babye, sik mekin bal tomon ning, jaring tapu ara, kum bulub sakuk.
43021012	Aning nirya eibikba, Yesus arye, “Na mapu, anggun dilyalulume,” nyabuk. Ayupu nyabuk talak ara, el wipdeiyamuk nang nirya arye, yata ati, “Anda, yatanye unmalam do?” nyabuka kum asipdeyik. Dipkoprop sik akunum bikik. ‘Anye bira nun Deiyoknye Yesus atia’ tenen, akunum bikik.
43021013	Yesus arye, roti kintinipdeipmok ning ap, mekin bal uku kalum deice dapmok ning ap dobuka, el mapu ati bokuka aribuk.
43021014	Atalak ara, Yesus kam bukuk talak arye diprongobuka, el mapu dam panabuka tikilyayuk ning, like winilye ning akunum kibuk.
43021015	Sik nirya akunum dibik ura, Yesus arye Simon Peterus ati ayupu nyabuk. “Wisinye Yohanes arye deipkuk mi, anda Simon Peteruso, anang ara, kanye delininyak bukni, an dan do? Ance na ti weik arye kanye delinilyam do?” nyabuka asipdeyuk. Asipdeyuk ura, Peterus arye, “Diba, naio, an kele. Na arye an ti, ‘Na du koprop’ tenen, kanye delikunune,” nyabuk. Nyabuk bukni, Yesus arye tamubuka domon yupu deice arye, “Ati na domba ati, sik din arinamlyame,” nyabuk.
43021016	Aminyan ara, Yesus arye tuba tamubuka tonap Peterus ati nyabuk. “Yohanes el mi Simon Peteruso, ance na ti weik arye kanye delinilyam do?” nyabukba, Peterus arye, “Diba, naio, an kele. Na arye an ti, ‘Na du koprop’ tenen, kanye delikunune,” nyabuk. Nyabuk ura, Yesus arye, “Ati na domba mapu ati deiyoknye kibuka tanamnilyame,” nyabuk.
43021017	Aminyan ara, Yesus like winilye ning arye Peterus ati asipdeyuk. “Wisinye Yohanes arye deipkuk mi, anda Simon Peteruso, dipkoprop kanye delinilyam do?” nyabuka asipdeyuk. Asipdeyuk ura, Peterus arye, ‘Se, like winilye ning arye, tuba tamubuka tonap aning uk asipdenmanile’ tenen, bouku sukubuk. Mambul kanye bobukce, Yesus ati tamubuka nyabuk. “Naio, anda aning-aning nirya kel bikinanye ulyama anya arye, adinmanilama arye, moubuka kel bikmanilame. Na arye an ti kanye delikunune,” nyabuk. Peterus arye nyabukba, Yesus arye tamubuka nyabuk. “Ati, na bico tenenun domba ati, sik din arinamlyame,” nyabuka domon yupu deice nyabuk.
43021018	Yesus arye nyabukop ura, ayupu tonap dukdongobuka Peterus ati nyabuk. “Dipkoprop nyapkine. Min arye anda welnye ulamlum talak ara, an butum aling ongoplumce, ‘Asukum binune,’ teneamlum mutuku uk balamlume. Bukni, anda wisi akunum daminyop ura, an taruk bibikeipminyop ura, yuk nang arye an ti, butum aling ongopdeipkikcop ura, ‘Asukum kum binune, na like,’ tenepnalamak uk dobuka bobinamkiyake,” Yesus arye nyabuk.
43021019	Yesus arye ayupu nyabuka deice arye, ara aminyan talak Peterus dipnamuka ati nyabuk. Peterus dibuk ura, ninye eibikce, adeice arye Allah el si weik arye ereipnameka ati, Yesus arye ayupu nyabuk. Yesus arye ayupu nirya akunum nyabukce, Peterus ati, “Anda na aminyan fia melibuka dobolyanamnilyame,” nyapdeibuk.
43021020	Nyabuk ura, Peterus ap, Yesus ap tikuka banmarik ani, Peterus arye tamubuka el aminyan tam dipdeyukce, Yesus kanye deiyamuknye aminyan yanganmokba, eibuk. Peterus eibuknye bira, ara Yesus opnamek sum lukunyan ara, din neika dinmek talak, Yesus mening dam bukukce, “Naio, yatanye birye ninye yupu delilbinamakil do?” nyabuka asipdeyuknye ani.
43021021	Peterus arye ayanganmoknye eibukce, Yesus ati nyabuk. “Naio, oyangalanye bira, yatanye do? Anye biti aminyan talak yata wiripnamak do?” nyabuka asipdeyuk.
43021022	Asipdeyuk ura, Yesus arye tamubuka nyabuk. “Kume, el ti tenena kume. Winitalak arye diprongobuka, otalak tamubuka yanamne talak danoutam nirya ara, na arye anye biti, ‘Fia kam uk unamle,’ teneptinye babye, aning kum teneptinye ababye, anirya ara an deiyok kum ati, aning kum tenenamlyame,” nyabuk.
43021023	Yesus arye ayupu nyabuka ati ara, Yesus elce wipdeiyamuk nang kan-kan arye dipkoprop kum bukni, ‘Aning deiyok ati nyabuk do?’ tenen, talye yupu nyalamik. Ara, “Yesus arye, ‘Anye biti tenena gume,’ nyapmoknye bira, kum dipnamle. Elda fia kam unamle ati, Yesus arye ayupu nyabuk do?” nyabuka teniltona uk ulamik. Bukni, Yesus arye, ‘Anye bira dipkoprop kum dipnamle’ kum nyabuk. Aning ara, laka arye kum nyabuk. Yesus arye nyabuk ning ara, “Winitalak arye diprongobuka, otalak tamubuka yanamne talak danoutam nirya ara, na arye anye biti, ‘Fia kam unamle,’ tenepnyop ura, an deiyok kum ati tenena kume,” nyabuk.
43021024	Ara, ayupu noutamak “Anye,” nyapdeipmasinanye bira, na Yohanes ati nyapsine. Anyapmasin ning nirya ara, na asing arye elilamse. Na aryuk sekuka deipsine. Nun nirya kele. Na arye sekeipmasin yupu ara, Yesus arye nyalamuk yupu ap, winilamuk ning nirya ara, dipkoprop ulule.
43021025	Yesus winilamuk ning ara, abuku noutamak weik sekmasin bukni, elce fil dolamuk ning ap, yupu nyalamuk ning ap nirya ara, kum sekeipse. Yesus arye winilamuk ning nirya sekeiptinyop ura, buku nong yupa weik kum nukmanto uptue. Na kanye ara, tukwak mutuku noutamak mutuku-mutuku nirya buku sekuka deiamtinga ababye, lo kum uptu ura, kum deipmanto uptue. Telebe, na yupu akunum sekeipsene. Na Yohanes birye nyapsine.
44001001	Telebe, na kwit Teofilus, na minopce sekse buku noutamak ara, Yesus el winilamuk ning ap, el peterelamuk ning ap nirya, el deiyok koubuka akarye, fil dopranin balamuka ani, sirya wibuka dopdeibuk ura, el yupu dobuka peterelbalamik Rasul nang ati, Allah El Dib Kanye mikip deice arye, “Wininamlulume, wininamlume,” nyabuka akunum nyabukop ura, im deice akunum welebuk ning nirya ara, akunum sekse.
44001003	Yesus el kanye ikin ning akunum doprobukop ura, Yesus elce wipdeiyamuk nang ati, ‘El dipkoprop kam bukmale, tenepnamniak’ tenen, sik dam panabuka tikra balamuk akarye, ‘Yesus ara, dipkoprop kam bukuke,’ tenebikirye, ‘Sik kanye kum boktopnamle’ tenen, el dipkoprop ninguk winilamuk. Ara, ‘Dip do, tilila do, kum tenepnamak’ tenen, dipkoprop ninguk weika arye winilamuk. Winilamuk akarye, el wipdeiamuk nang dam yanuka nyalamuk. Ton sum arye, ton sum arye, yupa weik like 40 talak ulamukce sik kan-kan yangalamuk akarye kutukuka tikilyangalamuk ani, Allah el ti dib tenenyak nang lyepsilirye talisulul yupu, el mapu ati laka nyalamuk.
44001004	Yesus ap, el mapu ap, neika tuba unmek akarye, din dibik talak, tonok sum arye, ‘Dipkoprop wininamak’ tenen, anang ati ayupu nyabuk. “Anggunda, Yerusalem batakuka yuk mutuku kum benamlume. Na ni birye, ‘Aning dipkoprop talye aripnamsine,’ nyapdeibuk ura, na peterelamsibuk kekelalum ning ara, ‘Dipkoprop arepnamsil’ tenen, dina uk unamlume,” nyabuk.
44001005	“Ura, Yohanes arye ninye dobuka mek sirika dongolamuk bukni, aminyan talak, Allah arye El Dib Kanye dopkwetepsilyop ura, anggun kanye talima ak weknamsile nyapsine,” Yesus arye nyabuk.
44001006	Yesus ap, elce wibuka deiamuk nang, tonok sum neika unmek akarye, anang arye Yesus ati asipdeyik. “Naio, atalak aryuk nun Israel ninye arye mutuku-mutuku nirya ninye talipnamapa deiyok nang adip aryuk tonap tamubuka aripsiminye akarye nun kan-kan arye tonoknye, ‘Weik ninye deiyoknye unamsil’ tenen, erepdeipnamsilam do, kum do?” nyabuka asipdeyik.
44001007	Asipdeyik ura, Yesus arye anang ati tamubuka nyabuk. “Na ni el mikip deiyok ap, el talibuka deiyok ap, aning aryuk, ‘Atalak winipnamne, asum winipnamne’ tenen, min arye tenebukce, akunum wibuka deibuk ning ara, aning ara, anggun deiyok kum ati, kum kel kiptume. Elce anggun ti kum laka nyapnamsile.
44001008	Bukni, Allah El Dib Kanye anggun talima ak yanuka weksilirye, mikip weik aripsilyop ura, dopropnamlume. Dopropmunyak arye, Yerusalem unyak ninye ap, Yudea tam unyak ninye ap, Samaria tam unyak ninye ap, mutuku sirya im sirya unyak ninye ap, na winilamse ning ap, peterelamsibuk kekelamlum ning ap, dobuka peterepra banamlume,” Yesus arye nyabuk.
44001009	Yesus ayupu akunum nyabukop ura, sik adinmek talak uk, Allah arye Yesus dobuka im deice welenmok ani, dua kan-kan wekukop ura, dua arye singnipdongobuk ura, sik kum eibik.
44001010	Kum eibik bukni, el tuba welenmok talak ara, sik tuba urasin erebuka dinmekbuk ninye bitinye kurun butum aling ongamrik nang bikna kum talak talye karen arye minopce anang dam tikilyarik.
44001011	Tikilyarik ura, ayupu nyaprik, “Anggun Galilea mutuku nango, anyaka tuba yata ati im tam fia dinmalum do? Anggun dam Allah arye Yesus dobuka im deice welepmalanye bira, anggun asing arye eipmalumbuk, welepmala atonun, aminyan ara, el uk tamubuka yanamle,” nyaprik.
44001012	Yesus akunum welebukop ura, zaitun yo duk moulamuk mutuku ati, mutuku si Zaitun mutuku nyalamik mutuku arye, el mapu tamubuka Yerusalem mutuku biyik. Ara, Zaitun mutuku arye Yerusalem mutuku bana ati, tonok Sabat sum arye mening dam mutuku balamik touk, asum ara, sik babye, atonun biyik.
44001013	Yerusalem asik dolamikak sik ulamik aik uk tamubuka akunum biyik ura, sik tia unmek aik anyuk, alip aik welebik. Atalak unmek nang si ara, ani. Peterus ap, Yohanes ap, Yakobus ap, Anderias ap, Pilipus ap, Tomas ap, Bartolomeus ap, Matius ap, tonda, Alpeus el mi Yudas ap, Simon Patriot nyalamiknye ap, Yakobus el mi Yudas ap, anang nirya unmek.
44001014	Anang nirya ap, Yesus el lin Maria ap, Yesus el weit yapu ap, ton yuk kilapu tonap, sik nirya asum-asum nirya bulubuka Allah fia morona uk ulamik.
44001015	Winilamikani, atalak noutamak arye, Yesus dib tenelamik nang, yupa weik 120 nang, sik wekmek kan-kan ak Peterus tikuk akarye ayupu nyabuk.
44001016	“Na kayapu, minop talak arye Allah El Dib Kanye arye, Daud, el kanye talima fum tam wekuk ura, utenebukce, ‘Winipnamle,’ nyabuka sekamuk yupu ara, atalak ara, Yudas kum bikamuk bukni, ayupu ara, el Yudas ati nyalamuk. Ayupu ara, kum batakmanto yupu ati, akunum winipmasile. Ara, Yesus tapu koupnamik nang dam inibuka dobuka yayukce, ‘Yesus ani,’ nyamuknye, Yudas ati Daud arye ayupu nyamuk.
44001017	Yudas ara, Yesus arye nun 11 nang wibdipsuk touk, el babye, wipdeibuk ura, neika ulamuburye, nun Allah ati donyap fil ara, el ap arye, afil uk neika dolamubu.” Peterus arye nyabuk.
44001018	Yudas, el fia malye winibuka deice arye, sik yo bok arebik ura, aning doprobuk akarye, wa wiamikak akunum dekukop ura, yupdayukak seksakuk akarye, el mun palubukce, el deilyu nirya yoksakuke.
44001019	Winibuk ura, Yerusalem mutuku ulamik ninye nirya kekebikop ura, awa wiamikak si ara, sik Aramaik yupu arye “Akeldama” nyalamik. (‘Akeldama,’ nyalamik ara, ining wa ati nyalamik.)
44001020	Peterus arye ayupu ton nyabuk. Buku Mazmur noutamak Daud sekuk yupu ara, ani. ‘El ululak sik nirya batakuka binamake. Tonoknye babye, el ululak kum unamlume.’ ‘El dolamuk fil pununa ati, yuknye birye dolbinamle.’ Peterus arye nyabuk.
44001021	Nyabuk ura, ayupu ton nyabuk. “Aning ati ara, kum batakdongopnamabe. Dipkoprop tonoknye wipdeipnuyabe. Ara, Yohanes arye deiyok koubuka mek dongolamuk talak arye Yesus ap, nun ap, neika upnin yangalamupa ani, Yesus im deice welebuk talak babye, neika ulamubu nang, anang kan-kan anyuk tonoknye wipdeipnuyabe. Ara, anang kan-kan bukni, tonoknye akunum wibibyop ura, el ap, nun nirya ap, arye yuk nang ati, ‘Yesus akunum kam bukmale,’ nyalbinamabe. Ara, Yesus ap, neika ulamubu talak, anirya nun asing arye elilamubu ati, ‘Yesus akunum deiamuk bukni, tamubuka kam tuba bukuke,’ nyabuka laka nyalbinamabe.” Peterus arye awekmek nang yupa dum barye ubuka keprop nakupdikin nang (120) nang ati nyabuk.
44001023	Nyabuk ura, sik nirya arye, Allah arye wipdeipnamlanye bira, ‘Anye do, anye do?’ tenen, ninye bitinye nang sik si sibik. Abitinye nang si sibik. Tonoknye el si uk winilye si nyalamiknye ara, Yusuf Barsabas, ton Yustus nyalamiknye si sibik. Ton, tonoknye Matias si sibik.
44001024	Si akunum si sibikop ura, Allah morobikce ayupu nyabik. “Naio, anda nun talima noutamak tenenyap ning nirya ara, an kele ati ara, abitinye nang bukni, Yudas el fil dolamukak pununa ati, ‘Anye Yesus yupu dopdoplirye, peteren fil uk donamle’ tenen, akunum wipdeiplumnye bira, lakak wipdeipsilyame.
44001025	Yudas afil dolamuk bukni, malye winibuka ati, afil batakuka el wenena ati malyeto wenen ak binmale,” nyabik. Ara, ‘Allah arye ninye wenen ak malye ak bita deipnamimilca,’ tenebik akarye, nyabik.
44001026	Allah akunum morobik ura, mitik keil telen arye, doprobikce anang bitinye sik si sekdeibikce, makau fumbisik dongobuka singnipdongobuka amakau lorom-lorom anmekbuk, keil duk minopce sakuk ninguk dobuka dipdeyikbuk, Matias si upmoka eibikce el uk wipdeibik. Wibdeibikop ura, el ap, Yesus wipdeiamuk nang, sik 11 Rasul nang ap, tabakuka konga keprobikce, adip aryuk deiyok koubuka fil dopnin balamik.
44002001	Ura, sik Yahudi yala nang sik weik sum ara, Pentakosta nyalamik sum ubukop ura, Yesus el yupu dib teneamik nang ara, tonok sukum uk bulubuka wekmek.
44002002	Ubuk ura, unmekani, weik kum anye dobuk akarye lelim weik arye nyalamle touk, weik lelim im deice arye yayuk ura, sik bukmek aik fum dana-dana nirya wekuk akarye, weik lelim nyanmok.
44002003	Alelim nyanmokbuk, sik nirya sitang deice ara uku buk dilamle atonun winibukak eibik ura, aning bokuka sik nong deice tonok-tonok yanuka bukuk.
44002004	Sik nong deice bukuk ura, Allah El Dib Kanye sik talima wekuka langdibuk ura, talibuka arye, sik nirya ara, yuk-yuk mutuku nang yupu arye nyanmek. Ara, Allah El Dib Kanye arye yupu nyana deiyok ning aribuka atonun, sik yuk-yuk mutuku nang yupu nyanmek. Sik nyanmek yupu ara, kum kel kiyamik yupu bukni, yuk-yuk mutuku kili sal yupu nyanmek.
44002005	Ura, atalak ara, mutuku-mutuku nirya dana-dana ulamik bukni, Yahudi yala nang Allah talibuka el si erebuka ulamik nang dana-dana arye bulubuka, Yerusalem mutuku yanuka tia talak ati unmek.
44002006	Adana-dana mutuku arye yanuka unmek nang ara, awinipmoka eipmek ning nirya akekebik ura, Yerusalem mutuku noutamak bukni, dana-dana arye bulubuka dilyayik. Dilyayik ura, Yesus dib tenebik nang arye yuk-yuk mutuku yupu nyanmek anyak, ayayik nang sik yuk-yuk mutuku nang yupu arye teleb kibuka kekebik ati, ‘Se,’ tenen, lukdayikce teniltona uk unmek.
44002007	Fia lukdayik akarye, asok dama biyuk ura, asipdeyik. “Ayupu nyanmak ninye ara, Galilea tam nang kuma de?
44002008	Sikda Galilea tam nang anya arye, nun yupu koprop dobuka, sikce nyanmasiak buk, nun yupu koprop yuk-yuk kekenmaba ara, yata deice arye do? Yata deiyok arye nun yupu deice arye nyapsiting do?” nyanmek.
44002009	Nyanmekop ura, ton ayupu nyabik. “Nun unmap nang ara, Partia mutuku nang ap, Media mutuku nang ap, Elam mutuku nang ap, Mesopotamia tam unyak nang ap, Yudea tam nang ap, Kapadokia tam nang ap, Pontus mutuku nang ap, Asia tam unyak nang ap, ura, Pirgia mutuku nang ap, Pamfilia mutuku nang ap, Mesir tam nang ap, Lipia tam bukni, Kirene mutuku dam unyak nang ap, Roma mutuku unyak nang, ninye asik nang ap, Kerit mutuku nang ap, Arab tam nang ap, winibuka unmabe.
44002011	Ara, Yahudi yala nang ap, ton nang Yahudi yala kum nang bukni, Yahudi yala ninye arye Allah ati diba tenebuka unyak ning uk, anang babye, Allah ati diba tenebuka unyake. Nun amutuku yuk-yuk unyap nang bulubuka awekmap bukni, Yesus ati dib tenenyak nang ara, Allah el fia teleb winilamuk yupu, ninye kum winipmanto ning, sikce laka nyanmak anyak, nun yupu koprop yuk-yuk arye kekenmabe!” nyabik.
44002012	Sik lukdayik akarye, teniltona uk unmeka ati, asipdayik. “Winipmal ning ara, deiyok yata arye do? Awinipmasil ning ati ara, yata wiripnamsil do?” nyabuka asipdayik.
44002013	Bukni, aunmek akarye kekenmek nanguk bokuka, ton tam nang ara, Yesus dib tenebik nang, yupu yuk-yuk nyanmek nang ati, nalibuka akutunmek akarye, “Anang arye, nun yupu koprop yuk-yuk nyanmasiak ara, anggur mek, ninye kanye wangalamak mek fia weik dinmak akarye nyanmasiake,” nyabuka nalinmek.
44002014	Nyabikop ura, Peterus ap, Yesus arye wipdeiamuk nang, 11 nang ap tikik ura, Peterus arye awekmek nang ati, weik yupu arye nyabuk. Na kayapuo, moubuka kekepnalume. Nun Yahudi yala nang ap, anggun Yerusalem mutuku wekmalum nang nirya ap, awekmabe. Na laka nyapnusin yupu ara, moubuka kekepnuse!
44002015	‘Anang ara, Yesus ati diba tenenyak nang ara, ninye kanye wangalamak mek dipmak arye, sik kanye walwal upmale,’ tenepmalum ning ara, dipkoprop kume. Sik kanye kum walwal upmale. Kiting toupne barye (jam 9) arye winipmala ati, anggun kele, ato kiting ara, ninye kanye wangalamak mek ara, kum dinyake.
44002016	Kume, winiryuk eipmalum ning ara, Allah el yupu laka nyalamuknye nabi Yoel nyapdeiamsuk touk akunum winipmasile. Peterus arye nyabuk. Yoel arye nyabuka sekamuk yupu ara, ani.
44002017	‘Allah el nyasilya ara, aning-aning nirya kum upnamle talak akunum dam uplyop ura, na arye ninye mutuku-mutuku nirya ati, na Dib Kanye weika arye aripnamne. Sik mapu ap, sik kil mapu ap, arye, Allah el yupu lakak ani nyanamake. Sik kam nang ara, tuba bukmakce diparyuk lengdar atonun ning eipnamaka deice arye, na yupu laka nyanamsine. Sik wisi nang ara, lengdar mapmakce deice arye, na yupu laka nyanamsine.
44002018	Na melipnikirye na fil uk donyak ninye ara, sal babye, kilapu babye, asirya talak dam akunum uplyop ura, na Dib Kanye weika arye aripnibuk, anang nirya arye na yupu lakak ani nyanamake.’
44002019	‘Im deice tam noutamak, ninye fia kum dikirye, kel kum bikinyak ning, fia mikip weik ning deipnamne. Tonda, ‘Tuku ak tam arye, Allah arye mambul fil donmasile, tenepnamnyaka’ tenen, laka lelin ning deipnamne. Ara, ining ap, uku buk ap, weik tulum welelamle atonun tulum ap, deipnamne.
44002020	Fia weik sum, nun ni el mambul sum, min kum yanamlye talak ara, kiting ara, fia kunuknamle. Wala ara, ining bi atonun fia lyupnamle.
44002021	Winiplyop ura, yata nang do nirya, ‘Allah arye melipnamnile’ tenen, nun Ni Allah el si nyabuka moronyak nang ara, Allah arye aninye nirye lyepnamlarya.’ “Allah nyapdeibuk ura, Yoel sekuk yupu ara, nyapsine,” Peterus arye nyabuk.
44002022	Nyabuk ura, ton ayupu nyabuk. Na kayapu, ayupu kekeplulume. Allah arye Nasaretnye Yesus dipkoprop wipdeibuk ning ara, laka anyapsuke. Ara, Allah el mikip aryuk Yesus melyamukbuk, Yesus el mambul fil ap, ninye kum winipmanto fil ap, dolamuk ning ap, ‘Dipkoprop Allah arye fil donmasile, tenepnamnyaka’ tenen, laka nyan ning deibuk ning adeice arye, akunum bikamubu. Ara, ‘Allah arye Yesus dipkoprop wibuka dopdeipsuke’ tenen, kel kebupu. Allah arye el mikip Yesus deice aribukba, Yesus el winilamuk ning nirya deice arye, ‘Allah dipkoprop Yesus wipdeipsuka ara, sik dib tenepnamak’ tenen, Allah lak akarye, lak nyapsuke. Anirya, anggun babye akunum kel kilulume.
44002023	Ura, minop talak Allah arye, ‘Sikce Yesus ati winipnamake,’ akunum teneamuk ati, min kum winipmok talak ara, el akunum teneamukce, kel bikamuka anya arye, ‘Yuk nang arye Yesus dobuka, sikce opnamak’ tenen, malye nang arye Yesus dobuka anggun ti aripsike. Aripsik ura, sik yuk fia malye ulamik nang meilyamika arye, Yesus dobuka wanwanun yo deice deibikce, paku dakuka Yesus obik ura, dibuke.
44002024	Yesus dibuk bukni, Yesus dipna arye el nong tup ara, lyupmanto kumnye binye arye, Yesus dibuk bukni, Allah arye tamubuka kam bukibuk.
44002025	Minop talak Daud arye Yesus ati ayupu nyabuka sekiamuk. ‘Na Ni Allah na urasin dam fia dinune. Na sirik tam ulula ati, ‘Elce na melipnamnil’ tenen, na ilil una kum ap, kanye bokoltona kum unamne.
44002026	Aning ati ara, fia na kanye delinune. Allah fia talinulula ati, na kanye deipnirye, kanye talima lamabuka ulamnibuk, ‘Allah arye fia meliniliba, fia kam unamne,’ tenenamne.
44002027	Ara, ‘Naio na dipnibuk, na kanya dobuka, diplamak ninye unyak mutuku fia kum deiplopnamnilame. Tonda, an bico upkilyop ura, an fil uk nirya winipmanto kum fil dolulnye bira diplye babye, kum bataknalama ati, el bol kum lyupnamle.’
44002028	Fia kam una ati, “Abisik binalam ning ara, anye,” nyabuka laka nyapnulume. An dam unibuk, kanye deilin ning weika arye arinamnilame.’ “Daud sekamuk yupu ara akunum nyapsine,” Peterus arye nyabuk.
44002029	Nyabuk akarye tuba tonap ayupu nyabuk. Na kayapu. Na teniltona kumce, dipkoprop laka anyanusine. Nun apu weiknye Daud, el deiamukba, el nong weiamik. Sikce Daud wiamikak dam aupmale.
44002030	Bukni, Daud ara, aminyan ak, winipnamuk ning ati, laka nyalamuknye nabi ulamuk. Tonda, Allah arye Daud biti, ‘Dipkoprop winipnamne,’ nyapdeibuk yupu deice arye ayupu nyabuk. ‘Daud elce deiplibuk, dadeipdanin balamica ani, sirya tam deipnamak mi ara, Daud el ulye touk, ami babye, erebuka weik ninye deiyoknye kipdeipnamne,’ Allah arye nyabuk. Allah arye nyapdeibuk ura, Daud kekebukce akunum kel kiyamuk.
44002031	Daud arye, Allah winipnamuk ning tenebukce, Allah arye, ‘Mesias unamle,’ tenen wipdeiyamuknye biti nyabuk. Ara, ‘Allah arye wibuka deiamuknye Mesias akunum diplyop ura, kam bukeipnamle’ tenen, arup nyapmasin yupu ara, Daud arye ayupu nyabuka sekamuk. Ara, Yesus el Dib Kanye ara, akunum diamice ninye unyakak kum batakuke. Tonda, Yesus el bol fia kum lyubuke. Aning nirya ara, minop talak, Daud arye, ‘Winipnamle,’ teneamukce, ayupu nyapdeiyamuk. Ayupu ara, winiryuk arye nyapmasine. Peterus arye abulubuka kekenmek ninye ati nyabuk. Nyabukce ayupu ton dukdongobuka nyabuk.
44002032	Yesus dibuk bukni, el li Allah arye Yesus erebuka kam bukibuk ak, nun nirya eibupe.
44002033	Allah arye Yesus erebuka im deice bobinuka, el sirik taruk tam deibuk ura, ‘Na aripnamne,’ nyamuk ning Dib Kanye (Roh Khudus) ara, aribuk ura, Yesus doprobuk akarye, aripmasile. Winitalak anggun dinmalum ning ap, kekenmalum ning ap, Yesus arye Allah El Dib Kanye weik arye aripmasil ak, eipmasulume.
44002034	Ara, Daud ara, im deice kum welebuk bukni, ayupu nyabuk. ‘Na Ni Allah arye na ni ati nyabuk. Na sirik tam bulyalyame! Afia bukaminya ani, na arye an yanina ati aninye olbisilamlya ani, sirya tam ara, anang dobuka an amuak deipnamne.’
44002036	“Aning ati ara, anggun ap, Israel ninye nirya ap, anggun moubuka kel kiplulume! Anggun wanwanun yo deice oplum Yesus ara, nun ni elce yupu bokolina ap, ton ninye mutuku-mutuku nirya talipnamla deiyoknye bira, ara, Mesias ati, Allah arye Yesus anyuk akunum erepdeipsuke.” Peterus arye nyabuk.
44002037	Peterus ayupu nirya akunum nyabuk ura, sik awekmek nang akunum kekebikop ura, ‘Se, nun fia malye winibupe’ tenen, kanye se tenebikce buku sukubuka, fia malye kanye bobikce, Yesus wipdeibuk ura, el yupu dobuka peterepra balamik Rasul nang ara, Peterus el weitcapu silip ap, nirya ati, tamubuka nyabik. “Se, amio, nunda, yata wiripnamap do?” nyabik.
44002038	Nyabik ura, Peterus arye tamubuka nyabuk. “Anggun nirya ara, anggun malye winilulum ning ap, kanye malye tenelulum ning ap, ‘Allah arye namin kipsilirye kum daneipnamsil’ tenen, anggun malye ning nirya batakmunyak arye, donga tamubuka, Allah el tam kipropmunye ura, nunda Yesus el si deice aryuk mek dongopnamsiape. Winibibye ura, Allah arye nun bico ati, talye arisulul Dib Kanye ara, aripsilye ura, dopropnalume.
44002039	Allah arye, ‘Aning aripnamsine,’ nyalilamsuk yupu ara, anggun ap, anggun mapu ap, sik mapu deibikibuk dadeipdanin binamak mapu ap, tonda, pera mutuku unyak nang ap ati, ayupu nyalilamsuk. Ura, Nun Ni Allah arye akunum wibuka deibukce, yukupnamle ninye nirya ati, ‘Allah El Dib Kanye aripnamsile’ tenen, nyapne,” Peterus arye nyabuk.
44002040	Nyabukce, wenena ap, laka lena ap, weik nyabuk deice arye anang ati nyabuk. “Anggunda anang atalak fia malye wininyak ninye kan-kan arye, lyepdamunce, Allah dam banamlume.” Nyabuk ning ara, ‘Allah arye oplyak’ tenen, yupu sekuk.
44002041	Peterus arye awekmek nang ati ayupu nyanmok talak ara, ‘Dipkoprop nyanmasile’ tenen, kekebuka doprobik ninye ara, mek dongobik. Mek akunum dongobikop ura, sik winiryuk dib tenebik ninye ara, min arye diba teneamik ninye ap, tabakik. Tabakikop ura, yupa weik kipnin balamuk. Asum deice arye tabakik ninye ara, 3.000 ninye diba tenebikce, Yesus ati diba teneyamik ninye ap tabakik.
44002042	Yesus arye wipdeibuk Rasul nang, sik peterelamik yupu kekelamik ning ap, din neika ansinibuka dilamik ning ap, neika Allah morolamik ning ap, bico tenen, melilalamik akarye, sik kanye dukdongobuka neika ulamik. ‘Nun aning uk winiptibye’ tenen, patalamuka ati, yuk ning tenena kum arye aning uk winilamik.
44002043	Allah arye el mikip melilamuka arye, Yesus arye wibuka deiamuk Rasul nang ara, mambul fil ninye winipmanto kum fil ap, Allah arye mikip weik kildelilamukba, ninye kum winipmanto ning, fil dolamik ning ap, afil dolamikce awinilamik ati, aning nirya sik elilamikce, ‘Na ni,’ tenen, ‘Se dipkoprop, Allah arye mambul fil donmasile’ tenen, teleb tenebuka, kanye deipna arye ulamik. Ton ninye ara kanye deibuka ulamik. Ton ninye ara, mambul kanye bolamik.
44002044	Yesus dib tenelamik nang nirya arye, neika ulamik anye, sik talyamik ning nirya, ‘Na’ tenen, mulona kum ak arye, neika arilalamikce, aning nirya ansinibuka talilamik.
44002045	Ara, sik talilamik ning dobuka deklamik ura, yata nang do nirya, asum-asum sik patapneto uk, dobuka arilalamik.
44002046	Winilamik akarye, asum-asum nirya, Yahudi yala nang, sik malye winilamik ning dekna ati, Allah arilbalamik aik dam bulubuka wekelbalamik. Tonda, sik anyaik-anyaik nirya bulubuka weklamik akarye, din ning bokuka, kanye deilildalamik akarye, din neika uk dilamik. Tonda kanye kum wililamikce, talye neik kanye uk bobuka ansinibuka ulamik.
44002047	Tonda, Allah el si erena ati, “Allah el fia telebe,” nyabuka el si erelamik ura, amutuku nirya, Allah arye yuk ninye lyelamuk akarye, dobuka deipra balamuk ura, Yesus ati min arye dib tenelamik nang ap tabaklamik akarye, weik kipnin balamik.
44003001	Ara, aminyan talak, Peterus ap, Yohanes ap, sintam jam tiga ato kibuk ura, ara, Yahudi yala nang bulubuka sik Allah morolamik kiting kibuk ati, sik abitinye nang ara Yahudi yala nang, sik Allah ati arilbalamikce, el si erelamik aik banmarik.
44003002	Ara, tonoknye el deiamik talak arye nirya, yok kwanyamuknye ulamukak, sik yuk nang arye el baya wibuka, Allah ati arilbalamik aik buplan dam asum-asum nirya deililbalamik. Abuplan si ara, Urasin Teleb Bublan nyalamik. Delilbalamik anyak, anye birye, ‘Sikda yo bok talye aripnamniak’ tenen, sik anya aik wekelbalamik nang ati, fia morona uk ulamuk. Asum-asum nirya winilamika ati, sik baya wibuka bobayik talak ara, Peterus ap, Yohanes ap, banmarika dam kirikuka banmekbuk, anye birye Peterus ap, Yohanes ap eibuk.
44003003	Peterus ap, Yohanes ap, anya aik weknurik talak ara, el eibukop ura, ‘Yo bok aripnamnirak’ tenen, morobuk.
44003004	Morobukop ura, Peterus ap, Yohanes ap minopce dipderik akarye, Peterus birye ayupu nyabuk. “Nun dipdesilyame!” nyabuk.
44003005	Nyabuk ati, anye birye ‘Yo bok aripnamniraka atia’ tenen, dinmok.
44003006	Dinmok anyak, Peterus arye ayupu nyabuk. “Geil uang atouk bukni, dekna fia weik ning perak ap, emas ap ara, fia nun ton kum upmasil bukni, aupmanil ning ara, aripnukine. Nasaret nang arye deiyamiknye Yesus Kristus, el si mikip arye, tikuka bilyame, nyapkine,” nyabuk.
44003007	Nyabuk akarye, anye biti el sirik taruk talipdakuka, tikilinmok talak ara, adip aryuk anye bira el yan ap, el yan kwamul ap, mikip kibuk.
44003008	Mikip kibuk ura, anye bira el bidamnang erebuka im sukukce, el yan tuku deice yanibuka talye-talye banmok. Bana uk unmokak arye, anye ap, sik ap, Yahudi yala nang, sik Allah ati arilbalamik aik, el si eren aik dam biyik ura, elda talye-talye bana ap, kanye deibukce merena ap, Allah si erena ati, “Allah ara, el fia telebe,” nyabuka, Allah si erena ap, wininmok.
44003009	Wininmok talak ara, abulubuka wekmek nang nirya arye, el bana ap, Allah si erena ap, wininmok ning eibik.
44003010	Eibikce, dinmekak arye, ninye tonok-tonok arye, ‘Anye bira ara, Urasin Teleb Bublan dam bulamukak arye yo bok morolamuknye bira, anye,’ tenenmek ani, bikik. Bikik akarye, Peterus arye anye kwetebuk ura, winibuk ning eibika ati, ‘Se, aning ara fia teleb’ tenen, lukdayik akarye, teniltona uk unmek.
44003011	Ura, ayo bok morolamuknye kanye deibukce Peterus ap, Yohanes ap, sik nong talibuka kibuk talak ara, adinmek nang nirya ‘Se’ tenen, lukdayik akarye aunmek aik si ara, Salomo Atolonga (Kolonade) memamukak bik-bik abuka dilyanganmekce, awekmek.
44003012	Sik dilyanganmek ak, Peterus eibukop ura, anang ati nyabuk. Na kayapu, anggun Israel nango, Yata ati aning eipmalumce, lukuldanmalum do? Nun mikip ap, nun diksukum una ap deice arye, anye bira kum kwetepmaname. Sikce, ‘Allah el diksukumuk ulye touk, sik babye, atonun diksukum urikirye deice arye, anye bira kweteipmarakba banmale,’ tenenmasulum do? Ati, ‘Se’ tenen, nun dinmasulum ara, yata ati do?
44003013	Nun bitinye nang aryuk anye bira kum kwetepmaname. Aning kum bukni, Abraham ap, Isak ap, Yakup ap, sik moubuka talyamik Allah ara, nun apu yapu nirya talyamik Allah ara, el yupu kekebuka, el fil uk melibuka ninye winipmanto kum fil dolulnye, Yesus akunum erepdeibuk. Anggunda, ‘Nun deiyok nang arye Yesus opnamak’ tenen, Yesus dobuka anang ati akunum talye areplume. Akunum areplumop ura, Pilatus bira, ‘Yesus talye lopdeipnamne’ tenen, akunum tenebuk bukni anggunce, ‘Kume opdeipsilyame,’ nyaplumce, Yesus dobuka Pilatus damak delilbilumce bataklume.
44003014	Yesus ara, Diksukum Ululnye atia. Allah el yupu fia teleb kibuka kekebuka dolamuk akarye, malye una fia kum arye, Allah fil uk dolamuk bukni, anggunce el ti bataklum akarye, “Ninye onanye Barsabas lobuka aripsilyame,” nyabuka moroplume.
44003015	Anggunce yupu nyapdeiplum ura, kam una deiyok teleb ning arisulula deiyoknye, sik malye nang arye dobuka obik. Sik obik bukni, Allah arye anye Yesus el kam bukeibuk. Nunda, anirya dilamubu nang unmabe.
44003016	Ara, minop arye anye bira kel bikamlum akarye, winiryuk eipmalumnye bira, Yesus el si dib tenena arye kwetepmala anyak mikip upmale. Ara, Yesus el si mikip tenena ap, Yesus arye nun ti dib tenena deiyok ning arisilya deice arye, anye bira el nong nirya kwetepmal anyak, anggun nirya eipmalume.
44003017	Na kayapu, na kele. Anggun ap, anggun du yapu ap, ‘Deiyok anye’ tenen, kel bikna kum arye, anggun nirya walwal arye malye winiplume.
44003018	Walwal arye winiplum bukni, Allah arye nyabuk ura, aminyan winipnamuk ning lak nyalamik nang, nabi nang nirya arye, ‘Allah el Mesias dopkwetepnamla ara, kanye talima imun ning weik wininamle,’ nyabuka lak nyalamik. Anggun winipluma deice arye, Allah yupu nyalilamuk touk akunum winipsuke.
44003019	Aning ati ara, anggun malye ulamlum ning ap, anggun kanye talima malye tenelulum ning ap, batakmunye akarye, Allah el tam kipropmunye ura, elce anggun malye winilamlum ning nirya kum daneipnamsile.
44003020	Anggun malye winimunye ning nirya batakmunce, Allah el tam tonap tamubuka kipropmunye ura, Allah weik arye melinamsile. Ara, tukak mutuku noutamak nirya arye, ninye weik lyeplirye talinamlanye bira Mesias, Allah arye anggun lyena ati akunum weipdeipsuknye, dopreipnamsile. Ara Yesus ati nyapsine.
44003021	Minop talak arye, Allah el aminyan winipnamuk ning laka nyalamik nang, el yupu uk kekebuka, el fil uk dobuka, fia teleb-teleb kibuka dolamik nang ara, sik nabi nang arye nyalamik yupu deice Allah arye, ‘Aning-aning minop ning nirya ati, tuba punubukapnirye, winiryuk ninguk kintinipnirye aripnamsine,’ nyalilamuk. Anyalilamuk ning min kum winipmalye talak ara, Yesus im deice uk fia ulamlya ani, anyalilamuk ning kintinibuka delin talak akunum uplyop ura, Allah arye Yesus dopkwetepnamle.
44003022	Aning atouk, Musa babye, nyabuke. ‘Na ara Allah el yupu laka nyananye nabi ulamse touk, Allah el yupu laka nyanamsilnye anggun yala nang kan-kan arye, anggun ti erepdeipnamsile. Yata yupu do nirya, elce anggun ti nyanamsil yupu nirya ara, moubuka kekenamlulume.
44003023	Yatanye do, yata kil do nirya, el nyalye yupu kum kekebuka doprobice ura, Allah el mapu sik kan-kan arye el yupu kum kekenyak ninye dobuka onamake.’
44003024	Dipkoprop Allah el yupu laka nyalamuknye nabi Samuel dipdongobuka, Allah el aminyan arye winipnamuk ning laka nyalamik nang arye, nyapdanin yangalamik ani laka nyalamik nang nabi nang nirya arye, Allah elce kintinip deiyamuknye Mesias ara, Yesus el uk unamuk talak ati, ‘Winipnamle,’ nyabuka lak nyalilamsik.
44003025	Tonda, Allah arye nun apu yapu ap, el yupu laka nyalilamik nabi nang ap ati, el mapu kipdeibuk akarye, “Winipnamsine,” nyalilamuk yupu ara, nun apu yapu ap, tonda anggun winitalak umunye ninye ap ati, nyalilamuk. Allah arye el nyalilamuk ning winitalak akunum fil donmal anyak elinmalume. Allah arye Abraham ati anyapnusin yupu nyabuk. Allah arye Abraham ati nyabuk yupu ara, nyapnusine. ‘Ance deipminye ura, dadeipdanin balamikca ani, deibice mapu deice arye, ninye mutuku-mutuku nirya ati, teleb ning nirya kintinibuka dipse ara, aripnamsine.’ Peterus arye Musa sekamuk yupu dobuka nyabuk.
44003026	Peterus ayupu nyabuk akarye ayupu tonap, nyabuk. “Allah arye el Melinanye kunum kintinipdeibuk ura, ‘Yahudi yala nang ara, weik melipnamle’ tenen, anggun dam minop dopkwetepsuke. Ara ‘Sik yuk arye, malye wininyak ning batakuka, balye tamubuka teleb bisik binamakce, Yesus ati dib tenepnamak’ tenen, dopkwetepsuke. Tonda, ‘Yesus arye aninye dobuka, Allah el tam tamulinamsil’ tenen, dopkwetepsuke,” Peterus arye nyabuk.
44004001	Peterus ap, Yohanes ap, yok kwanyamuknye kweteprik ura, awekuka dinmek nang tuba peterenmarik talak ara, Yahudi yala nang Allah arina ati deiyok nang ap, tonda, Yahudi yala nang, sik Allah ati arilbalamik aik kaliklamik nang, sik deiyoknye ap ura, sik Saduki nang tonok-tonok ap, anang nirya arye Peterus ap, Yohanes ap, peterenmarikak yayik.
44004002	Yayik ura, abitinye nang arye, “Nun kele. Yesus dibukba, Allah arye kam bukeibuk ati, yatanye do, Allah yupu dib tenen ninye nirya dibicop ura, aminyan talak Allah arye tamubuka kam bukeipnamle,” nyabuka peterenmarik anyak, kekebik ura, sik Saduki yala nang arye kekebik ura, sik talima ak yu ubuk ati, ‘Ayupu ara, nun like’ tenen, sik kanye talima tulum weik ubuk.
44004003	Tulum ubuk ura, Peterus ap, Yohanes ap talibik. Talibik talak ara, akunum inibuka ati, anang dobuka wenena aik fum tam dongobik ura, mapmarik.
44004004	Sik Saduki nang arye dib kum tenebik bukni, sik peterenmarik yupu kekenmek nang ara, yupa weik diba tenebik akarye, Yesus minyuma dib tenelamik nang ap, tabakuka yupa weik pamu barye ribu (5.000) nang kibik.
44004005	Anang sik mapmeka berekukop ura, Yahudi yala nang, sik deiyok nang ap, wisi nang ap, Allah arye, ‘Wininamlulume, aning kum wininamlulune,’ nyapdeiamukba, Musa arye sekeiyamuk yupu, mem yupu peterena deiyok nang ap, ara Yerusalem mutuku yupu talipnuyika ati, tonok aik uk bulubuka wekik.
44004006	Ura, Yahudi yala nang, sik Allah arina nang, sik weik deiyoknye el si Hanas ap, el yala tam nang ap, tonda Kayapas ap, Yohanes ap, Aleksander ap, sik nirya wekmek.
44004007	Wekmek akarye, sikce nyabik ura, yuk nang arye Peterus ap, Yohanes ap, wenena aik fum arye dobuka yana deibik ura, deiyok koubuka yupu asipdeyik. “Anggunda ayok kwanyamuknye kwetepdeipmarum ning ara, yata ning si deice arye do? Yata mikip deice arye kwetepdeipmarum do?” nyabuka asipdeyik.
44004008	Asipdeyik ura, Peterus arye Allah El Dib Kanye minop arye wekamuk anya arye, atalak langdibuka dinibuk deice arye ayupu nyabuk. “Telebe na kayapu. Nun Yahudi yala nang na ni yapu ap, nun yupu lipsisikna ati wisi nang ap, anggun ti telebe nyapsine. Anggun nirya kekepnuse.
44004009	Nunce ayok kwanyamuknye bico upsu ati, kwetepdeipmanam ning ati, yukupmasulum akarye nun wenepnusulum ning ati ara, tonda, ‘Yata deice arye anye kweteipmarum do?’ nyabuka asipdenusulum ning ap, anggun nirya ap ara, nun Yahudi yala deiyok nang ap, Israel ninye nirya ap, na nyapnusin yupu moubuka biknulume.
44004010	Nasaretnye Yesus Kristus, anggunce wanwanun yo deice oplum ura, dipmok bukni, Allah arye kam bukibuknye bira, el si mikip deice aryuk, yok kwanyamuk bukni, atikmalanye kwetepmal ak, fia teleb kibuka unmal anyak anggun elinmalume.
44004011	Allah el yupu laka nyalamuknye Daud arye, aYesus ati nyapdeiamuk domon yupu ani. ‘Anggun kel aik dona deiyok ninye arye batakamlum keil ara, winira mambul geil fia teleb ning akunum upmale.’
44004012	Yata nang arye do nirya, nun kum lyepsitinge. Yesus elcuk lyepsutue. Allah arye ninye si mutuku sirya im sirya aryamsuk nirya ara, adeice arye tonok babye ton kum lyepsutue. Yesus el si mikip deice aryuk lyeipsitue. Yesus elcuk lyesulule.” Peterus arye nyabuk.
44004013	Peterus arye nyanmok ura, akekenmek nang arye, Peterus ap, Yohanes ap, sik ilil kum arye mikip aryuk wininmarikak eibikop ura, ‘Anang ara, sekolah deice arye kum kel bikamrik nang, sik talye nang ururake,’ tenebikce lukdayik bukni, ‘E ara, Yesus ap, abitinye nang ap, neika ulamika deice arye, mikip yupu arye nyanmasirake,’ tenebik.
44004014	Sik Yahudi deiyok nang arye, ‘Yan kwanyamuk anyak buk akunum kwetepmarik ning ara, nun like,’ tenebik. Utenebik bukni, yok kwanyamukak akunum kwetepmariknye bira, mening dam tikmokak akunum teleb upmokba, eipmek ati, yupu tonap, kum nyapmanto ubik.
44004015	Winibik akarye, Peterus ap, Yohanes ap ati, “Nun Sandeheren nang aik wekmap aik fum arye buru tam birurume,” nyabik ura, sik adip aryuk birik talak ara, awekmek nang arye yupu talinmek.
44004016	Yupu talipdayik akarye ayupu nyabik. “Abitinye nang ara, yata wiripnamap do? Ara, sik bitinye nang arye, fia nun kum elinyap ning, winipman kum fil dopmarak anyak, nun Yerusalem mutuku unyap ninye akunum kel bikmapa ati, ‘Aning ara dipkoprop kum ulule,’ kum nyaptibye.
44004017	Bukni, sikce Yesus ati ayupu nyapdice ura, yuk nang kekebikirye, ‘Kel kibicak’ tenen, sekelongona ati ara, abitinye nang ati nyapnuyabe. ‘Yesus el si deice arye, yuk nang kekenak, tonap kum peterenamlurume,’ nyapnuyabe,” nyabik.
44004018	Nyabik akarye, Peterus ap, Yohanes ap, buru tam binmarika ati, anang yukubik ura, aik fum akunum yarikop ura, ayupu nyabik. “Yesus si deice ap, el mikip deice ap ara, ‘Yuk nang kekebikirye kel bikicak’ tenen, tonap fia kum peternamrurume,” nyabuka wenebik.
44004019	Nyabuka wenebik bukni, Peterus ap, Yohanes ap, sikce tamubuka nyaprik. “Anggun bidamnang tenebuka wipnalume. Allah el kanye fia teleb tenesilye ning ara, anggun deiyok nang arye nyanmasulum yupu kekebuka dobolbanamap do? Allah arye elce nyalisulul yupu kekebuka dobolbanamap do? Ati, ‘Teleb winina ara dan ning do?’ tenen, anggun bidamnye tenepnululume.
44004020	Ara, nun eibupe ning ap, kekebupe ning ap, peterenamne ning ap ara, kum batakdongoptinimnye. Ara, kum winipmanto. Fia peterenamnam atia,” Peterus ap, Yohanes ap arye sik Sandeheren deiyok nang ati nyaprik.
44004021	Ura, sik winipman kum fil dopmarik ak, Allah arye yok kwanyamuk anyak kwetebuknye bira, kiting tahun yupa weik 40 tahun akunum wisi deiamuka ati, amutuku ulamik nang nirya arye Allah ati, “Allah anda fia teleb,” nyabuka el si erenmeka ati, aSandeheren deiyok nang arye, ‘Abitinye nang ara, nunce yata wiribuka obuka weneptibye do?’ tenen, teniltona uk unmek.
44004022	Wininmekce, Sandeheren wekmek nang arye, ‘Peterena bataknamdak,’ tenebikce, “Tuba peterepdumunyop ura, nunce opnamsiyape,” nyabuka, yupu weik tonap wenebikop ura, lopdongobik.
44004023	Akunum loplobikop ura, Peterus ap, Yohanes ap, sik dib tenebuka neika ulamik nang dam tamubuka birikop ura, Yahudi yala nang sik yupu lipsisikuka bokolina deiyok nang ap, Allah arina weik deiyok nang ap arye, wenepmek yupu nirya laka nyaprik.
44004024	Laka nyaprik ura, anang kekebikce, sik nirya arye neika Allah moronmek. Sik moronmek yupu ara, ani.
44004025	“Nun Ni Allah, ance nyaplum ura, Allah an Dib Kanye arye ayupu dobuka an melyamkuknye nun apu Daud, el talima ak nyapdeibuk ura, Daud arye ayupu nyabuka sekamuk. Yahudi yala kum nang mutuku sirya im sirya nirya arye, yu upmala ati, ‘Winipnamap’ tenen, yupu talye uk sisikinmaka ara, yata deiyok ati do?
44004026	Mutuku-mutuku nirya weik ninye deiyok nang, Raja nang ap, ninye talinyak deiyok nang ap arye, mikip kibuka erebuka tikmakce, ‘Nun Ni Allah ap, elce ninye mutuku-mutuku nirya lyeplirye talinamle’ tenen, wibuka deiamuknye, ara, Mesias ap ati, ‘Opbisipnamap’ tenen, bulubuka wekmake.” Nyabuka moronmek. Daud arye sekamuk yupu dobuka Allah moronmek nang nyabik deice arye ayupu ton moronmek.
44004027	“Ara, Daud arye nyapdeiamsuk touk, dipkoprop Herodes ap, Pontius Pilatus ap, Yahudi yala kum ninye babye, Yahudi yala ninye ababye, anang ap, Yerusalem mutuku bulubuka wekik akarye, ‘Obisipnamap’ tenen, an yupu uk kekebuka, an fil uk melibuka mambul fil dolulnye Yesus ati, yupu sisikinmek. Anye Yesus ara, ance wipdeiamlum akarye, ‘Ninye lyepnamle’ tenen, erepdeiamlumnye biti, yupu sisikinmek.
44004028	Minop talak, an mikip arye, ‘Winipnamak’ teneplum touk, aning uk Yesus ati akunum winibik.
44004029	Bukni, winitalak ara, anang aryuk nun ti, ‘Opnamsiabe,’ nyanmasiak ara, an kekelaminyak arye dinamsilame. An fil uk melibuka donyap nang ara, ance melisiminye ura, nun ilil kum asa weik mikip arye, ‘An yupu talye mangkau peterepnamap’ tenen, moropkiayape, nun Ni Allah.
44004030	An mikip deice arye ninye kwetena ap, ninye kum winipmanto fil ap, ura, mambul fil dobipyeba yuk ninye eibikirye, ‘Se, dipkoprop Allah aryuk afil donmasile,’ tenen, tenepmanto fil ap, ‘Ance donamsilyama’ tenen, moropkiyabe. Ara, an fil uk dobuka, an Melinanye Yesus, el si deice aryuk, ‘Afil domasile’ tenen, moropkiyabe, nun Ni Allah.” Ayupu nirya Yohanes ap, Peterus ap, Yesus ati dib tenelamik kili sal ap, arye nyabuka Allah ati moronmek.
44004031	Akunum morobikop ura, sik bulubuka wekmek aik nirya weik arye long-long abuk ura, Allah El Dib Kanye sik talima ak nirya wekuk ura, langdibuka talyamuka deice arye, sik nirya arye ilil kum asa weik mikip arye deiyok koubik akarye, Allah el yupu peterelamik.
44004032	Amutuku dib tenebik nang ara, sik kanye talima imun ulamuk ning ap, sik kanye tenelamik ning ap, neika ansinibuka, sik talima dukdongobuka ulamik. Tonoknye babye ton, el talyamne ning ati, ‘Ara fia na dokola,’ kum tenelamik. Aning fia kum tenelamik bukni, sik talyamik ning nirya melibuka talye arildalamik.
44004033	Yesus el wipdeiamuk Rasul nang arye, Yesus el kam bukuk ura, eibik ati, mikip deice arye nun ni Yesus el kam bukuk yupu fia teleb kibuka yupu peterepra balamik. Tonda, apeterelamik nang babye, talye yuk ninye Yesus ati dib tenelamik ninye babye, Allah arye weik melilamuk.
44004034	Atalak ton, atalak ton sik aik ap, wa tuku ap, talyamik nang arye, Yuk nang ati aning dekuka dololamik yo bok ara, Yesus wipdeiamuk nang ati arilyangalamik. Ara, ‘Anang arye aning bokuka patalamne ninye aripnamak’ tenen, arilyangalamik.
44004035	Winilamika ati, adib tenelamik nang, sik kan-kan arye aning-aning nirya patalamne ninye tonok babye, dina kum ninye babye, ton kum patalamuk. Sik nirya arye Yesus wipdeiamuk Rasul nang ati, ayo bok arilyangalamikce, sikce Yesus dib tenebik nang patalamne ning ati, sik patalamuk touk bokuka arildalamik.
44004036	Awa tuku dekuka doprobuk yo bok ara, Yesus wipdeiamuk Rasul nang dam yanuka aribuk. Yusuf ara, Yesus elce wipdeiamuk Rasul nang arye, el si ati ton Barnabas nyalamik. Sik yupu deice arye ninye si ‘Barnabas’ nyalamika deiyok ara, Ninye Talima Kwadinanye ati nyalamik.
44004037	Yuk nang winilamik touk, Lewi yalanye tonok, Siprus mutuku, ara laut mekwen dana-dana tam sekdongamuk mutuku deiamiknye bira, el si Yusuf, el si ton Barnabas, elce ton wa tuku talyamuka dekuk.
44005001	Yusuf ara, el wa tuku dekuka, Yesus wipdeiamuk nang aribuk bukni, tonoknye el si Ananias ap, el kil Sapira ap, sik babye, sik talyamrik tuku ton yuk nang arye dekik.
44005002	Dekik ura, Ananias arye atuku ati aripmek yo bok doprobuk ura, danatam bokuka doprobuk ning ara, Yesus elce wibuka deiamuk Rasul nang ati, ‘Anang arye bokuka patalamle ninye aripnamak’ tenen, aribuk. Danatam yo bok ara, dungnubuk. Ananias awinibuk ning nirya, el kil arye bikmok.
44005003	Ananias ayo bok akunum aribukop ura, Peterus arye Ananias ati nyabuk. “Ananiaso, Isa Mutuku Dongonye an talima fum tam ara, weika arye wekuka talipkuka deice arye, an tuku dekmom akarye yo bok dopropmo yo bok ara, danatam bokuka, ‘Na’ tenen, dungnupmumce, Allah El Dib Kanye ati talye tilila ati nyapmalam ara, yata ati do?
44005004	An tuku min kum dekmom talak ara, an ninguk min kum talyamlum do? Tonda, akunum dekmomce dopropmom yo bok ara, an deiyoknye ati ara, ‘Aning bokuka winipnamne, aning bokuka winipnamne,’ kum tenepmom do? Kanya arye, ance tenepmum touk, winipmatume. Bukni, winitalak ara, tilila nyapmasilame. Amalye winipmalam ning ara, yata deice tenepmom akarye awinipmalam do? Amalye winipmalam ning ara, yata tenipmum deice arye, awinipmalam do? Ance talye tuku ak ninye ati telil yupu kum nyapmalame. Allah ati telila yupu nyapmalam atia!” Peterus arye Ananias ati nyabuka akarye wenebuk.
44005005	Nyabuk ati, Ananias ayupu kekebuk ura, adip aryuk tukwak daksakuka pubuk akarye dibuk. Pubuk akarye dibuk ati, awinibuk ning lak nyabik ura, kekenmek nang nirya weik ilil ubuk akarye, sirim talibuk.
44005006	Ananias akunum dibuk ura, kam nang arye yanuka el nong butum aling arye kitibikce, baya wibuka buru bobiyik akarye weibik.
44005007	Baya wibuka bobiyik akarye weipmeka ani, daunmek ara, winilye kitingto, ara, jam tiga atonun, akunum kibukop ura, Ananias el kil awinipmok ning kum bikmok anya arye, mangkau uk Peterus unmokak yayuk.
44005008	Wekelyayuk ura, Peterus arye Sapira ati asipdeyuk. “Ance laka nyapnilyame. An ap, an akanye Ananias ap, anggun tuku dekuka dopropmarum yo bok ara, winibuka akunum do, kum do?” nyabuka asipdeyuk. Asipdeyuk ura, Sapira arye, “Diba, elce aripmakil yo bok ara, winibuka akunuma,” nyabuk.
44005009	Nyabuk ura, Peterus arye tamubuka nyabuk. “Yata kanye arye, ‘Winiptinimnye’ tenen, anggun bitinye malye winipmaruma deice arye, Allah El Dib Kanye ati, tilila deice arye, pilipmarerum do? Ani, an akanye akunum weipmak nang buplan dam akunum yanmaka dipdelyame. An babye, sikce bobuka buru bobinukiake,” Peterus arye nyabuk.
44005010	Peterus arye ayupu nyanmok ani, sirye batakalongoyuk talak ara, Sapira adip aryuk Peterus el yan dam daksakuka dibuk. Dibukop ura, akam nang arye wekuka tomobik anye, el nong bobuka buru bobiyik akarye, el akanye weipmekak dam uk binuka weibik.
44005011	Anirya akunum winibukop ura, Yesus el diba tenebik nang nirya ap, awinyabuk ning kekenmek nang nirya ap, ilil weik ulamukce, mambul kanye weik bolamikce, sik nong nirya sirim talilamuk.
44005012	Yesus wipdeiamuk Rasul nang arye, amutuku ulamik ninye kan-kan arye, ninye kum winipmanto ning ap, winipmanto kum fil ap, tonda yuk ninye eibikirye, ‘E Allah arye dipkoprop fil donmasile, tenepnamak’ tenen, mambul fil ap dolamik. Tonda, Yesus el diba tenebik nang nirya arye, Allah yupu kekena ap, yupu sisikina ap ati weklamik atolong si ara, Salomo Atolonga bulubuka weklamik. (Sik yupu deice Salomo Kolonade nyalamik).
44005013	Yuk nang nirya arye, Yesus diba tenebik nang ati, ‘E anang teleb nang,’ tenelamik bukni, Ananias ap, Sapira ap, dipmarika ati, ilil unmoka ati, ‘Yesus dib tenelamik ninye dam bibirye neika kum unamabe,’ tenelamik.
44005014	Ton ninye ara, utenelamik bukni, ton ninye ara, sal babye, kilapu babye, Yesus diba tenebuka tabaknin balamik akarye, minop talak, Yesus ati dib tenelamik nang ap, tabaknin balamik ura, Yesus ati dib tenelamik nang yupa ara, weik kipnin balamuk.
44005015	Yesus wibuka deiamuk nang arye fia teleb fil dolamik ati, amutuku ulamik nang arye, uk dilamne ninye bobuka, aik dana-dana dolamik anye, bisik noutamak yangapdeiyamikak delilyangalamik. Ara, ‘Peterus el bisik baturye, uk dilamle ninye el kanya arye nun nong bolpipsutu ura, kweteipsetu’ tenen, uk dilamne ninye sik amsuna tokuka man ning alip delilyangalamik.
44005016	Tonda, Yerusalem mutuku noutamak dana-dana ulamik ninye arye, uk talyamne nang ap, isa talima ak wekamna arye talyamne nang ap, anirya bulubuka anang dam boyangalamik ura, anang nirya kwetelilamik.
44005017	Yahudi yala nang, sik Allah arina deiyok nang, sik weik deiyoknye ap, el melin nang ara, el yala nang arye el ti melyamik. Anang nirya ara, sik Saduki nang ulamik. Ura, Yesus wipdeiamuk nang arye, ninye winipmanto kum fil dolamika ati, anang arye sik yu ubuk ati sik talima wilildalamik.
44005018	Winilamikce, Yesus wibuka deiamuk Rasul nang talibuka tapu koubik akarye, amutuku wenena aik dongobik.
44005019	Wenena aik dongobik bukni, alukunyan noutamak arye, Allah el im deice fil donanye malaikat tonok yayukce, awenena aik buplan kukuk ak arye, anang nirya dobuka buru tam bobiyuk.
44005020	Bobiyuk ura, ayupu nyabuk. “Anggun Yahudi yala nang Allah ati arilbalulum akarye el si erelulum aik damak binuka tikmunyak akarye sik awekmakce nang ati, Allah arye winiryuk kam una deiyok ning aripnamsila ati, ayupu nirya peterepnamlulume. Tonok yupu babye, ton kum bataknamalume,” nyabuk.
44005021	Nyabuk ura, daunmekani, akunum berekukop ura, Yahudi yala nang, sik Allah ati arilbalamik aik buru tam wiyamik poka wekukabikce, anyaik dam binuka wekmek. Wekmekce, Allah el im deice yupu lak lenanye nyapdeipmok touk, awekmek nang ati, deiyok koubuka peterenmek. Sik peterenmek talak ara, Yahudi yala nang sik Allah arina deiyok nang, sik weik deiyoknye ap, el melina nang ap, bulubuka wekikce, Israel nang sik du yapu nirya, ara Sandeheren nang yukubikce, tonda sik amutam fil dolamik nang ati ayupu nyabik. “Yesus wibuka deiyamuk nang wenena aik fumbisik dongopmapa ara, dobuka boyalulume,” nyabuka anang dopkwetebik.
44005022	Dopkwetebik ura, anang arye wenena aik fum binuka dipdeyikba, kum eibika ati, tamubuka Sandeheren nang unmekak binuka laka nyabik.
44005023	“Wenena aik ara, buplan tirikin ning kunci arye tirikdongopmango touk upmoe, tonda, wenena aik kalekna nang buplan dam tuba kalikmong touk tuba upmangu ak, eipmabe. Eipmap bukni, buplan kuklobuka dipdeyap bukni, tonoknye babye, kum unmake,” nyabuka laka nyabik.
44005024	Laka nyabik ura, Yahudi yala nang sik Allah ati arilbalamik aik kalikina nang, sik deiyoknye ap, Allah arina deiyok nang ap, anyanmek yupu kekebikop ura, teniltona uk unmekce, ‘Akunum winipmala ati aminyan talak, yata ning ton winipnamsil do?’ tenenmek.
44005025	Tenenmeka ani, yuknye birye sik unmekak yanuka laka nyabuk. “Na kekenululume, anggunce wenena aik dongopmalum nang ara, nun Allah arinyap aik dam tikuka, awekmak nang ati peterenmak anya arye dipdelulume,” nyabuk.
44005026	Nyabukop ura, Allah el si erena aik kalikna nang, sik deiyoknye ap, el amutam fil melina nang ap, anang peterenmekak binuka, anang dobuka tamubuka, Sandeheren nang wekmek aik fum tam delilyayik. Delilyayik talak ara, ‘Allah si erena aik dam wekmek nang arye, Yesus wipdeiyamuk nang arye peteremak yupu, telebe teneyaka anya arye, anang mikip arye tongobibyop ura, akekenmek nang arye, keil dobuka opsikcak’ tenen, mikip kum asa nimalya mitanga aryuk dobuka boyayik.
44005027	Boyayikop ura, Allah arina deiyok nang, sik weik deiyoknye birye, Yesus wibuka deiamuk nang ati, ‘Wenebuka asipdenul’ tenen, Sandeheren nang dam delilyayik.
44005028	Delilyayik ura, adeiyoknye birye nyabuk. “Nunce, ‘Yesus si deice tonap kum peternamlume,’ nyapmapu ning ara, ‘Peterena kum arye, talye uk unamlum’ tenen, weik arye wenebuka nyapmabu. Nyapmapu bukni, anggunda, fia tuba peterenuk wininmalumbuk, Yerusalem unyak ninye weik tonap, kekenmake. Tonda, Yesus obik ning deiyok nirya ara, Sandeheren nang, sik nong deice deipminyop ura, yuk nang arye, ‘Sandeheren nang Yesus obika deiyok nang ara, anang akunuma, tenepnamak’ tenen, tenepmasulumce tuba peterelulum do?” nyabuk.
44005029	Nyabuk ura, Peterus ap, Yesus wibuka deiamuk Rasul nang, yuk nang nirya ap arye, tamubuka nyabik. “Nunda, ninye yupu kuma. Allah el yupu uk kekebuka dobolbanamabe.
44005030	Anggun yupu arye nyapluma ati, yuk nang arye Yesus wanwanun yo deice deibik ura, obike. Deiyok ara, anggunca. Winiplum bukni, nun apu yapu talyamikce, si erelamik Allah arye, Yesus tamubuka kam bukeibuk.
44005031	Yesus ara, Weik Ninye Deiyoknye una ap, ninye mutuku-mutuku nirya Lyena Deiyoknye una ap, ‘Unamle’ tenen, Allah arye Yesus dobuka, el sirik taruk tam erebuka deibuk. Ara Allah arye, Yesus fil dobuk deice arye, Israel ninye lyeplirye, sik malye wininyak ning batakikirye, balye tamubikcop ura, ‘Na Allah arye, sik malye wininyak ning nirya kum kipdeipnamne’ tenen, Allah arye el sirik taruk tam Yesus erepdeibuk.
44005032	Nunda, Allah arye Yesus tamupra kam bukdeibuk ning nirya dilamuba arye, yuk nang ati, laka nyanyabe. Tonda, nun ap, Allah El Dib Kanye ap arye, ayupu laka nyanyabe. Allah el yupu uk kekebuka dobolbanyak ninye nirya ara, Allah El Dib Kanye, akunum dopkwetepsuk ati, diba tenebice ura, Allah El Dib Kanye, aresulule.” Yesus arye wipdeiamuk nang nirya arye sik Sandeheren nang ati ayupu nyabik.
44005033	Nyabikop ura, ayupu kekenmek nang nirya arye, yu weik ubuk ura, ‘Anang opnamabe,’ tenebik.
44005034	Utenebik bukni, tonok Farisinye, el si ara, Gamaliel, ara, amutuku nang nirya si erebuka kisal dolamiknye birye aSandeheren nang wekmeka noutamak arye tikukabukce, yuk nang ati, “Yesus wibuka deiamuk nang dobuka buru tam bobinapmunya ani, tamubuka boyanululume,” nyabuk. Gamaliel ara, Musa el sekamuk yupu peterena deiyoknye ulamuk.
44005035	Gamaliel arye, “Buru tam bobilulume,” nyabukop ura, anyaik tuba wekmek nang, Sandeheren nang wekmeka ati, ayupu nyabuk. “Na kayapo Israel nang deiyok nango, ayupu peterena nang ati, ‘Winipnamabe,’ tenepmalum ning ara, moubuka teniplulume ara, ‘Talye ati malye winipmunyak’ tenen, nyapsine
44005036	Orkiting tamun unmaputo talak arye, tonoknye, el si ara, Teudas, weiknye erebuka tikamukce, ‘Na ara weiknye,’ nyalamukbuk, ninye yupa weik 400 nang atonun, el yupu uk kekebuka dobolbalamik. Winilamik bukni, yuk nang arye Teudas obik ura, el melibuka dobolbalamik nang nirya, ‘Bilulume,’ nyabuka yakika ati, bokuka yuk-yukak bindobikbuk, awinilamik ning kum dayuk.
44005037	Yudas kum dayuk ura, aminyan talak ara, Galilea tamnye, el si ara, Yudas, ninye si nukuka sekamik talak arye, sisinanye erebuka tikuk. Sisinanye erebuka tikuk akarye, el yupu nyalamukbuk, ninye weik, ‘Amutuku talisinyak nang obuka bisipnamap’ tenen, bululamik. Ura, yuk nang arye el babye, obikbuk, el melibuka dobolbalamik nang nirya bokuka yuk-yukak bindobik.
44005038	Sik winilamik ning nirya kum kibuka ati, winitalak ayupu peterenmak nang ati, anyapnusine. ‘Anang opnamap’ tenen, warikina bataklulume! Anang ara, ur talye batakdongoplulume! Sik dib tenelamak ning ap, sik wininamak ning ap, sik bidamnang kanye aryuk winilamice ura, nong kum upnamle.
44005039	Bukni, sik awininyak ning ara, Allah mikip deice arye winilamice ura, anggunce anang ati kum sekdongoptume. Awininamak ning ara, Allah el mikip deice arye winilmatingto ura, aminyan talak, nun mankau arye Allah ati yanipmanto uptibye. Aning moupra tenepnamlulume.” Gamaliel arye ayupu nyabuk.
44005040	Gamaliel arye ayupu nyabukop ura, Sandeheren nang awekmek arye, ‘El dipkoprop nyanmasile,’ tenebik. Utenebikce, sik yukubik ura, Yesus wibuka deiamuk Rasul nang dobuka, anyaik fum yanuka deibikop ura, Sandeheren nang arye nyabik ura, yuk nang arye Yesus wipdeiyamuk nang ati kama arye obik. Akunum kama arye obikop ura, Sandeheren nang arye Yesus wipdeiamuk nang ati nyabik. “Yesus si deice tonap kum peternamlume,” nyabuka wenebikce batakdongobik.
44005041	Batakdongobik ura, Yesus wipdeiamuk nang Sandeheren nang wekmek ak batakuka yukak biyikop ura, utenebik. E sik Sandeheren nang arye, ‘Yesus ap, Yesus el si ap ati, nun like. Ati anang onmabe,’ tenepmasiakce, opmasiaka ati, ‘Allah arye nun ti kanye deipmasila ati, opmasiaka babye, telebuka,’ tenebikce kanye deibuka kil-kil asa biyik.
44005042	Asum-asum nirya Yahudi yala nang Allah arilamik aik dam ap, aik yuk-yuk ap, peterepra balamikce, ayupu peterenmek. “Allah arye, ‘Ninye Lyeplirye talipnamle’ tenen, wipdeiamuknye, Mesias bira, ara, Yesus el uka,” nyabuka laka teleb yupu ninye lyen yupu peterena ap, laka nyana ap, tonok ton batakana kumce, fia tuba-tuba peterena uk ulamik.
44006001	Ura, Yesus yupu kekebuka dib tenebuka dobolbalamik nang weik upnin balamik talak arye, sik anang noutamak arye sik nirya Yahudi yala nang bukni, Yunani yupu nyalamik nang arye, Ibrani yupu nyalamik nang ati, malye kanye bolamikce derelamik. Deiyok ara, youwak kilapu melin ati bokuka asum-asum nirya arilamik ning ati ara nyalamik. “Ibrani tam youwak kilapu arenyak bukni, nun Yunani tam youwak kilapu ton, kum arisinyakce batakaldongosinyake,” nyalamikce dereldalamik.
44006002	Sik waldalamika ati, Yesus arye wibuka dopkwetebuk ura, el yupu bobuka peterelbalamik 12 nang arye, “Buluplulume,” nyabik ura, Yesus yupu diba tenebuka dobolbalamik nang nirya kekebikce, bulubuka wekikop ura, ayupu nyabik. “Nun tenepmap ara ani. Youwak kilapu melina fil ara, teleb fil bukni, afil uk talibuka dobibyop ura, Allah yupu peteren fil bataktibye. Bukni, Allah yupu fil batakana ara, fia malye. Aning kum bataktibye.
44006003	Ati, nun kayapu, anggun akunum bikilulum nang ara, anggun noutamak arye tek barye nang wipdeipnulume. Ara, Allah El Dib Kanye wekuka langdibuk ura, funguk kibuka unyak nang, sik yupu nyanyak ning ap, sik fil donyak ning ap, teleb-teleb kibuka wininyak nanguk wipdeipnulume. Wibdeipmunye ura, ‘Youwak kilapu dina bokuka arin fil donamak’ tenen, sik deiyok nang keipdeipnamabe.
44006004	Bukni, Yesus arye wipdeipsuk nang, nunda teniltotona kumce, Allah morona ap, Allah yupu ninye melibuka peterena ap, afil uk talibuka donamape,” nyabik.
44006005	Nyabik ura, awekmek nang, Yesus dib tenebik nang nirya arye, ‘Winipnamabe, nyapmasiak yupu ara telebuk,’ tenebikce, kanye deibikce, ninye tek barye nang weipdeibik. Ara, Stefanus wipdeibik. Stefanus ara, Yesus ati fia dipkoprop tenebukce, kanye talima lamapdongobuka ulamuk. Tonda Allah El Dib Kanye Stefanus talima noutamak wekamukce, langdibuk ura, diksukumuk winilamuk. Tonda, ninye si Pilipus ap, Pokorus ap, Nikanor ap, Timon ap, Parmenas ap, ton Antiokia deiamiknye, Nikolas ap wipdeibik. Nikolas ara, Yahudi yala kumnye bukni, Yahudi yala nang, Allah ati kibuka si erelamik ning, sik winilamik ning nirya ara Nikolas babye dobuka winilamuk.
44006006	Anang akunum wibuka deibikce, Yesus arye wibuka dopkwetebuk ura, el yupu dobuka peterepra balamik nang, obarye (12) Rasul nang, sik dam bobinuka deibik. Deibik ura, aobarye adua belas (12) nang arye Allah morobikce, awibuka deibik nang ati, sik gisok deice taruk tatang deibik.
44006007	Ura, Allah yupu fia peterelamikbuk, Yerusalem mutuku ulamik nang weik tonap kekelamikce, dib tenebuka tabaknin balamikce, minopce yupa weik uptabaknin balamik. Tonda, sik Yahudi yala nang, sik Allah ati arina deiyok nang Yesus peterelamuk yupu, ninye lyena ati laka teleb yupu kekelamikak arye, ninye weik tabaklamikce, Yesus el yupu talibuka dobolbalamik.
44006008	Allah arye Stefanus ati, fia kanye deiamukce, weik melyamuk ning ap, el mikip weika arye Stefanus aryamuk ning ap, adeice arye Stefanus ulamuk. Allah el mikip weik Stefanus aryamuka ati, Stefanus arye ninye winipmanto kum fil ap, ‘Allah el mikip fia weik fil donmasile, tenepnamak’ tenen, laka len fil ara, ninye kum winipmanto fil dolamuk.
44006009	Afil dolamuk bukni, aminyan talak ara, Yahudi yala nang Allah si erelamik aik si ara, Lipertini nang nyalamik aik weklamik nang arye Stefanus el yupu deiyok koubuka yanibik. Anyaik weklamik nang ara, Yahudi yala nang bukni, Kirene mutuku ap, Aleksandia mutuku ap, tonda Propinsi Kilikia ap, Propinsi Asia ap, atam nang arye el yupu yanibik akarye yupu weik nyanmek.
44006010	Stefanus el yupu dipkoprop nyalamuk ura, anang arye balye tam kibik akarye, ‘El yupu yanipnamap’ tenen, deiyok koubuka priplobik bukni, Allah El Dib Kanye Stefanus talima noutamak ulamuk arye, mikip weik kililamuk ura, weik kel ning melyamuka deice arye, Stefanus yupu teleb-telebuk nyalamuk ura, anang kum bisipmanto kibik.
44006011	Ati, anang arye yuk nang dam binuka dungnubikak arye, ‘Nyapnalume, nyapnamlulume,’ nyabuka yupu moupdeibik deice arye, anang arye Stefanus ati, “Musa sekamuk yupu ap, Allah ap ati, Stefanus fia malye yupu nyalamuka arye Allah si yanibuk anyak, nun kekebupe,” nyabuka talye kisikdeibik.
44006012	Nyalanmekop ura, sik nyanmek yupu yuk nang kekebikce derebik. Ara, talye nang ap, Yahudi yala nang, sik yupu lepsisikuka bokolina deiyok nang ap, Musa sekamuk yupu, mem yupu peterena deiyok nang ap, anang nirya yu weik ubuk ura, yupu kweltoulanmek. Winibikce, Stefanus talibikce, sik yupu bokolin weik deiyok nang ara, Sandeheren nyalamik nang dam bobinuka deibik.
44006013	Tonda, anang aryuk, “Ayupu-ayupu nirya talye binuka kisipdeipnalyame,” nyabik ura, yuk nang akunum kekebikop ura, atilila yupu nyapnamik nang bobuka Sandeheren nang dam bobiyik. Bobiyik ura, atilila yupu nyan nang arye nyabik. “Amalinye Stefanus bira, nun malye wininyap ning dekna ati, Allah arinyap aik, ara Allah arye el si erena ati, wipdeibupu aik ara, anye Stefanus nyalye yupu deice arye yanisulule. Tonda Allah arye, ‘Aning wininamlume, aning kum wininamlume,’ nyabuk ura, Musa arye sekeiyamsuk yupu mem yupu ati Stefanus nyalye yupu deice arye yanisulule. Aning ara, fia kum batakasulule. Abitinye ning tuba-tuba yanina uk usulule.
44006014	El nyabuk ura, kekebupu yupu ara, ani. Ara, ‘Nasaret mutuku deiamiknye Yesus arye nun malye wininyap ning dekna ati, Allah arebibirye el si erenyap aik uluplopnamle. Tonda, Allah arye nyapdeibuk ura, Musa arye peterelamukbuk, kekelamikak arye winipnin yangalamik ani, winitalak nun peterepsik ura, wininyap ning nirya ara, aning batakikirye, ‘Winiryuk ning yuk punubuka dobolbinamak’ tenen, Yesus arye kintinibuka deipnamsile,’ nyabuka, Stefanus arye ayupu nyabuka peterepsuk ura, kekebupe.” Tilila yupu nyabik nang arye, ayupu nyabik.
44006015	Nyabuka ayupu nyanmek talak ara, Sandeheren nang, sik yupu bokolin aik bukmek nang nirya arye, Stefanus fia dipngirik lobik ura, Stefanus el urasin ara, Allah el im deice melinanye, malaikat urasin atonun ubukak, eibik.
44007001	Sandeheren nang nirya arye Stefanus ati dipngiriklopmek ura, Yahudi yala nang sik Allah arina deiyok nang, sik weik deiyoknye birye Stefanus ati nyabuk. “Sik anang arye anyanmakiak yupu ara, dib do, telil do?” nyabuka asipdeyuk.
44007002	Asipdeyuk ura, Stefanus arye tamubuka nyabuk. Na ni yapu ap, na kayapu ap, na yupu kekepnuse! Nun apu Abraham ara, Haran mutuku kum yanamukce Propinsi Mesopotamia mutuku tuba ulamuk talak ara, fia dirina teleb koprop ulul Allah ara, Abraham dam yayuke.
44007003	Tikilyayukce ayupu nyabuk. ‘An mutuku koprop ap, an mutuku nang ap, nirya batakmince, na arye nyapnamkin mutuku benalyame,’ nyabuk.
44007004	Allah arye Abraham nyabuka ati, Abraham arye Kaldea ninye ulamik mutuku, Mesir tam batakuka bisik mapdanin balamukani, Haran mutuku binuka ulamuk. Anyuk ulamukani, el li dibukop ura, Allah arye ‘Abraham amutuku unamle’ tenen, dopkwetebuk ura, anggun aunmalum mutuku ayanuka ulamuk.
44007005	Amutuku akunum yayukop ura, Allah el talyamuk ning bokuka, Abraham el unamuk mutuku ati, tonok babye, fia ton kum aribuk. Tuku mitikanun kum aribuk bukni, ura, Allah arye Abraham ati ayupu nyabuk talak ara, Abraham el mi tonok babye, kum deiamuk bukni, Allah arye Abraham ati nyabuk. “Ance amutuku talyaminya ani, dipminyop ura, ance deipnamlam mapu ap, dadeipdanin binamak mapu ap, amutuku talipnamake,” Allah arye Abraham ati nyabuk.
44007006	Tonda Allah arye Abraham ati ayupu tonap, nyabuk. ‘Ance deipminbuk, dadeipdanin balamikca ani, deipnamak mapu ara, yuk mutuku nang arye talyamice mutuku bicop ura, sikda ninye asik nang atonun unamake. Ara, amutuku talyamice nang arye, an mapu talibikirye, “Nun fil talye dopsululume,” nyabuka fil dibikirye, kiting tamun yupa weik, 400 tahun deice arye ikin ning weik sik nong deice delinamak.
44007007	“Nun fil dopsululume,” nyabuka fil deipnamaka deiyok nang ara, na arye wenebuka opnamne. Winipnyop ura, Abraham an mapu ara, omutuku arye dobuka, abukmanam mutuku tamubuka yakirye, na si erepnamake, Allah arye Abraham ati nyabuk.’ “Allah arye Abraham biti nyabuk yupu ara, na Stefanus arye nyapsine,” Stefanus arye nyabuk.
44007008	Stefanus nyabukop ura, ayupu ton nyabuk. Ara, Allah arye Abraham ati nyabuk. “An ap ance deipnamlam mapu ap, dadeipdanin binamak mapu ap ati, fia teleb kibuka melipsinirye teleb ning delinamsine. Winipnamne ati, ‘Anda wininamlame’ tenen, bata delilamak touk, Na mapu ati, den bam bol mouse ning sekenamlulume,” nyabuk. Nyabuka, den bam bola mouse ning sekna fil, Allah arye Abraham ati aribuk. Amenyan talak Abraham arye Isak deibukba like pin barye sum mabukop ura, el mi den bol mouse ning sekuk. Sekukop ura, ulamuka ani, amenyan talak, Isak birye el mi Yakup deibukce, el den bol mouse ning sekuk. Tonda, Yakup birye Israel ninye nun apu yapu, weik mambul nang 12 nang deibukce, sik den bol mouse ning babye sekamuk.
44007009	Ura, nun apu yapu weik mambul nang sik obarye nang arye sik weit kopropa Yusuf ati, yu ulamuk ati, sik talima wilibuka delilamikce, ‘Nun weit ara, Mesir mutuku nang arye anye biti dekikce sik fil uk talye dem donamle’ tenen, yuk nang dam yo bok dekik ura, anang arye Yusuf dobuka Mesir mutuku bobiyik. Bobiyik ura Yusuf el ikin ning fia ulamuk bukni, Allah arye Yusuf fia meilyamuka deice arye, Allah arye lyepdeibuke.
44007010	Allah arye Yusuf ati yupu teleb nyan ninguk aryamuk arye, weik kel kopropnye ulamukce, el yupu nyalamuk ning ap, fil dolamuk ning ap, teleb-teleb kibuka ulamuk. Allah meilyamuk arye, Yusuf teleb kibuka ulamuka deice arye, Mesir mutuku weik ninye deiyoknye Firaun Yusuf ati kanye weik delilamuk. Kanye deilalamukce Firaun el talyamuk ning nirya ap, mesir mutuku ulamuk ning nirya ap, el aik fum fil dolamik ninye nirya ap, ‘El weik ninye deiyoknye kiplirye elcuk talipnamle’ tenen, Firaun arye Yusuf dobuka erepdeibuk ura, aning-aning nirya el amutamuk ulamuk.
44007011	Ura, winilamikani, aminyan talak Mesir mutuku ap, Kanaan mutuku ap, noutamak nirya, dina kum dayuk ura, kwaning fia weik patalamuka ati, amutuku ulamik ninye nirya ikin kanye bobuka ulamik. Winilamik talak ara, nun apu yapu arye fia kalikdibuka ulamik bukni, kwaning dobuka kum dipmanto ulamik.
44007012	Winilamikani, yuk nang arye “Mesir mutuku dina aupmale,” nyabik ura, Yakup kekebukce, el mapu, ‘Nun apu yapu ara, Mesir mutuku dekel binamak’ tenen, dopkwetebuk ura, dekelbiyik ning ara, minyuma ning dekelbiyik.
44007013	Bitinye dekelbiyik talak ara, Yusuf el du yapu arye, ‘Nun weit Yusuf aulule,’ kum teneamikce talye mangkau arye ulamik bukni, Yusuf birye el du yapu ati, “Na ara Yusuf unune,” nyabuka laka nyapdayuk. Nyabuka laka nyabuka ati, Firaun birye Yusuf el du yapu ap, el li koprop ap, sik tam nang nirya ap ati bikuk.
44007014	Anirya akunum winibukop ura, Yusuf arye, el li ap, el tam nang nirya ap ara, yupa weik 75 nang, ‘Orabce amutuku yanuka unamak’ tenen, yupu nyapdeibuk ura, inilbiyik.
44007015	Inilbiyik ura, Yakup kekebukce Mesir mutuku kolukuk akarye, amutuku uk ulamika ani, aminyan talak ara, el ap, nun apu yapu nirya ap diamik.
44007016	Nirya akunum dibuka dakaldongoyik ura, yuk nang arye, sik yok dobuka Kanaan tam noutamak, Sikem mutuku tamubuka welebik akarye, Hamor yala nang talyamik keil deiya ara, Abraham el yo bok deice arye dekamuk keil deiya uk delilbiyik.
44007017	Allah arye Abraham ati, “Dipkoprop winipnamsine. Mapu weik aripnamkine,” nyalilamuk touk, winipnamuka dam akunum kibukop ura, nun Israel yala ninye, Mesir mutuku ulamik ninye ara, weik tabaknin balamukce akunum fia weik kibik.
44007018	Winilamikop ura, Mesir mutuku noutamak ara, yuk weik ninye deiyoknye, Yusuf ati aning-aning nirya kum kel kiyamuknye bira, Mesir mutuku sik weik ninye deiyoknye tikuknye birye, talyamuk.
44007019	Nun apu yapu sik winiryuk delilamik mapu ‘Dipnamak’ teneamukce, “Anggun mapu bura tam deibloplulume,” nyalamuka deice arye, elce nun apu yapu ati winililamukce yukulamuk akarye sik nong deice ikin ning weik deililamuk.
44007020	El ayupu nyalamuk talak noutamak arye Musa deibik ura, sal mi urasin teleb ulamuk. Allah arye ami kanye deiyamuk anya arye, wala winilye talak arye el lin ap, El li ap fia melilamrikce, kwangnalamrik.
44007021	Wala winilye deice arye, winilamrik ani, Musa buru tam deiprikop ura, Firaun el kilmu arye, Musa dobuka el mi kipdeibuk akarye kwangnalamuk.
44007022	Kwangnalamuk talak nirya ara, Mesir mutuku ninye weik kel kiyamik ning nirya Musa ati peterelamik ura, weik kel kipnin balamukce, el yupu nyalamuk ning ap, el fil dolamuk ning nirya ap, weik mikip deice arye winilamuk akarye fil teleb ubuka dolamuk.
44007023	Winilamuk ani, Musa kiting tamun yupa weik 40 tahun akunum kanye wisibuka nebuk ura, ‘Na tam nang Israel ninye yatato wiribuka unyak do?’ tenen, dilbiyuk.
44007024	Dilbiyukce, binuka dinmok ura, Mesirnye birye Israelnye onmokbuk eibukce, ‘Na kwit nun Israel nang yata ati onmal do?’ tenen, el melina ati, Musa arye Mesirnye melibuka oplobuk.
44007025	Musa el tenebuk ning ara, winibuk. Allah arye Israel ninye lobuka lyena ati, ‘Musa el deice arye fil donmasil, akarye Mesir mutuku noutamak arye lyebuka bobinamsile tenepnamake,’ tenebuk bukni, sik Israel nang aning kum tenebik.
44007026	Aning kum tenebika ati asum mapmeka berekukop ura, Musa talye mankau banmokce, dinmokbuk, Israel nang bitinye sik mamun olanmarikbuk, eibuk. Eibukce, ‘Sik bitinye nang oldana kum arye, teleb arye kanye lamabuka unamdak’ tenen, ayupu nyabuk. “Anggun yala tonok nang ululuma ati, yata patapmasila ati olanmarum do?” Musa arye nyabuk.
44007027	Nyabuk bukni, anang opdanurika ati, deiyok koubuka deiyoknye birye, Musa pikipdonokuk arye, Musa ati nyabuk. ‘Nun yupu lipsisikuka bokolina deiyoknye ap, nun talina ap ati, yatanye birye erepdeipmakil ati yanuka, anyanmasilam do?
44007028	Tonda, ambusum Mesirnye opmom touk, ‘El babye opnun’ tenen, patapmakil ati nyanmanilam do, nyabuk.’ Nyabuka, anye birye Musa ati wenebuk.
44007029	Nyabuk ura, Musa anyabuk yupu kekebukop ura, ‘Na tam nang arye opnicak’ tenen, ilil weik ubuk ati amutuku batakuka, Midian mutuku bik-bik abuka biyuk. Midian mutuku biyukop ura, ninye asiknye atonun ulamuka ani, mi bitinye deibuk.
44007030	Ura, mi bitinye deibukce, afia ulamuka ani, kiting tamun yupa weik 40 tahun akunum ubukop ura, mutuku si Sinai mutuku dam, ara, mek fia kum arye ninye kum ulamikak unmokbuk, tonok takce bok kan-kan ning tikamukak noutamak arye, uku buk dinmokbuk, Allah el im deice fil donanye malaikat auku buk kan-kan noutamak wele tikilyayuk.
44007031	Aning uku buk dinmokbuk, eibukop ura, aeibuk ning ati lukdayuk. Lukdayuk akarye, ‘Aning ara, yata arye winiple do?’ tenebukce, ‘Mening dam binuka bita dam dipdenune’ tenen, binuka dinmokbuk, nun Ni Allah el yupu nyanmok anyak kekebuke.
44007032	El nyabuk yupu ara, ani. ‘An apu yapu talyamik akarye si erelamik Allah ara, na unune. Abraham ap, Isak ap, Yakup ap, sik talyamik akarye si erelamik Allah ara, na unune, nyabuk.’ Nyabuk ura, Musa kekebukce ilil weik ubuk ura, ‘Tonap aning kum dipdenune,’ tenebukce yok sirim talibuk.
44007033	Winibuk ura, nun Ni Allah arye Musa ati nyabuk. ‘An yan ongona kwiribuka bataklyame. An tikmalamak ara, na aunmana ati, fia teleb ak atia.
44007034	Na mapu Israel ninye Mesir mutuku unyakbuk, sik nong deice ikin ning delinyakce daraldongonyaka ara, na dipkoprop elinune. Tonda, sik ikin kanye bobikce malye nyanyak ning ara, na kekepsirye, ‘Sik lyepnamne’ tenen, kolukuka yanmane. Ati, winitalak ara, na arye tamubuka Mesir mutuku dopkwetepnamakine, nyabuk.’ Allah arye Musa ati nyabuk yupu ara, Stefanus arye dobuka aSandeheren nang ati nyabuk.
44007035	Nyabukce Stefanus arye ayupu tonap nyabuk. Ura Musa ara, yuknye kume. Sik Israel nang arye, “Nun yupu lipsisikuka bokolina ap, nun talina ap ati, yatanye birye erepdeipkuk do?” nyabikce yanibuka batakik Musa ara, el uka. Allah elcuk Musa ati, Israel ninye, ‘Sik ninye deiyoknye ap, sik loldongona deiyoknye ap unamle’ tenen, Israel ninye dam dopdeibuk. Ara, Allah el im deice fil donanye, malaikat tace bok kan-kan ning deice uku buk dinmoka noutamak yupu nyabuka deice, Allah arye Musa dopkwetebuk.
44007036	Dopkwetebuk ura, Musa arye Mesir mutuku noutamak ninye winipmanto kum fil dolamuka deice arye, Israel ninye arye, ‘Se, dipkoprop Allah arye anye biti deice fil donmasile,’ tenebik. Musa birye aninye nirya lopdeibuka lyepdobukce, Mesir mutuku noutamak arye menekuka balamuk ura, dobolbalamik. Balamikce, tonda Ining Bi Laut Mekwen dam ap, mek kum ati ninye kum ulamik mutuku noutamak ap, kiting tamun yupa weik 40 tahun deice arye, Musa birye ninye kum winipmanto ning, mambul fil dolamukce, Israel ninye Musa menekuka balamukba aminyan melibuka balamik.
44007037	Anyapmasin Musa ara, elcuk Israel ninye ati ayupu ton nyabuk. ‘Na ara Allah el yupu laka nyananye nabinye ulamse touk, Allah el yupu laka nyanamsilnye, anggun yala nang kan-kan arye anggun ti arepdeipnamsile,’ Musa arye nyabuk.
44007038	Ura, nun apu yapu ap, ton yuk Israel ninye nirya ap, mek kum ati ninye kum ulamikak balamik talak ara, Musa uk el ap, sik neika ulamik. Tonda, Allah el im deice melinanye malaikat, Sinai mutuku deice yupu nyabuk ura, kekebukce, nun apu yapu ati sik yupu wililamuknye bira, Musa el uka. Tonda, Allah arye, ‘Aning kam una deiyok ning aripnamne’ tenen, el kam yupu, fia unamle yupu ara, Musa arye nun aripnamsuka ati, Allah arye nyapdeibuk ura, el im deice fil donanye birye, Musa aribuk ura, doprobuk.
44007039	Winilamuk bukni, nun apu yapu ara, ‘Musa el nyasulul yupu ara, fia kum kekepnamabe’ tenen, lik ubuk ura, el nyalamuk yupu fia kum kekelamik. Sik kekepmanto bukni, Musa yupu fia yanilamikce, sik tenelamik ning ara, ani. Sik talima noutamak arye, ‘Se, nunda Mesir mutuku tamubuka bitibirye, Mesir mutuku ulamubu touk, anyuk ulamtibye,’ tenelamik.
44007040	Winilamikce Harun ati ayupu nyabik. ‘Ance isa urasin atonun ning puturubuka deipsiminye ura, nun bisik menekuka bana ati, sikce menekuka bakcebuk, nun aminyan dobolbanamabe. Mesir mutuku arye boyangalamsuknye, Musa ara, atalye tunimapsuka ara, yata arye ubuk do? danak ulul do? Nun walwale.’
44007041	Ayupu nyabikop ura, atalak ara, ninye taruk arye puturupdeipna arye, el si erena ati delilamak touk, nun apu yapu arye sapi mi urasin atonun puturubuka deibik. ‘Aning el si erebuka kisal donamap’ tenen, sik kam ulamuk ning obuka arilamikce, sik taruk deice aryuk puturubuka deiamik ning ati, weik kwalya yubik akarye, aning si erelamik.
44007042	Sik winilamik ura Allah arye, ‘Sik yuk daunyake,’ tenebukce, im deice ulamle ning, kiting ap, wala ap, kurya, ‘Aning uk ara si erepnamake’ tenen, batakal dongolamukce mangkau kilongolamuk. Aulamuk ning nirya, Allah el yupu laka nyalamik nabi-nabi nang sekdeibikce nyalilamik touk aupmale. Sik sekamik yupu ara, ani. ‘Anggun Israel nango, mek kum ati, ninye kum ulamikak kiting tamun yupa weik 40 tahun deice arye balamlum talak ara, na si erebuka kina ati, kam ulamuk ning ololalum ning ap, teleb ning talye arilamlum ning ap, na ti boyangalamnulum do? Kum do? na kanye ara, na tibuk kum boyangalamnulume.
44007043	Kume. Na ti kuma. Isa el si Molok el mem aik teleb butum bola tenda aik dolalum ning ap anggun isa si Erepan el ulye urasin atonun puturubuka deiplum ning ap, aning bitinya erebuka deipnin balalumce el si erepnin balalume. Ara anggunce memebuka, ‘Si erepnamap’ tenen, deipnin balalum ning ati nyapne. Winibuka talye ning si erepra balalum ati, na arye nyapnyop ura, yuk ninye arye aunmalum mutuku noutamak arye opyaksikirye, anggun nong dobuka tapu kupsikirye sik mutuku, Babel mutuku ortam bobinamsiake.’ “Allah arye sik Israel nang ati nyabuk yupu akunum nyapsine.” Stefanus arye Sandeheren nang ati Amos sekuk yupu dobuka, lak nyabuka, akekenmek nang ati nyabuk.
44007044	Nyabukce ayupu tonap nyabuk. Ura, nun apu yapu mek kum ati, ninye kum ulamikak balamik talak nirya ara, Musa arye mem yupu keil pala deice sekamuk, keil ara, akeil dobuka aik fum tam deiamik tenda aik ara, awamuk. Anya aik ara, Allah arye Musa ati, “Na si eren aik ara, winibuka, winibuka dopnalyame,” nyabuka peterebukce, “Anya aik el urasin ara, winipnalame,” nyabuka lak peterebuk ura, Musa arye aning eibuk atonun sik anya aik butum bola tenda aik domik.
44007045	Anyaik ara, nun ni yapu sik apu yapu arye domik aik ara, nun ni yapu aribik ura, doprobik. Akunum doprobikop ura, Yosua el talyamuk talak ara, Allah el mikip meilyamuka deice arye, yuk-yuk mutuku ulamik ninye obuka sirya dakal bisilamikce, amutuku-amutuku nirya sik dololamik. Atalak nirya Allah el aik butum bola tenda aik bobuka deipnin balamik. Anyak bukni, winilamika ani, Daud tikuk talak babye, anyaik amutuku tuba wamuk.
44007046	Daud ara, fia teleb kibuka ulamuka ati, Allah arye Daud ati kanye deililamuk. Daud arye, Yakup el talyamuk akarye el erelamuk Allah ara, ‘Na arye el si erenamna ati, el aik teleb kibuka dopdeipnamne’ tenen, Allah ati morobuk.
44007047	Daud nyabuka morobuk bukni, Allah el si eren aik domuknye bira, Daud el mi Salomo arye domuk.
44007048	Bukni, Allah elda fia kwelinanye mikip weiknye ulula anya arye, aning nirya deice tam ulula ati ara, ninye arye donyak aik fum tam kum ulule. Aning ati, Allah arye nyapdeibuk ura, Allah el yupu laka nyalamuknye nabi Yesaya arye ayupu nyabuka sekamuk.
44007049	‘Na ara Allah unune. Tuku ak raja nang arye weik buna deice bukikirye sik tam nang talinyak atonun na ara im deice buknirye aning-aning nirya talinune. Na ara fia weik kopropnye binya arye, tuku ak mutuku, mutuk sirya im sirya nirya ara, na yan dikdik sena ati na yan tonok ak deipman touk ubuk. Ati, anggunce yatato aik na ti dopnamnulum do? Allah na arye nyapsine. Tonda, na taruk deice aryuk, aning-aning nirya kum kwepdeipse do? Ati, na dikdik senak ara, danto aik dopnutumba, na dikdik sepnamne do? Ara kum winipmanto nyapsine.’ Allah arye nyapdeibuk ura, Yesaya sekamuk yupu nyapmasine. Stefanus arye nyabuk.
44007051	Stefanus arye Yesaya sekamuk yupu nyabukop ura, ayupu tonap nyabuk. Anggun mandipna weik ninye ululume. Anggun talima ap, anggun amul ap, Allah arye nyasilye yupu fia kum kekelulum ninye ululumade! Anggun apu yapu ulamik touk anggun babye, winilulume. Ara, Allah Dib Kanye arye nyasulul bukni, anggun kum kekebuka dolomunyak arye yanilulume.
44007052	Allah el yupu laka nyalamik nang nabi-nabi nang ulamik talak ara, anggun apu yapu arye tonok babye ton, sik nong deice ikin ning kum delilamik do? Kume nabi-nabi nang ati ara, ikin weik ning sik nong deice delilamlume. Tonda, Allah el yupu laka nyalamik nang arye, “Diksukum ululnye yanamle,” nyabuka laka nyalilamik nang ababye, anggun apu yapu arye ona uk ulamik. Ara, winitalak ara, anye binyuk Diksukumuk Ululnye Yesus ati minyuma akunum oplume.
44007053	Tonda, anggun Yahudi deiyok nang ara, Allah arye, “Aning winipnamlulume, aning kum winipnamlulume,” nyapdeiyamuk yupu, mem yupu ara, el im deice melina nang, malaikat arye dobuka aryamsik yupu ara, talye dopdoplum bukni, kekebuka kum talilulume. Stefanus arye sik Yahudi yala nang, yupu bokolin nang awekmekce kekenmek ati, ayupu nirya nyabuk.
44007054	Stefanus birye ayupu nirya nyabukop ura, anang kekebik. Kekebikop ura, yu fia weik ubukba, ‘Se anye optibye’ tenen, el ti yu asa arye derenmekce, si amubuka yu pirinmek.
44007055	Bukni, Allah El Dib Kanye Stefanus el talima wekamuka arye, atalak langdibuk ura, Stefanus arye im deice tam erebuka dinmokbuk, Allah el weik dirina upmok ning ap, Yesus ara, Allah el sirik tam tikmok ning ap eibuk.
44007056	Eibukop ura, ayupu nyabuk. “Eidipdelulume! Im deice kikipdopmalbuk, Allah el Mi Koprop ara, Ninye Mi Koprop Atonunye Allah el sirik tam tikmalabuk na dinmane,” Stefanus arye nyabuk.
44007057	Nyabuk ura, sik Sandeheren nang kekebikop ura, sik taruk arye amul lipdongobuka, weik yupu ngarakuka, adip aryuk, sik nirya arye bik-bik abuka Stefanus binuka talipdongobik.
44007058	Talipdongobikce, sik anyasik dolamikak, Yerusalem noutamak arye, Stefanus talibuka, lipdakuka bai tam bobiyikce, keil dobukabikce, el nong bol deice donmek. Donmik talak ara, ton tam nang, asing aniryuk dinmek nang ara, ‘Keil dobuka mikip asa arye dopnuyap’ tenen, sik nong deice ongolamik butum aling kwiribukabikce, welnye tonok, el si ara Saulus, el yan dam deibik.
44007059	Sik Stefanus keil donokuka tuba onmek talak ara, Stefanus arye Allah ati morobuk. “Na ni Yesus anda na ni koprop ulyama ati ance na kanya talima dopropnilyame,” nyabukop ura, sakukabukce gutam tuku dipdongobukce, weik yupu arye ayupu nyabuk. “Naio, sik amalye unmak ning ati ara, ‘Ance kum wenepnamlyame’ tenen, moropkine,” nyabuk. Stefanus ayupu nyabukop ura, adip aryuk dibuk.
44007060	Anang arye Stefanus onmekbuk dibuk talak ara, Saulus mening dam tikuka dinmokce, ‘E ara, merekuka obake,’ tenebuk.
44008001	Stefanus obik talak ara, tonoknye el si Saulus mening dam tikuka dinmokce ‘Anyup opmaka ara, merekuka opmake,’ tenebuk. Stefanus obika deice arye, adip aryuk Yerusalem mutuku noutamak bukni, dib tenena kum nang arye, Yesus ati dib tenelamik akarye, bulubuka weklamik nang ati, sik nong deice ikin ning weik delilamik. Winilamikop ura, sik diba tenelamik nang arye, ‘Anang ara, olyasicak’ tenen, Yudea tam noutamak ap, Samaria mutuku noutamak ap, bik-bik abuka biyik. Anang bik-bik abuka biyik bukni, Yesus elce wibuka deiyamuk nang, 11 Rasul nang ara, sik yukak kum bindobik. Anyuk ulamik.
44008002	Bukni, sik bayik akarye batakik nang, Allah nyalilamuk yupu fia talibuka diksukumuk ulamik nang arye, Stefanus nong dobuka weibikak arye, sikce el ti, fia bico ubuk ura, mambul kanye bobuka engelamik.
44008003	Atalak ara, Saulus birye, Yesus yupu dib tenebik nang ara, sik nong babye, sik dib tenelamik ning ap, tenebik ning babye, peterelamik ning nirya babye, ‘Obuka atonun kiplopnamne,’ tenelamuk. Utenelamukce, anyasik-anyasik nirya wekukabukce, sal babye, kilapu babye, nirya dobuka libuka, wenena aik dongolbalamuk.
44008004	Sik ilil ati yuk-yuk pera mutuku binamik nang arye, sik binamik mutuku nirya Allah yupu peterepra balamik.
44008005	Winilamikbuk, Pilipus el babye, Samaria mutuku noutamak tonok asik dolamikak biyuk akarye, Allah wibuka deiamuknye Mesias ara, Allah arye, ‘Yesus ati dib tenena ninye ara, lyeplirye talipnamle’ tenen, wibuka deiamuk Mesias ati, el yupu fia peterelamuk.
44008006	Winibuka peterelamuk ura, sik amutuku nang weik bulyamik akarye, el yupu nyalamuk ura, kekelamik ning ap, tonda, el ninye kum winipmanto ning, fil dolamuka elilamik ati, aning deice arye el peterelamuk yupu fia moubuka kekelamik.
44008007	Isa arye ninye talima ak wekamuk akarye talyamuk ninye ara, sik isa ninye talima ak arye kutukuka weik ngalukuka balamik. Tonda, sik taruk ap, yan ap nirya sisal selamuk ninye ap, tonda, yan kwalin ninye ap, weike lipsisikuka pung kililamuk. Pilipus arye aninye pung kililamuk ura, sik teleb kibikak arya eibikce, sik anyasik ninye ara, fia weik kanye deibik.
44008009	Ara, tonoknye, el si ara, Simon, anyasik noutamak ulamuk akarye, ‘Ton talak ninye dipnamak’ tenen, kir dolamuk. Ton talak ara, ninye teleb kina ati, isa mikip deice bukni, ninye winipmanto kum fil ninye kwetelamuk. Winilamuka ati, Samaria mutuku ninye nirya eibik ura, lukdayik akarye mambul kanye bobik akarye serim talibuk. Tonda Simon arye, ‘Elda weiknye, tenepnamniak’ tenen, kwalilamuk akarye weik yupu nyalamuk.
44008010	Elce el bidamnye ati kwalin yupu nyalamukba, amutuku ninye weik nang babye, talye bona utotoa kum nang babye, nirya Simon ati moubuka kekebikce, nyabik. “Mutuku-mutuku nirya kwepdeiamuknye, minop arye el si ara, Weik Mikipnye bira, akunum unmale,” tenebikce weik yupu nyabik.
44008011	El minop arye fia isa mikip deice arye ninye kum winipmanto ning fil dolamuk anyak, sik eibik ura, lukdayik ati, el yupu fia kekebuka diba tenebuka ulamik.
44008012	Winilamik bukni, Pilipus arye, ninye lyena yupu peterelamukba kekebuka doprobikce, dib tenebik ninye ara, sal ap, kilapu ap, mek dongolamuk. Pilipus arye peterelamuk yupu ara, Allah arye Yesus fil dopsuk deice, ninye lyepsilirye talisulul yupu ap, Yesus Kristus si ap, peterelamuk.
44008013	Tonda, Simon babye, malye ulamuk bukni, amalye ulamuk ning batakuka diba tenebuk ura, Pilipus arye Simon mek dongobuk. Mek dongobukop ura, Simon arye Pilipus balamukak nirya, dobolbalamuk akarye, ‘Se, el yata fil dopnamle do?’ tenen, dipra balamuk. Dipra balamuk akarye, Pilipus arye ninye winipmanto kum fil dolamuk anyak, eibuka deice arye, ‘Se weik mambule,’ tenelamuk akarye lukulalamuk.
44008014	Aminyan talak, Yesus elce wibuka deibuk Rasul nang, Yerusalem tuba ulamik nang ara, “Samaria mutuku nang Allah yupu dib tenebuka doprobike,” nyabika kekebik ura, Peterus ap, Yohanes ap, wibuka Samaria mutuku dopkwetebik.
44008015	Dopkwetebik ura, sik abitinye nang Samaria mutuku nang dam yarikop ura, sik Samaria mutuku diba tenebik nang ‘Allah El Dib Kanye dopropnuyak’ tenen, Allah moroprik.
44008016	Winiprika deiyok ara, Allah El Dib Kanye amutuku nang yanuka min kum wekamuka ati, sik amutuku nang ara, ‘Nun ni Yesus el mapu unamak’ tenen, Yesus el si deice aryuk talye mek dongolamik bukni, Allah El Dib Kanye men kum dololamik.
44008017	Aning ati ara, Peterus ap, Yohanes ap, sik taruk tatang arye, Samaria mutuku nang nong deice deiprikce, moroprikop ura, Allah el Sambala anang deice yanuka wekuk ura, sik doprobik.
44008018	Doprobik ura, sik ayarik Rasul nang arye, sik taruk tatang anang sik nong deice deiprik ura, Allah El Dib Kanye yanuka wekuk ura, Simon eibuk akarye, ‘Se afil ara, na babye winiptinye’ tenen, yo bok dobuka Peterus ap, Yohanes ap ati, aribukak arye nyabuk.
44008019	“Anggun winipmaruma deiyok ning arepnuturum ura, yata nang do nirya, na taruk tatang arye sik nong deice deiptinyop ura, sik babye, Allah el Sambala doproptinge. ‘Winiptinye’ tenen, moropsine,” nyabuk.
44008020	Nyabuk ura, Peterus arye tamubuka nyabuk. “Se, anda, Allah arye bico tenesilirye elce urdem talye arisulul ning, El Dib Kanye ara, ance, ‘Yo bok deice arye dektinye,’ tenepmalama ati, an dipminop ura, an yo bok kum danamlarya.
44008021	Allah dinmakilak, winipmalama arye, an kanye malye kipmakil ati ara, nun adonmap fil ara, bokuka arepkenemeba, an ton kum fil doptume.
44008022	An malye winipmalam ara, batakmince Allah moropnulyame.
44008023	Anda, ninye ati kanye wilibuka derelyamnye ara, eipmakine. Awininmalamba, eipmakince kel kipmakina anya arye, an kanye fum arye malye tenepmalama ara, Allah arye an kanye malye kibkuk ning dobuka kum kipdeipnamkil do? Kum do? Ati, Allah moroplyame.” Peterus arye Simon ati nyabuk.
44008024	Nyabuk ura, Simon tamubuka nyabuk. “Se, ‘An nyapmanilam ning nirya kum kipdeipnamanil’ tenen, ance na ti Allah moropnelyame,” nyabuk.
44008025	Simon ulamuk mutuku Allah yupu peterelamrik ani, ‘Tamubuka Yerusalem mutuku binamanam’ tenen, bisik mapnin balamrik ani, Samaria mutuku noutamak ninye asik domikak anyasik-anyasik weik peterepnin balamrik. Ura, Yesus ap, neika ulamik talak arye, sik elilamrik ning ap, sik kekelamrik ning ap ati, ‘Yesus arye el yupu dib tenen, nang lyepnamle,’ nyabuka peterepnin balamrik.
44008026	Aminyan talak, Allah el im deice fil donanye, yupu lak lenanye malaikat tonok Pilipus dam nyalyayukce, ayupu nyabuk. “Anda Yerusalem arye Gasa mutuku bana ati, atam yapdeibik bisik noutamak ara, bupu weik ulirye, mek kum ati ninye kum unyak mutuku bisik, ubilyame,” nyabuk.
44008027	Nyabuk ura, Pilipus kekebukce, deiyok koubuk akarye banmokani, bisik noutam ara, Etiopia mutukunye min menekuka banmokbuk, Pilipus aminyan biyuk ura, epdarik akarye, Anye bira, sik Etiopia mutuku nang yupu bokolina deiyok kil, el si ara, Kandes, akil el yo bok ap, el bona nirya ap ara, anye birye melibuka talibuka ulamuk.
44008028	Anye bira, Yerusalem mutuku binamukce, Allah si talye erelamuk ani, el mutuku tamubuka banmokani, el tuku deice bana ning, deice bukmokce Allah el yupu lak lena deiyoknye, nabi Yesaya sekamuk yupu yininmok.
44008029	Yininmok anyak, Allah El Dib Kanye arye Pilipus ati nyabuk. “Anda atuku deice banmal ning dam bimince neika ansinibuka banurume,” nyabuk.
44008030	Nyabuk ura, Pilipus kekebukce atuku deice bana ning dam bik-bik abuka biyuk ura, Etiopia mutukunye birye nabi Yesaya arye sengamuk buku yininmokbuk Pilipus arye kekebuk. Kekebuk ura, Pilipus arye asipdeyuk. “An yininmalam yupu ‘Deiyok anye’ tenen, teleb kibuka bikmalam do? Kum do?” nyabuk.
44008031	Nyabuk ura, anye birye tamubuka nyabuk. “Kume. Yuknye birye kum laka nyapnutu ura, yata wiribuka kel kiptinye do? Ati, an ap, neika asukum uk bulyalyame,” nyabuk.
44008032	Anye bira nyanmok yupu, nabi Yesaya arye sekuk yupu ara, ani. ‘Sik domba opnukirye turya talibuka balamak touk, tonda, mitik domba el potong seknulye talak ara, el potong sekelulnye dam lamapdongobuka tiklamle tok, el babye tunimabuka ulamuka ati, yupu tonok tonap kum nyabuk.
44008033	El alye ubuk talak ara, teleb yupu wibuka kum nyapdeipmek. Ikin yupu uk nyapdeipmek. Sikce obikbuk, akunum dibuka ati, elce deibuk ura, dadeipdanin banyak nang ara, kum ati, yata nang arye laka nyapting do?’
44008034	Etiopianye ayupu yininmokce Pilipus biti asipdeyuk. “Kao, na melipnimince ayupu deiyok ara, nyapnio. Allah el yupu laka nyabuknye bira, adomon yupu deice arye, ayupu sekamuknye arye, yatanye biti sekamuk do? Yuknye biti sekamuk do? El bidamnye ati sekamuk do?” nyabuka asipdeyuk.
44008035	Asipdeyuk ura, Pilipus arye anye asum min nyapmok yupu deice arye, deiyok koubukce, anyapce dukdongobuka laka teleb yupu, peterepnin banmok. Ara, ‘Yesus arye ninye lyepnamne’ tenen, yayuk ati, ayupu nirya peterepnin banmok.
44008036	Afia peterepnin banmoka ani, bisik noutam mekwen deiyamukak birikop ura, anye birye nyabuk. “Mekwen mening dam deibuka ati, adip aryuk mek dongopnutum do? Na talye ning ton aupmanil do? Kum do?” nyabuk.
44008037	Nyabuk ura, Pilipus arye tamubuka nyabuk. “An kanye tenebuka fia kanye talima bokoltona kumce, an kanye talima noutam arye Yesus dib teneptumop ura, mek dongopkitinye.” Pilipus nyabuk ura, aEtiopianye birye tamubuka nyabuk. “Na diba tenepmana ara, Allah el mi sirika ara, Yesus el uka, tenepne,” nyabuk.
44008038	Nyabuk ura, anye birye el melinanye ati nyabuk. “Nun tuku deice bana ning tunimabuka mining ak uk talibuka tiklyame,” nyabuk. Nyabuk ura, mining ak uk binuka talibuka tikukbuk, Pilipus ap, aEtiopianye ap, mekwen noutamak binuka tikrikce, Pilipus arye anye mek dongobuk.
44008039	Pilipus arye anye mek dongobukop ura, mekwen noutamak arye lukuka bisik deice tikilbirik ura, Allah Sambala arye Pilipus el nong minopce mikip deice arye doprobuk. Doprobuk ura, Etiopianye birye Pilipus el nong tonap kum eibuk bukni, el kanye deibukce, ila tamubuka nong bisik uk banmok.
44008040	Anye bira abisik uk banmok bukni, Pilipus ara, Asotus mutuku kutukuka tikilbiyuk. Kutukuka tikilbiyuk ura, yuk pera mutuku si ara, Asotus mutuku, laka teleb yupu ara, ‘Yesus arye ninye lyepnamsile,’ nyabuka peterebuk. Peterebuk ura, Kaisarea mutuku binamuka ati, bisik noutam balamuk talak ara, abisik noutamak asik dolamikak anyasik-anyasik weik laka teleb yupu ara, ‘Yesus arye ninye lyepnamsile,’ tenen, nyabuka peterepnin balamukani, Kaisarea mutuku biyuk.
44009001	Anirya winilamuk talak noutam ara, Saulus arye, “Se, ‘Yesus el ulya atonun uptibye’ tenen, piribuka kel kinyak nang nirya ara, Yesus ati dib tenenyak nang nirya ara, na opnamne,” fia tuba-tuba nyalamuk. Ati, Saulus arye sik Israel nang Allah arina ati fil dolamik ning sik deiyoknye dam surat dolona ati morolbiyuk.
44009002	“Ance ‘Ur ninye tongolbilyame,’ nyapnutumce, ninye tongon surat weik arye sekdeipnutumop ura, asurat deice arye dobuka, Damsyik mutuku noutamak Yahudi yala nang Allah yupu peterena aik betinirye, Yesus el yupu dib tenebuka, Yesus bisik dobolbanyak nang nirya ara, tapu koptinirye, Yerusalem mutuku wenena aik dongoptinye. Ara, sal babye, kilapu babye nirya, Yerusalem mutuku wenena aik dongoptinye,” Saulus arye anye dam biyuk akarye morobuk.
44009003	Moropdeyukbuk, anye birye, “Telebe,” nyabuka asurat sekuka aribuk ura, Saulus arye asurat bobuka, ‘Damsyik mutuku binun’ tenen, panabuka banmok. Banmokani, bisik noutamak Damsyik mutuku asik dam bayukba, im deice arye Allah dirina mikip arye Saulus dam minop dopkwetebukba, el nong dana-dana nirya mili dakuk ura, Saulus tuku deice pubukce lalakuk.
44009004	Saulus tuku deice puplobuka lalakmok bukni, ninye yupu atonun arye “Saulus Sauluso. Yata ati ikin ning na nong deice deilinilyam do?” nyabuk ura, kekebuk.
44009005	Kekebukce Saulus arye nyabuk. “Naio, an yatanye birye nyapnilam do?” nyabuka asipdeyuk. Asipdeyuk ura, Yesus im deice arye, ninye yupu atonun arye ayupu ton nyabuk. “Ance ikin ning na ti deliniminya ara, Yesus na tia,” nyabuk.
44009006	Nyabukce ayupu ton nyabuk. “Tiklyame. Tikmince Damsyik mutuku asik dam noutamak biminye ura, an wininamlam ning nyapkice ura, kekepnamlyame,” Yesus arye Saulus ati nyabuk.
44009007	Nyabuk ura, Saulus el ap neika sik nirya yanganmek nang ara, anyapmok yupu sik kekebik bukni, sik ninye nong kum eipmeka ati, lukdayikce fia tunimabuka tikmek.
44009008	Tikmeka ani, Saulus tikukce asing ara, labuk, bukni, aning-aning nirya kum eipmanto kibuk. Kum eipmanto kibuka ati, el ap, neika yanganmek nang, sik anang arye el taruk talibuka Damsyik mutuku asik dam bobiyik.
44009009	Bobiyik ura, Saulus elda like winilye sum asing gunanye atonun unmokce, atalak nirya din ap, mek ap, kum dinmok.
44009010	Ara, Damsyik mutuku noutamak tonoknye el si ara, Ananias, Yesus ati dib tenebuk akarye, Yesus el winilamuk ning nirya dobukabukce, piribuka kel kiyamuk. Ananias tuba bukmok bukni, nun ni Yesus lengdar deice atonun arye Ananias ati yanuka nyabuk. “Ananiaso,” nyabuk ura. Ananias kekebukce, ‘Kekepnun’ tenen, tamubuka, “Wo naio,” nyabuk.
44009011	Nyabuk ura, nun ni Yesus arye nyabuk. “Sik bisik si ara, Pung Bisik ak si sisibuka nyalulum bisik ara, abisik dam Yudas dobuk aik dam biminyak arye, Tarsus mutukunye, el si ara, Saulus ati, ‘Saulus yalyame,’ nyalbinulyame. Winitalak ara, Saulus arye na moronmanile.
44009012	Ura, lengdar atonun deice arye, el dinmok anyak tonoknye el si ara, Ananias yanmok akarye taruk talipmok ura, ‘Asing lapdeipnunil’ tenen, eipmoe. Aning ara, Ananias ance min kum winipmalam bukni, aning winipnamalam ati nyapkine,” nyabuk.
44009013	Yesus arye nyabuk ura, Ananias arye tamubuka nyabuk. “An ti dib tenelamkik nang Yerusalem mutuku unyak nang ati, anye birye ikin ning weik deililamuk. Tonda, el winilamuk ning nirya sikce nyabik ura, kekepse.
44009014	Tonda, min talak ara, Allah arina deiyok nang arye yupu nyabik ura, anye birye an si sisibuka morokinyak nang nirya ara, ‘Wenena aik dongopnamne’ tenen, amutuku yayuk,” nyabuk.
44009015	Ananias arye ayupu nirya nyabuk bukni, nun deiyoknye Yesus arye tamubuka nyabuk. “Kume. An bilyame. Anye bira na arye wipdeipse. Ati, na si dobuka, yuk-yuk mutuku ninye, Yahudi yala kum ninye ap, sik deiyok nang ap, ton Israel ninye ap ati, peterelbinamla deice arye, ‘Na fil donamle’ tenen, na arye anyup wipdeipse.
44009016	Na si dobuka peterelbilibuk, aminyan ara, sikce na si ati yu uplya ura, kanye imun ning aripnamaka ati, na arye benepnamne. El yuk kel biknamlarye,” nyabuk.
44009017	Yesus arye nyabuk ura, Ananias kekebuk akarye, Saulus el aik ulamukak binuka wekuk. Anyaik wekuk ura, el taruk tatang Saulus nong deice deibuk akarye nyabuk. “Na weit Sauluso, amutuku yanamuma ati, bisik yanganmumak panalyayuknye bira, nun ni kopropa Yesus. Elce, ‘Na ara an asing lapdeipnamkil’ tenen, tonda, Allah El Dib Kanye dopkweteplibuk, ‘Kanye fum tam wekilirye, langdipnamkil’ tenen, dopdeipmanile,” nyabuk.
44009018	Ananias arye ayupu nyabuka tunimabuk bukni, adip aryuk mekin bal kal-kal bola atonun ning, Saulus el asing duk deice arye sakuk ura, Saulus el asing teleb kibuk ura, aning-aning nirya laka eibuk. Eibuk akarye bukuk ura, Ananias arye Saulus mek dongobuk.
44009019	Mek dongobuk ura, min ara Saulus mikip kum mitang upmok bukni, din dibuk ura mikip ubuk. Mikip akunum ubuk ura, lik ton winilye to dum barye to noutamak ara, Saulus ap, sik Damsyik mutuku dib tenelamik ninye ap neika ulamik.
44009020	Saulus el mek dongobuk talak uk deiyok koubuka, sik Israel ninye Allah yupu keken aik nirya yuk-yuk wekra balamuk akarye, “Yesus elda Allah mi dipkoprop ulule,” nyabuka peterepda balamuk.
44009021	Peterelamuk ura, sik kekelamik nang arye lukdayik akarye asipdeyik. “Yerusalem unyak nang ara, Yesus si sisibuka morolamik nang ati, ikin ning deililamuknye bira anye do? Anye bira yuknye do? Tonda, Yesus dib tenenyak nang tapu koubuka, Allah arina deiyok nang unyakak bobalinye bira, anye do? Yuknye do?” nyabuka yupu talipdayik.
44009022	Bukni, Saulus mikip weik tonap kibuk ura, “Na kayapu, ‘Ninye nirya lyeplirye talipnamle’ tenen, Allah arye wibuka deiamuknye bira, ara, Yesus el uka,” nyabuka peterenmok. Tonda, ‘Dipkoprop tenepnamak’ tenen, ilil kum mikip arye, “Deiyok ara, anye, anye,” nyabuka peterenmok ura, Damsyik mutuku ulamik Israel nang, el yupu kekebikak arye, el yupu bisina ati, ‘Yata yupu tamubuka nyaptibye do?’ tenebikce, sik kanye walwal kibuk ura, teniplobik.
44009023	Ara, asum-asum nirya weik ulamika akarye, el fia peterelamuk. Anoutam ara, yuk Yahudi deiyok nang arye, ‘Saulus opnamabe,’ tenebik ura, yupu talilamik.
44009024	Yupu talilamik bukni, yuk nang arye nyabik ura, Saulus arye sik talilamik yupu kekebuk. Sik anang arye, ‘Saulus opnamabe’ tenen, kiting noutam babye, lukunyan babye nirya, sik asik domikak kup-kup tam wiyamik keil poka bisik buplan dam, tonok potokiamikak bukuka, ‘Anyup ara, tomopnamap’ tenen, kaliklamik.
44009025	Kaliklamik bukni, Saulus el yupu kekelamik nang arye, tonok lukunyan noutamak arye, tapu wibuka, aling atonun koubuka dolamik ning el si keranjang arye, Saulus el nong lipdongobik ura, tapu kirikdongobuka, cang keil poka fum wamukak arye buru tam deipdongobuka, nimalye dopkwetebuka, batakdongopnin yanganmek ani, tuku ak dopkwetebik.
44009026	Saulus tuku ak dopkwetebik ura, Yerusalem mutuku biyuk. Biyuk ura, Yesus dib tenelamik nang ati utenebuk. ‘E, na ap, Yesus ap, dib tenebikce, Yesus winilamuk ning piribuka kel kinyak nang ap, na ap anang ap neika dukdongobuka unamabe,’ tenebukce winipdeyuk. Winipdeyuk bukni, sik anang ‘Anye bira Yesus ati, ‘Dip tenepnirye el winilamuk ning winiptinye’ tenen, piribuka kel kilulnye, dipkoprop kume,’ tenebik ati, Saulus ati ilil ubuk.
44009027	Ilil ubuk bukni, Barnabas arye Yesus elce wibuka deibuk nang, 11 Rasul nang ara, Saulus dobuka sik dam bobiyuk. Bobiyuk akarye, Saulus winipmok ning ara, laka lebuk. Saulus el Damsyik mutuku yangana ati bisik noutamak yangalamuk talak ara, Yesus eibuk yupu ap, tonda, Yesus arye Saulus ati nyabuk yupu ap, tonda, Saulus arye Damsyik mutuku noutamak Yesus si deice ilil kum asa mikip arye peterebuk yupu ap, anirya ara, Barnabas arye anang ati laka nyabuk.
44009028	Anirya laka nyabuka ati, Saulus ap, sik anang ap neika ulamikce, Saulus arye Yerusalem mutuku noutamak talya parapkabuka balamukce, Yesus si deice ilil kum asa mikip deice aryuk Allah yupu peterepra balamuk.
44009029	Peterepnin balamokce, Yunani yupu nyalamik bukni, Yahudi nang ati, ‘Yesus ati dib tenepnamak’ tenen, yupu nyabuk ura, el ap, sik anang weik ap yupu weik nyaldalamikce waldalamik. Yupu talildalamik bukni, anang arye, ‘Saulus ati optibye,’ tenelamik.
44009030	Opmandayik ura, el Saulus ap, yuk nang ap ara, sik ap neika Yesus dib tenebikce, du weit atonun ulamik nang arye, Saulus bobuka Kaisarea mutuku bobiyik. Bobiyik ura, ‘Tarsus mutuku dopkwetepnamap,’ tenebik akarye dopkwetebik.
44009031	Winibikce, aminyan talak, sik Yudea tam ap, Galilea tam ap, Samaria tam ap, Yesus diba tenebuka ulamik nang ara, sik diba tenena kum nang arye, ikin ning kum delilamik ati, teleb kanye bobuka ulamik. Atalak ara, Allah El Dib Kanye arye, Yesus diba tenelamik nang nirya ati, sik kanye talima mikip kipdeibukce, melina ati teleb yupu nyalamukce sik talima kwa dilamuk. Yesus ati diba tenenyak ninye nirya ara, ‘Se, nun Ni Allah weik mambulnye ulule’ tenen, el ti kibuka el si erebuka ulamikce, ‘Malye winibibiba wenepsilyak’ tenen, fia kanye moubuka ulamikce, Allah ati ilil ulamuk.
44009032	Peterus arye amutuku-amutuku nirya balamukani, Yesus diba tenebuka Lida mutuku ulamik nang dam uruna ati biyuk.
44009033	Lida mutuku biyukop ura, tonoknye, el si ara, Eneas, kiting tamun pin barye deice arye el nong nirya sisal semuknye ulamuka anya arye min sakdebuka binmanto kum ulamukbuk, anyup dam Peterus biyukce eibuk.
44009034	Eibukce Peterus arye Eneas ati nyabuk. “Eneaso, winitalak Yesus arye an nong lipsisikuka deipkile. Ati tiklyame. Tikmince an amsuna pakupdoplyame,” nyabuk. Nyabuk ura, Eneas kekebukce adip aryuk tikuk.
44009035	Winibuk ura, Lida mutuku ap, Saron mutuku ap, ulamikak arye Eneas kwetebuk ning elilamika ati, sik elilamik nang arye, sik malye winilamik ning batakikce, nun ni Yesus ati dib tenebik.
44009036	Ara, Yope mutuku, tonok kil, el si ara, Dorkas, Yesus ati dib tenebukce Yesus el ulamuk ning piribuka kel kiyamuk kil ulamuk. El ulamuk talak nirya ara, fia tuba-tuba teleb fil dolamukce, kankan ninye weik melilamuk.
44009037	Peterus arye Eneas kwetebuka lepsisikdeibuk talak ara, akil uk weik dibuk ura, dibuk. Dibuk ura, el dam ulamik nang arye, el nong mek kekdeibik akarye, el nong dobuka alip aik deibik.
44009038	Lida mutuku ara, Yope mutuku dam wamuka ati, Yope mutuku diba tenebuka ulamik nang ara, “Peterus ara, Lida mutuku unmale,” nyabik ura, Yope mutuku nang kekebikce, bitinye nang wibuka, Lida mutuku dopkwetebik. Ura, abitinye nang arye Peterus binuka moroprikce ura, ‘Neika tamubuka yanamak’ tenen, dopdeibik. Dopdeibik ura, birikce, “Peterus an minop yalyame,” nyabuka morobidik ura, Peterus ap, laka nyalbinmarik nang ap, tamubuka Yope mutuku yayik.
44009039	Anang arye Peterus dobuka yarikop ura, Dorkas deipmek aik, alip aik deibik. Alip aik noutamak, Peterus binuka tikukbuk, youwak kilapu weik arye el balye tam nirya tikuka antapdongobik akarya nyabik. Tikra antapdongobikce, Peterus ati, “Abutum aling Dorkas arye el kam ulamuk talak nun neika ulamubu talak arye wiyamsuk butum aling adipdelyame,” nyabuka engenmekce, laka nyanmek.
44009040	Nyabuka laka nyanmekbuk, Peterus arye anyaik arye anyanmek kilapu buru tam dopkwetebuk ura, amsuna deice gutam dipdongobukce, Allah morobuk. Morobukop ura, adipmok kil deipmekak tamubuka dipdeyukce nyabuk. “Tapita tiklyame,” nyabuk. Nyabuk ura, akil asing labuk. Akil asing labukce, Peterus dipdeyukop ura, bukuk.
44009041	Bukuk ura, Peterus arye akil taruk talibuka tikdeibukce, min arye dib tenebik nang ap, ayouwak kilapu ap, yukubukba yayik ura, “Akunuma kam bukuka tekmala dipdelulume,” nyabuk.
44009042	Akam bukibuk ning, ton nang arye laka nyabik ura, Yope mutuku ulamik ninye nirya kekebikce, ninye weik tonap, nun ni koprop Yesus ati diba tenebik.
44009043	Ara, Peterus ara, Yope mutuku ulamuknye, el si ara, Simon, domba bola kintinibuka deipmanabuk, kel-kel apnop ura, butum aling wilamuknye, el aik asukum ara, mitik weiktonun neika fia ulamrik.
44010001	Kaisarea ulamuknye, el si ara, Kornelius, elda Roma mutuku yin deiyok nang, 100 nang yupu bokolinanye ulamuk. Sik ninye yupa 600 nang yupa yuk-yuk kibuka, sik si bokuka delilamik atonun, el yupa si ara, Italia nyalamik.
44010002	El ap, el mapu silip nirya ap, Allah el nyalilamuk yupu fia talibuka ulamik. Tonda, el mapu silip nirya ap, Allah ati dib tenebuka ulamikce fia talibuka ulamik. Tonda aning-aning nirya patalamuk ninye ara, sik patalamuk ning nirya elce weik arilamuk. Tonda, asum-asum nirya Allah morolamuk.
44010003	Winilamuk ani, tonok sum arye sintam kibuk ura, tuba bukmok talak arye, lengdar malamaka atonun ning eibuk. Eibukce im deice Allah fil donanye malaikat laka eibuk akarye, anye bira Kornelius dam yayukop ura, nyabuk. “Korneliuso,” nyabuk.
44010004	Nyabuk ura, Kornelius, ilil weik ubuk ura, tunimabukce, anye bira el nong uk fia dinmok. Fia dinmokce, “Naio, yata wiripnun do?” nyabuk. Nyabukba, im deice Allah fil donanye malaikat birye tamubuka nyabuk. “Ance Allah morolyam ning ap, ance bona utotoa talina kum ninye talye arilyam ning ap, Allah elikilirye tenekulule anya arye Allah arye weik kanye deipmakile.
44010005	Ati, ance ninye ton dopdeipminye ura, Yope mutuku bikirye, tonoknye el si Simon, ton yuk si ara, Peterus nyanyaknye bira, doboyanamnyake.
44010006	El Peterus ara, yuknye ton asik unmale. Simon domba bola kintinibuka butum aling wilulnye ap, neika ururake. Simon, el aik ara, laut mekwen lilun tam aik dobuka ululnye atia.” Im deice fil donanye malaikat arye Kornelius ati nyabuk.
44010007	Malaikat nyabukce akunum biyukop ura, Kornelius arye el fil melina nang bitinye nang ap, yin talyamuknye Kornelius melipmoknye ap, yukubuk. Ayin talyamuknye babye, Allah arye, ‘Wininamlume,’ nyalilamuk yupu fia talibuka ulamuk.
44010008	Kornelius arye anang yukubuk ura, yayik ura, winiryuk winipmok ning ap, eipmok ning nirya ap laka nyabukak, kekebikop ura, elce anang ati, Yope mutuku dopdeibuk.
44010009	Dopdeibuk ura, sik anang arye banmek ani, bisik binuka mapmeka berekuk ura, tuba dukdongobuka banmek ani, kiting dukduk kibuk ura, sik anang Yope mutuku aik dam bai tam ara, Peterus bira, el aik fumbisik arye kupsakuka yayukce, buru tam yo moropdeiamikak, abisik welebukce, aruma deice amsuna atonun pala kibuka domik aik, ‘Allah moropnun’ tenen, welebuka bulbiyuk.
44010010	Moronmokani, din patanmok ura, sikce el din danmek talak ara, tuba bukmokcuk, lengdar malamaka atonun ning eibuk.
44010011	Im deice arye im dana-dana likdobuk ura, dinmokbuk, pala butum aling arye yangabuka mouse dana-dana talipmok akarye nimalye kulukuyanganmok.
44010012	Kouluku yanganmok ati, dinmok ura, yan dum barye deice arye balul ning ap, mun arye lilibuka balul ning ap, maka yala im alip tam balul ning ap, anirya abutum aling fumbisik aupmokbuk eibuk.
44010013	Peterus aning eibuk ura, ninye yupu atonun arye Peterus ati nyabuk. “Buklyame. Bukmince aupmal ning eipmince, wibuka opmince dabuka diplyame,” nyabuk.
44010014	Nyabuk ura, Peterus arye tamubuka nyabuk. “Kume. Ara, kum winiptinye. Ato malye yala ning ara, ‘Yahudi yala nang kum diptibye’ tenen, din ning ara aning fia kum dinune. Aning ara, fia mem ning anya arye ‘Allah arye derepnilyak’ tenen, batakaldongonune,” nyabuk.
44010015	Nyabuk ura, ninye yupu atonun arye tuba tamubuka tonap, nyabuk. “Yahudi yala nang arye, ‘Nun aning kum diptibye,’ nyalamik ning ara, Allah arye akunum teleb kipdeipmalce, ‘Winitalak ara, anggun diptume,’ nyapmasila ati, ance aning ati, ara, ‘Aning ara, Yahudi yala nang kum diptinge aning ara, mem ning,’ nyaminya ara, bataklyame. Fia kum nyanamlyame,” nyabuk.
44010016	Awinibuk ning nirya ara, asum tonok bukni, like winilye arye winibukce, adip aryuk sirya tamubuka im deice welebuk.
44010017	Welebuk ura, Peterus arye el lengdar atonun dinmok ning ati, ara ‘Yata wirina ati do? Aning eipmana anya arye yata wiripnaman do?’ tenen, fia tenena uk unmok ani, Kornelius arye dopdeibuk nang ara, ‘Simon aik ani,’ nyabik ura, kekebikce, Simon asik dam poka buplan bisik dam tikilyayik.
44010018	Tikilyayikce nyabik. “Simon Peterus anyaik unmal do?” nyabuka yukubikce asipdeyik.
44010019	Asipdeyik talak ara, Peterus arye el lengdar atonun dinmok ning ati, tuba tenenmokbuk, Allah El Dib Kanye arye Peterus ati nyabuk. “Simono, ninye winilye nang arye an ti enmakiake.
44010020	Ati, tikminyak arye tuku tam koulukuka bilyame. Na arye anang dopdeipse anya arye, ‘Anang ap neika binuyap do, bataknun do?’ tenena kumce, anang ap talye ur bilulume.”
44010021	Allah El Dib Kanye arye Peterus ati ayupu nyabuk ura, Peterus arye anang tikmikak koulukuka yayukce nyabuk. “Anggun enmanulumnye bira na akunume. Anggun yata ati yanmalum do?” nyabuka asipdeyuk.
44010022	Asipdeyuk ura, sik ayayik nang arye tamubuka nyabik. “Kume, Roma mutuku yin deiyok nang, 100 nang yupu bokolin deiyoknye, el si ara, Kornelius arye nyapdeipmasil ati yanmabe. Kornelius ara, Allah nyalilamuk yupu nirya fia talibuka ulule. Ati, Israel nang nirya arye el ti, kibuka si erenyakce kanye deilinyake. Tonda, Allah el im deice fil donanye malaikat arye Kornelius ati nyabuk. ‘Peterus arye an aik yangana ati, moropminye ura, an aik yalirye, el nyapdeipnamkil yupu, anyuk moubuka kekepnamlyame,’ nyabuka, Kornelius ati nyapdeibuk ura, Kornelius birye ayupu kekebukce dopdeipmasilba, nun ayanmabe,” nyabik.
44010023	Ayayik nang arye Peterus ati nyabik ura, Peterus arye, “Na aik yalulume. Neika mapnamabe,” nyabuk. Nyabuk ura, mapmeka berekuk ura, anang ap, Peterus ap, ansinibuka banmek. Tonda, Yope mutuku nang Yesus ati akunum dib tenebikce, sik du weit atonun ulamik nang ap, Peterus ap, neika tabakuka banmek.
44010024	Banmeka ani, bisik binuka mapmeka, berekuk ura, banmek ani, Kaisarea mutuku biyik.
44010025	Ura, Peterus arye Kornelius aik wekelbiyuk ura, Kornelius arye fia kanye deibuka, kipnamuka ati, Peterus yan dam kisok tuku dinikdongobuka, nong mapdongobuka, kibuk.
44010026	Kornelius arye winibuk ura, Peterus arye nyabuk. “Kume, tiklyame. Na babye, talye tukwaknye binya ati, na ti kinina ara, bataknilyame,” nyabuk.
44010027	Nyabuk ura, Peterus ap, Kornelius ap, sik yupu talinmarik ani, aik fum wekrikce, abulubuka wekmek nang eibuk. Peterus anang eibukce, ayupu nyabuk.
44010028	“Anggun dipkoprop kele. Nun Israel nang nun mem yupu deice arye yuk-yuk mutuku ninye, ara, Yahudi yala kum ninye ara, ‘Sik fia malye ninye,’ tenenyaba ati, neika una ap, uruna una ap kum unyabe. Winibuka unyaba anya arye, anda Kornelius Yunani yalanye ulyame ati ara, an aik min yanuka kum wektinye tenepse. Aning tenepse bukni, Allah arye winiryuk nyapdeipmanil yupu deice arye na kel kipse. Ara, yata yala nang do nirya, ‘Sik nininga atonun, malye unyake,’ kum nyaptinye.
44010029	Aning ati ara, ance dopdeipmalum nang, anang arye na aik yayikce ‘Yasilyame,’ nyapmanungu yupu ara, kum bisipmane. Kekepsirye talye mangkau arye anang melibuka yanmane. Ati ara, anggunda yata ati, ‘Ninye boyanamak’ tenen, wibuka dopkwetepmanulumbuk, na dam binuka boyanmaniak do? Yata deiyok ati, amutuku boyanmanulum do?” nyabuka, Peterus arye anang ati nimalya arye asipdeyuk.
44010030	Asipdeyuk ura, Kornelius arye tamubuka nyabuk. “Kume. Or winilinye sum ato kiting sintam deice arye Allah moropse. Moronmasi talak ara, minopce dirina weik butum ongamuknye na donga tam tikilyayuk.
44010031	Tikilyayuk akarye nyabuk. ‘Korneliuso, Allah arye an moronmalam yupu kekepmakile. Tonda, ance bona utotoa talina kum ninye ati talye arilyam ning ati elikilirye tenekulule. Allah arye kanya deilikulule.
44010032	Ati, ance ninye dobuka dopkwetepminye ura, Yope mutuku bikirye, tonoknye el si ara, Simon, ara, Peterus nyanyaknye bira, dobuka yanamnyake. El Peterus ara, Simon domba bola kintinipdeibuka butum aling wilulnye ap, neika ururake. El Simon el aik ara, laut mekwen lilun tam aik dobuka ululnye atia,’ nyapnuke.
44010033	Nyapnuka ati, adip aryuk ninye wipdeipsirye, ‘An Peterus dobuka boyanamkiak’ tenen, ninye wibuka dopkwetepse. Winira, akunum yanmalama ati, telebe nyapkine. Ati, winira Allah el unmalce dinmasil dam uk unmabe. Ara, ‘Allah arye anang nyapnamle’ tenen, nyabuk ura, kekeplum yupu nirya ara, ‘Nun nyapsiminye ura, kekepnuyabe. Allah arye yata yupu nyapnamsil do?’ tenen, bulubuka wekmabe.” Kornelius arye Peterus ati nyabuk.
44010034	Nyabuk ura, Peterus birye deiyok koubukce nyabuk. E, winira na bikmane. Dipkoprop Allah arye nun ti nun mutuku ap, nun urasin ap, ato ning disilya elisilya deice arye, ‘Na mapu kopropa,’ kum tenesulule. Allah arye, ‘Ton yala nang ara telebe, ton yala nang ara fia malye ati, na mapu kum unamake’ tenen, bokuka yuk-yuk kum kilisulule. Allah arye tenesilya ara, ‘Ninye mutuku-mutuku nirya ara, atonunuk unyaka ati ara, yata mutuku ninye do nirya, na mapu uptinge,’ tenesulule.
44010035	Bukni, yuk-yuk mutuku ninye nirya, talima diksukum ubuka unyak nang ap, ton Allah el nong ap, Allah el nyalilul yupu ap ati, ‘Ara mambul’ tenen, dib tenebuka unyak nang ap, ‘Sik nirya na tam yatinge,’ tenesulule.
44010036	Allah arye Israel nang ati aning teleb yupu nyabuk. “Anggun malye ululum ning ati, Allah deresilya ara, nun malye winin ning Yesus elcuk namin kipdeipsilya deice arye, nun ap, Allah ap, neika teleb kibuka unamabe. Yesus Kristus arye nun ap, Allah ap, ati teleb kibuka ansinilisulule, Yesus Kristus ara, aning-aning nirya talilul deiyoknye bira, el uk ulule.”
44010037	Ara, Yudea tam noutamak akunum ulamuk ning nirya, anggun akunum kele. Galilea mutuku arye deiyok kouamukce, Yohanes arye mek dongon yupu peterelamukbuk, anyapce,
44010038	Allah arye Yesus Nasaret mutukunye, akunum wipdeibuka ati, ‘Na fil uk donamle’ tenen, el mikip ap, Allah El Dib Kanye ap, Yesus nong deice deibuk ura, Yesus arye fia teleb fil uk dopra balamuk. Dopra balamuk akarye, Isa Mutuku Dongonye kouke fum tam weklamukak ulamik ninye weik kwetelilamuk. Aninye weik kwetelilamuk deiyok ara, Allah ap, Yesus ap, sik neiktoto ulamrik arye, Allah el mikip el nong deice deiamuk arye aninye kwetelamuk.
44010039	Yerusalem mutuku ap, Israel ninye sik mutuku-mutuku nirya ap, amutuku noutamak arye el winilamuk ning nirya, nun asing arye elilamubu. Elilamubu ning ati yuk nang ak lak nyanyabe. Sik amutuku nang arye Yesus dobuka sekelin yo deice deibuka obikba dibuk ura, eibupu.
44010040	Akunum dibukop ura, weipmek bukni, like bitinye mabukce, winilye sum Allah arye kam bukeibukce, el mikip arye Yesus nun dam peterepdabisuke.
44010041	Amutuku ninye nirya arye Yesus kam bukibuk ning ara, kum eibik bukni, Allah arye min arye wibuka deiamsuk nanguk eibupe. Ara, Yesus dibukce kam bukuk talak ara, el ap, neika dina ap, mek ap, dipmapu nang ara, nun uka Yesus kam bukuk anyak eibupu.
44010042	‘Tuba kam unyak ninye babye, akunum dibik ninye babye, wiplirye yupu bokoldelinanye deiyoknye unamle’ tenen, Allah arye wipdeibuknye bira Yesus uka. Yesus arye nun ti, “Dan ninye do nirya, ayupu laka nyabuka peterelbilulume,” nyapsuke.
44010043	Minop talak Allah arye nyalilamuk ura, sik seklamikce ayupu lak nyalamik nang nabi ulamik. Nabi-nabi nang nirya arye, sik seklamik yupu ara, tuba nyalisulule. Ara, yata-yata nang do nirya, el ti diba tenebice ura, el si deice aryuk sik malye wininyak ning ap, kanye talima malye tenenyak ning ap, nirya kum kipdeipsilirye namin kisulule. Elcuk lyesulule. Peterus arye ayupu nirya nyabuk.
44010044	Peterus arye ayupu tuba nyanmok talak ara, dib tenebik ura, Allah El Dib Kanye arye ayupu kekenmek nang ati sik nong deice yayukce, sik talima noutam wekuk.
44010045	Musa arye nyapdeibuk touk, sik den bam bol mouse ning akunum sekik nang, ara Yahudi yala nang, Yesus diba tenelamikce, Peterus ap neika yanmek nang ara, anirya eibik. Eibik bukni, anyaik wekik nang ara, Yahudi yala kum nang ulamik bukni, Allah El Dib Kanye yanuka, weik arye sik talima fum tam wekuka deice arye, nong deice deibuk ura, anang arye yuk-yuk mutuku ninye nyanyak yupu deice arye, Allah si erebik. Allah el si erebik ura, Peterus ap, neika yanmek nang arye aning eibika ati, sik lukdayikce, ‘Mambule’ tenen, kanye fum tam teninmek. Aning eibikop ura, ‘Mambule’ tenebik deiyok ara, ‘Allah arye bico tenesilya deice arye, el talye arisulul Dib Kanye, ato talye Yahudi yala kum ninye ara, sik den bola mouse ning kum seklamika ati, Allah arye yata wiribuka ariptu do? Amalye wininyak ning ton sik babye, Allah El Dib Kanye kum doproptinge,’ tenebika ati teniltonmek.
44010047	Teniltonmek bukni, aminyan talak, Peterus arye nyabuk. “Yata nang arye, ‘Kume,’ nyapsiting ura, anang dobuka mek kum dongoptibye do? Nunda Allah El Dib Kanye akunum doprobupu touk, sik anang babye, Yahudi yala kum nang bukni, Allah El Dib Kanye akunum dopropmaka ati, mek dongoptibye,” Peterus arye nyabuk.
44010048	Ati, Peterus arye nyabuk. “Anang ara, Yesus Kristus ati dib tenepmaka anya arye Yesus el si deice arye, mek dongoplulume,” nyabuk ura, sikce anang dobuka mek dongobik. Mek dongobik ura, amutuku nang sikce nyabik. “An ap neika mitikanun ton unamabe,” nyabuka morobik ura, mitikanun ton Peterus asukum uk unmok.
44011001	Aning nirya wininmokba, amutuku unmek ninye arye, “Yuk-yuk mutuku ninye, Yahudi yala kum ninye babye, Allah yupu diba tenebike,” nyabuka, yupu laka nyalbiyik. Winibuka laka nyalbiyik ati, Yudea mutuku noutamak ulamik nang ara, Yesus diba tenebikce, du weit atonun ulamik nang ap, Yesus arye wibuka deibuk nang, sik 12 Rasul nang ap, sik nirya kekebik.
44011002	Ayupu kekebika ati, Peterus tamubuka Yerusalem mutuku welebuk ura, Yesus dib tenelamik nang bukni, ‘Den bam bol mouse ning sekna ara, fia weik mambule. Aning kum wininyak nang ara, fia malye wininyake,’ tuba tenelamik nang arye Peterus ati wenebik. Wenebikce nyabik.
44011003	“Anda Yahudi yala kumnye, el si ara Kornelius el aik wekmomce, an ap, den bola mouse kum sekik nang, sik ap din neika ansinibuka dipmalum deice arye, fia malye winipmom atia. An kele, nun Yahudi yala nang arye, aning ara mem ning atonun anya arye, aning atonun kum wininyabe,” nyabuka wenebik.
44011004	Ati, im deice arye yayuk ura, aning nirya libmok aling ap, malaikat arye el ti nyabuk yupu ap, Peterus arye aning nirya dinmok anyak, winibuk ning ap, elce minopce eibuk ning nirya ap, kekebuk ning nirya ap, anyapce dukdongobuka, ayupu nirye dipkoprop winipmok touk, sik Yahudi yala nang ati lak nyabuk. Lak nyabuk akarye ayupu tonap nyabuk.
44011005	Na ara Yope mutuku ulamse talak ara, Allah moronmasi talak ara, lengdar malamaka atonun ning arye aning eipse. Eipsirye, dinmasibuk, im deice arye butum aling pala atonun ning arye yangabuka mouse dana-dana talibukce, nimalye dopketepnin yanganmok ani na dam boyanuka tikuk ura, eipse.
44011006	Eipsirye, na arye butum aling deice dipdesirye, ninye winyakbuk yan dum barye arye balul ning ap, tonda talye tuku ak bukra balul ning ap, mun arye lilibuka balul ning ap, maka yala im alip balul ning ap, anirya butum aling fumbisik aupmokbuk na arye eipse.
44011007	Eipsirye dinmasi bukni, ninye yupu atonun yupu deice arye nyapnuk ura, kekepse. “Tiklyame. Tikmince, aupmal ning obuka diplyame,” nyapnuk ura, kekepse.
44011008	Nyapnuk ura, na arye tamubuka nyapse. “Naio, kume. Ato malye ning, Yahudi yala nang arye kum diptibye aning ara, fia kum dinune. Aning nirya ara, malye ning tenenyabe. Ati mem ning tenenirye, ‘Allah arye derepnilyak’ tenen, aning kum diptinye,” nyapse.
44011009	Nyapsibuk, ninye yupu atonun yupu deice arye tuba tamubuka tonap nyapnuk. “Yahudi yala nang arye, ‘Nun arye, aning kum diptibye,’ nyalamik ning ara, Allah arye akunum teleb kipdeibuk ati ara, winitalak ara, ‘Anggun diptume,’ nyapmasila ati, ance aning ati, ‘Aning ara, Yahudi yala nang kum diptinge,’ nyaminya ara, bataklyame. Fia kum nyanamlyame,” nyapnuke.
44011010	Awinibuk ning nirya ara, asum tonok bukni, like winilye arye winibuk ura, adip aryuk sirya tamubuka im deice welebuk.
44011011	Awinibuk ning im deice welebuk talak uk, Kaisarea mutuku arye na dolyangana ati, dopkwetepmek nang, winilye anang ara, na unmasi dam tikilyayik.
44011012	Tikilyayik ura, Allah El Dib Kanye arye, “Anang ara, yuk mutuku ninye anya arye ‘Na ap neika kum binamabe,’ tenena bataklyame. Ur talye neika ansinibuka bilulume,” nyapnuk. Tonda, anaku barye diba tenebik nang ap, neika beipue. Biburye Yahudi yala kumnye, el si ara, Kornelius aik wekupu.
44011013	El aik wekupu ura, Allah yupu lak lenanye, malaikat ara, Kornelius el aik kutukuka tikilyayuk akarye nyabuk yupu, Kornelius arye nun ti laka nyapsuk. “Allah fil donanye malaikat arye nyapnuke,” nyabuka Kornelius arye laka nyapsuk. “Tonoknye el si ara, Simon bukni, Peterus ton nyanyaknye bira, dobuka boyangana ati, ninye wibuka dopdeipnulyame.
44011014	Anye bira dobuka yace ura, elce teleb yupu nyapnamsil yupu deice arye, an ap, an mapu silip ap, nirya ati Allah arye lyepnamsile,” nyabuka Kornelius arye ayupu lak nyapsuk. Peterus arye, sik Yahudi yala nang, Yerusalem mutuku ulamik nang ati laka nyabuk.
44011015	Laka nyabuk akarye, ayupu tonap, dukdongobuka nyabuk. “Winira, Allah El Dib Kanye nun ti yanuka wekamsuk atonun, na yupu deiyok koubuka nyanmasi noutamak arye, anang babye sik yahudi yala kum nang bukni, sik ti yanuka sik talima noutamak wekuk.
44011016	Sik talima fum tam wekuk ura, nun ni Yesus nyapdeiamsuk touk tenepse. Ara, ‘Yohanes minop arye talye mek dem dongolamuk bukni, aminyan talak, Allah arye, el Dib Kanye dopkwetepsilye ura, anggun talima wekuka langdipnamsile,’ nyapdeiamsuk ning tenepse.
44011017	Nun min arye nun ni Yesus Kristus diba tenebupu talak ara, Allah el talye aripsuk Dib Kanye ara, aning atonun anang Yahudi yala kum ninye babye aribuk. Aribuka ati ara, na ara yatatonye birye, Allah el teneamuk ning ati, yupu sektinye do?” Peterus arye sik Yerusalem mutuku ulamikce Yahudi yala nang ati nyabuk.
44011018	Nyabuk ura, sik anang kekebikce, yupu tonap kum nyabikce, Allah si uk erebik. Erebikce nyabik. “Winira akunuma. Sik yuk-yuk talye mutuku ninye, Yahudi yala kum ninye babye, sik malye unyak ning batakuka, ‘Fia kam unamap’ tenen, Yesus ati dib tenebice ura, Allah arye anang ati, bola koplobuka kam fia una deiyok ning akunum aripmale,” nyabik.
44011019	Ura, atalak ara, Stefanus obik talak arye, yu nang arye, Yesus ati dib tenenang ati, sik nong deice ikin ning weik delilamik deice arye, yuk-yuk pera mutuku bik-bik abuka biyik. Sik biyik nang arye, weik pera mutuku ton biyik. Fenisia tam ap, Siprus mutuku ap, tonda, Antiokia mutuku ap, biyikop ura, anang arye Yahudi yala nang ati, “Yesus arye lyesulule,” nyabuka, Yesus ati teleb yupu peterepra balamik.
44011020	Bukni, yuk nang ton Siprus mutuku deiamik nang ap, Kirene mutuku deiamik nang ap arye, Antiokia mutuku biyikop ura, Yunani nang ati peterebik. Ara, “Nun ni Yesus arye elcuk lyesulule,” nyabuka Yesus el teleb yupu peterelamik.
44011021	Allah arye anang ati, mikip weik melyamuk arye, amutuku, Antiokia mutuku ninye kekebikce, weika arye diba tenebikce, sik kanye tenen ning nirya, Yesus deice uk deibik ura, ‘Yesus elda nun yupu bokolinye ati, nun weik deiyoknye fia unamsile,’ tenebuka Yesus ati dib tenebuka ulamik.
44011022	Yuk nang arye Antiokia mutuku ninye winibik ning kel bikikce laka nyabik ura, Yerusalem diba tenebuka ulamik nang kekebikce, ‘Barnabas ara, Antiokia mutuku dilbinamle’ tenen, wipdeibik. Wibdeibikce, “Dilbilyame,” nyabuka Barnabas dobuka Antiokia mutuku dopkwetebik.
44011023	Dopkwetebik ura, Barnabas Antiokia mutuku biyukop ura, Allah arye anang ati, bico teneamukce, fia teleb kibuka melipmok ning eibukce, fia kanye deibuk. Barnabas kanye deibukce anang ati nyabuk. “Anggun Yesus diba tenelulum ning ara, batakna kum fia talibuka unamlulume. Tonda, anggun kanye teniltona kum arye, anggun kanye talima bokoltona kumce, anirya ansinibuka nun ni Yesus fia arinamlume. El tibuk fia arinamlulume,” Barnabas arye anang ati teleb yupu nyabuk akarye, sik talima kwa dibuk.
44011024	Barnabas, elda kanye teniltona kum dib aryuk, Yesus ati fia mikip dibuka dib tenelamuk ura, Allah El Dib Kanye el talima ak langdibuk ura, fia telebnye ulamuk. Winibuka ulamuk ura, amutuku ninye, nun ni Yesus ati, weika arye diba tenebuka tabakik ura, yupa ara, weik kipnin balamuk.
44011025	Ura, aminyan talak, Barnabas arye, ‘Saulus elbinamne’ tenen, amutuku batakuka Tarsus mutuku biyuk. Tarsus biyukop ura, fia dipdepnin banmokani, Saulus eibuk.
44011026	Saulus eibukop ura, Saulus dobuka Antiokia mutuku tamubuka boyayuk. Boyayuka ati, Barnabas ap, Saulus ap, Yesus diba tenebuka talyamik nang ap, kiting tamun tonok talak arye ton sum arye ton, ton sum arye ton nirya, bulubuka wekelamikbuk, sikce Antiokia mutuku ninye weik Allah yupu peterelamrik. ‘Yesus ulamuka atonun uptibye’ tenen, patalamukbuk piribuka kel kibuka diksukum ulamik nang ati, yuk talye ulamik nang arye, Antiokia mutuku arye deiyok kibikce, “Aninye ara, Kristen ninye unyake,” nyalamik. Ara, minop talak Antiokia mutuku nang arye, deiyok koubuka, “Anang ara, Kristen nang unyake,” nyalamik.
44011027	Barnabas ap, Saulus ap, sik peterelamrik talak ara, aminyan winipnamuk ning tenebuka laka nyalamik nang, nabi nang ton Yerusalem mutuku arye Antiokia mutuku yayik.
44011028	Anang yayik ura, sik kwit tonoknye, el si ara, Akabus tikukce, Allah Dib Kanye arye Akabus ati nyapdeibuk ura, elce aulamik nang ati, aminyan winipnamuk ning ati yupu nyabuk. “Aminyan talak, ninye unyak mutuku nirya ara, din fia kwaning patapnamle,” nyabuk. (Akabus nyabuk touk, Roma mutuku ninye deiyoknye, el si Kelaudius, talibuk mutuku noutamak nirya ara, dipkoprop amutuku-amutuku nirya ara, din ning kum dayukba, din weik patalamuk.)
44011029	Akabus ayupu nyabuka ati, amutuku Yesus diba tenebik nang kekebikce, ‘Yudea tam diba tenebuka ulamik ninye ati, melipnamap’ tenen, sik yuk-yuk adeiamik touk bokuka aribik. Yerusalem mutuku Allah diba tenelamik nang, ‘Sik deiyok nang binuka aripnamdak’ tenen, Barnabas ap, Saulus ap, ati arebik ura, abitinye nang arye aning dobuka Yerusalem mutuku binuka ariprik.
44012001	Atalak ara, amutuku weiknye deiyoknye, el si ara, Herodes, elce deiyok kibuk akarye, Yesus dib tenebik nang tonok-tonok ati, ikin ning sik nong deice deililamuk.
44012002	Herodes arye anang ati, ikin ning delilamuka ani, elce yin nang nyapdeibuk ura, sikce parang ya dobuka, Yohanes el du Yakobus obik
44012003	Yakobus obik ura, Yahudi yala nang eibikce, ‘Bita merekuka opmake’ tenen, kanye deibik. Yahudi yala nang, sik deiyok nang kanye deiamik ati ara, Gubernur Herodes arye el yin nang ati, “Peterus tapu kouplulume,” nyabuk. Ayupu nyabuk talak ara, sik Nena Kum Roti Kwalya yulamik sum uk.
44012004	Herodes arye yin nang ati nyapdeibuk ura, Peterus tapu koubuka, wenena aik dongobik. Dongobik ura, kong dum barye uk, ninye dum barye, dum barye kibuka, yin nang arye, ‘Peterus bilyak’ tenen, kalikmekce dinmek. Herodes el tenebuk ning ara, ‘Peterus wenena aik dongopmanya ani, dobuka laka deipnyop ura, amutuku ninye bulubuka yupu talibikirye, “Nun ninye opdeipsilyame,” nyapnamniak’ tenen, Peterus wenena aik dongobuk. Ara, sik Yahudi nang Kaplina ati Kwalina, akunum yupmakca bereklyop ura, ‘Winipnamne,’ tenebuk.
44012005	Ati, Herodes el yin talin nang arye, fia kalikmekce dinmekbuk, Peterus ara, wenena aik fum tuba aupmok. Sik dinmek bukni, sik Yesus diba tenebik nang arye, Peterus ati Allah fia tuba-tuba morona uk unmek.
44012006	Peterus wenena aik fum tam mapmoka berekuk ura, ambusumto ara, Herodes arye, ‘Peterus el yupu nyapdeipnamane,’ tenebuk lukunyan uk mabuk. Kawat rantai tapu arye Peterus taruk kirikdongobuka, yin nang taruk dana-dana kirikdongobuka, Peterus noutamak mabuk ura, sik neika anyaik fum tam uk unmek. Tonda, yuk yin nang arye buplan dam kalikinmek.
44012007	Peterus ap, sik neika mapmarik yin nang ap, mapmekbuk, Allah el im deice yupu lak lenanye, malaikat, talye karin arye awenena aik fumbisik kutukuka tikilyayuk ura, dirina weik ubuk. Allah el im deice yupu lak lenanye birye, Peterus el nong yanuka bolpipdongobukce bukibuk. Bukibukce Peterus ati nyabuk. “Minpola buklyame,” nyabuk ura, Peterus taruk nakup ak kawat rantai tapu kirikdongopmeka lopsakuk.
44012008	Winibuk ura, Allah el im deice yupu lak lenanye malaikat birye, Peterus ati nyabuk. “An deiayatinga deipmince yan ongona ongoplyame,” nyabuk. Nyabuk ura, el nyapdeipmok touk Peterus arye winibuk. Winibuk ura, im deice lak lenanye malaikat birye tonap nyabuk. “An balye tam butum aling ongopdopmince, na menekuka banye bisik uk an aminyan dobolyanulyame,” nyabuk.
44012009	Nyabuk ura, wenena aik fumbisik arye, Allah el im deice fil donanye, malaikat menekuka bayuk ura, Peterus aminyan dobolbiyuk ura, buru tam birik. Peterus buru tam biyuk bukni, ‘Dipkoprop bina do, kum do?’ tenepdayukce, ‘Kume lengdar deice aryuk buru bine,’ tenebukce, teniltona uk ubuk.
44012010	Utenebukba, amalaikat ap, Peterus ap, sik birikak arye, aik fumbisik buplan ara, bitinye buplan dam ninye bitinye kalikmarik bukni, anang bisiprikce buru tam besi buplan dam birik ura, el yuk arye paklobuk ura, buru tam birik. Aburu tam buplan bisiprikce, sik asik dolamik noutamak birikce, tonok bisik banmarik bukni, bisik noutamak arye Peterus abatakuka, Allah el im deice fil donanye tunimabukba, kum eibuk.
44012011	Min Peterus walwal upmokbuk, Allah el im deice yupu lak lenanye tunimabuk ura, ‘E, dipkoprop buru tam bine,’ tenebuk. Ton tenebukce. ‘Winira na kele, Allah arye el im deice melinanye, im deice arye malaikat dopkwetepmanilba, Gubernur Herodes arye ‘Winipnamane,’ tenepmanu ning ap, tonda, ‘Sik Yahudi nang arye na ti, winipnamabe,’ tenepnik ning ap, ambusum winipnamanungu bukni, arup akunum lyepnila ati, kum winipnamaniake,’ tenebuk.
44012012	Anirya tenebukce, kanye deibuka yo nyabuk akarye dipkoprop tenebuka kel kibuk. Bikukce, ninye weik bulubuka Allah moronmekak Yohanes ara, Markus nyalamiknye ati, el lin Maria aik ara, Peterus anyaik dam biyuk.
44012013	Anyaik dam biyukce, buru tam binuka tikukce, buplan lorum-lorum abuk ura, anyaik melina kil, el si ara, Rode elce, ‘Yatanye yanuka buplan lorum-lorum apmal do?’ tenen, aik fum arye tikuka dilbiyuk.
44012014	Dilbiyukce, Peterus yupu kekebuk ura, ‘E ara, Peterus el uka,’ tenebukce kanye deibuk. Rode kanye deibuka ati, buplan kum kukukce, Peterus asukum uk batakuka adip aryuk Allah moronmekak laka nyalbiyukce, “Anango, Peterus buplan dam yanuka tikmale,” nyabuk.
44012015	Nyabuk ura, awekmek nang arye tamubuka nyabik. “Anda nyapmalam ning ara, kum winipmanto ati ara, anda motona kil arye nyanmalam ani,” nyabik. Nyabik bukni, akil Rode arye, “Kume. Peterus dipkoprop buplan dam buru tam tikmale,” fia nyanmokbuk, sik anang arye nyabik. “Se ara, Peterus el yuk balul kanya yanuka tikmala atia,” nyabik.
44012016	Nyanmek talak ara, Peterus fia buplan lorum-lorum anmokbuk, sik anang arye mangkau kepmek bukni, aminyan ara, buplan kukulbiyik. Bublan kukuka bina dipdeyik, ura, Peterus atikmoka eibikop ura, sik lukdayikce mambul kanye bobik.
44012017	Winibikbuk, Peterus arye, ‘Yupu tunimapnamak’ tenen, taruk kunubuk. Taruk kunubuk akarye ayupu ton nyabuk. Wenena aik fum arye Allah arye Peterus lyepmok yupu nirya laka nyabuk. Aning laka nyabukce tonap, nyabuk. “Yakobus ap, nun du weit atonun unyap nang nirya ati, ayupu nirya laka nyalbilulume,” nyabukce anyaik batakuka yukak biyuk.
44012018	Yukak binuka mapmoka berekuk ura, awenena aik yin nang kalikmek nang ara, ‘Peterus dan binmal do?’ tenen, malye kanye bobuka kwepdanen, biyikce elkirikinmek. Winibik ura, “Peterus yata wiripmo do?” nyabuka asilanmek.
44012019	Winibikbuk, Gubernur Herodes arye nyabuk ura, sikce Peterus ati fia elkirikinmek ani, kum eibik ura, Herodes arye akalikmek yin nang ati weika arye asipdeyuk. Herodes asipdeyukce yuk nang ati nyabuk. “Akalikmek yin talina nang ara, oipnululume,” nyabuk. Nyabuk akarye, Herodes Yudea tam batakuka, Kaisarea Mutuku binuka talak weiktonun ton ulamuk.
44012020	Ara, Herodes minop arye Tirus mutuku ninye ap, Sidon mutuku ninye ap ati, yu weik ulamuka ati, atalak ara, sik anang, ‘Elce nun yupu kekepnamsil do?’ tenen, ninye tonok-tonok wibuka dopkwetebik ura, el dam nyalyayik. Herodes el aik fum ning talyamuknye Bilastus, amutuku nang arye sik tenelamik ning nirya, Pilatus dam laka nyabik ura, kekebukce, el babye diba tenebuka ati, Herodes dam biyikce morobik. Herodes talyamuk mutuku noutamak arye sik dina dekelyangalamik ati, tekildana kum arye, ‘Teleb ubuka neika uptibye’ tenen, morobik. Sik din ning ara, Gubernur Herodes arye talyamuk mutuku noutamak aryuk doldolamika atia.
44012021	Ati, Herodes arye wibuka deibuk sum arye, sik weik nang deiyok nang fia teleb butum aling ongolamik touk, Herodes abutum ongobuk akarye, el ninye yupu bokolinanye bulamukak deice bukukce, ninye weike bulubuka wekmek ak elce yupu nyabuk.
44012022	Herodes arye yupu nyanmokbuk, sik akekenmek nang arye fia tuba-tuba, “Anye bira ninye atonye birye nyanmasil kuma. Allah atonye birye nyanmasile,” nyabuka weik arye nyanmek.
44012023	Anang arye nyanmekbuk, Herodes arye, ‘Kume, na teleb unmana ara, na mikip deice aryuk unune,’ tenebukce, Allah si kum erebuka ati, adip aryuk im deice Allah melinanye birye malaikat arye Herodes ati uk ning aribuk ura, kuluma weika arye el deiplyu potokuk ura, minopce dibuk.
44012024	Gubernur Herodes dibuk bukni, yuk nang ton Allah yupu kekebikce tonap weik kipnin balamik.
44012025	Antiokia mutuku ninye arye bulubuka deibik yo bok ara, Barnabas ap, Saulus ap arye, Yerusalem mutuku yanuka Allah diba tenelamik nang, sik deiyok nang ariprikce, sikda tamubuka Antiokia mutuku uk birik. Sik binurika ati, kintiniprik talak ara, Yohanes, ara Markus nyalamiknye ton neika ansinibuka biyik.
44013001	Antiokia mutuku diba tenebik nang kan-kan arye aminyan upnamuk ning yupu ap, Allah yupu lak len yupu ap, peterena nang nabi nang ulamik. Tonda, yuk nang arye akunum diba tenebik nang ati wibuka, Allah yupu nyalamikce peterena nang ulamik. Sik apeterelamik nang si ara, ani. Barnabas ap, Simeon, ara, Niker, nyalamiknye ap ton yuk pera Kirene mutuku deiyamiknye Lukius ap, Manaem ap, ton Saulus ap ulamik. Menaem ara, weik ninye deiyoknye Gubernur Herodes el ap neiktoto nemdiknye bitia.
44013002	Sik anang ara, ‘Allah si erepnamabe’ tenen, din dina kum arye, din si tebuka Allah si uk erelamik ura, Allah El Dib Kanye arye nyabuk. “Anggunce Barnabas ap, Saulus ap, wibuka deipnululume. Na tenepse fil ‘Sik anang arye dopnamdak’ tenen, wiamsa ati, winira anggunce abitinye nang wibuka deipnululume,” nyabuk.
44013003	Nyabuka ati, sik din si tebuka ulamika ani, Allah morobikce, anang gisok deice sik taruk tatang talibikop ura, ‘Afil dopnamdak’ tenen, dopkwetebik.
44013004	Allah El Dib Kanye arye akunum dopkwetebuka ati, Barnabas ap, Saulus ap, ‘Nun fil dolbinanam’ tenen, laut mekwen lilun tam ou birikce, Selukia mutuku birik. Selukia mutuku anirye, mek bukna yo fum bukrikce, mekwen deice banmarika ani, Siprus mutuku birik.
44013005	Siprus mutuku birikce Salamis mutuku birikop ura, sik Yahudi nang arye ‘Allah el si erebibirye el yupu kekepnamap’ tenen, domik aik noutamakarye, anyaik-anyaik weik Allah yupu peterepra balamrik. Sik amutuku binuka peterelamrik talak ara, Yohanes ara, sik anang melinanye ulamuk.
44013006	Salamis mutuku akunum petereprikop ura, anirye Siprus mutuku noutamak nirya balamrik ani, Papos mutuku birik. Papos mutuku birikce, Yahudinye tonok, ninye ker dolamuknye ulamukbuk eiprik. Anye bira, ninye ker dolamuknye ati ara, el si ara, Baryesus nyalamik. Baryesus arye, talye yupu deice arye, “Na ara Allah yupu laka nyananye unune,” nyaltaklamuk bukni, elda telila yupu nyalamuk.
44013007	Tonda, amutuku weik ninye deiyoknye Gubernur Serkius Paulus, el fil melinanye ulamuk. AGubenur ara, minopce bisibuka kel kipmanto kibuknye ulamuk. Winilamukce, ‘Allah yupu kekeptinye’ tenen, patabuka ati, “Allah yupu nyalyanitiringe,” nyabuka morobuka ura, yuk nang kekebikce Barnabas ap, Saulus ap, binuka laka nyabik.
44013008	Bukni, aninye ker donanye sik Yunani nang arye el si ati, Elimas nyalamiknye bira utenebuk. ‘Yesus dib tenebik nang tenelamik atonun, agubenur ababye dib teneplyak’ tenen, Barnabas ap, Saulus ap, sik nyalamrik yupu, ati yupu sekuk.
44013009	Elimas arye anang sik yupu sekuk ura, Saulus ara, si bitinanye anya arye, Paulus ton si nyalamiknye birye, Allah Dib Kanye el kanye talima fum tam wekuka langdibuk ura, Elimas ati fia dipnilipmokce nyabuk.
44013010	“Anda Isa Mutuku Dongonye kouku kolokonanye mi ulyamce, aning-aning nirya teleb diksukum un ning nirya batakloplumnye ulyame. Tilila yupu nyabuka duknubuka batakna ap, malye un ning ap, an talima noutamak tenena weik ulyame. Allah el diksukumuk nyalye yupu dobuka, ance kwalipsingnibuka nyaminye yupu ara, fia kum bataknalam do?
44013011	Winira, Allah mikip arye wenepnukile. An asing kupkilibuk, mitik mitikanun tonap, weik ulamince, kiting dirina kum eipnamlame,” Paulus arye Elimas ati nyabuk. Paulus arye ayupu nyabuka deice arye, adip aryuk Elimas el asing kubukba tonok ning babye kum eipmanto ubuk anya arye ‘Yatanya birye na taruk talipnuturye bobinutu do?’ tenen, dengkepdanin banmok.
44013012	Aweik ninye deiyoknye Gubernur arye Elimas ati awinibuk ning eibukce diba tenebuk. AGubenur diba tenebukce, Yesus peteren yupu nirya ati, ‘Se, aning ara, fia mambul yupu,’ tenebuk.
44013013	Ura, Paulus ap, el neika balamik nang ap, Papos mutuku arye, mek lia weik yo fum bukikce, laut mekwen deice arye Pamfilia mutuku biyikce, Perga mutuku welebik. Perga mutuku welebik ura, sik aunmekba, Yohanes anang batakuka ‘Tamubuka Yerusalem mutuku binun’ tenen, biyuk.
44013014	Biyukop ura, sik anang arye Perga mutuku batakuka, amutuku arye Pisidia tam noutamak Antiokia mutuku biyik. Biyikop ura, sik Yahudi yala deiyok nang Allah yupu weklamik sum ati, Sabat sum arye, sik Yahudi nang Allah yupu kekelamik aik wekik akarye, bukik.
44013015	Bukibuk, yuk nang arye, Allah arye, “Aning wininamlulume, aning kum wininamlulume,” nyapdeibuk ura, Musa sekamuk yupu mem yupu ap, tonda Allah nyapdeibuk ura, el yupu lak lena deiyok nang, sik nabi-nabi nang sekamik yupu ap, anyasik nang arye nyabikop ura, sik Yahudi yala deiyok nang Allah yupu keken aik, deiyok nang arye yuk nang ati yupu nyabik ura, anang arye Paulus ap, Barnabas ap, ati nyabik. “Nun kayapu, talima kwa din yupu ton aupmasilye ura, nun nyapsuturume,” nyabuka morobik.
44013016	Nyabuka morobik ura, Paulus arye tikukce, ‘Yupu tunimapnamak’ tenen, taruk pukuk akarye, yupu nyabuk. Na kayapu, anggun Israel ninye ap, anggun Yahudi yala kum ninye, yuk mutuku ninye bukni, Allah si erelulum ninye ara, na yupu kekepnululume.
44013017	Israel ninye sik talinyak Allah ara, minop arye nun apu yapu wipdeibuka, akuamukce sik Mesir mutuku noutamak, ninye asik nang ato sik tuba aulamik talak ara, Allah arye sik ti meilyamuka deice arye Israel ninye yupa weik tabaknin balamik. Tonda, el meilyamuk deice arye sik winilamik ning nirya telebuk ulamuk. Weik kipdeibukce, nun apu yapu ara, Allah weik mikip deice arye amutuku noutamak arye menekuka bobiyuk.
44013018	Menekuka bobiyuk ura, sik aninye arye Allah ati malye winilamik bukni, kiting tamun yupa ara, 40 tahun deice arye, sikda mek kum mutuku anya arye ninye kum ulamik mutuku, yinim mutuku noutamak balamik talak ara, kum bataklamukce fia melilamuk.
44013019	Kanaan mutuku noutamak ulamik ninye amutuku yala, amutuku yala ninye nirya tek barye, Allah el fia meilyamuka deice arye, Israel ninye arye amutuku ninye obisibik. Obisibik ura, amutuku-amutuku ninye nirya, sik talyamik mutuku nirya Allah arye Israel ninye ati aribuk.
44013020	Allah arye awinilamuk ning awinilamuk ning nirya ara, dukdongobuka kiting tamun yupa weik 450 tahun deice arye winilamuk. Anirya winibikop ura, Allah arye, ‘Israel ninye sik yupu lipsisikuka bokolina deiyok nang unamak’ tenen, sik ninye deiyok nang aryamukbuk, fia winilamika ani, aminyan talak, Allah el yupu laka nyananye Nabi Samuel erepdeibuk ura, yanuka tikuk.
44013021	Samuel tikuk talak ara, sik anang arye morobik. “Nun weik yupu bokolinanye Rajanye wipdeipsilyame,” nyabuka morobik. Sik morobik ura, Allah arye, Benyamin yalanye, el si ara, Kis, el mi Saul, ‘Sik weik ninye deiyoknye Raja unamle’ tenen, wipdeibuk ura, Saul arye kiting tamun yupa ara, 40 tahun deice arye, sik weik ninye deiyoknye Raja ulamuk.
44013022	Aminyan talak ara, Saul malye ubuk ura, Allah arye, Saul batakukce, ‘Yuknye sik ninye deiyoknye Raja unamle’ tenen, Saul pununa ati, Daud wipdeibuk. Deibukce Allah arye Daud ati tenebukce ayupu nyabuk. “Isai el mi Daud ara, nun kanye talima ansinibuka unyama ati, nun kanye tonok bopnumu nang unyame. Na arye el ti, ‘Afil donamle,’ tenepnye ning nirya ara, dipkoprop el donamlarya,” nyabuk. Paulus arye sik awekmek nang ati nyabuk.
44013023	Nyabuk akarye ayupu tonap dukdongobuka nyabuk. Allah arye nun Israel nang nun apu yapu ati nyalilamuk touk, Daud yala nang arye deibik ura, dadeipdanin yangalamik ani, sirya tam winira Israel ninye, nun ti lyesululnye Yesus, wipdeiamuka ani, akunum arepmasile. Ara, Daud yala nang arye deibik ati, Allah arye, ‘Wininamake,’ nyapdeiyamuk touk akunum winipmasile.
44013024	Yesus min kum yanamuk talak ara, Yohanes arye Israel ninye nirya ati, “Anggun malye ulalum ning ap, anggun talima noutamak malye tenelulum ning ap, anirya batakmunce, anggun talima diksukum ninguk talipmunye ura, mek dongopnamsine,” Yohanes arye nyabuk.
44013025	Yohanes el fil dolamuk ani, sirya dakamuk talak arye ayupu nyabuk. “Anggunce na ti yatanye tenenululum do? Anggun tenenmanulumnye bira na kume. Na kume bukni, anye bira na aminyan tam yanamlenye bira, elda fia weiknye ati ara, na talinye ununa. Ati, el yan ongona tapu kitilongon ning ara, na arye kum kwiriptinye.” Yohanes arye nyabuk yupu nyapsine. Paulus arye sik Antiokia ninye ati nyabuk.
44013026	Nyabukop ura, ayupu ton nyabuk. Na kayapu, nun Abraham mapu Yahudi yala ninye nirya ap, anggun Yahudi yala kum nang bukni, Allah diba teneplumce si erelulum ninye ara, Allah arye nun nirya lyesulul yupu nun ti laka akunum dopkwetepmasile.
44013027	Sik Yerusalem mutuku nang ap, sik deiyok nang ap arye, ‘Yesus ara, nun lyesululnye ani,’ kum tenelamik bukni, sik Yesus obik talak ara, Allah yupu laka nyalamik nabi nang arye, “Winipnamake,” nyabuka sekamik yupu atonun winibik. Allah yupu laka peteren nang arye sekamik yupu ara, nun Sabat sum deice nirya arye Allah yupu peteren nang arye nyasinyake.
44013028	Yerusalem mutuku ninye ap, sik deiyok nang ap arye, ‘Ninye malye upne ura, olamap deiyok ning ara, Yesus ara aning ton malye winipmala ati, adeice arye opnamabe’ tenen, aning deiyok ton deipdeyik bukni, deiyok ton bikna kum ubuka anya arye, kum bikik bukni, talya dem minibuka, ‘Pilatus nyaptuop ura, sik opnamake,’ tenebikce, Yesus ona ati, sikce Pilatus ati, “Yesus opdeipsilyame,” nyabuka morobik.
44013029	Allah yupu laka nyana nang nabi nang arye, Yesus ati sekamik yupu atonun, atalak ninye arye aning nirya akunum winibik ura, dibukba, Yesus dib tenebik nang arye, wanwanun yo deice arye el nong dobuka, ninye weilamak keil deiya fumbisik weibik.
44013030	Weibik bukni, Allah arye Yesus kam bukeibuk.
44013031	Kam bukibuk ura, asum-asum tonok-tonok bukni, amutuku-amutuku kutukuka tiknabuk ninye arye elilamik. Ara, el ap min arye dib tenebuka, Galilea mutuku arye Yerusalem mutuku neika balamik nang arye Yesus elilamik. Sik elilamikce, winira nun Israel nang ati Yesus el peterelamuk ning ap, winilamuk ning ap, laka nyasinyake.
44013032	Winira, nunce anggun ti, laka teleb yupu ninye lyena yupu nyanmasiyabe. Allah arye nun apu yapu ati nyalilamuk touk, Yesus kam bukeibuka deice arye, anggun mapu nun winitalak unyap nang ati, nong akunum upmasile. Yesus kam bukeibuka deice arye, fia kam una deiyok ning akunum aripmasile. Mazmur dua sekamuk yupu nyapnusine. Ayupu ara, ani. ‘Anda, na mi kopropa ulyame. Arup ara, na an ni unmakine.’
44013034	Allah el mi dibuk talak ara, ‘Tonap tuba tamubuka kum dipnamle’ tenen, Allah arye tamubuka kam bukibuk. El kam bukibuk ning ara, minop talak sekdeiyamik yupu deice arye, winitalak akunum bikinyabe. Allah arye nyapdeiyamuk yupu ani. ‘Daud biti nyalilamse touk, anggun babye, fia teleb ning, ara, fia kam una deiyok ning, dipkoprop aripnamsine.’ Allah arye nyabuk.
44013035	Tonda yukak sekamik yupu ara, ani. ‘Ance wibuka deiamlum ak, fia diksukumuk unamlanye, an mi kopropa aminyan talak diplyop ura, fia kum lyupnamle.’ Ayupu nyabuk deiyok ara, Daud ati kume. Ara, Yesus ati nyabuk.
44013036	Daud ulamuk talak Allah arye, ‘Daud afil donamle,’ teneamuk fil dolamuk ani, sirya akunum dobukce, dibukop ura, el apu yapu weilamikak uk weibik ura, el bol uk lyubuk.
44013037	Bukni, nun nyanmapnye Yesus ara, dipmok anyak, Allah arye kam bukibuknye bira, ila tamubuka kum dibuk. Tonda, fia kum lyubuke.
44013038	Na kayapu, aning ati ara, ‘Anggun kel kipnuluma’ tenen, laka nyapsine. Allah arye Yesus deice aniryuk, nun malye unyap ning ap, nun kanye talima malye tenenyap ning ap, kum kibuka delisilirye namin kisulule. Yata ninye do nirya, Yesus ati diba tenebice ura, malye ning arye anggun talima ap, kanye ap, talibuka moupsilirye, yupu molisulul ning nirya, Yesus deice aryuk lyepsilirye loldongosulule. Musa sekamsuk yupu atonun winimunya deice arye, malye ning talipsuka ara, lyebuka kum lopdeipsutue
44013040	Aning ati Ara, Allah yupu lak lenang nyapdeiamsik touk, ‘Kum winipnamsil’ tenen, moubuka dinamlulume. Sik nabi nang arye nyapdeiyamik yupu ara, ani.
44013041	‘Anggun nalina weik nyalulum nang ara, kekeplulume! Fia teniltona uk ulamunya ani, dipnamlume. Anggun kam ulalum talak ara, na arye fia mambul fil dopnamne bukni, yuk nang arye anggun ti laka nyapsitinga babye, kum kekepnamlulume.’ Paulus arye Habakuk sekamuk yupu ap, Paulus el yupu ap, akunum nyabuk ura, asukum uk deibuk.
44013042	Paulus ap, Barnabas ap, sik Yahudi yala nang arye Allah yupu peteren aik noutam arye binurik talak ara, sik nyaprik yupu kekepmek nang arye morobik. “Anggun nyapsurum yupu ara, aminggu bukuka orSabat sum arye, tonap, dukdongobuka nyapnamsurume,” nyabuka morobik.
44013043	Morobik ura, akekepmek nang nirya bindobikop ura, Yahudi nang ap, yuk mutuku ninyebuk, Yahudi nang diba tenelamik ning nirya, sik babye, kel kibuka diba tenelamik nang ap, Paulus ap, Barnabas ap, neika biyik. Neika biyikop ura, Paulus ap, Barnabas ap arye, anang ati ayupu nyaprik. “Winitalak Allah el mikip arye melisulul ning, el kanye aryuk bico tenepsilirye, talye arisilya deice arye ululume. Aning fia talibuka umunce, Allah ati fia kum batakanamlume,” nyabuka, anang sik talima ati kwa deiprik.
44013044	Winibuka daulamikani, tonok sum fil dona kumce, dikdik sebuka sik Allah yupu peteren sum Sabat sum ubukop ura, amutuku ninye nirya ‘Allah yupu kekepnamap’ tenen, bulubuka wekik.
44013045	Ninye weik bulubuka wekik ak, Yahudi yala deiyok nang arye awekmek nang eibikce, sik kanye fum tam arye anang ati yu ubuk ura, watubikce derebik. Derebikce, Paulus el nyanmok yupu ap, ton el ap, ati malye yupu nyabuka yupu sekik.
44013046	Yupu sekik ura, Paulus ap, Barnabas ap, ilil kum asa mikip arye, tamubuka anyanmek nang ati nyaprik. “Fia teleb ning ara, nunce Allah yupu minopce anggun nyapsitinimibuk kekeptum bukni, anggun ayupu batakmalumce kum kekepmalume. Aning ati ara, Allah arye kam fia una arisulul ning ‘Kum dopdopnamabe’ tenen, anggun kanye lum tam aryuk tenepdanmalumce ayupu batakmalum ati ara, winira nunda Yahudi yala kum ninye ati, sik un dam peterelbinaname.
44013047	Allah arye nun ti ayupu nyaipsuke. ‘An deice aryuk, ninye mutuku-mutuku nirya ap, mutuku sirya im sirya daunyak ninye ati, ‘Ninye lyen yupu bobinalame’ tenen, yuk-yuk mutuku ninye dirina kina ati, upna dirina atonun na arye wibuka deipkine.’ Paulus ap, Barnabas ap, arye nyaprik.
44013048	Paulus ap, Barnabas ap, ayupu nirya nyaprik ura, sik Yahudi yala kum ninye kekebikce kanye deibikce, nyabik. “Se, Allah el yupu ara, fia mambul,” nyabuka Allah si erebik. Winibikce, Allah arye, ‘Sik kam fia una deiyok ning dopropnamak’ tenen, minop arye kintinibuka wipdeiamuk ninye uk dib tenebik.
44013049	‘Winilamikani, amutuku dam ulamik ninye weik tonap, nun ni Yesus yupu kekelamikce, sik diba tenen, nang yupa weik upnin balamik.
44013050	Bukni, aminyan talak, sik Yahudi yala deiyok nang arye, amutuku Yunani ulamik kilapu, sikda sisin kilapu ulamikce, Allah si erelamik kilapu ap, tonda, amutuku koprop sisinanye ap, ati ayupu nyabik. “Paulus ap, Barnabas ap, sik nong deice ikin ning deipnuyabe,” nyabuka yupu deice arye obyakik. Yupu deice arye obyakik ura, amutuku nang arye Paulus ap, Barnabas ap, sik nong deice ikin ning deibikce, “Anggun anang berurume,” nyabuka, sik mutuku noutamak arye yakik.
44013051	Yakik ura, Paulus ap, Barnabas ap arye uteneprik. ‘Amutuku nang arye Allah yupu yanipmek ati, nun babye, sik ti kanye delina kumce, fia yanipdongobuka binuname,’ teneprikce, sik yan ongona amutuku tuku bolpipmok yan ongona doproprikak arye, amutuku tuku kiliplobuka Ikonium Mutuku koulukrik.
44013052	Sik koulukuka birik bukni, sik atupa ulamik ninye, ara, Antiokia mutuku Yesus diba tenebuka tuba aulamik ninye ara, Allah El Dib Kanye sik talima noutamak wekuka langdibuk ura, kanye deibuka ulamik.
44014001	Paulus ap, Barnabas ap, Ikonium mutuku akunum birikop ura, Antiokia mutuku ulamrik touk, sik Yahudi yala nang sik Allah yupu peteren aik wekrik. Anyaik wekrikce, sik Allah yupu fia teleb ubuka peterelamrik ati, Yahudi yala nang ap, ton Yahudi yala kum ninye ap, weike diba tenebik.
44014002	Sik diba tenebik bukni, yuk Yahudi yala nang arye, ara, Yesus ati diba kum tenebik nang ara, ‘Paulus ap, Barnabas ap, nun lik ati, yuk nang anyak malye yupu nyaptibye ura, abitinye nang arye sik petererurak ning ati yanipnamak,’ tenebikce, Yahudi yala kum ninye ati minina yupu nyalamika deice arye yu kililamikak Yahudi yala kum ninye arye Paulus ap, Barnabas ap, ati, yuk anye bobik.
44014003	Paulus ap, Barnabas ap, sik peterelamrik talak nirya ara, Yahudi yala nang arye, yuk yala nang ati yu kililamik bukni, abitinye nang ara, ilil kum asa arye mikip aryuk sik abitinye nang arye, Yesus yupu peterelamrik. Sikce, “Yesus elda ninye nirya ati bico tenesilirye talye melisululnye,” nyabuka yupu peterelamrik. Peterelamrik talak ara, ‘Ayupu kekelamik nang dib tenepnamak’ tenen, Yesus arye el mikip Paulus ap, Barnabas ap, sik anang nong deice uk deibuk ura, sikce ninye kum winipmanto fil dolamrik. Tonda, amambul fil dolamrikop ura, aning elilamik nang arye, ‘Se, dipkorop anang deice arye, Allah arye fia mambul fil donmasile’ tenen, bikamik.
44014004	Anya asik dolamikak ulamik ninye tonok bukni, noutamak bokdobikce, ton tam nang ara, Yahudi yala nang sik yupu kekelamik. Ton tam nang ara, Paulus ap, Barnabas ap, sik peterelamrik yupu diba tenebuka kekelamik. Winilamika ati, amutuku ninye kanye yuk-yuk tenebikce bokolalamik.
44014005	Bokololamikce Yahudi yala kum ninye babye, Yahudi yala ninye babye, sik ap, sik ninye deiyok nang ap, tonok-tonok yupu sisiklamikak arye, ‘Ikin ning sik bitinye nang nong deice deibibirye, keil dobuka sik nong deice donokuka opnamabe,’ tenelamikce yupu talilamik.
44014006	Utenelamik bukni, Paulus ap, Barnabas ap, sik anang tenelamik ning kel bikrikce, ‘Opsicak’ tenen, bik-bik abuka birikak arye, Likonia tam noutamak, Listra mutuku ap, Derebe mutuku dam ap, amutuku noutamak nirya ‘Yesus arye ninye lyesulule,’ nyabuka, Yesus el laka teleb yupu peterepra balamrik.
44014008	Listra mutuku peterelamrik talak ara, tonoknye, yan pakupromuknye ulamuk. Anye bira, el deiamik talak arye, yan tatang pakupromukce dibuk ura, fia kum balamuk
44014009	Paulus peterenmok talak ara, anye birye el yupu moubuka kekenmok. Kekenmokbuk, Paulus arye anye bukmokak uk dinmokce, ‘Anye bira Yesus yupu dib tenepmantonye ulule. Ati ara, Yesus dib teneplyop ura, el yana lipsisikuka teleb kipdeiptinye’ tenen, Paulus arye kel kibuk.
44014010	Kel kibukce, dinmoka ani, weik yupu arye anye biti, “An yan tuku ak yanibuka tiklyame,” nyabuk. Nyabuk ura, anye bira el bukmokak arye im kurukuka tikukce, mankau asa tikuka biyuk.
44014011	Ura, abulubuka wekmek nang arye, Paulus awinibuk ning sik eibikce, sik Likonia yupu deice arye, weik yupu nyabuka deiyok kibikce, afia nyalamik. “Se, nun allah-allah si erenyap ning, ninye nong atonun, arye abitinye nang akunum yanmasirak ani,” nyabuka weik yupu nyalamik.
44014012	Nyalamikce Barnabas ati sik isa si, erelamik ning el si ara, Seus nyalamik. Paulus ara, yupu nyana deiyoknye ulamuka ati, el ti ara, sik isa si Hermes nyalamik.
44014013	Seus el si erelamik asik ara, Listra asik domikak buru tam domik. Anyaik deiyoknye ara, Seus el arina deiyoknye bira, elce yim sapi ap, get-geta ning lumubukabukce, tapu kwanibuka deipmek ning ap dobuka, amutuku aik aruma domikak kup-kup tam wiyamik poka buplan dam, tikilyayik. Ara, talye ati kume. ‘Akam ning obibya deice arye, Paulus ap, Barnabas ap ati, kibuka si erepnamap’ tenen, aning dobuka tikilyayik.
44014014	Winibik ura, yuk nang arye laka nyabik ura, Barnabas ap, Paulus ap, ayupu kekeprikce, awinipnuyak ning ara, ‘Yata ati winipnuyak do?’ tenen, sik malye kanye boprikce, sik alip tam ongolamrik butum aling kwilikuka batakrikce ‘Sik awinipmak ning bataknuyak’ tenen, anang wekmek noutamak bik-bik abuka birikce yupu weiktonun nyaprik.
44014015	“Anggun awininmalum ara, yata ati do? Nunda talye ulamak ninye atonun unyame. Nun talye tuku ak nanguk unyame. Nunce anggun ti, ‘Yesus arye ninye lyesulule,’ nyabuka, Yesus el laka teleb yupu boyanmasiname. Anggun amutuku ninye talye ning si eremunya ara, batakmunce donga ibuka, ‘Allah dipkoprop ululnye si erenamluma’ tenen, nyapsiname. Allah dipkoprop, elce im tam ap, tuku tam ap, laut mekwen ap, aulye ning noutamak ulul ning nirya ap, kwepdeibuknye bira el uka. Ati el si uk erenamlulume.”
44014016	“Minop talak ara, ninye mutuku-mutuku nirya, ‘Aning teleb,’ tenebuka ulamik ning nirya ara, elilamuk bukni, ‘Batakalulume,’ kum nyapsuk. Talya mankau kiyamuk.
44014017	Winilamuk bukni, ‘Elda yatato Allah ulul do?’ tenen, laka lena ati ara, kum bataksuke. Elce nun bico ati teleb kwepdeipsuk ning ara, ani. Dua noutamak arye mok aresulule. Tonda, nun dinyap ning ara, atalak-atalak dina ati, yuk-yuk wibuka aresulule. Tonda, nun dinyap ning weika arye arisulule. Tonda, nun talima kanye delinyap ning nirya arisilibuk, ‘Kanye langdipsilye ura, pinpin arye unyabe,’ nyalamabe. Aning-aning nirya arisilya deice, ‘Allah arye dipkoprop bico tenesulule’ tenen, kel kinyabe,” Paulus ap, Barnabas ap arye, awekmek nang ati nyaprik.
44014018	Ayupu nirya nyaprik bukni, awekmek nang sikce, ‘Asapi basam ap, domba basam ap, obibya deice arye, abitinye nang sik kibibirye, sik si erepnamabe,’ tenebik ning ara, kum batakmanto unmek. Wininmek anya arye Paulus ap, Barnabas ap, sik yupu weik nyaprik deice aniryuk, anang sik tenepmek ning batakik.
44014019	Aminyan talak, Antiokia mutuku ap, Ikonium mutuku ap arye, Yahudi yala nang yanmekce, sik yupu nyabika ati, awekmek nang kekebikce, ‘Anang dib nyanmasiake,’ tenebikce, sik babye, anang nyabik yupu uk dib tenebikce, Yahudi yala nang tam kipdobik. Yahudi nang tam kipdobik akarye, keil dobuka Paulus el nong deice donokuka, obikce, ‘Akunum dipmale,’ tenebik akarye, el nong dobuka sik asik domikak buru tam libuka binuka deibik.
44014020	Deibikce, ‘Akunum dipmale,’ tenepmek bukni, sik Yesus diba tenebik nang arye, Paulus el nong dam bulubuka dana-dana wekik ura, Allah morobikop ura, Paulus bukuka tikukce, anyasik noutamak tuba tamubuka wekuk. Wekukce mapmoka berekuk ura, Paulus ap, Barnabas ap, amutuku batakuka ‘Derebe mutuku binunam’ tenen, birik.
44014021	Derpe mutuku birikop ura, ‘Yesus aryuk ninye lyesulule,’ nyabuka Yesus el laka teleb yupu petereprik ura, ninye weik dib tenebikce, Yesus el winilamuk ning piribuka kel kibikce talibuka ulamik.
44014022	Aminyan talak, amutuku winilye Listra mutuku ap, Ikonium mutuku ap, Antiokia mutuku ap, Yesus diba tenebik nang ati amutuku tamubuka peterepra balamrikce, anang kanye talima kwa dilamrik. Anang talima kwa dilamrik akarye, amutuku nang Yesus diba tenebuka fia talibik ning ara, atalibika atonun, ‘Fia kanye lamabuka unamak’ tenen, sik kanya talima kwa dilamrik. Winilamrikak arye ayupu nyaprik. “Nun diba tenenyap ninye Allah aryuk, fia talipnamsil talak ara, ikin ning fia weik ulamsilya noutamak arye Allah el dam weknamabe, talye parapkabuka kil-kil kanye bon deice aryuk kum wektibye,” nyaprik.
44014023	Nyaprik akarye Paulus ap, Barnabas ap arye, ‘Afil uk donamak’ tenen, sik Allah diba tenebik nang, ‘Sik deiyok nang unamak’ tenen, ninye yuk-yuk amutuku nang, amutuku nang, nirya wibuka deipnin balamrik. Anang wibuka deiprik talak ara, sik bitinye nang arye winiprik. Allah morona ap, Allah si erena ati, din si tebuka kwaning dina kum bulang arye, amutuku nang nun ni Yesus diba tenebika ati, adiba tenebik nang dobuka, ‘Yesus elcuk sik pataplye ning fia melinamle’ tenen, wibuka deipnin balamrikce, Yesus ati ariprik.
44014024	Winiprik akarye, Pisidia mutuku noutamak peterepra balamrik ani, Pamfilia tam birik.
44014025	Ubirikce, Perga mutuku Allah yupu akunum petereprik akarye, Atalia mutuku birik.
44014026	Atalia mutuku kulukdik akarye, mek bukna yo deice wekuka bukrikce, laut mekwen deice balamrik ani, Antiokia mutuku tamubuka birik. Ara, winiryuk sirya dakdongobuka petereprik fil ara, min kum fil dolamrik talak, binurik talak ara, sik Antiokia mutuku nang arye, ‘Allah el melyamlye deice aryuk afil doptiring’ tenen, minopce wipdeiamik. Ati ara, tuba tamubuka Antiokia mutuku uk birik.
44014027	Birikce, sik nyaprik ura, amutuku diba tenebik nang bulubuka wekik ura, sik Allah arye meilyamukbuk sik dolamrik fil nirya ara, laka nyaprik. Tonda, “Allah arye talye Yahudi yala kum ninye ati, ‘Diba tenepnamake,’ tenebuk talak uk, akunum upmale. Ati, Allah melipmalbuk akunum diba tenenmake,” nyabuka, ayupu ton laka nyaprik.
44014028	Laka nyaprikce, asukum uk ulamrik. Ara, sik ap, Yesus el ulamuk ning piribuka kel bikik akarye, fia diba tenebuka talyamik ninye ap, Antiokia mutuku ninye ap, neika weikanun fia ulamik.
44015001	Antiokia mutuku neika ulamik talak ara, Yudea tam nang arye ninye tonok-tonok Antiokia mutuku biyikce, amutuku diba tenelamik ninye ati, deiyok kobikce ansinibuka ayupu peterelamik. “Allah arye Musa ati nyapdeibuk ura, Musa arye Yahudi yala nang ati, ‘Anggun den bam bola mouse ning sekenamlulume,’ nyabuka sekuk. Aning ati ara, Musa peterelamsuk touk, anggun Yahudi yala kum nang babye, anggun den bol mouse ning sekenamlulume. Anggun den bol mouse ning kum sekmunyop ura, Allah arye kum lyepnamsile,” nyabuka anang aryuk peterelamik.
44015002	Ayupu peterelamik ati, Paulus ap, Barnabas ap ara, yu ubuk ura, sikce, ‘Kume nun deiyoknye Yesus arye ayupu kum peterepsuke,’ nyaprik. Nyaprikce, ‘Den bam bol mouse ning sekena mambule,’ nyabuka ayupu peterelamik nang ap, abitinye nang ap arye, yu kipdeipdayikce yupu weik nyapdayik. Aning ati ara, amutuku dib teneamik nang arye, ‘Paulus ap, Barnabas ap, ton yuk diba tenelamik nang ap, Yerusalem mutuku dopkwetepnamap’ tenen, wipdeibik. Deiyok ara, ‘Anang Yerusalem mutuku bikirye, Yesus arye wipdeiyamuk Rasul nang ap, Yerusalem mutuku diba tenelamik nang, sik deiyok nang ap, nun yupu nyapdapu yupu ati, yupu talinamaka’ tenen, wipdeibik. Ara, ‘Den bam bol mouse ning sekena ning ati ara, yata wiripnamap do?’ tenebikce, ‘Yerusalem mutuku bikirye, yupu talipnamak’ tenen, wipdeibik.
44015003	Ara, Antiokia mutuku diba tenebuka ulamik ninye arye, ‘Anang Yerusalem mutuku binamak’ tenen, dopkwetebik ura, Fenisia tam noutamak ap, Samaria tam noutamak ap, bisik mapdin balamik. Amutuku noutamak bisik mapnin balamik talak ara, Yahudi yala kum ninye, sik malye winilamik ning batakuka donga tamubuka, Yesus diba tenebuka doprobikce talyamik ning uk, ayupu laka nyapnin balamik. Ayupu laka nyalbalamikbuk, amutuku noutamak diba tenebuka ulamik ninye kekebikak arye, ‘E, Yahudi yala kum ninye babye, Yesus ati akunum dib tenebik’ tenen, bikikce fia kanye deibik.
44015004	Anang wideibikce, dopkwetebikba balamika ani, Yerusalem mutuku biyik ura, Yerusalem mutuku diba tenelamik nang ap, Yesus arye wibuka deiamuk Rasul nang ap, amutuku diba tenebik nang, sik deiyok nang ap, sik nirya arye ayayik nang ati, “Telebe,” nyabuka kibik. Kibikop ura, Barnabas ap, Paulus ap arye, awekmek nang ati, Allah arye sik bitinya ati melyamuka deice arye, sik dolamrik fil nirya laka nyaprik.
44015005	Lak nyaprik bukni, yuk diba tenebik nang, sik yupa ara, Farisi nyalamik nang arye tikuka ayupu nyabik. “Sik Yahudi yala kum ninye babye sik den bam bol mouse ning adip aryuk dipkoprop sekenamake. Tonda sik babye, Allah arye ‘Wininamlulume aning ara, kum wininamlulume,’ nyapdeibuk ura, Musa arye sekamuk yupu deice arye, mem yupu tuba nyasilye touk, ayupu nirya dib tenebuka aning dobuka fia talibuka unamake. Anggunce anang ati nyanamlume,” Farisi nang arye nyabik.
44015006	Sik nirya nyabik ura, Peterus ap, ton yuk nang, Yesus arye wibuka deiamuk Rasul nang ap, amutuku diba tenebik nang, sik deiyok nang ap, ‘Yahudi yala kum nang ara, den bam bol mouse ning adip aryuk sekenamak do? Kum do?’ tenebikce, ‘Ayupu moubuka tenipdebirye yupu talipnamap’ tenen, bulubuka wekik.
44015007	Yupu weik talipmekce, Peterus babye, sik yuk nang babye, yupu fia lipsisikuka talina uk unmeka ati, Peterus tikukce, ayupu talipmek nang ati nyabuk. “Na kayapu, anggun kele. Nun neika ulamupa noutamak, minop arye Allah wibuka deipnuke. Ara, Allah arye, na wibuka deipnuka deiyok ara ani. Ara na arye Yahudi yala kum ninye ati, ‘Yesus arye ninye lyesulule,’ nyabuka peterenamna deice arye, Yesus el laka teleb yupu kekenamake. Ayupu nyapniba, kekebikirye, ‘Yesus arye lyepnamsil’ tenen, dib tenenamake. ‘Afil donamle’ tenen, Allah arye wipnuke.
44015008	Allah arye nun kanye talima tenenyap ning kel kilisulule. Allah El Dib Kanye aripsuk touk, anang babye, dib tenebik deice arye Allah El Dib Kanye sik ti akunum aribuk. Aning winibuka deice arye, ‘Sik Yahudi yala kum ninye babye, diba tenebice ura, na mapu kiptinge’ tenen, Allah arye akunum laka nyapmasile.
44015009	Nun babye, sik babye yuk-yuk kum tenesulule ati ara, sik diba tenebika deice arye Allah arye sik talima ak malye ning wamuk ara, dopdonokukce, teleb kipdeibuk.
44015010	Nun apu yapu ap, nun ap, Musa arye sekamuk yupu mem yupu ara, dobolbana ati pirildelamubu bukni, ikin wamsuk ati aning nirya kum winipmanto ulamubu. Allah arye Yahudi yala kum ninye ati, ‘Musa sekamuk yupu nirye kekebikirye talibuka dobolbinamake. Awinibice deice aryuk lyenamne,’ kum nyamuk bukni, anggunce sik Yahudi yala kum ninye ati, ‘Ayupu talibuka dobolbinamake,’ nyanmalume. Nyanmaluma deice arye Yahudi yala kum ninye sik nong deice fia ikin ning delinmalume. Aning ara, nun Yahudi yala nang babye, kum winipmanto ulamubu. Ati, yata deiyok ati aikin ning sik nong deice delinamlum do? Winipmunyop ura, Allah derepnamsile. Ati, winimunya deiyok arye Allah ati benbenep denamalume. Aning ara, yata ati do?
44015011	Ara fia kume. Nun dib tenenyaba ara, nyapnusine. Ara, nun deiyoknye Yesus arye, nun bico ati talye melibuka arisulul ning deice anyuk, nun diba tenebibye ura, Allah arye lyesulule. Mem yupu talibuka ikin fil dobipye deice arye kum lyesulule. Aning ara, fia atonun, Allah arye sik Yahudi yala kum ninye babye, bicoe tenelul deice aryuk lyelule.” Peterus arye akekenmek nang ati nyabuk.
44015012	Ura, Peterus nyabuk ura, Barnabas ap, Paulus ap arye, yupu tonap, nyaprik. Ara, sik Yahudi yala kum ninye ulamika noutamak arye Allah meilyamuk deice arye, Barnabas ap, Paulus ap arye, ninye kum winipmanto fil dolamrik. Afil dolamrikop ura, sik elilamik nang arye, ‘E, dipkoprop Allah arye abitinye nang deice arye fil donmasile’ tenen, kel bikamik. Afil dolamrik ning nirya laka nyanmarik talak ara, sik awekmek nang nirya arye, ‘Se’ tenen, tunimabuka kekena uk unmek.
44015013	Barnabas ap, Paulus ap, yupu akunum nyanmarik ani tunimarikop ura, Yakobus arye nyabuk. Na kayapu, na yupu kekepnululume.
44015014	Nun ka Simon Peterus birye akunum laka nyapmasile. Allah arye Yahudi yala kum ninye mutuku noutamak, ‘Na’ tenen, ninye ton unamak’ tenen, minopce wipdeiyamukba, sikce Yesus ati dib tenebike. Dib tenebik deice arye, elce ninye mutuku-mutuku nirya ati, bicoe tenesilya ning ara, akunum laka nyabuka peterepsuke. Anirya ara, Simon arye akunum laka nyapmasil atia.
44015015	Peterus winiryuk nyapmasil yupu ap, Allah yupu laka nyan nang sekamik yupu ap, ansinibuka upmale. Allah yupu laka nyalamik nang, nabi-nabi nang arye sekamik yupu ara, ani.
44015016	‘Aminyan talak, na tamubuka yanirye Daud el domukak lokuka biyuk aik ara, tamubuka tuba dopnamnarya. Anyaik akunum pun deibuka loknamal aik ara, teleb kibuka dopnamne.
44015017	Winipnyop ura, yuk ninye mutuku-mutuku nirya ara, minop talak arye min wibuka deiamse ninye, Yahudi yala kum ninye arye, ‘Allah arye lyepnamsil’ tenen, epdenamniakca. Na Allah ati dib tenebikcop ura, lyepnamne.
44015018	Allah elcuk aning nirya fil dolule. Min arye aning lakak nyabuk ura, ninye kel kinyaka deiyoknye bira Allah el uka. Elce ayupu nyapdeiyamuk.’
44015019	Yakobus ayupu nyabukce, dukdongobuka ayupu tonap nyabuk. “Aning ati ara, na kayapu na tenepmana ara, sik Yahudi yala kum ninye ara, sik malye wininyak ning batakikirye, balye tamubuka Yesus diba tenenyak ninye ara, nun yahudi yala ninye arye, ‘Musa sekamuk yupu ton talibuka wininamlulume,’ nyabibya arye sik nong deice ikin ning tonap kum delinamabe.
44015020	Aning kum winipnamap bukni, teleb ninguk winipnamap ara, surat sekibirye sik dam dopkwetepnamabe. Fia kum winipnamak ning ara, winibuka nyapnamabe. Yata din ning do, ninye arye si talye erenyak ning ap, ‘Talye si erepnamabe’ tenen, obuka arinyak ning ap ara, nun kum dipmanto ning ara, sik Yahudi yala kum ninye babye, adin ning yala nirya fia kum dinamake. Tonda, ubula arye talye yolana nirya fia kum wininamake. Tonda, minop ngang colopdongobuka obikcop ura, ining kum saklamle ning nirya nong kalibuka fia kum dinamake. Tonda, ining mek yala nirya fia kum dinamake. Winibuka nyapnamabe,” Yakobus arye nyabuk. Nyabukce, ayupu ton nyabuk.
44015021	“Nunce, ‘Aning-aning kum wininamlulume,’ nyabuka surat sekuka nyanamap yupu ara, urdem ati kume. Ayupu nirya ara, Musa sekamuk yupu ulul atia. Minop talak arye winitalak nirya ara, Musa sekamuk yupu peterelamik ura, nun mutuku-mutuku nirya nun yahudi yala nang Allah yupu peterenyap aik noutamak, sabat sum nirya deice arye tuba peteresikibuk, ayupu tuba kekenyapa ati nyapne,” Yakobus arye nyabuk
44015022	Yakobus arye anyabuka ati, aminyan talak, Yesus arye wipdeibuk Rasul nang ap, amutuku dib tenelamik nang ap, sik deiyok nang ap, sik nirya neika tenebikce, ‘Nun aunmap nang noutamak arye yuk nang ton wipdeipnamabe Paulus ap, Barnabas ap, ansinibuka Antiokia mutuku binamak,’ tenebik. Utenebikce Yudas el si ton, Barsabas nyalamiknye ap, Silas ap, wipdeibik. Abitinye nang ara, amutuku dib tenebik nang arye, abitinye nang ati, kanye delilamikce, ‘Sikda fia teleb nang,’ tenelamika ati, abitinye nang wipdeibik.
44015023	Yesus arye wipdeiamuk Rasul nang ap, amutuku diba tenelamik nang, sik deiyok nang ap arye, ‘Asurat dobuka arilbinamak’ tenen, awipdeibik nang ati, surat aribik. Asurat noutamak sik sekik yupu ani. Yahudi yala kum ninye, Antiokia nang ap, Siria tam ap, Kilikia tam ap, amutuku-amutuku noutamak Yesus diba tenebuka ululum ninye ati asurat sekeipsiabe. Anggun ap, nun ap ara, Yesus dib tenebupu anya arye du weit atonun unyabe. Nunce Telebe nyapsiabe.
44015024	Anggunda ikin kanye bobuka unmalum ning ara, kekepmabe. Ara nunce, “Wininamlulume,” nyabuka kum dopkwetebupu bukni, nun unyap noutamak nang arye yuk nang arye, anggun dam yayik akarye, sik peterelamik yupu deice kekeplumce, ‘Anango, se, yata wiripnamap do?’ tenen, fia ikin kanye bobuka unmaluma ara kekepmabe.
44015025	Ati, nun nirya kanye tonok deice arye tenebibirye, ‘Ninye wibuka, anggun Yahudi yala kum ninye dam ninye ton dopkwetepnamsiabe,’ tenebupu. Ara, nun kayapu nang koprop, Barnabas ap, Paulus ap, sik anang ati fia bicoe usulule. Sik anang ara, sik kanye tenena ap, sik talima ap, sik nong nirya, ‘Nun deiyoknye Yesus, el yupu peterepnemirye el fil uk donanam’ tenen, Yesus ariprik. Yuk nang arye, ‘Yesus yupu petererumunya ara, nun lik’ tenen, abitinye nang ati, olamik bukni, abitinye nang ara, kum batakaldongolamrik. Tuba afil uk dorurake. Ati, ‘Anang ara, anggun dam dopkwetepnamsiabe,’ tenebupu. Tonda, ‘Nun mutuku wibuka deibupu nang ap, anang ap, ansinibuka neika sik dam yanamake,’ tenebupe.
44015027	Nun kan-kan arye dopkwetepmap nang bitinye nang ara, Yudas ap, Silas ap, nunce asekmap yupu dipkoprop atonun, sik yupu deice arye laka nyapnamsiraka ati, dopkwetepsibibuk anggun dam nyalyanamsirake.
44015028	Allah El Dib Kanye ap, nun nirya ap, nun kanye talima ansinibuka neika upnamabe tenebupe ati, ikin ning tonap tabakuka anggun nong deice tabakuka tonap, kum deipnamabe. Bukni, amambul ning dem ara, fia kum wininamlume.
44015029	Yata din ning do nirya, yuk nang arye, ‘Nun ni’ tenen, si talye erenyak ning, ‘Kibuka si erepnamabe’ tenen, obuka arebice ning ara, nun dib tenenyap nang kum dipnamtibye ning ati, anggun Yahudi yala kum nang babye, adin yala nirya fia kum dinamlume. Tonda, ining mek yala nirya fia kum dinamlume. Tonda, ngang kotokuka obikcebuk diplyop ura, ining kum saklamle ning nirya, nong fia talye kalibuka kum dinamlume. Tonda, fia talye-talye ubula kilapu kum yoldanamlulume. Aning fia kum winipmunyop ura, telebuk kibuka unamlume. Telebe, ayupu asukum uk sekdeipsiape.
44015030	Ara, awibuka deibik nang dopkwetebik ura, sikce Antiokia mutuku biyik ura, sik nyabik ura, Antiokia mutuku diba tenebik nang nirya bulubuka wekikop ura, Yerusalem deiyok nang arye min sekik surat aribik.
44015031	Asurat arebik ura, awekmek nang surat dobuka yinibikce, asurat noutamak teleb kwa dina yupu kekebik deice arye fia kanye deibik.
44015032	Yudas ap, Silas ap, sik babye, Allah arye nyalamuk yupu lak nyana deiyok nang ulamrik anya arye, sikce amutuku diba tenelamik nang ati, talima kwa dina yupu ap, talima mikip kilina yupu ap, yupu weik nyalamrik.
44015033	Amutuku uk mitik weiktonun tonap, ulamika ani, ‘Anang sik bokolina deiyok nang dam tamubuka binamak’ tenen, amutuku dib tenebuka, sik du weit atonun ulamik nang arye, teleb yupu nyapdeibikce, “Telebe, dabilulume,” nyabuka, ayupu laka nyalyanamik nang tamubuka bokeibik.
44015034	Bukni, Silas arye, ‘Asukum uk unamne,’ tenebukce amutuku uk mitik ton ulamuk.
44015035	Tonda, Paulus ap, Barnabas ap, Antiokia mutuku asukum uk weiktonun ton ulamdikani, sik ap, ninye weik tonap arye, Yesus yupu laka nyana ap, peterena ap, ulamik.
44015036	Aminyan talak, Paulus arye Barnabas ati nyabuk. “Nun bitinye binuname. Nun bitinye nang arye Yesus yupu peterelanumu mutuku nirya, tamubuka binimirye, ‘Sikda yata wiribuka unmak do? Teleb ubuka diba tuba tenenyak do? kum do?’ tenen, dipdenaname. Uruna kipdanuka peterelbinaname,” Paulus arye Barnabas ati nyabuk.
44015037	Barnabas arye, ‘Yohanes ara, yuk si ton el si Markus nyalamiknye bira, el ap, neika bitibye’ tenen, patalamuk ura, tenelamuk.
44015038	Barnabas arye aning teninmokce nyabuk bukni, Paulus arye, ‘Kume. Anye bira tonap tabakna ara, bataklyame. Yohanes ara, Pamfilia tam arye bataksukce, nun fil sirya kum dakamnumu talak bataksuk ura, nirya ansinibuka fil kum dobuba ati, nunce el dobuka neika kum bitibye,’ tenebukce nyabuk.
44015039	Winibuka yuk-yuk tenelanmarik ati, yu weik ubuk ura, yupu deice arye wapdarikce adip aryuk, yuk-yuk bokdarik. Bokdarikce Barnabas arye Markus dobuka mek bukna yo wekuka bukrikce, ‘Siprus mutuku binamna’ tenen, laut mekwen deice birik.
44015040	Bukni, Paulus arye Silas wibukce yukak biyuk. Ara, amutuku diba tenelamik nang arye, ‘Yesus el melina deice aryuk afil donamdak’ tenen, abitinye nang ati Allah morobikce Yesus ati arebik ura, birik.
44015041	Sik balamrik ani, Paulus ap, Silas ap, Siria tam ton, Kilikia tam ton balamrikce, amutuku diba tenebuka ulamik ninye ati, sik diba tenebuka fia talibik ning ara, ‘Atalibika atonun, mikip arye darabuka unamak’ tenen, Paulus arye amutuku nang ati, talima kwa dilamuk.
44016001	Ura, Paulus ap, Silas ap, bisik mapnin, banmarika ani, Derebe mutuku birik. Derebe mutuku birik ura, dabanmarik ani, Listra mutuku birik. Listra mutuku noutamak Yesus el ulamuk ning piribuka kel kiyamuknye, el si ara, Timotius, el lin bira, Yahudi yala kil, Yesus diba teneamuk kil ulamuk. Bukni, el li bira, Yunani yalanye ulamuk.
44016002	Listra mutuku ap, Ikonium mutuku ap, diba tenebuka du weit atonun ulamik nang arye, Timotius ati, ‘Anye bira fia telebnye,’ tenelamikce, el ti teleb yupu nyalamik.
44016003	Paulus arye Timotius ati, ‘Patanilya ara, na arye el dobuka binamne,’ tenebuka ati, elce Timotius dobuka yuk nang dam bobiyuk ura sikce Timotius el den bola mouse ning sekik. Awinibuk ning deiyok ara ani, Paulus banamuk mutuku noutamak ulamik nang nirya, Yahudi yala ninye arye, Timotius el li Yunani yalanye ulamuka ara, akunum kel kiyamika atia. Yahudi yala nang arye Timotius ati, ‘Den bol mouse ning sekna kumnye nun like,’ tenebicak tenen, Timotius el den bol mouse ning sekik.
44016004	Winibikop ura, sik, Paulus ap, el neika balamik nang ap, biyik ura, otam, Yerusalem mutuku Yesus wipdeiamuk Rasul nang ap, ton Yesus dib tenebik nang sik deiyok nang wisi nang ap arye, ‘Yahudi yala kum nang arye winipnamake,’ tenebikce, surat sekik yupu ara, amutuku-amutuku nirya laka nyalbalamik. Laka nyalbalamik akarye sik balamik mutuku diba tenebik nang ati, ‘Ayupu diba tenebuka aning atonun unamak’ tenen, laka nyalbalamik.
44016005	Winilamik ati, amutuku diba tenebuka Allah yupu aik weklamik ninye ara, sik Yesus dib tenebuka fia talibik ning ara, mikip weik kibuk ura, fia kanye lamabuka ulamik. Tonda, asum-asum nirya ninye tonap, diba tenebik anye tabakik ura, sik yupa weik kipropnin balamik.
44016006	Paulus ap, el neika balamik nang ap arye, ‘Asia tam noutamak Yesus yupu peterelbinamap,’ tenelamik bukni, Allah El Dib Kanye arye yupu sekelongolamuka ati, Asia tam kum balamik bukni, Pirgia tam noutamak ap, Galatia tam noutamak ap, amutuku uk nyalbalamik.
44016007	Balamikce Misia atam, Bitinia otam noutamak ara, wilyamukak biyik ura, ‘Bitinia tam binuyap,’ tenebik bukni, Yesus el Dib Kanye arye, ‘Amutuku noutamak kum binamlume,’ nyabuka yupu sekdongobuk.
44016008	Yupu sekdongobuk ati, Misia tam noutamak bana kumce talye balamika ani, Teroas mutuku kulukikce biyik.
44016009	Teroas mutuku biyik ura, binuka mapmeka lukunyan noutamak arye, lengdar atonun ning Paulus eibuk deice arye, Makedonia tamnye, tonoknye tikukce, fia morobukce nyabuk. “Makedonia tam yamince nun melipsilyame,” nyabuka morobuk.
44016010	Paulus arye alengdar atonun ning deice aning eibukce, laka nyabuk ura, nun nirya arye tenebupe. ‘Kume, Allah arye Paulus lengdar eibuk deice arye akunum lak nyapmasile atia. Nunce Makedonia tam ninye, Yesus ninye lyen yupu peterepnamabe Allah arye aning akunum, tenepmasila ara, akunum kel kipmapa ati, adip aryuk, ‘Makedonia mutuku peterelbinuyap’ tenen, kintinibupe.’
44016011	Ura, Teroas mutuku arye, weik mek bukna yo wekuka bukuburye kumanya mikip deice arye laut mekwen deice banmapu ani, laut mekwen noutamak Samoteres mutuku beipu. Binuka mapmapua, berekuk ura, Samoteres mutuku arye mekwen deice banmapu ani, Napolis mutuku beipu.
44016012	Napolis mutuku arye tuku bisik arye Filipi mutuku banmapurye, liki dum barye sum asukum uk unmapu. Filipi mutuku ara, Propinsi Makedonia tam noutamak awamuk. Atam noutamak, sik Roma mutuku ninye arye asik dolamikce ulamik mutuku awamuk.
44016013	Asukum uk unmapu ati ara, ‘Sabat sum deice arye, Allah moronak anyuk aupmale’ tenen, Filipi asik dolamik kup-kup dana-dana wiyamik poka buplan bisibuka buru tam binuka mek dam beipu. Asukum binuka bukuburye, abulubuka wekmek kilapu ati yupu peterebupu.
44016014	Akekenmek kilapu noutamak ara, kil tonok, Tiatira mutuku arye yayuk kil, el si ara, Lidia, bukmokce kekenmok. Lidia ara, dekna weik mirin butum aling yuk nang ati dekna deiyok kil ulamuk. Ulamuka anya arye yuk nang arye el dam abutum aling dekelyangalamik. Tonda, akil arye Allah el dib tenebuka si erelamuk. Akil ara, Paulus el nyabuk yupu kekenmokak, Yesus arye, ‘Akil diba teneplirye kekepnamle’ tenen, el talima buplan kukdeibuk ura, dib tenebuk.
44016015	Dib tenebuk ura, el ap, el aik fum neika ulamik ninye ap, diba tenebika ati, mek dongobik ura, elce ‘Na aik yanamak’ tenen, moropsuk. “Anggunce na ti, ‘Akil ara, nun ni koprop Yesus dipkoprop diba tenepmale,’ tenepmanuluma ati ara, na aik yamunce, tia talak uk neika unamabe,” nyabuka moropsuk. Weika arye moropsuka ati, el aik wekupu.
44016016	Ura, yuk talak ara, sik Yahudi nang bulubuka Allah morolamikak binmabu talak arye, yuk nang arye, ‘Akil nun fil talye donamsil’ tenen, yo bok deice arye dekamik kil tonok bisik noutamak eibupu. Akil ara, tonok isok talyamuka, isok el mikip deice arye aminyan winipnamuk ning ati lak lelamuk. Akil arye yuk nang ati, “Amenyan talak winipnamsile,” nyabuka laka nyalamuka ati, anang arye yo bok weik aryamikba, akil el talyamik nang arye dekna weik dololamik.
44016017	Akil arye Paulus ap, nun nirya ap ati dobolbalamsukce, weik yupu arye nyalamuk. “Allah fia mikip weik ulirye aning-aning nirya bisilul deice arye ulul Allah ara, anang ara, el fil melibuka don nang unyakce, ‘Allah arye Yesus ati dib tenebibya deice aryuk lyesulul,’ Yesus arye lyesulul yupu laka nyanmasiake,” nyabuka akil arye fia nyalamuk.
44016018	Asum-asum nirya akil arye ayupu fia nyapra balamukce, nun ti dobolbalamuk ati, aminyan sirya talak ara, Paulus arye kanye boktobuk ati, tamubukce, akil talima noutamak ulamuk isa ati, yuprobukce yupu nyabuk. “Yesus Kristus, el si ap, el mikip deice ap arye, nyapkine akil talima noutamak kutukuka buru bindoplyam, nyapkine!” nyabuk. Nyabuk ura, adip aryuk akil talyamuk isa akil batakuka biyuk.
44016019	Amelina kil dekamik arye talyamika deiyok nang arye, akil fil dolamuk ura, yo bok dololamika deiyok ning aisok bura tam biyik ura, kum kibuk ura, kel bikik. Awinipmok ning akunum kel kibik ura, yu weik ubukce, Paulus ap, Silas ap, talibuka bobiyikce, ‘Anyaik dolamikak deiyok nang dam laka nyapnuyap’ tenen, amutuku ninye yupu lipsisiklamik aik dam taruk arye lipdakuka delilbiyik.
44016020	Winibikce, amutuku ninye sik deiyok nang dam abitinye nang dobuka deibikce nyabik. “AYahudi yala bitinya nang arye, malye weik winipmarakba, nun amutuku ninye fia malye kanye bopmapa atia. Anggunda, ‘Winipnamlum,’ nyapmasirak yupu ara, nun amutuku mem ning ati, yupu bisipmasiraka ati, aning ara, nun amutuku nang arye kum winiptibye. Tonda, nun Roma ninye unyaba anya arye, sik nyapmasirak yupu, dobuka nun Roma mutuku ninye arye kum winiptibye,” nyabik.
44016022	Nyabik ura, talye awekmek nang kekebikce, ‘Sik malye winidurak anyak, dib nyapmasiyak,’ tenebik. Utenebikce, asum nyapmek nang yupu uk sik atalye wekmek ninye babye, Paulus ap, Silas ap, ati nyabik. Nyabik ati, amutuku deiyok nang arye nyabik ura, Paulus ap, Silas ap, sik deice ongolamik butum kwiliklobikce, sik nong kama arye kulabuka onmek.
44016023	Anang arye sik nong deice weika kama arye kulabuka obik akarye, abitinye nang dobuka, wenena aik dongobik. Dongobik anye amutuku deiyok nang arye, awenena aik kalikna deiyoknye ak nyabik. “Anda abitinye nang ati, fia moubuka kaliknulyame,” nyabik.
44016024	Winibuka nyabika ati, awenena aik kalikna deiyoknye birye, ‘Paulus ap, Silas ap, biricake,’ tenebukce abitinye nang dobuka, apenjara aik fum noutamak wilyamik aik dongobukce, sik yane dana-dana fia pikiptalibukce, weik ikin yo fum potokamikak noutamak dongobukce, darapdongobuk.
44016025	Ura, anyak uk aunmeka ani, lukunyan dukduk talak ubuk ura, Paulus ap, Silas ap arye, kisal dobuka Allah si erena ati, Allah morona ap, mot lena ap, unmarik bukni, awenena aik fumbisik minop arye wenebuka dongolamik ninye arye kekenmek.
44016026	Wininmekbuk, adip aryuk mutuku lulukna weik mikip arye lulukuk deice arye, awenena aik abilinga tuku ikuka domikak babye, lulukuka paklobuk. Adip aryuk awenena aik fum nirya mikip arye pakuka singniba, anyaik wenena ati dongamik ninye nirya, sik koupdongamik kawat rantai tapu nirya sekuk.
44016027	Anirya winibukop ura, awenena aik kalikna deiyoknye bukrobukce, anyaik fumbisik buplan nirya talye kukultakna uk upmokbuk eibukop ura, ‘Anyaik wenena ati dongamik, nang nirya akunum bindopmake,’ tenebuka ati, el parang ya atonun ning dobukce, ‘Na badamnye opdanun’ tenen, kintinipdayuk.
44016028	Winibuk bukni, Paulus arye, anye biti weik yupu deice arye nyabuk. “An oldana bataklyame. Nun nirya aunmabe bai tam kum bindopmabe atia” nyabuk.
44016029	Nyabuk ura, awenena aik kalikna deiyoknye birye, “Weisa boyalulume,” nyabukce Paulus ap, Silas ap, sik tikmarikak noutamak bik-bik abuka biyukce, ilil ati el nong nirya sirim talibukce, sik dam tuku ak daksakuka dibuk.
44016030	Winibukce, aminyan talak, elce sik wenena aik fumbisik arye, sik dobuka buru tam bobiyukce asipdeyuk. “Anango, anggunce nyapnurume. Na yata winiptinye deice arye Allah arye lyepnutu do?” nyabuka asipdeyuk.
44016031	Asipdeyuk ura, sik tamubuka nyaprik. “Anda, nun deiyoknye Yesus diba tenepminyop ura, lyepnamkilca. Yesus ati dib tenepminyop ura, Ara, an ap, an aik neika umunye ninye ap, lyepnamsilca,” nyaprik.
44016032	Nyaprikop ura, sik bitinye nang arye anye ap, el aik neika ulamik ninye nirya ap ati, “Yesus arye nun malye wininyap ning kum kipdeipsilirye lyesulule,” nyabuka, Yesus teleb yupu petereprik.
44016033	Ayupu laka nyaprik ura, alukunyan uk awenena aik kalikna deiyoknye birye, adip aryuk sik dobuka, sik suse mek likuka kwetebuk. Winibuk ura, adip aryuk el ap, el mapu silip nirya ap, diba tenebik ura, mek dongoprik.
44016034	Mek dongoprik ura, awenena aik kalikna deiyoknye birye, el aik koprop fumbisik abitinye nang bobiyukce, sik dina aribuk. Tonda, sik nirya Allah diba tenebika ati, el ap, el aik neika ulamik kili sal ap, fia kanye deibik.
44016035	Berekukop ura, anyaik domika deiyok nang arye, ‘Awenena aik kalikna deiyoknye dam yupu nyalbinuyak’ tenen, sik melin nang ak yupu nyapdeibik ura, laka nyalbiyik. “Anggun yupu nyalbilulume. ‘Abitinye nang lobuka bataklulume,’ nyapnululume,” nyabik.
44016036	Nyabika ati, awenena aik kalikna deiyoknye birye Paulus ati nyabuk. “Anango, anyaik domika deiyok nang arye ‘Abitinye nang lopdeiplulume’ nyapmaniaka ati, anggun talye dabindoprurume. Talye kanye deibuka tunimabuka binamarurume,” nyabuk.
44016037	Nyabuk ura, Paulus arye amutuku deiyok nang sik melina nang arye, yupu laka nyalyanmek nang ati nyabuk. “Kume. Nun bitinye nang ara, talye nang kume. Roma mutuku weik deiyok nang arye, sik yupu nyapdeipsika deice arye, Roma mutuku ninye atonun nang kipsike ati, ‘Sikda Roma ninye ururake,’ tenesinyake. Nunda Roma mutuku nang unyam bukni, sik anang arye, ‘Amalye winipmarum deice arye wenepnamsiape,’ kum nyapsik. Sikce yuk ninye dinmasikak talye kama arye opsikce nun dobuka wenena aik fum tabu koubuka dongopsike. Winira sikce talye tunimabuka, ‘Anang dungnubuka dopkwetepnamap,’ tenepmasiak ara, kume. Ara, kum winipmanto. Sik anang aryuk yakirye ninye dinmasicak laka lopdeipnamsiyak atia,” Paulus arye nyabuk.
44016038	Nyabuk ura, akekepmek nang melin nang arye, anyasik deiyok nang ati binuka laka nyabik ura, sik deiyok nang ara, ‘Se, Paulus ap, Silas ap ara, sik Roma nang ulamrake. Bukni nunce nyapdeipmapa arye anang wenebuka kama arye kulabuka opmonge. Ati sik Roma mutuku weik ninye deiyok nang arye nun ti wenebuka opnamsiak do?’ tenen, ilil fia weik ubuk.
44016039	Filipi mutuku deiyok nang ilil ubuk ati, awenena aik yanmekce Paulus ap, Silas ap ati, yupu mulilyayikce nyabik. “Se, nun malye upmabe,” nyabuka, awenena aik fum tam arye buru tam bobiyik akarye, ‘Sik aik dolamik noutamak batakuka yukak bindoptiringe’ tenen, Paulus ap, Silas ap ati, “Minpola yukak berurume,” nyapdeibik.
44016040	Morobikba, Paulus ap, Silas ap, awenena aik fum tam arye buru akunum birikop ura, Lidia aik birik. Lidia aik arye sik ap, amutuku diba tenebuka du weit ato sik ulamik nang ap, bulubuka wekmek ura, sik teleb yupu nyaprika deice arye, awekmek nang ati talima kwa deiprik. Winiprik ura, sik ap, yuk nang ap, amutuku batakuka yuk mutuku birik.
44017001	Ura, Filipi mutuku batakuka biyik ura, bisik banmeka ani, Amfipolis mutuku ap, Apolonia mutuku ap, noutamak bisibuka, tonok mutuku, ara sik Yahudi yala ninye Allah yupu peteren aik domikak, Tesalonika mutuku biyik.
44017002	Tesalonika biyik ura, Paulus ara, el fia winilamuka atonun, amutuku babye, sik Yahudi yala nang Allah yupu peteren aik wekuk. Hari Sabat like winilye sum arye, elce Allah yupu peterelamukce, “Allah arye, ‘Mesias bira ninye nirya lyeplirye talipnamle’ tenen, wibuka dopkwetepsuknye bira, ara, Mesiasnye. El kanye talima imun upnamuk ning ap, dibukce tuba tamubuka kam bukeipnamuk yupu ap, deiyok anye, anye,” nyabuka, Paulus arye laka nyalamuk ura, yupu talilamik.
44017003	Paulus arye, “Na arye anggun ti, ‘Yesus el yupu anye,’ nyabuka lak nyasininye bira, talinye kume. Yesus elda, ‘Allah arye, ninye weik lyepnamle’ tenen, mince wipdeiamukce, winitalak dopkwetepsuknye bira, Mesias akunume. Yesus ara, Kristus ulule,” nyabuka ayupu nirye lak nyalamuk.
44017004	Winibuka laka nyabuka, peterebuk ura, sik Yahudi yala nang tonok-tonok ap, tonda Yahudi yala kum nang bukni, Allah si erelamik nang Yunani nang weik ap, tonda amutuku weik kilapu mitika kum weik ap, dib tenebikce Paulus ap, Silas ap, sik dib tenelamrikce, doproprik ning uk, ‘Nun babye dib tenepnamabe,’ tenebikce, sik kanye yuk punubik. Sik kanye yuk punubikce, Paulus ap, Silas ap, sik tam uk kiprobik.
44017005	Sik anang ara, dib tenelamik bukni, sik Yahudi yala deiyok nang arye, ‘Se, nun yupu uk kekepsitingce, nun tam kipsitinge bukni, yata ati anang Paulus ap, Silas ap, sik yupu uk kekenmak do?’ tenen, mun deipdayikce, anang ati derebik. Derebikce, sik deklamikak biyikce, sik dekna deklamikak talye tikna arye, dipdongobuka balamik ninye, kwalin nang, sik mankau wininmekbuk biyik. Biyikce, Yahudi yala nang arye, kwalinmek nang ati, ‘Paulus ap, Silas ap, opnamap’ tenen, malye yupu weik nyabikce, aninye weik arye bulubikce, yu weik kibuk ati, weik yupu nyabikce, waldanmek. Winibik akarye, amutuku nang nirya babye, weik yupu sebuka malye kililamekce, nyalanmek. Sebuka nyalanmekce, sik Yahudi yala nang arye, witenebik. Ura, ‘Yason el aik bina dipdebirye, Paulus ap, Silas ap, aunmarikcop ura, dobuka dopkwetepbibirye, ayu unmak ninye aripnamabe,’ tenebik. Tenebik akarye, Yason el aik bik-bik abuka warikilbiyik.
44017006	Dilbiyikce binuka eibdeyik bukni, Paulus ap, Silas ap, kum eibikop ura, anang arye Yason ap, yuk diba tenebik nang ap dobikce, amutuku yupu bokolin deiyok nang dam taruk arye libuka delilbiyikce, weik yupu arye nyanmek. “Abitinye nang, yuk mutuku nirya sik malye winilamrik deice arye, yuk mutuku ninye babye, nun malye kanye bobuka malye-malye winipmapto nun winilamike. Winira nun mutuku yanmasirak ak, Yason arye, ‘Telebe’ nyabuka, el aik dongopmale.
44017007	Tonda, sikce, ‘Nun yuk weik ninye deiyoknye unmasile. El si ara, Yesus,’ nyapmak deice arye, nun dipkoprop fia weik ninye deiyoknye, Kaisar elce mem yupu bokuka delisulul yupu ara, anang arye yanipmake.” Ayu kibuka bulupmek nang arye, sik yupu bokolin deiyok nang ati nyabik.
44017008	Nyabik ura, amutuku ninye talye bulubuka wekmek nang ap, sik yupu bokolin deiyok nang ap, ayupu kekebik deice arye, fia yu ubuk ura, teniltona uk unmekce, weik yupu nyanmek akarye koubuka wamlilanmek.
44017009	Winibikce, amutuku yupu lipsisikuka bokolina deiyok nang arye, “Yason ap, el aik neika doprobik nang ap, ‘Aminyan winibicak’ tenen, sik wenena ati, yo bok bulubuka deiplulume,” nyabik ati, yo bok bulupdeibik ura, anang lopdongobik.
44017010	Batakdongobik ura, atalak akunum inibukop ura, aTesalonika mutuku diba tenebuka neik du weit atonun ulamik ninye arye, ‘Paulus ap, Silas ap, Berea mutuku bindopnurak’ tenen, “Telebe dabirurume,” nyabuka dopkwetebik. Dopkwetebik ura, bisik ak mapnin banmarika ani, Berea mutuku akunum birikop ura, adip aryuk amutuku Yahudi yala nang Allah yupu peteren aik binuka wekrik.
44017011	Berea mutuku ninye ara, sik Tesalonika ninye mitik teleb ulamika atonun kum ulamik. Sik Berea mutuku ninye ara, Fia telebuk ulamik. Sik talima kintinibuka deililamikce, Paulus arye laka peterebuk yupu teleb kibuka kekelamik. Fia kanye deibuka kekelamikce, ‘Paulus nyanmasil yupu ara, fia dipkoprop do, kum do?’ tenelamikce, asum-asum nirya sik Allah yupu buku doprobik akarye wibuka deililamik.
44017012	Winilamik akarye, Yahudi yala nang yupa weik ap, Yunani yala weik kilapu ap, ton Yunani ninye ap, weika arye dib tenebik.
44017013	Yuk nang arye, “Paulus ara, Berea mutuku Allah yupu peterenmale,” nyabik ura, Tesalonika mutuku ulamik Yahudi yala deiyok nang kekebikop ura, sik babye, Berea mutuku biyik. Biyikop ura, Berea mutuku bulubuka weklamik nang ati, yu kipdeibikce, ‘Paulus yupu yanibuka el opnamak’ tenen, yu kipdeibikce lululilanmik.
44017014	Yu ulilanmik ura, adip aryuk amutuku dib tenebik nang arye, ‘Sik Yahudi yala deiyok arye, Paulus obicak’ tenen, “Paulus minopce bilyame,” nyabuka, laut mekwen lilun tam dopkwetebik. Paulus dopkwetebik bukni, Silas ap, Timotius ap ara, Berea mutuku anyaka uk ulamrik.
44017015	Paulus ap, el neika biyik nang ap, mek bukna yo wekuka bukikce, laut mekwen deice arye mek bukna yo fumbisik arye bisik mapra balamika ani, anang arye Paulus Atena mutuku bobiyik. Bobiyik ura, Paulus arye el ap, neika yanmek nang ati, nyabuk. “Silas ap, Timotius ap ara, ‘Adip aryuk minopce na dam yanamadurake, nyapdeipmasile,’ nyapnululume,” Paulus arye anang ati nyapdeibuk ura, anang kekebikce tamubuka laka nyalbiyik.
44017016	Ura, Paulus arye, ‘Silas ap, Timotius ap, na ak yanamdak’ tenen, dinmok talak ara, Atena mutuku ninye arye sik taruk deice arye ninye urasin atonun kibuka puturup deipna arye, talye ning bukni, si erelamik ning, anyasik noutamak weik deiamik ning ara, eibuk. Eibukce, ‘Se,’ tenebuka fia malye kanye bobuk.
44017017	Aning ati ara, asum-asum nirya Yahudi yala nang sik Allah yupu peteren aik wekuk akarye, Yahudi yala ninye ap, Yunani ninye bukni, Allah si erelamik Yunani ninye ap ati, ‘Yesus arye lyesulule,’ nyabuka peterelamuk. Tonda, ‘Yata ning deknuyap do?’ tenen, amutuku ninye deklamikak talye dekelyangalamik ninye ati, Yesus yupu lak lebuka peterelamuk.
44017018	Ura tonok talak arye, sik Epikuros tam nang ap, Setoa tam nang ap ara, aning-aning nirya tenelamikce, laka nyalamik nang ara, sikce Paulus ati, yupu bisibikce yupu nyapdayik. Yupu nyapdayikce, ton tam nang arye Paulus nalinmek. “Ayupu nyanmalnye bira, yata yupu yanuka peterenmasil do?” nyabik. Ton tam nang arye nyabik. “Kume, nun walwal bukni, nun tenepmapa ara, ‘Sik dib tenepnamak’ tenen, sikce nun ti peteresice touk, el babye, yuk mutuku allah-allah si nun ti peterenmasile,” nyabuka, sik uk nyapdayik. Paulus arye, ‘Yesus arye lyepnamsile,’ nyabuka el laka teleb yupu ap, kam bulina yupu ap, peterelamuka ati, sikce ayupu nyabik.
44017019	Ura, aminyan talak, sik Epikuros tam nang ap, Setoa tam nang ap arye, amutuku yupu bokolin nang atonun, Arepagus nyalamik nang ara, ‘Yupu talipnamap’ tenen, wekmek ak Paulus dobuka sik neika biyik. Bobiyik ura, Epikuros nang ap, Setoa tam nang ap arye, Paulus ati nyabik. “Anda winiryuk yupu nyapmasilama ara, ‘Nun bita moubuka kekeptibye’ tenen, ayupu tonap laka nyapsilyame,” nyabik.
44017020	“Anyanmalamto yupu ara, minop arye kum kekenyap yupu, fia yuk yupu nyanmasilame. Ayupu ara, yata winipnamabe ati, nyanmasilam do? Nun kekepdenamaba ati laka nyapsilyame,” nyabik.
44017021	Ara, Atena mutuku koprop ninye ap, ton yuk mutuku arye ura, amutuku uk kintinibuka ulamik ninye ap, sik fia asum-asum nirya winilamik. Yuk nang arye, “Nun winiryuk yupu ton nyapnamsiyape,” nyapnop ura, ‘Nun ayupu ara, talye kekeplopnamabe’ tenen, kekelamik. Tonda, amutuku nang arye winiryuk tenepne yupu ara, ‘Yuk nang ati lak nyapnuyabe’ tenen, sik winiryuk kekepmek yupu ap, sikce winiryuk tenepmek yupu ap ati, “Winibuka kekepmabe. Winibuka tenepmabe,” nyabuka, talye laka nyaltakalamik.
44017022	Anang arye Paulus ati, “Lak nyapsilyame,” nyabik ati, Paulus arye Arepagus nang bulubuka wekmek noutamak tikukce ayupu nyabuk.
44017023	Na talye banye talak ara, anggun allah-allah si erelulum ning ap, allah-allah si erelulum mem aik ap, tonok ning ara, keil pala yangabuka deiplum akarye, anggun allah-allah si erena ati, kam ning obuka arimunyak ara, eipmase. Allah arina ati, keil pala deice arye sekeiplum yupu ara, eipse. ‘Nun kel kum kinyap Allah si erena ati deipmabe,’ nyabuka sekdeiplum yupu ara, na akunum eipse. Aning ati, el dipkoprop kum kel kiplum bukni, walwal arye el ti kibuka talye si erelulum Allah ara, winira laka nyapnusine.
44017024	Ura, mutuku sirya im sirya nirya ap, aubuk ning nirya ap, minop arye kintinipdeibuk Allah ara, elcuk alip tam nirya ap, tukwak tam nirya ap, talibuka ulule. Allah si erena ati, ninye sik taruk deice arye talibuka donyak aik fum tam nirya ara, fia kum ulule.
44017025	Kam una ap, isin una ap, ura, yata ning do nirya, aubuk ning nirya, elcuk ninye tukwak ninye ati aresulule. Ati, aning-aning nirya kum patalye touk ninye arye donyak fil nirya babye, Allah el fia kum patalule.
44017026	‘Mutuku-mutuku nirya binuka unamake,’ tenebukce tonoknye kintinipdeibuk ura, anye deice arye yala kibukce, ninye yala-yala nirya weik kibuk. Allah arye ayala-ayala ninye nirya kum kintinipdeiyamuk talak arye, sik unamak mutuku ap, sik wininamak talak ap, ‘Winibuka unamake,’ tenebukce minop arye wibuka deiamuk.
44017027	Ara, ninye yala-yala nirya aminyan sikce eibikirye, ‘Eipnamniakca’ tenen, kintinibuka yuk-yuk wibuka deipsuke.
44017028	Bukni, dipkoprop ning ara, nun nirya yuk-yuk, unyap bukni, nun dam usulule. Pera ak kum ulule. Ura, nun kam ubyap ap, nun banyaba ap, nun fil dobuka unyap ning nirya ap, Allah arye elcuk melibuka talisulule ati, nun nirya nun damak usulule. Anggun mutuku koprop teleb yupu seklamik nang arye, sekuka nyalilamik touk, ‘Nun babye, el mapu uk unyabe,’ anyuk nyapsine.
44017029	Puturuna weik kel nang arye, perak ap, emas ap doprobikirye, sik kanye tenena deice aryuk, ninye urasin atonun kipdeibikirye si erenyak ning ara, Allah atonun kum ulule. Nunda Allah el mapu unyaba ati, anang arye dolamak ning atonun ati, ‘Allah ulule,’ kum tenenamnyabe.
44017030	Minop arye Allah dilamuk bukni, walwalto nun winilamubu ning ara, Allah arye, ‘Minpola kum wenepnune’ tenen, namin kilongolamuk. Bukni, winitalak ara, Allah arye ninye mutuku-mutuku nirya ati, nyasulule. “Anggun malye winiluluma ara, batakmunce na tam kipropnamlume,” nyasulule.
44017031	Ara, talye kume. Allah arye, ‘Atalakuk wibuka bokdeipnamne,’ tenebukce akunum kintinipdeibuka ati, aminyan talak ninye mutuku sirya im sirya nirya ati, malye unyak ning ap, teleb unyak ning ap, wibuka dipdelirye, “Aning malye, aning telebe,” nyabuka, teleb kibuka yuk-yuk wibuka bokuka deipnamle. Ara Allah arye nyaplibuk, el menopa arye wipdeibuk nang arye, ninye nirya ati, yuk-yuk wibuka bokuka deipnamake. Allah arye, ‘Ninye mutuku-mutuku nirya diba tenepnamak’ tenen, elce wipdeibuknye dipmokbuk, kam bukeibuka deice arye, aning nirya akunum lakak nyapmasile. Paulus arye ayupu nirya abulubuka wekmek nang, Arepagus nang ati, nyabuk.
44017032	Paulus arye Yesus, kam bulina yupu ati nyabuk yupu kekebikop ura, ton tam nang ara, nalinmek. Bukni, ton tam nang ara, “Nun patapmasila ara, an winiryuk nyapmasilam yupu kam bulina yupu ara, yuk talak tonap, nyapsiminye ura, kekepnamabe,” nyabik.
44017033	Nyabikbuk, Paulus arye sik bulubuka wekmek ak batakuka yukak biyuk.
44017034	Anang ulamik noutamak arye ninye tonok-tonok Paulus nyanmok yupu kekebuka diba tenebikce, el tam kipdobik ura, Yesus diba tenebikce Paulus ap, neika balamik. Adiba tenebik nang ulamika noutamakarye, kil tonok el si ara, Damaris ap, tonoknye, el si ara, Dionisius ap, diba teneprik. Dionisius ara, Arepagus nyalamik nang ara, el uk ara, Arepagus ulamuk. Sik, akil ap, anye ap, ton yuk ninye mitik weiktonun, dib tenebik.
44018001	Ara, Atena mutuku noutamak Paulus arye peterelamuk ura, ton tam nang diba tenebik, ton tam nang ara, dib kum tenebik. Anirya akunum winibukop ura, Paulus arye Atena mutuku batakuka Korintus mutuku biyuk.
44018002	Korintus mutuku biyukop ura, tonoknye, el si ara, Akwila ara, Pontus mutuku nang arye deiamiknye, Korintus mutuku unmokba, Paulus arye eibuk. Akwila ap, el kil Pereskila ap, Italia mutuku ulamrikbuk, Roma nang sik weik ninye deiyoknye, Kelaudius elce “Sik Yahudi nang yuk mutuku bindoplulume,” nyabuka ati, sik Italia mutuku batakrikce, Korintus mutuku yanuka unmarikak, Paulus arye eibuk.
44018003	Paulus ap, anang bitinye ap, yupu talipdayik ura, Paulus arye uruna ati sik aik biyuk. Anang bitinye ara, tia dolin aik tenda aik wilamrik touk, Paulus babye, tia dolin aik tenda wilamuka ati, sik neika ulamikce, tenda aik ati wilamik.
44018004	Winilamika ani, Sabat sum nirya arye, sik Yahudi nang Allah yupu peteren aik Paulus wekna arye, Yahudi yala nang ap, Yunani yala nang ap, sik kanye tenen ning batakikirye, winiryuk kanye talima yuk punubikirye, ‘Yesus dib tenepnamak’ tenen, Paulus arye lipsisikilamukce Allah yupu peterelamuk.
44018005	Ara, Silas ap, Timotius ap, Propinsi Makedonia mutuku arye Korintus mutuku yarikop ura, Paulus ara, yuk fil nirya batakukce, Yesus yupu uk peterelamuk. Paulus peterelamukce, Yahudi yala nang ati, “Allah arye ninye nirya lyena ati, wibuka dopkwetepsuknye bira, ‘Nun Mesias bira anye,’ nyanyapnye bira, yuknye kume, Yesus el uka,” Paulus arye ayupu nyabuka peterelamuk.
44018006	Peterelamuk bukni, sik Yahudi yala deiyok nang arye, Paulus peterelamuk yupu yanibuka batakikce, el ti lulubik ura, Paulus arye anang sik wenena ati, el butum deice palyamuk but-buta, bukwetebukce anang ati ayupu nyabuk. “Allah arye wenebuka opsilyop ura, sik ining anggun taruk tatang deice uk upnamsile. Aning ara, na deiyok kume. Winitalak aryuk talye kanye bobuka, Yahudi yala kum nang ati, peterelbinamne.” Paulus arye aYahudi nang ati nyabuk.
44018007	Paulus arye ayupu akunum nyabuka sirya batakuk ura, aYahudi yala nang, sik Allah yupu peteren aik fum arye, buru tam biyukce, anyaik dam uk, tonoknye, el si ara, Titus Yustus, el aik domukak biyukce, anyaiknye ap, neika ulamrik. Titus Yustus ara, Yahudi yalanye bukni, Allah si erelamuknye ulamuk.
44018008	Ayahudi yala nang Allah yupu peteren aik deiyoknye, el si ara Krispus, el ap, el aik neika ulamik nang ap, nun deiyoknye Yesus ati, diba tenebik. Tonda, Korintus mutuku ninye, Paulus yupu kekelamik ninye weik, sik kekelamikce diba tenelamik ura, mek dongolamuk.
44018009	Ara, tonok sum lukunyan arye, lengdar deice atonun arye, Yesus arye Paulus ati nyabuk. “Na ap neika fia unyama ati ara, ilil una kum mikip aryuk auminya ato sik, ilil fia kum unalame. Tonda, tunimabuka kum unalame, na yupu uk fia peterenamlame.
44018010	Korintus mutuku anyasik donyak noutamak arye, na mapu weik unmaka ati, yuk nang arye kum olyanamkiake,” Yesus arye Paulus ati nyabuk.
44018011	Ayupu nyabuka ati, Paulus ara, amutuku uk ulamukce, kiting tamun tonok ton nirya mabukce, ton kiting tamun ara, noutamak uk ulamuk. Atalak nirya ara, Paulus arye amutuku ulamik ninye ati, Allah yupu peterelamuk.
44018012	Ura, winibuka peterelamuk bukni, Galio arye Akaya mutuku talibuka Gubernur ulamuk talak arye, Yahudi yala deiyok nang neika nirya arye, ‘Paulus opnuyap’ tenen, el yupu yaniplobikce, sik yupu bokolin deiyok nang yupu talipmekak, Paulus dobuka bobiyik.
44018013	Sik bobiyik nang arye, Paulus ati ayupu nyapdeibik. “Anye birye, amutuku nang ati, sik kanye talima noutamak tenenyak ning batakikirye, ‘Yuk kanye punupnamak’ tenen, Allah si erena ati, ‘Winibuka, winibuka unamlulume’ nyasilya deice arye, nun Allah arye nyalilamsuk yupu Paulus arye bisipmasile,” nyabik.
44018014	Nyabik ura, Paulus arye, ‘Yupu nyapnun’ tenen, si akalukuyuk kipman, Galio arye Yahudi yala nang ati nyabuk. “Kume. Anggun Yahudi yala nang arye, ‘Anye bira, fia malye upmale,’ nyaptum ura, na teleb kibuka kekeptinyop ura, lepsisikuka deipsitinye.
44018015	Bukni, anggunda, talye ninye si ap, sik yala yupu deiyoknye nirya ap, Allah arye anggun yuk nyalilamsuk yupu ap ati, nyaldanmaluma ati, anggun uk lipsisikdanamlulume. Na ara, ato talye yupu ara, na kum lipsisiknusine,” Galio arye nyabuk.
44018016	Nyabuka ati, Galio arye el mapu ati nyabuk ura, anang arye Yahudi yala ninye ati, “Bura tam bindoplulume,” nyabuka yupu bokolin aik fum tam arye dopkwetebik ura, bai tam biyik.
44018017	Bura biyikce, yupu bokolin deiyok nang yupu talipmek aik dam arye, Sostenes, ara, Yahudi yala nang Allah yupu peterelamik aik deiyoknye ati, talibikce, el nong obik. Sostenes onmek bukni, Galio ara, ‘Sik yuk daoplace,’ tenebukce, tunimabuka bukmok.
44018018	Paulus ara, Korintus mutuku mitik weikanun ton ulamuka ani, aminyan talak, amutuku diba tenebuka, du weit atonun ulamik nang ati, “Telebe, daululume,” nyapdeibukce, Siria mutuku binamika ati, el ap, Pereskila ap, Akwila ap, mek bukna yo fum wekuka bukikce, kumanya mikip deice arye, mekwen deice balamik. Bukni, Paulus ara, min arye Allah ati, “Winipnamne,” nyamuka ati, sik Siria mutuku binuyik talak ara, Kengkeria mutuku biyikce, Paulus arye yuk nang ati, “Na potong kopnululume,” nyabuk ura, el potong kobik.
44018019	Mutuku si Siria mutuku binamik ati, mekwen deice banmek ani, bisik noutamak Efesus mutuku obiyikop ura, Paulus arye Pereskila ap, Akwila ap ati, “Anggunda asukum ururume,” nyapdeibukop ura, el uk sik Yahudi yala nang Allah yupu peteren aik wekukabukce, ‘Sik Yahudi yala nang Yesus ati dib tenepnamak’ tenen, Yesus yupu laka nyabuka peterebuk.
44018020	Peterebuk ura, sik Yahudi nang arye, “Anda nun mitiktonun ton neika unamabe,” nyabuka morobikbuk, Paulus arye tamubuka, “Kume. Na ara yuk mutuku ton binamne anya arye neika kum unamabe,” nyabuk.
44018021	Bukni, binuyuka ati, panabayuk talak ara, Paulus arye amutuku nang ati nyabuk. “Ara Allah arye, ‘Tamubuka bilule,’ tenepnilyop ura, tamubuka yanamne. Kumop ura, kume.” Paulus nyabukce, Kaisarea mutuku bana ati, Efesus mutuku mek bukna yo wekuka bukukce, laut mekwen deice biyuk.
44018022	Biyukce, yuk nang ap, mekwen deice fia banmek ani, Kaisarea mutuku dam mekwen kup-kup mek bukna yo lukuka delilamikak binuka lukeibikop ura, Paulus elda, Yerusalem mutuku welebukce, amutuku diba tenebik nang ati, “Telebe,” nyabuka, kisal dobukce, asukum uk uruna ati unmoka ani, adip aryuk Antiokia mutuku biyuk.
44018023	Antiokia mutuku biyukop ura, amutuku uk mitiktonun ulamuka ani, Antiokia mutuku anirye, otam mutuku, Galatia tam noutamak ap, Pirgia tam noutamak ap, amutuku-amutuku noutamak yuk-yuk peterepra balamuk. Peterepra banmuk, talak ara, Paulus el peterelamuk yupu arye, amutuku ulamik anye Yesus ulamuk ning piribuka kel kibuka ulamik nang ati, sik talima mikip kibuka kwa deipnin balamuk.
44018024	Ura, Paulus tuba peterepra balamuk talak ara, tonok Yahudi yalanye, el si ara, Apolos, mutuku si ara, Aleksandia deiamiknye bira, Efesus mutuku yayuk. Apolos ara, aning-aning nirya kel kiyamuk akarye, weik kel kopropnye ulamuk. Tonda, Allah yupu nirya weik arye kel kiyamuk.
44018025	Sikce Yesus el Bisik peterelamik ati, elce, ‘Ayupu ara, dipkoprop mambul yupu,’ tenebukce, Yesus winilamuk ning ap, Yesus el peterelamuk ning ap, mikip arye, yuk nang ati, Yesus el nyalamuk touk, Apolos ababye dipkoprop yupu uk lipsisikuka peterelamuk. Bukni, Yohanes arye mek dongona ati, peterelamuk yupu uk kel bikamuk.
44018026	Apolos arye, sik Yahudi yala nang Allah yupu peteren aik wekuk akarye, ilil kum asa mikip arye deiyok koubuka peterebuk. Peterebuk ura, Pereskila ap, Akwila ap, el yupu kekeprik ura, ‘Nunce el melipnanam’ tenen, “Nun aik yalyame,” nyabuka moroprik ati, sik aik biyuk ura, Allah ap, Yesus El Bisik ap, ati, teleb kibuka lipsisikuka lak nyalamrik.
44018027	Ara, aminyan talak, Apolos arye, ‘Na Akaya mutuku binaman’ tenen, patanmok ura, Efesus mutuku dib tenebik nang arye, “E ara, merekuka,” nyabikce, el talima mupdeibike. Winibikce, ‘Akaya mutuku dib tenebik nang arye, Apolos ara, sik mutuku bilye ura, kanye deibuka kipnamak’ tenen, surat sekuka dopkwetebik. Apolos Akaya mutuku biyukop ura, Allah arye, Akaya mutuku ninye bico teneamuk ati, talye melyamuka deice arye, amutuku nang arye dib tenebuka ulamik. Adip tenelamik ninye ati, Apolos el peterelamuk yupu deice arye, anang ati weike melilamuk.
44018028	Akaya mutuku ninye wekmeka noutamak arye, Apolos ap, sik Yahudi yala deiyok nang ap arye, yupu weik nyapdayik. Nyapdayikce, min arye Allah nyalilamuk ura, el yupu laka nyan nang Nabi nang seklamik yupu ara, Apolos yupu mikip arye nyanmoka arye, “Allah arye, ‘Ninye Lena Deiyoknye, Mesias dopkwetepnamsile,’ nyalamiknye bira, dipkoprop Yesus el uka,” nyabuka teleb kibuka laka peterebuk. Ayupu ap, ton el nyalamuk yupu nirya ap arye, sik Yahudi yala nang deiyok nyalamik yupu bisibuk. Apolos arye Yahudi yala deiyok nang, sik yupu bisibuka deice arye, Akaya mutuku diba tenelamik nang ati weika arye melilamuk.
44019001	Apolos Korintus mutuku anyuk tuba ulamuk talak ara, Paulus ara, tuku bisik arye Galatia tam ap, Pirgia tam ap, peterepda balamukani, Efesus mutuku biyuk. Efesus mutuku biyukop ura, asukum uk Yesus diba tenebik nang min arye kum elilamuk nang eibukce, yupu talipdayikce, Paulus arye anang ati asipdeyuk.
44019002	“Anggunda, Yesus dib teneplum talak ara, Allah El Dib Kanye aripsuk do? Kum do?” nyabuka Paulus arye asipdeyuk. Asipdeyukbuk, sikce tamubuka nyabik. “Kume. Allah El Dib Kanye aupmal yupu ara, minop arye kum nyapsika ati, fia kum teninyapce fia kum bikupe,” nyabik.
44019003	Nyabika ati, Paulus arye tamubuka asipdeyuk. “Anggun mek dongona ara, yata wiribuka mek dongopsik do?” nyabuka asipdeyuk. Asipdeyuk ura, sikce tamubuka nyabik. “Yohanes arye, mek dongolamuk touk, mek sirika dem anyuk dongopsike,” nyabik.
44019004	Nyabik ura, Paulus arye anang ati, tamubuka nyabuk. “Ara Yohanes el mek dongolamuk ning ara, ninye arye sik malye winilamik ning bataklamikce, donga tamubuka Allah tam yanop ura, Yohanes arye anang ati mek dongolamuk. Deiyok ara, sik malye winilamik ning batakik ati aninye mek dongolamuk. Tonda, Yohanes el aminyan tam yanamuknye Yesus ara, Yohanes arye Yahudi yala nang ati nyabuk. ‘Anggun Yesus uk diba teneplulume,’ nyabuka peterelamuk,” Paulus arye nyabuka laka nyabuk.
44019005	Paulus arye ayupu peterebuk ura, sik min arye dib tenebik nang ayupu kekebikce diba tenebika ati, Paulus arye anang ati, Yesus si deice mek dongobuk. Winibuka deice arye Yesus el tam nang kiprobikce, el mapu kibik.
44019006	Tonda, Paulus taruk anang, sik gisok deice deibuk talak ara, Allah El Dib Kanye aribukba Allah El Dib Kanye anang sik nong deice yanuka wekuk ura, adeice arye sik kel kum biklamik yupu, yuk mutuku nang nyalamik yupu nyanmekba, Allah arye anang ati aribuk yupu, Allah el yupu babye, laka nyanmek.
44019007	Atalak ara, ayupu nyanmek nang, amul dam arye danatam nang atonun, Yesus diba tenebik nang koklom barye nang nukikba daulamik.
44019008	Ara, Paulus ara, amutuku uk tonap, wala winilye Efesus mutuku ulamukce, Yahudi yala nang Allah yupu peteren aik wekukce, ‘Amutuku nang winiryuk diba tenen ning dopropnamak’ tenen, ilil kum mikip arye, fia teleb ubuka laka nyalamukce, Allah yupu ara, ‘Yesus lyepsilirye talisulule,’ nyabuka, ayupu lipsisikuka peterelamuk.
44019009	Paulus arye peterelamuk bukni, amutuku nang tonok-tonok arye, manya deililamik akarye, ‘Nunda fia dib kum tenepnamabe,’ tenebik akarye, ayupu yanibikce, ninye kekelamik dam, Yesus arye “Winipnamlulume,” nyalilamuk bisik ati, malye-malye nyalamik. Winilamika ati, Paulus arye anang batakuka mening dam bukni, per otam yukak biyuk. Yukak binuyuka ati, amutuku dib tenebik nang dobukce, sik nirya Tiranus arye ninye weik weklamikak, peterelamuk aik weklamik. Anyaik weklamikce, asum-asum nirya Paulus arye Yesus yupu lak nyalamuk ura, sik nirya arye, ‘Teleb kibuka kel biknamap’ tenen, yupu talilamik.
44019010	Yupu talipdanuka, laka nyabuka, ulamik ani kiting tamun ara, bitinye. Afia ulamika ati, Yahudi yala nang ap, Yunani yala nang ap, Asia tam noutamak ulamik nang ara, nun deiyoknye Yesus, el laka teleb yupu kekelamik.
44019011	Allah el mikip arye meilyamukba, Paulus el taruk deice arye ninye kum elilamik ning, winipmanto kum fil dolamuk.
44019012	Ura sik nong mek kilina ati, gisok koulongolamik butum ap, tonda, ‘Nun butum sung-sunga bolpipsilyak’ tenen, lelipdongobuka kitilongolamik butum ap, Paulus el bola fil amuk ning ara, dobuka, uk dilamuk ninye dam deililbalamik. Abutum dobuka delilbalamik arye, aninye uk dilamuk ning kum danalamuk. Tonda, anang sik talima noutamak weklamik isa kutukuka balamik.
44019013	Ura, yuk Yahudi yala nang tonok-tonok arye, isa talyamuk ninye ati, ‘Isa kubuka binamale’ tenen, yakalamik. Aninye ara, ‘Isa talyamuk ninye, sik isa yakanamabe’ tenen, nun deiyoknye Yesus, el si nyabuka talye piriltaklamikce talye nyaplobik. Winiplobik bukni, aninye talyamuk isa ati, ayupu nyalamik. “Paulus arye peterelulnye bira, Yesus el si deice arye anang nong noutam arye kubuka buru bindoplyam nyapkine,” nyalamik.
44019014	Nyalamika atonun, sik Yahudi yala nang Allah arina deiyok nang ulamika noutamak arye, tonoknye, el si ara, Sekewa, el mapu tek barye nang sik babye, ‘Ayupu nyabipye ura, isa bura tam binamake,’ tenebikce ayupu winipdeyik.
44019015	Sekewa el mapu tek barye nang arye, Yesus el si talye sibuka piripdeyikbuk, aisa arye tamubuka nyabuk. “Yesus ara, na dipkoprop kele. Tonda Paulus ara, na kel bukni, anggunda, anggun yata mikip nang arye anyanmalum do?” nyabuk.
44019016	Nyabukce aisa talyamuknye birye kuptalibuka pulbiyukce talibukce, anang ati fia weika arye obuk. Elce anang obuka deice arye, fia bisibukce, anang sik butum aling nirya kwilikuka batakuk. Sik butum aling kwelekuka batakukce, anyaik fum arye obukop ura, sik nong bola deice dila fia weik ubukce, ining weik banmokbuk, sik nong bananguk bik-bik abuka biyik.
44019017	Sik Yahudi yala nang ap, Yunani yala nang ap, Efesus mutuku ulamik ninye ara, isa arye Sekewa el mapu opbisibuk ning laka nyabik ura, kekebikce, ilil fia weik ubuk. Ilil ubuk ura, anang nirya arye nun deiyoknye Yesus, el si erelamikce, Yesus ati kisal fia weik dolamik.
44019018	Tonda, atalak anyuk, min arye diba tenelamik nang ninye weika arye, sik fia malye-malye ulamik ning ara, ninye kekelamika dam uk, yanuka laka nyalalamikce, sik malye winilamik ning bataklamik.
44019019	Amutuku ninye min arye ninye ker don fil dolamik ninye ara, diba akunum tenelamik bukni, sik ninye ker don ning laka nyan buku duknubuka deiamik. Ati, atalak ara, abuku duknubuka deiamika dobuka, ninye dinmekak arye, tonok ak bulubuka deibikce, uku dongobik ura, uku dibuk. Ura, aninye ker dona ati, lak nyan buku ara, ‘Abuku dekna winibuka, winibuka’ tenen, nukuka deibikce, yupa weik 50 ribu yo bok perak el si derakma deibik.
44019020	Anirya fia teleb kibika ati, ninye weik tonap, diba tenelamikce tabakaldolamik ura, weik kipnin balamuk. Tonda, aninye uk Allah yupu kekebuka dololamik akarye, darapdongobuka weiktonun tonap diba tenebuka balamik akarye, sik talima kwa dilamuk ura, diksukumuk ulamik.
44019021	Anirya akunum winibukop ura, Paulus tenebukce nyabuk. “Na Yerusalem mutuku binaman talak ara, Makedonia tam noutamak ap, Asia tam noutamak ap, banmanya ani, Yerusalem mutuku binamne,” nyabuk. Utenebukce nyabuk. “Asi nyapman mutuku nirya akunum binyop ura, ‘Roma mutuku binamne,’ tenepsa ati, dipkoprop Roma mutuku babye, binamne.” Paulus tenebukce nyabuk.
44019022	Nyabukce el melina nang bitinye nang ara, Timotius ap, Erastus ap, minopce Makedonia mutuku dopdeibuk bukni, elda Asia tam noutamak uk mitik ton ulamuk.
44019023	Atalak ara, amutuku Efesus mutuku ninye arye, Yesus arye “Winipnamlulume,” nyalilamuk yupu el winilamukto nun winin bisik ati, yu weik ubuk ura, mun deibuka, mitika kume, yupu weik nyalamik.
44019024	Ura tonoknye, el si Demetrius, elda kat ning, dekna weik ning perak arye, mitik ning puturubuka delina kel kopropnye ulamuk. Winilamukce isa si, Artemis el si eren aik, anyaik urasin atonun bukni, mitiktonun puturubuka delilamuk. Winilamuk ati, el ap, neika afil uk melibuka dolamikce, kintinidelilamik ning ap ati, el nyalamuk yupu fil weik dolamikce, afil dona ati yo bok weik dololamik.
44019025	Demetrius arye, “Sik anang nirya buluplulume,” nyabuk ura, el melibuka fil dolamik nang ap, afil atonun fil uk yukak dolamik nang ap, bulubuka wekik ura, yupu nyabuk. “Na kayapu, anggun kele. Afil dolamibya deice aryuk, nun dekna ning weik dolamibirye, nun patapsilye ning nirya dekenyabe.
44019026	Ara na dem ati kume. Anggun babye, anye bira, Paulus, el ulul ning elilulumce, el nyalye yupu kekelulum ani. Paulus elce, ‘Ninye taruk deice arye puturubuka donyak allah-allah ara, fia dipkoprop Allah kume,’ nyalule. Paulus nyalul deice arye, ninye weik sik kanye yuk pununyake. Punubukce, aninye ati dobuka gwalin bisik bobalamuka. Ara, nun mutuku Efesus uk kume. Asia tam noutamak nirya fia winilamuka ani, mitikanun uk sirya batakmale.
44019027	Ura, Paulus arye, ‘Ninye taruk domice ning fum tam ara, dipkoprop Allah kum ulule,’ nyabuka peterelula. Nun dolamap fil ara, teleb tenesinyak bukni, Paulus arye ayupu fia petereplyop ura, aminyan talak ara, ‘Ninye arye puturubuka delilamak ning ara, malye,’ tenebikcop ura, malye nyapnamsiyak kum danye. Anyuk kume. Tonda, nun fia teleb isa kil Artemis, el si erenyap aik ara, lipdesicop ura, ‘Ara talya,’ tenepnamak kum danya. Winipnamak tenepne. Tonda, Asia tam ninye nirya ap, ninye mutuk sirya im sirya nirya ap, isa kil si erenyak ning ara, Artemis babye, nunce Artemis ati, ‘Fia teleb,’ tenenyap ning ara, sikce yanipnamsiak do? Yanipnamsiak,” tenepne. Demetrius arye nyabukce, abulubuka wekmek nang ati laka nyanmok.
44019028	Ura, lak nyanmokbuk, anang kekebikak arye, yu fia weik ubuk ura, atalak aryuk deiyok kibuk akarye, weik yupu arye nyanmek. “Nun Efesus mutuku arye, si erenyap isa Artemis ara, fia teleb. El mikip fia weike,” nyabuka weik yupu arye nyanmek.
44019029	Tonap, ayupu uk fia nyanmek ani, aminyan ara, anyasik domika noutamak ulamik ninye babye, yu arye sik nirya kanye walwal kibuk ura, ‘Se,’ tenebikce teninmek. Winibik akarye, adip aryuk sik anang nirya arye, Paulus ap, Makedonia mutuku arye yarik nang ara, Gaius ap, Aristarkus ap, talibuka doprobikce, anang nirya tonok bisik uk bulubuka talipdaka neika biyik. Talipdakuka tonok bisik uk biyik akarye, tonoknye tenepmok kanye atonun bobikce, amutuku ninye bulubuka weklamikce, yupu talilamik aik wenuyik.
44019030	Wenuyik ura, Paulus arye, ‘Anang bobuka weknuyak aik binirye, yupu nyapnune’ tenen, kintinibuk bukni, amutuku dib tenebik nang arye, “Winina meme,” nyabuka yupu sekik.
44019031	Tonda, Asia tam weik nang ara, Paulus el kayapu nang arye, ‘Nun kwit obicak’ tenen, anyaik wekuka, ‘Yupu nyapnune,’ tenepmal ning ara, ‘Bataknule’ tenen, asisinanye arye yuk nang ati, “Paulus anda, anyaik wekena bataklyame nyapmakiake nyalbilulume,” nyabuka yupu nyabik ura, anang arye Paulus ati nyabik.
44019032	Atalak noutamak ara, anang bobuka wenuyik aik nang arye, ton tam nang ap, ton tam nang ap, yupu yuk-yuk dan tam arye, dan tam arye weik yupu uk nyanmek akarye, ngalukunmeka ati, kum kekepdakmanto kibikce, walwal kanye bobik. Tonda, anyaik min kum wekmek talak ara, ninye weik tam ara, ‘Yupu deiyok anye,’ kum tenelanmekce talye dem wekmek.
44019033	Aninye wekmek ak noutam arye, ‘Anye birye yupu nyapnul’ tenen, Yahudi yala nang arye, anye el si ara Aleksander, sik taruk arye obyakuka bobanmek ani, anang wekmek ak utam, sik urasin deibuka dinmek tam deibik. Deibikce, aninye nirya wekmek noutamak arye tonok-tonok nang arye weik yupu arye, Aleksander ati, “Nyapnulyam, nyapnulyam,” nyapdeibik. Nyapdeibik ura, ‘Yupu nyapnun’ tenen, tikukukce taruk moupdeibuk.
44019034	Taruk bata deibuk bukni, anang arye Aleksander elda, Yahudi yalanye eibikce, lik ubuk ura, sik nirya yupu neika weik yupu arye nyanmek. “Nun Efesus mutuku si erenyap isa Artemis ara, fia teleb. El mikip fia weike,” nyabuka asum tonok bukni, yupu weik fia nyanmek.
44019035	Yupu fia nyanmekbuk, amutuku deiyok nang nyalamik yupu kekepna arye, sekuka laka nyalamuknye birye, tikukce, “Yupu bataklulume,” nyabuk ura, anang ara, yupu tunimabik. Yupu tunimabik ura, elce nyabuk. Nun fia teleb isa kil Artemis, el si eren aik dobuba ap, el urasin nong atonun ning, im deice arye sakuk ura, dopdobupu ning ap, nun Efesus mutuku unyap ninye arye aning melibuka kalikinyaba ara, yatanye, yata kil, kum kel kibik do? Kume, ninye mutuk sirya im sirya nirya aning akunum kel kepdobike.
44019036	Ayupu ara, dib do, telil do, kum nyapmanto. Dipkoprop yupu nyapmasine. Aning ati ara, fia teleb ning ara, anggun unmalum ning ara, bataklulume. Anggunce sik ti, opmanto ning pol-pola kum unamlume.
44019037	Adilulume, anang ara, nun allah-allah si erenyap aik fumbisik diamubu ning ubula kum dopsirike. Tonda, nun isa kil Artemis ati, si malye-malye nyabuka, kum yanipdike bukni, anggunce anang dobuka asukum boyanmalume.
44019038	Ati, akunum nyapmasine. Demetrius ap, el dolul fil atonun donyak nang ap, sikce yuk nang ati, malye winipmasiak yupu ara, ton tuba upmasilyop ura, nun gubernur yupu lipsisikina deiyoknye aupmale. Tonda gubernur elce yupu bokolisilye talak ara, sik anang babye, yupu ton uptop ura, asukum uk sik damang, “Elce malye winipmanile,” nyabuka wibuka lipsisikuka nyapdatinge.
44019039	Tonda, anggun babye, yupu ton upsilye ura, nun deiyok nang arye, “Yupu talipnuyabe,” nyabice talak uk, anggun ap, anang ap, yupu talibuka lipsisiknamlume. Anyak kume, tonda yuk talak ton kume, sik yupu bokolin talak uk nyapnamlume. Winitalak ara, kume.
44019040	Bukni, asum wininmap ning ati, yuk nang arye dobuka nun deiyok nang dam nyalbisitingop ura, sik kekebikirye, “Sikce yupu talipdakirye, nun deiyok nang kanye walwal kipliba winilamap ning sik anang arye yanipmasiake,” nyapnamsitinge. Nyapsitingop ura, ayupu nyapdanmabce kwepdanmap ning ap, walwal kanye bopmap ning ap, “Nunda adeiyok ati yupu talipmabe,” kum nyaptibye. Deiyok kum upmasilabuk wininmaba atia,” amutuku Sekretarisnye nyabuk. Ayupu nyabuknye bira, ara, amutuku deiyok nang nyalamik yupu kekepna arye, sekuka laka nyalamuknye birye, anya aik bulubuka wekmek nang nirya ati nyabuk.
44019041	Anirya akunum nyabukop ura, abulubuka wekmek nang nirya ati, “Winira akunuma. Anggun yuk-yuk talye-talye balolulume,” nyabuk ura, anya aik batakuka bindobik.
44020001	Efesus mutuku ninye arye Yesus yupu ati, yu ubuk ura, yupu waldana ap, malye-malye una ap, awininmek ning nirya akunum winibikce, tunimabikop ura, Paulus arye Efesus mutuku ninye Yesus winilamuk ning piribuka kel kiyamikce, dib tenebik ninye, yukubuk. Yukubuk ura, yayikbuk sik talima kwa dina ati yupu nyapdeibukce, “Telebe na bine. Anggun daulamlulume,” nyabuka, amutuku batakuka Makedonia mutuku biyuk.
44020002	Makedonia mutuku biyukop ura, amutuku noutamak nirya balamuk talak ara, amutuku diba tenebik nang, sik talima mulina yupu weik peterepda balamuka ani, aminyan talak, laut mekwen arye dana-dana nirya sekdongamuk mutuku, Yunani mutuku noutamak biyuk.
44020003	Yunani mutuku biyukop ura, wala winilye fia anyuk ulamuka ani elce, ‘Siria mutuku binamne’ tenen, kintinibuka deiamuk talak ara, sik Yahudi yala nang arye, ‘Paulus opnamap’ tenen, yupu sisiklamika anyak, Paulus kekebuk akarye, ‘Na Makedonia mutuku noutam bisik uk tamubuka binamne,’ tenebuk.
44020004	Tenebukce amutuku biyuk talak ara, el ap, neika biyik nang si ara, ani. Berea mutukunye Pirus el mi Sopater ap, Tesalonika mutuku nang bitinye nang ara, Aristarkus ap, Sekundus ap, Derebe mutukunye Gaius ap, tonda, Timotius ap, ton Asia tam bitinye nang ara, Tikikus ap, Teropimus ap, anang ap, Saulus ap, sik nirya neika Makedonia tam noutamak mapnin balamik.
44020005	Makedonia noutamak mapnin balamik bukni, anang nirya ara, Makedonia tam batakuka, minopce binmekce, Teroas mutuku anyuk unmekce, ‘Sik anang yata talak yanuyak do?’ tenen, Paulus ap, nun ap ati, dinmasik.
44020006	Bukni, nun yuk, Yahudi yala nang Nena Kum Roti Kalya akunum yubupop ura, Filipi mutuku arye, mek bukna yo fum wekuka bukuburye balamupa ani, pamu sum akunum ubukop ura, Teroas mutuku biburye mince binamik nang ap, epdapu. Epdaburye nun nirya asukum uk, liki tek barye sum ton aulamubu.
44020007	Teroas mutuku aunmapu ani, naku barye sum akunum ubukop ura, anaku barye sum inibukop ura, ‘Nun nirya dina neika dipnuyap’ tenen, bulubuka tonok aik uk wekupu. Wekupubuk, Paulus arye, ‘Ambusum akunum binamane,’ tenebuka ati, Paulus arye amutuku diba tenebik nang ati, kibukce, Allah yupu fia peterenmok ani, lukunyan dukduk kibuk.
44020008	Nun nirya bulubuka wekmapu aik, alip aik ara, weisa weik upmek.
44020009	Upmekbuk, tonok wel mi, el si ara, Eutikus, jendela bisik fum bukmokbuk, Paulus arye Allah yupu fia nyanmok arye, ami ara, kekenmok bukni, wi talibuka dung-dung anmok ani, wi fia weik ubukop ura, jendela bisik fum mapmoka ani, kanye kum bobuk anye arye, mabuka wi dukuyuk talak ara, aik dukuka domika ara, winilye aik anya arye, ami ara, sakukabukce, tuku ak pulbiyuk ura, obuk. Obukop ura, anang asik dam kulukikce binuka tongobik bukni, anye bira akunum dibuk.
44020010	Dibukop ura, Paulus kutukukak arye, ami dam yayukop ura, ami nong deice iribuka mabukce, Paulus arye nyabuk. “Anggunda, ‘Se, ami akunum dipmal,’ tenepmalumce malye kanye bopmaluma ara, bataklulume. Winitalak ara, el akunum kam bukle,” Paulus arye nyabuk.
44020011	Anirya akunum winibukop ura, Paulus tamubuka alip aik welebuk akarye, dina bokuka deipsuk ura, nun dibupe. Dibupu ura, Paulus yupu tonap, nyanmok ani, berekuk ura, el biyuk.
44020012	Asakmoknye sik aik bobiyikce, ‘Se, anye bira, akunum kam bukmale ati, aning ara, telebuka,’ tenebikce kanye deibik.
44020013	Nun yuk minopce mek bukna yo binuka wekuka bukuburye, Paulus ap, nun neika binamubu mutuku ati, mekwen deice arye Asos mutuku beipu. Paulus arye, “Na tuku bisik binamna ati, anggun minopce mekwen deice bilulume,” nyapdeipsuka ati, winipmapu.
44020014	Nunda, minopce Asos mutuku binuka unmapu ani, Paulus aminyan yayuk ura, epdaburye, el ap, amek bukna yo fumbisik wekuka bukuk ura, nun neika mekwen deice biburye, laut mekwen arye dana-dana sekdongamuk mutuku, Pulau Metilene mutuku beipu.
44020015	Binuka mapmapua, berekukop ura, amutuku batakuka laut mekwen deice biburye, laut mekwen arye dana-dana sekdongamuk mutuku ton, Pulau Kios mutuku beipu. Binuka mapmapua, berekuk ura, amutuku arye mekwen deice banmapu ani, mekwen sekdongamuk mutuku ton, Samos mutuku beipu. Binuka mapmapua berekukop ura, mekwen deice banmapu ani, laut tam batakuka tuku ak tam, Pulau Miletus mutuku beipu.
44020016	Paulus arye weik sum Pentakosta tuba upmal talak anyuk ara, ‘Yerusalem mutuku bitinyop ura, ara, fia telebe’ tenen, patabuk ati, witenebuk. ‘Asia tam noutamak binyop ura, na Pentakosta sum, Yerusalem binamne, tenepse sum dam kiplyak ati, Efesus mutuku ara, kirikuka binamne,’ tenebuk. Witenebuk ati, Miletus mutuku uk beipu.
44020017	Miletus mutuku akunum beipu ura, Paulus arye Efesus mutuku dib tenebik nang, sik deiyok nang wisi nang ara, yakce ura, ‘Na ap, yupu talipnamabe’ tenen, yuk nang ati nyapdeibuk ura, ayupu laka bobuka Efesus mutuku nyalbiyik.
44020018	Nyalbiyikbuk, awisi nang akunum yayik ura, Paulus arye anang ati nyabuk. “Ura na Asia tam min arye yanamse talak arye, nun neika ulamubu talak nirya, anggun elilamnulumce, na winilamse ning nirya ara, anggun kele.
44020019	Yahudi yala nang arye, ‘Paulus opnamabe’ tenen, yupu talilamnik ning ara, fia ikin ulilamnika deice arye winipdenik. Winipdenik bukni, kanye talima erena kumce, kanye lamabuka fil dolamsirye, fia engena deice arye nun deiyoknye Yesus, el melina ati, el fil uk dolamse.
44020020	Anggun kele. Yata yupu do anggun melipsutuba kel bikmanto yupu duknubuka kum winilamse. ‘Yata nyapniting do?’ tenen, na nong dipdongobuka kum winilamse. Kume. Ninye nirya kekelamikak ap, tonda, sik aik yuk-yuk nirya wekra balamsirye, laka uk peterelamse.
44020021	Yahudi yala nang ap, Yunani yala nang ap ati, ‘Moubuka tenepnamak’ tenen, nyalamse. ‘Anggun malye ulalum ning ap, anggun talima noutamak malye tenelulum ning ap, batakmunce donga tamubuka, Allah tam kipmunye ura, nun deiyoknye Yesus uk dib teneplulume,’ nyabuka laka nyalamsise.” Paulus arye nyabuk.
44020022	Nyabukce, ayupu ton nyabuk. “Ara winitalak ara, Allah El Dib Kanye arye, na talima noutamak, ‘Yerusalem mutuku bilyame,’ nyabuka palipdeipmanila deice arye, Yerusalem mutuku binamane. Amutuku binyop ura, yata wiripnamnil do, na walwale.
44020023	Tonok ning ara, kele kipne. Yuk-yuk mutuku sik asik dokcak nirya, wenena aik deipnamniak ap, kanye imun ning winipnamnil ning ap, abanamnak nirya wininamnile. Allah El Dib Kanye arye, ‘Moubuka tenipnamle’ tenen, mikip arye lak nyanmanila ati, ayupu ara, kel kipne.
44020024	Nun deiyoknye Yesus arye, fil aripnuk ara, Allah el kanye aryuk nun bico ati, Yesus deice lyepsilirye, talye melisulul yupu, el laka teleb yupu peterena fil aripnuke. ‘Afil nirya doptinirye, sirya daktinyop ura, anyuk ara, fia teleb,’ tenenune. Yesus aripnuk fil ara, ‘Fia dopra balamnya ani, sirya daknamne’ tenen, na ona babye, dipna babye, telebe uka. Na kam una ara, ‘Na’ tenen, tenena kum arye, ‘Urtalya, daopnitinge,’ tenenune.” Paulus arye nyabuk.
44020025	Nyabukce, ayupu ton dukdongobuka nyabuk. “Winira na kele. Anggun nirya, anggun kan-kan balamsirye, ‘Allah lyepsilirye ninye kanye talima talinamsil,’ nyabuka, el yupu peterelamsise ninye nirya, tuba tamubuka tonap, fia na kum eipnamnulume.
44020026	Aning ati ara, ayupu nyapsine, anggun ap, yuk nang weik tonap, kan-kan nirya Allah yupu akunum peterepnin balamsesi ati, arup ara, anyuk nyapsine. Allah arye, na peterelamsise nang ati, yupu bokuka deipsilirye opsilibuk, fia dipmunyop ura, Allah arye aning ara, na deice kum deipnamnile. Aning ati kum wenepnamnile. Aning ara, na deiyok kume. Ara, talye kume. Fia dipkoprop nyapmasine.
44020027	Ara yata ati do? Allah minop arye tenelamukce nyasilye yupu nirya, ‘Aning nyapnun do, aning kum nyapnun do?’ tenen, teniltolamsirye kum peterelamsise. Ayupu nirya talye mangkau arye parapkabuka lakak peterelamsise atia.
44020028	‘Malye winipnyap’ tenen, anggun kanye talima moubuka umunyak arye melibuka dildanamlulume. Tonda, Allah El Dib Kanye arye, ‘Sik talima melipdakirye dinamak’ tenen, melin nang atonun kipsuk akarye, wibuka deipsuk nang ara, anggunce sik ti, sik talima moubuka kalekuka dinamlulume. Allah el mi koprop dibuk ura, el ining banmok deice arye, Allah dekuka deibuk ninye ara, domba weilamak nang arye sik domba weilamak touk, Allah el diba tenebuka talinyak nang ati, melibuka weinamlulume. Anang ati moubuka dimunce, melinamlulume.
44020029	Yu weik bai kam yalyop ura, ninye arye ayam weilamice ak wekuka, obukablirye, diplyop ura, sekuka mitikanun batakalul atonun, na bindopnyop ura, tilila yupu peteren nang, anggun noutamak yakcop ura, anggun melibuka weilulum ninye ati, sikce kanye lamapdongobuka yanuka kum unamake. Sik tilila nang arye telila yupu peterenamsiake.
44020030	Ara, yukak anyuk kume. Tonda, anggun umunya noutamak nang arye ton, erebuka tikikirye, Yesus el yupu kekenyak ninye, ‘Nun ti dobolyanganamsiake,’ tenebikirye, dipkoprop Allah yupu dobikirye, talye wamlibuka talye-talye kiplopsikcop ura, telila yupu kwalibuka peterenamsiake.
44020031	Winipnamsiaka ati, anggunda fia moubuka dinamlulume. Kiting tamun winilye deice arye, kiting noutam ap, lukunyan ap, na engena deice arye, ‘Fia moubuka tenenamlulume’ tenen, fia laka nyalamsisirye, peterelamsise yupu ara, ‘Anggun talima on ning opsilyak’ tenen, ‘Moubuka dinamlulume,’ nyabuka peterelamsise yupu ara, fia tenenamlulume.” Paulus arye nyabuk.
44020032	Nyabukce ayupu ton nyabuk. “Ura akunuma, tonok yupu ton nyapnusine. Allah yupu ara, Allah el kanye aryuk nun bico ati, talye melisulul yupu ara, ayupu mikip deice arye anggun talima darapdongobuka talipsilirye, talima wisipsilyop ura, Allah arye kintinipsuk ning dopdopnamabe. Ara, Allah arye kintinibuka wibuka deiamuk nang nirya, ara, anggun nang babye, Allah arye kintinipdeibuka aripnamsil ning ara, nun adib tenenyap nanguk dopdopnamabe. Ati ara, Allah ap, Allah el yupu mikip deice ap arye, sikcuk anggun ti ‘Melipnamsirak’ tenen, anggun nong dobuka Allah aripsine.
44020033	Ara, yata ninye do, yata nang do nirya, anggun dekna weik ning, perak ap, emas ap, butum aling ap, ura, anggun bona nirya wamuk ara, na ton, ‘Aning dobuka boptinye’ tenen, fia kum patalamnuke.
44020034	Na winilamse ning ara, anggun kele. Na ap, nun neika fil dopra balamubu nang ap, na taruk mikip deice aryuk fil dopropnop ura, yo bok dololamsirye, nun patalamsuk ning ara, deklamse. ‘Yuk nang arye talye arinamniyak’ tenen, morona deice uk kum ulamse.
44020035	Na fil dolamsa ap, na winilamse ning ap, deice arye peterelamsise. Fia teleb ning ara, anyuk. Na ikin fil dolamse touk, nun ato fil dobibya deice arye, bona utotoa talina kum ninye, ap, mitang ninye ap, ati melinamabe. Aning ababye peterelamsise. Nun tukak unamap talak nirya ara, Yesus el nyapsuk yupu ara, fia dib tenenamabe. Ara, ‘Sikce nun aripsice ura, mitik-mitik kanye delinyap, bukni, nunce yuk nang ati aribibyop ura, fia weik kanye delisulule. Fia teleb ning ara, yuk nang arina ati, mitik malye ning ara, nun dolona atia.’ Utenena uk unamlulume.” Paulus arye, Efesus mutuku diba tenebik nang, sik deiyok nang yukubuk ura, Miletus mutuku yayik ura, ayupu nirya laka nyabuk.
44020036	Ayupu nirya Paulus akunum nyabukop ura, el ap, anang ap, sik nirya neika gutam tuku dinikdongobik ura, el Paulus arye Allah morobuk.
44020037	Allah morobuk ura, sik anang nirya arye Paulus el ti bico tenebikce, “Telebe dabilyame,” nyabuka iribikce engenmek.
44020038	Sik fia malye kanye bobik ning ara, elce, “Na ton fia kum elinamnulume,” nyabuk ura, anyabuk ning ati, fia malye kanye bobuka engenmek. Anirya akunum winibikce, Paulus el binuyuk mek bukna yo dam neika biyik.
44021001	Mek bukna yo dam neika beipop ura, sik unamika ati, nun babye, sik babye, bico upsuk akarye se tenepdaburye, “Anggun daunamlulume,” nyabuka weik mek bukna yo wekuka bukupu ura, kumanya mikip deice arye mekwen deice beipu. Miletus mutuku arye cung uk banmapu ani, adip aryuk Kos mutuku, ara, laut mekwen dana-dana sekdongamuk mutuku, beipu. Binuka mapmapua, berekuk ura, laut mekwen deice uk banmapu ani, yuk mutuku laut mekwen dana-dana sekdongamuk mutuku, mutuku si Erodos mutuku bipop ura, banmapu ani, Patara mutuku beipu.
44021002	Patara mutuku bipop ura, Fenisia tam balamik mek bukna yo ati enmapu ani, aenmapu mek bukna yo ara, akunum binuyika ati, kintinibikbuk eibupurye, nun babye, amek bukna wekuka bukuburye, mekwen deice beipu.
44021003	Kumanya mikip deice arye, mekwen deice banmapu ani, Siprus mutuku ara, laut mekwen sekdongamuk mutuku bisik noutamak ulamika anya arye, asing uk anyapce eitam eibupurye, Siprus mutuku eitam uabuk bukni, utam kirikuburye, laut mekwen deice fia bana uk unmapu ani, Siria mutuku beipu. Siria tam bipop ura, laut mekwen kup-kup mutuku si, Tirus mutuku mek bukna yo binuka deibukop ura, sik amek lia yo lipmek bona yokuka deipnamek mutuku ati, nun babye, yokeipsuk.
44021004	Yokeipsuk ura, Yesus diba tenebuka amutuku ulamik nang ati, enmapu ani, eibupop ura, nun ap, anang ap, tek barye sum arye neika unmapu. Unmapubuk, anang ara, Allah El Dib Kanye arye sik talima tamubuk ura, sik anang el mikip deice arye Paulus ati, “An Yerusalem mutuku banmalam ara, bataklyame,” nyabuka malye nyabik.
44021005	Paulus ati malye nyabik bukni, nun mek bukna yo binuyuk talak ara, akunum ubukop ura, sik asik-asik nirya nun mapmapu aik batakuka banmapu ani, amutuku Yesus diba tenebik nang ap, sik kilapu ap, sik mapu ap nirya, asik bisibuka neika banmapu ani, laut mekwen kup-kup bipop ura, nun nirya mek wininga deice gutam dunukdongobupurye, Allah morobupu.
44021006	Allah morobupop ura, “Telebe, anggunda bilulume,” nyabuka bisik yanuka kaipsikop ura nunce, “Telebe daunamlulume,” nyabuburye mek bukna yo wekuka bukupu ura, sik anang ara, sik asik tamubuka biyik.
44021007	Nunda, Tirus mutuku arye banmapu ani, mekwen kup-kup mutuku si Petolemas mutuku yanuka mek bukna yo deibik ura, sakupe. Sakuburye, amutuku Yesus dib tenebuka du weit atonun ulamik nang epdaburye, “Telebe,” nyapdapu ura, tonok sum uk neika unmapu.
44021008	Unmapu ani mapmapua berekuk ura, Petolemas mutuku batakuka banmapu ani, Kaisarea mutuku beipu. Biburye, tonoknye, el si ara, Pilipus, el aik neika unmapu. Pilipus ara, ‘Yuk nang Yesus dib tenepnamak’ tenen, Yesus yupu laka nyalamuknye ulamuk. Tonda, ‘Youwak kilapu melipnamak’ tenen, minop arye tek barye wibuka deiamik nang ara, Pilipus tonok aulamuk.
44021009	Pilipus elce deiamuk kil mapu ara, dum barye wel uk ulamik. Adum barye kil mapu ara, Allah arye, ‘Na nyanye yupu dobuka laka nyanamak’ tenen, peterena deiyok ning talye aribuk ura, Allah el yupu lak nyalamik.
44021010	Ura weikanun asukum uk ulamubu ani, aminyan talak, tonok nabinye el si ara Akabus, Yudea tam arye nun dam kuluka yayuk. Anye bira, Allah arye aminyan winipnamuk ning lak lenanye, anabi birye ayupu dobuka, yuk nang ati, lak nyalamukce, Allah el fil ati dolamuk.
44021011	Akabus arye nun dam yayukop ura, Paulus el deiayatinga deililamuk butum, lyang butum dobukce, Akabus el jang taruk ap, yan ap, koupdongobuk ura, ayupu nyabuk. “Allah El Dib Kanye arye nyapdeipmasile. Anyapmasin cang butum deiyoknye Paulus ara, na koupdanman tonun bukni, Yerusalem mutuku Yahudi yala nang unyak nang arye anye biti dobuka, tapu koubikirye, ‘Wenena aik dongopnamak’ tenen, Yahudi yala kum ninye ati aripnamake,” nyabuk.
44021012	Akabus nyapsuk ura, kekebuburye, nun ap, Kaisarea mutuku ulamik nang ap arye, ‘Paulus Yerusalem mutuku banmok ning ara, bataknamle’ tenen, malye nyabuka morobupu.
44021013	Malye nyabuka morobupubuk, Paulus arye tamubuka nyapsuk. “Na akunum tenepsirye binamna anya arye, anggun malye nyabuka, engenmaluma deice arye, anggunce na ti mitang kipdeipmanuluma ara, yata ati do? Tonda, Yesus el si ati ara, Yerusalem mutuku binibuk, tapu kouna babye, na nong ona babye, dawinipnamniake. Na akunum tenepsa ati, aning nirya ara, telebuka,” Paulus arye nyabuk.
44021014	Nun nyanmapu yupu kekebuka kum dopropsuka ati, nunda ayupu ara, tonap, kum nyapdeibu. Tunimanauk ubupu bukni, yupu tonok tonap, nyapmabu. “Allah arye akunum tenebuk touk winipnamkile,” nyapmabu.
44021015	Ara, anirya akunum winibukop ura, nun nirya kintinibuburye, bisik balamubu ani, Yerusalem mutuku welebupu.
44021016	Yerusalem mutuku welebupu talak ara, Kaisarea mutuku ninye Yesus ulamuk ning piribuka kel kiyamikce, el ulamuka atonun ulamik ninye ara, neika ansinibuka welebupu. Welebuburye Kaisarea mutuku nang arye, tonoknye, Siprus mutuku deiamiknye, el si ara, Menason, el aik ulamupa ati, el aik bobisik. Menason ara, min arye diba tenebukce, Yesus el ulamuk ning nirya piribuka kel bikamuk akarye ulamuk.
44021017	Yerusalem mutuku akunum beipu ura, amutuku ninye Yesus akunum diba tenebikce, du weit atonun kibuka ulamik nang arye, nun ti kanye deipsikce, “Telebe” nyabuka kisal dopsik.
44021018	Mapmapua, berekuk ura, Paulus ap, nun nirya arye, Yakobus el ap, ‘Yupu talipnamap’ tenen, el dam binuka wekupu. Tonda Yerusalem mutuku Yesus dib teneamik ninye sik deiyok nang babye awekmek.
44021019	Paulus arye, “Telebe,” nyabukce, yupu laka nyabuk. Allah arye Paulus ati meilyamuka deice arye, Yahudi yala kum ninye mutuku noutamak, Allah arye el mikip weik ning Paulus nong deice aryamukba, adeice arye ninye kum winipmanto fil weik dolamuk fil nirya wibuka, tonok-tonok laka nyanmok ani, sirya dakuk.
44021020	Sirya dakuk ura, awekmek nang Paulus nyanmok yupu akunum kekebikce, Allah el si erepmeka ani, aminyan ara, Paulus ati ayupu nyabik. Anda Yesus ati dib tenepluma anya arye, nun du weit atonun unyabe. An kele, Yahudi yala nang kum nukmanto beribu-ribu arye Yesus ati dipteinyamik. Yesus ati dib tenebik ura, Allah arye, ‘Wininamlulume aning kum wininamlulume,’ nyapdeibuk ura, Musa arye mem yupu sekeipsuk yupu ara, anang nirya arye, ‘Ayupu ara, fia weik mambule. Aning uk talibuka dobolbanamabe’ tenen, tuba talinyake. Aning ara, an kele bikilyame.
44021021	Paulus, an peterelyam yupu ara, yuk nang arye erebuka laka nyabik ura, aYahudi yala nang arye akunum kekebikak arye, Ara, ance Yahudi yala ninyebuk, Yahudi yala kum ninye tam noutamak turukuka unyak ninye ati, peterelyam yupu ati lak nyapsika ara, winibukap, Paulus arye nyasulule. Allah arye, ‘Wininamlulume aning kum wininamlulume,’ nyapdeibuk ura, Musa sekamuk mem yupu ara, donga ibuka yaniploplulume. Tonda, anggun mapu den bola mouse ning kum sekenamlulume. Tonda, Yahudi yala ninye sik ulamak touk kum wininamlulume. “Paulus ara, nyabuka peterelule,” nyabuka, yuk nang arye nyabkik anyak Yahudi yala nang arye kekebike.
44021022	Akunum kekebika ati, nun Yerusalem deiyok nang arye yata wiripnamap do?
44021023	An yanmalama ara, sik Yahudi yala nang arye dipkoprop kekepnamaka ati, anang yukuna ati, nun nyapnamkiap yupu uk kekebuka unalame. Nun unyap noutamak arye, Allah ati, “Winipnamabe,” nyapdeibik nang, dum barye nang unmake.
44021024	Anang dum barye nang dopminyak arye, sik kanye ak malye winipna ati, ‘Allah damak yatibye’ tenen, tuba tamubuka lipsisikil delinamak fil ara, ance meliplyame. Ance melipminyak arye sik kanye talima lipsisikil delinamak fil ati, Allah arinamak ning ara, deklyame. Tonda, afil dekna ati ara, ance melipmince dekuka aripminyop ura, sik potong koptinge. Winipminya deice arye, yu nang arye an ti minipdeipkik yupu ara, ninye nirya, ‘Ayupu ara, talye nyabik’ tenen, kel biknamkiake. Tonda, winipminye deice arye ninye nirya arye Allah arye, ‘Wininamlulume aning kum wininamlulume,’ nyapdeibuk ura, Musa sekamsuk yupu nyasilye touk, Paulus arye winipmal ati, ‘El babye, ayupu moubuka talilule’ tenen, kel biknamkiake.
44021025	Bukni, akunum dib tenebik nang, Yahudi yala kum nang ati ara, yupu talibuburye tenebupu ning ara, “Winipnamlulume,” nyabuka sik ti surat akunum sekuka dopkwetebupe. Ara, yata din ning do nirya, sik si talye erenyak ning, ‘Kibuka si erepnamabe’ tenen, obuka aripsikce ning ara, nun Yahudi yala nang arye kum dipmanto ning ara, anggun Yahudi yala kum ninye arye Yesus ati dib tenebik nang babye, aning fia kum dinamlume. Tonda, ining yala ning nirya fia kum dinamlume. Tonda ngankotokuka obikcop ura, ining kum saklamle ning nirya, nong fia kum dinamlume. Tonda, talye upulah kilapu fia kum yolanamlulume. Nyabuka surat sekuburye dopkwetebupe. Yerusalem mutuku dib tenebik nang, sik deiyok nang arye, Paulus ati ayupu nyabik.
44021026	Nyabikop ura, mapmeka, berekuk ura, Paulus arye adum barye nang dobukce, sik talima ak malye winipna arye lipsisikildelin fil ara, el ap, neika dobik. Dobikce Paulus ara, Yahudi yala nang, sik malye ulamik ning dekna ati, Allah arilbalamik aik wekukop ura, ayupu nyabuk. “Ura talima ak malye upnirye, ‘Tuba tamubuka lipsisikuka delinamap’ tenen, atalak nirya talye fil dolamibya ani, sirya akunum uplyop ura, adum barye nang, sik talima ak malye upna arye tuba tamubuka lipsisikil delina ati, Allah ati arin ning ara, asum atalak arye aripnamabe,” nyabuka lak nyabuk. Nasaret nang winilamik touk, adum barye nang babye, ‘Winipnamabe,’ tenebik bukni, anya arin ning kum ati, tenipdebuka batakalongolamik ura, Yerusalem mutuku sik deiyok nang arye Paulus ati, ayupu nyabik. “Ance anang melina ati, aning dekuka melipnamlyame,” nyabik.
44021027	Ura, ‘Allah arye, nun malye winina ning kilipsute’ tenen, Allah ati arelamik sum, tek barye sum dam akunum ubukop ura, Yahudi yala nang tonok-tonok, Asia tam arye yayik. Yayikce, Paulus ara, Yahudi yala nang, sik malye ning dekna ati, Allah arilbalamik aik dam unmoka eibik. Eibikce, anyaik dam wekmek nang nirya arye, “Opnuyabe,” nyabuka, sik yupu nyabika deice arye anang kekebikce, yu ubuk ura, anang nirya arye, “Anye bira opnuyabe,” nyabuka Paulus talibik.
44021028	Talibikce yupu weik arye nyanmek. “Anango, anggun Yahudi yala nang nirya melipsululume! Anye bira nun Yahudi yala nang ap, Allah arye, ‘Wininamlulume, aning kum wininamlulume,’ nyapdeibuk ura, Musa arye sekeiyamsuk yupu, mem yupu ap, ton anyaik, nun Allah el si erenyapce el ti kam ning obuka arinyap aik ati, anye Paulus birye, ‘Anirya ara, malye,’ nyabuka peterelya deice arye yanilule. Tonda, Yahudi yala kum ninye, Yunani ninye dobuka, nun Allah si erenyap aik dam delilyasuk deice arye, nun Allah si erena ati wibuka deibupu aik, ateleb aik ara, malye kipdeipsuke.” Nyabikce yupu weiktonun nyanmek.
44021029	Asia tam arye yayik nang, sik Yahudi yala nang arye Efesus mutukunye, el si ara, Teropimus, el ap, Paulus ap, Yerusalem asik noutamak barikbuk, eiyamika ati ara, sik Allah ati arilamik aik dam dipkoprop kum eiyamik bukni, sik kanye talima fum tam aryuk, ‘Paulus arye anye biti, Yahudi yala kumnye dobuka, Allah arina aik damak bobanmasile. Anyaik damak, banmarak do?’ tenen, yu ubuk ura, nyabik.
44021030	Yupu weik arye nyanmekop ura, Yerusalem asik noutamak ulamik ninye nirya kekebikak arye, kanye ebuk ati, yu kibikce, dana-dana tam nirya, bik-bik abuka ayupu nyanmek sukum uk wekelyayik. Wekelyaikce Paulus talibikce, sik Allah ati arilamik aik fum tam arye, bobuka buru tam bobiyikop ura, adip aryuk yuk nang arye, Allah arin aik noutamak wilibuka wiyamik poka buplan tirikdongobik.
44021031	Anang arye, Paulus tuba olinmek talak uk, yuk nang arye, Roma yin talin nang sik deiyoknye ati nyabik. “Yerusalem mutuku unyak nang ara, ‘Paulus opnamap’ tenen, yu weik upmal ati kwelanmake,” nyabuka laka nyabik ura, kekebuk.
44021032	Kekebukce adip aryuk el mapu yin talin nang, el amutam yin talin nang bukni, ninye deiyok nang atonun nang ap, sik talye yin talin nang ap, wibuka dobukce, akwelanmek nang dam el ap, neika bik-bik abuka biyik. Bik-bik abuka biyikop ura, akwelanmek nang ara, yin talin nang ap, yin talin nang sik deiyoknye ap, eibikop ura, ilil ubuk ura, Paulus onmeka batakik.
44021033	Batakik ura, ayin talin nang weik deiyoknye Paulus dam yayukce, Paulus dopdeibukce, el yin talin nang ati nyabuk. “Anye bira, kawat rantai tapu bitinye arye koupdongoplulume!” nyabuk. Nyabukce, awekmek nang ati asipdeyuk. “Anye bira, yatanye do? El winipmo ning ara dan do?” nyabuka asipdeyuk.
44021034	Asipdeyuk ura, aunmek nanguk ninye bokuka ton tam weik yupu yuk ton nyanmek, ton tam weik yupu yuk ton nyanmeka deice arye, weik arye lelilanmeka ati, ayin talin nang deiyoknye birye, ‘Anye bira dipkoprop yata wiripmo do?’ tenen, bita tenipmanto kum kibuk. Winibuk ura, elce el yin talin nang ati nyabuk. “Paulus ara, nun unyap aik bobilulume!” nyabuk.
44021035	Nyabuk ura, sik Paulus dobuka bobiyikce, poka buplan dam afia welebayikba, ayu unmek nang ara, yu weik ubuk ura, ‘Paulus opnuyap’ tenen, yu arye talipkiriknin bayikce, dobolbiyikbuk, ayin talin nang, ‘Paulus dobuka obicak’ tenen, Paulus el nong dobuka alip ereptalibikce bobiyik.
44021036	Ayu ubuk ura, dobolbanmek nang arye, yupu weik arye nyanmek. “Paulus opmabye,” nyanmek.
44021037	Ayin talin nang arye, Paulus dobuka, sik aik buplan dam wekelbinuyik ati, bayikani, Paulus arye ayin talin nang deiyoknye ati, Yunani yupu deice arye asipdeyuk. “An ti yupu ton nyapkitinye do?” nyabuka asipdeyuk. Asipdeyuk ura, ayin deiyoknye birye tamubuka nyabuk. “Yunani yupu ara, kel kilyamce nyalyam do?
44021038	Min arye Mesir mutukunye, ‘Amutuku talilyanganyak nang obuka bisipnamap’ tenen, ninye on nang yupa weik 4 ribu nang bulubukaplumce, buru mutuku bobilumnye bira, an do? Yuknye do?” nyabuka asipdeyuk.
44021039	Asipdeyuk ura, Paulus arye tamubuka nyabuk. “Na ara Yahudi yalanye, Kilikia tam, mitik mutuku kume. Fia teleb mutuku, Tarsus mutuku deipniknye unune. Awekmek nang ati, yupu nyaptinye do?” nyabuka morobuk.
44021040	Morobuk ura, ayin talina deiyoknye birye, “Telebe ur nyaplyame,” nyabukop ura, Paulus arye ayin talin nang, sik aik atolongna dam tikukce, ‘Yupu tunimapnuyak’ tenen, awekmek nang ati taruk kunupdeibuk. Taruk kunupdeibuk ura, sik nirya akunum tunimabikop ura, Ibrani yupu deice arye anang ati Paulus arye nyabuk.
44022001	“Ura, na ni yapu ap, na kayapu nang ap, telebe nyapsine. Sik talye kisibuka nyapnika ati, winira na dipkoprop nyapse yupu ara, lipsisikuka nyapnusine ati, kekepnululume!” Paulus arye nyabuk.
44022002	Ibrani yupu deice nyanmoka ati ara, sik fia yupu tunimabik. Tunim abikop ura, Paulus arye ayupu nyabuk.
44022003	Na ara Yahudi yalanye unune. Kilikia tam noutamak, Tarsus mutuku arye deipnik bukni, Yerusalem mutuku asukum uk na ni ap, na nin ap, melilamnirik ura, sik mikip deice arye nepse. Ulamse ani, nepsop ura, weik kel keamuknye Gamaliel arye, nun ni yapu diba tenebuka talyamik mem yupu ara, elce peterelamnuk ura, kel kiyamse. Aning kel kiyamsirye, ura, anggun awekmalum nang atonun, ‘Allah fia talinamap’ tenen, anggun kanye talima tenen ning ap, anggun nong ap, Allah ati arimunce umunya atonun, na babye winilamse.
44022004	Yesus arye, “Winipnamlulume,” nyabuka peterelamuk Bisik ati, dib tenebuka fia telebuk ulamik ninye nirya ati, na arye ikin ning sik nong deice fia delilamse ani, sik amutuku deiyok nang arye Yesus ati dib tenelamik ninye ati weik arye olamik. Tonda, sal ababye, kilapu ababye, tapu kulamsirye wenen aik fum tam dongolamse.
44022005	Winilamse ning nirya ara, Allah arina deiyok nang, sik deiyoknye ap, ura, Yahudi yala nang, sik yupu lipsisikuka delina deiyok nang ap arye, sik babye, nyapsitinge. Aning uk kume. Tonda, anang aryuk, Damsyik mutuku unyak nang, nun Yahudi yala nang, ‘Nun kayapu nang arye melipnamniake. Melibicop ura, elce Yesus yupu dib tenena nang tapu koupnamle’ tenen, surat dobuka aripnike. Aripnik ura, dopropsirye, ‘Yesus ati diba tenebuka, el bisik balamik nang tapu koupnirye, Yerusalem mutuku tamubuka boyanyop ura, sik wenebikirye opnamak’ tenen, Damsyik mutuku dolbanmasi.
44022006	‘Damsyik mutuku dolbinaman’ tenen, banmasiani, kiting dukduk arye Damsyik mutuku dam bisop ura, im deice arye weik dirina na nong dam dana-dana nirya til daknuk.
44022007	Dirina arye til dangumapnuk ura, lukdanukapsirye tuku deice pupsirye, ninye yupu atonun yupu kekepsa ara, nyapnuk. “Saulus, Sauluso, ikin ning na ti, deliniminya ara, yata ati do?” nyapnuk.
44022008	Nyapnuk ura, ila tamubuka asipdese. “Se, naio, anda yatanye do?” nyabuka asipdese. Asipdesibuk, elce tamubuka nyabuk. “An ikin ning delinilyamnye bira, na Nasaret mutuku ulamsinye, na Yesus uka unune,” nyapnuk.
44022009	Na ap, neika beipu nang ara, dirina ara, eibik bukni, ninye yupu atonun arye nyapnuknye, el yupu ara, sik kum kekebik.
44022010	Anyanmok yupu kekebuka, ‘Na talyeto winilamse’ tenen, malye kanye bopsirye, “Se, naio, yata wiripnaman do?” nyabuka asipdese. Asipdesibuk, nun ni koprop arye nyapnuk. “Tiklyame. Tikukapmince Damsyik mutuku biminye ura, Allah min arye, ‘Winipnamle’ tenen, tenebukce wiamkuk ning ara, lak nyapnamkiake,” nyabuka lak nyapnuk.
44022011	Weik dirina deice arye na asing melangdang apnuk ura, na asing kupnuke ati, na ap, neika banmapu nang arye, na taruk talibuka Damsyik asik dam bobinik.
44022012	Winipnik ura, unmasi bukni, tonoknye, el si ara, Ananias na dam yayuk. Ananias ara, Allah arye nyapdeibuk ura, Musa sekamuk yupu, mem yupu ara, elce diba tenebuka fia moubuka talibuka ulamuka anya arye, Damsyik mutuku Yahudi yala nang ulamik nang nirya arye Ananias ati, ‘Ara fia telebnye,’ tenelamikce, el ti kisal dolamik.
44022013	Ananias bira, na dam yanuka tikukce nyapnuk. “Na weit Sauluso, an asing teleb kibuka dina deiyok ning doproplyame,” nyapnuk. Nyapnuk ura, adip aryuk, Ananias eipse.
44022014	Eipse ura, Ananias arye nyapnuk. “Nun ni yapu si erelamik Allah ara, ‘Na fil uk donamle’ tenen, akunum wipdeipkuke. Ara, Allah akunum tenebuk ati aminyan winipnamle ning kel kipnalame. Tonda, Allah ulamle atonun telebuk ulamukce, Allah el fil uk dolamuknye, Yesus Diksukum Ululnye eipnalame. Tonda ‘Diksukum Ululnye elcuk nyaplye ura, kekepnalam’ tenen, Allah arye wipkuke.
44022015	Yesus ati lak lenanye kipminyak arye, ‘Mutuku-mutuku nirya unyak ninye ara, Yesus ati kekepnamak’ tenen, an eipnalam ning ap, kekepnalam yupu ap, lak nyanamlyame.
44022016	Ati, yata ati tonap, fia talye unamlam do? Ara, an tikmince, Allah si moropminyop ura, mek dongopkice ura, an tenepminye touk malye winiminye ning nirya ara, Allah arye kum kipdeipkilirye lyepnamkile. Ananias arye nyapnuke.” Paulus arye lak nyabuk. Nyabukce, ayupu ton dukdongobuka nyabuk.
44022017	Ura, amutuku tamubuka bisi talak ara, Yahudi yala nang, sik malye ning dekna ati Allah arilbalamik aik, Allah el si eren aik weksirye, Allah moronmasi talak ara, lengdar deice atonun arye nun ni kopropa Yesus nyapnuk ura, el ton eipse.
44022018	Eipse ura, nyapnuk. “Winitalak minopce Yerusalem mutuku batakuka yukak bindoplyame. Amutuku nang na ti laka nyanamlam yupu ara, kekebuka kum dopropnamaka atia,” nyapnuk.
44022019	Nyapnuk ura, kekepsirye, na arye tamubuka nyapse. “Naio, sik Yahudi yala nang Allah yupu peteren aik nirya, wekuka balamsirye, an ti diba tenelamik nang, tapu kubna arye sik nong deice kama arye olamsa ara, amutuku nang ara, sik akunum kele.
44022020	Tonda, Stefanus ara, an ti laka nyalamukba, aminyan el nong onmekop ura, el ining banmok talak ara, na babye sik damak uk tikmasirye, sik deice ongolamik butum kwiribuka deipmekak kalikmasirye, ‘Stefanus onmek ak, ara merekuka onmake,’ tenepse. Ayupu nirya ara, na Paulus arye Yesus ati nyapse.” Paulus arye sik Yahudi yala deiyok nang ati nyabuk.
44022021	Nyabuk akarye ayupu ton nyabuk. “Nyapsibuk, nun ni kopropa Yesus tamubuka nyapnuke. ‘Dabilyame. Yahudi yala kum ninye unyak mutuku, fia karin mutuku dabinamlyame tenen, wibuka dopkwetepnamkine,’ nyapnuk,” Paulus arye nyabukabukce awekmek nang ati laka nyanmok.
44022022	Paulus laka nyanmok ati, ayu ubuk ura, wekmek nang kekena uk unmek bukni, Paulus arye, “Yesus arye, ‘Yahudi yala kum ninye unyakak dopkwetepnamkine,’ nyapnuke,” nyabuk ura, sik anang ayupu kekebikak arye, yupu weik arye, nyanmek. Ara, “Anye bira, fia malye ulula ati, el fia wininamle ara, nun like. Ona uk uptibye,” nyabuka, weik yupu nyanmek.
44022023	Afia weik yupu arye surikuka nyanmeka anye arye, yu weik ubuk ati, sik deice ongolamik butum ara, nirya kwiribik. Tonda, kiting arye sisal semuk tuku doprobik akarye, yu weik ati im sukunmek.
44022024	Wininmekbuk, ayin talin nang sik deiyoknye birye, el mapu ati nyabuk. “Paulus dobuka nun aik fum dongoplulume,” nyabuk. Nyabuk ura, bobiyikop ura, ayin talin nang weik deiyoknye birye, nyabuk. “Elda yata wiribuka deice, yupu weik arye nyanmak do? Ara kekepdenuyaba ati ara, el nong kulabuka asipdepya deice arye, nyapsilye ura, ‘Deiyok ara, ani’ tenen, kel biknuyabe. Ati, Paulus kulaploplulume,” nyabuk.
44022025	Paulus kulaplopnuyik talak ara, el taruk dana-dana darabuka kitipmekba, ayin talin nang, sik ninye deiyok nang atonunye ati, Paulus arye nyabuk. “Roma mutukunye, ara yupu lepsisikuka bokol linanye arye, ‘Amalye winibuka deice arye kulaplopnuyabe,’ kum nyaptunye bira, sapi bola tapu arye talye libuktum do? Roma mutuku deiyok nang arye talisinyaka deiyok nang ara, sik mem yupu nyasinyaka deice arye talye kulaplopnutum do? Kum do?” Paulus arye yin talinanye ati nyabuk.
44022026	Nyabuk ura, ayin talinanye, ninye deiyoknye atonunye kekebukce, ayin talin nang, sik weik ninye deiyoknye dam laka nyalbiyuk. Laka binuka nyabukce ayupu nyabuk. “Anye bira, dipkoprop Roma mutukunye atonun ulula ati, yata wiripnalam do?” nyabuka asipdeyuk.
44022027	Nyabuk ura, ayin talin nang, weik deiyoknye Paulus dam tamubuka biyuk akarye, Paulus ati asipdeyuk. “Anda lak nyapnio. Dipkoprop Roma mutukunye atonun ulyam do? Kum do?” Nyabuka asipdeyuk ura, Paulus arye tamubuka nyabuk. “Diba, na ununa.”
44022028	Nyabuk ura, ayin talin nang, weik deiyoknye birye nyabuk. “Na ara, yo bok weik dekuka aryamse deice aryuk, ‘Roma mutukunye atonun unalame,’ nyapdeiamnik,” nyabukba, Paulus arye tamubuka nyabuk. “Winiplum bukni, na nong koprop ara, na ni kopropa, elda Roma mutukunye ulamuk akarye deipnuke. Roma ninye arye na deipnirik ati, na Roma mutukunye koprop unune,” nyabuk.
44022029	Paulus arye ayupu nyabuk ura, ‘Paulus bokuka asilelbinamabe’ tenen, kintinibuka dam wekmek nang, ayupu nyabuka kekebikop ura, adip aryuk kisikdakuka yukak tikilbiyik. Tonda, ayin talin nang, sik weik deiyoknye ababye, ‘Roma mutukunye koprop kawat rantai tapu arye kitipdongopmanue’ tenen, kel kibukce, ilil ubuk ura, lukdayukce, ‘Se,’ tenebuk.
44022030	Mapmeka, berekuk ura, ayin talin nang sik deiyoknye birye, “Sik Yahudi yala nang arye, ‘Paulus malye ubuk,’ nyanmeka ara, deiyok dipkoprop dan do?” nyabuka, ‘Asipdenamne’ tenen, patanmok ura, el mapu ati, “Paulus lopdongoplulume,” nyabuk ura, batakdongobik. Tonda, elcuk sik Yahudi yala nang Allah ati arina nang, weik deiyok nang ap, Yahudi yala nang, sik yupu bokolina deiyok nang ara, Sandeheren nyalamik nang ap ati, “Anggun buluplulume,” nyabuk ura, bulubuka wekikbuk, ayin talin nang deiyoknye birye, Paulus dobukce awekmek nang urasin dam tikibukop ura, Paulus asukum uk tikuk.
44023001	Paulus tikukce, aYahudi yala nang, sik yupu bokolina deiyok nang, weik nang ara, Sandeheren nyalamik nang ati, kanye deibukce, sik urasin dam uk fia dinmok. Dinmokani, ayupu nyabuk. “Na kayapu, Allah arye dinululbuk, na kam unye talak nirya babye, winitalak ababye, diksukumuk unune. Allah arye, ‘Winipnalyame,’ nyapdeipnuk fil nirya ara, akunum teleb kibuka dolamsirye sirya dakmane. Ati, na kanye noutamak ara, ‘Malye winipse do, kum do?’ tenen, fia kum bokoltonulule,” nyabuk.
44023002	Nyabuk ura, sik Yahudi yala nang Allah arina deiyok nang, sik weik ninye deiyoknye kekebukce, adip aryuk, Paulus dam tikmek nang ati nyabuk. “Paulus katum boklulume,” nyabuk ura, sik anang arye Paulus si bokdonokik.
44023003	Bokdonokikbuk, Paulus arye, “Katum boklulume,” nyapmoknye ati nyabuk. “Allah arye, an wenebuka opnamkile. Anda, pun danamuk yo bukni, ‘Urasin teleb kipnamle’ tenen, kurun mek liklamak abilinga atonun ulyame. Ara, nong bol deice ara, urasin teleb atonun ulyam bukni, an kanye talima noutamak ara, malye ning weik aupmakile nyapkine! Allah arye nyabuk ura, Musa arye sekamsuk yupu, mem yupu nyasilya atonun, ‘Anye bira yupu bokdeipnun’ tenen, abukmalam bukni, ance ‘El katum boklulume,’ nyapmalama deice arye, an babye, Allah el yupu yanipalama atia!” Paulus arye nyabuk.
44023004	Nyabuk ura, kekebikce, Paulus dam tikmek nang arye nyabik. “Se! Allah el arina ati weik deiyoknye, el ti malye yupu nyalin malam atia! Ara, yata kat kanye dongopmakila arye ayupu nyapmalam do?” nyabik.
44023005	Nyabikbuk, Paulus tamubuka nyabuk. “Se, na kayapu, min arye, ‘Anye bira anye’ tenen, kum kel kepsa ati, ‘Elda, Allah el arina ati weik deiyoknye ulule,’ kum tenepmanue. Ara, Allah arye nyabuk ura, el yupu laka nyananye Musa arye sekamuka ara, ani. ‘Anggun ninye deiyoknye ati, malye yupu nyabuka kum derenamlulume.’ Nyabuka sekeiyamika ati, arup na arye nyapmanu yupu deice arye, malye winipmanua ati, anggun merekuka wenepmanulume,” Paulus arye nyabuk.
44023006	Nyabukce, awekmek nang dipdeyukce, ‘E ton tam nang Saduki nang wekmake, ton tam Farisi nang wekmake’ tenen, kel kibukce, aSandeheren nang kekenmekak ayupu weik arye nyabuk. “Na kayapu, na apu yapu Farisi nang ulamik atonun, na babye Farisi nang atonun unune. Na kayapu, na apu yapu Farisi nang ulamik touk, na babye, Farisinye unune. Na ara kanye teniltona kumce, fia kanye talima lamabuka, ‘Allah arye akunum diamice nang kam bukipnamle sum ara, dan talak winipnamle do?’ tenen, kanye deibuka fia dipra unune. Aning dib tenenuna ati ara, arup arye anggunce yupu lepsisikuka bokolinmanulume,” Paulus arye nyabuk
44023007	Nyabukop ura, Farisi nang ap, Saduki nang ap arye, sik yuk-yuk tenelamika ati, weik yupu deice arye nyaldanmekce, awekmek nang nirya bokdeipdayik.
44023008	(Ura Saduki nang arye sik teneamika ara, ‘Allah arye akunum diamice nang ara, kam kum bukeipnamle. Tonda, Allah el melina nang, im deice fil dona nang malaikat ara, fia kum unyake. Anang ara, kume,’ tenelamike. Tonda, ‘Akunum diplamak nang, sik kanya ara, fia kum unyake,’ tenelamik. Saduki nang atenelamikce peterelamik bukni, Farisi nang ara, ‘Kume, Allah arye akunum diamice nang ara dipkoprop kam bukeipnamle. Tonda, Allah el melin nang, im deice fil donyak nang, malaikat ara, dipkoprop daunyake. Aning nirya aulule,’ tenelamik ati peterelamik.)
44023009	Awekmek nang nyaldanmek akarye bokdeipdayikce, Farisi nang bukni, Yahudi yala nang sik mem yupu peterena deiyok nang tikikce, yupu mikip arye nyabik. “Fia lilipdeipmap akarye tenepmapa ara, ‘Anye Paulus bira malye kum ubuk,’ tenepmabe. Ara akunum diplamak nang kanye arye do? Allah im deice melina fil donanye, malaikat do? Anye Paulus ati nyamtingto ura, yata wiribuka winiptibye do?” nyabik.
44023010	Sik yupu fia nyalana uk unmek ura, yu fia weik ubuk ura, kwelanmek ati, ayin talin nang sik weik deiyoknye birye, ‘Paulus nong obuka der seklobicak’ tenen, ilil ubuk ati, el mapu ak nyapdeibuk ura, sikce awekmek nang noutamak binuka mikip arye doprobik akarye, Paulus sik aik bobiyik.
44023011	Bobiyik ura, inibukba, alukunyan aryuk nun ni kopropa Yesus Paulus dam tikilyayukce nyabuk. “Ilil kum arye mikip aryuk unamlame. Yerusalem mutuku ulalamce na ti teleb kibuka lak nyalamnilam touk, Roma mutuku ababye bimince adip aryuk laka nyanamnilyame,” nyabuk.
44023012	Mapmeka berekuk ura, Yahudi yala nang yupa weik bulubuka yupu sisiklamika ani, akunum kibikce Allah ati nyapdeibik. Ara, “Paulus min kum opmabye talak nirya ara, dina ap, mek ap, fia kum dinamabe,” nyabik.
44023013	Ayupu talilamik nang ara, yupa weike 40 nang ap, tonda yuk nang ap, neika “Winipnamabe” nyabik.
44023014	Winibikce, asisikinmek nang arye, Allah arina ati weik deiyok nang sik dam ap, Yahudi yala deiyok nang sik yupu bokolina deiyok nang wisi nang arye sik dam ap, nyalbiyik. “Nunda Paulus min kum opmabye talak nirya ara, dina ap, mek ap fia si tebuka unamabe.
44023015	Ati winitalak ara, anggun ap, anggun Sandeheren nang ap arye, ‘Paulus nun dam boyalulume,’ nyabuka yin talin nang, sik deiyoknye biti moroplulume. Ara, ‘Paulus winibuk ning tuba tamubuka bita lipsisiknamap ati,’ nyabuka, domona yupu deice arye nyapnamlume. Nunda, Paulus aik kum yanmalye talak uk, bisik ak yangalyebuk, akunum kintinibupa ati, bisik noutam uk opnamabe,” nyabik.
44023016	Nyabik bukni, Paulus el makal kil el mi arye, “Paulus opnamabe,” nyabuka talilamik yupu kekebukce, ayin talin nang, sik aik wekelbiyukce, “Paulus opnamkiyaka ati yupu talikenyake,” nyabuka lak nyalbiyuk.
44023017	Nyabukop ura, Paulus arye yin talin nang sik deiyoknye ati nyabuk. “Awel mi ara, an weik deiyoknye ati, ‘Yupu ton nyapnaman,’ tenepmala ati, el dobuka an weik deiyoknye dam bobilyame,” nyabuk.
44023018	Paulus arye nyabuk ura, anye birye Paulus el makal kil el mi dobuka yin talin nang sik weik, deiyoknye el dam dobiyuk. Bobiyuk ura, ayin talin nang, sik deiyoknye birye nyabuk. “Awelnye bira, an dam ‘Yupu ton nyapnukine,’ tenepmakila ati, nun min arye tapu koubupunye birye, na ak elce ami dobuka, ‘An dam bobinamle’ tenen, moropnue. Ara, ami arye an dam yupu nyapnukil yupu ara, aupmale atia,” nyabuk.
44023019	Nyabuk ura, ayin talin nang, sik weik deiyoknye birye, akamnye taruk talipdanuka yukak delilbiyukce “An tenepmalam yupu dan do? Ayupu nyapnulyame,” nyabuka asipdeyuk.
44023020	Asipdeyukbuk, akamnye birye nyabuk. “Yahudi yala nang yupa weik arye, ‘Winipnamabe,’ tenebukabikce, ‘Paulus el yupu lilipdenababe,’ nyabuka domon yupu nyapnamkiaka ara, ‘Paulus winibuk ning tuba tamubuka bita lipsisiknamap ati, Paulus dobuka Sandeheren nang dam dobuka bobinulume,’ nyabuka yanuka moropnamakiake,” nyabuk.
44023021	Sik anang ara, yupa weik 40 nang ap, tonda yuk nang ap, ‘Paulus opnamap’ tenen, kalikmakce, bisik bunmaka ati, sik yupu kekebuka kum kekepnulyame. Sikce, ‘Yuk ning nirya tenena kum, Paulus opnamaba ara, adip aryuk optibye’ tenen, “Paulus min kum opmabye talak nirya ara, dina ap, mek ap fia kum dinamabe,” nyabuka, Allah ati akunum nyapdeibik. Ara, moulina ati ayupu nyapdeibik. Winitalak ara, akunum kintinipmakce, winibuka tenenmake. ‘E, nun yupu kekepsilirye, “Ara merekuka, winipnululume,” nyabuka, teleb nyapnamsil do?’ tenen, “Dinuk unmake,” nyabuk. Awelnye birye yin talina deiyoknye biti ayupu nyabuk.
44023022	Nyabuk ura, ayin talin nang, sik weik deiyoknye birye nyabuk. “Ance ayupu lakak yanuka nyapmanilama ara, yuk nang dam ton kum nyapnalyame. Ati telebe dabilyame,” nyabuk.
44023023	Ayin talin nang sik weik deiyoknye birye nyabuk ura, el yin talin nang, ara deiyok nang atonun nang, bitinye nang ati nyabuk. “Nun yin talin nang yupa weik 200 nang ap, kuda balye tam bukuka banyak nang, 75 yin nang ap, ura, yo dula mal bobalamak nang ap, yupa weik 200 nang ap kintinipnamlulume. Alukunyan akunum maplukice talak ara, Kaisarea mutuku binamlulume.
44023024	Tonda, ‘Paulus obicak’ tenen, kalikuka melipmunce ‘Gubernur Feliks dam teleb ubuka bobinuyap,’ tenena ati ning ara, Paulus el bun ning kuda ton wibuka deipnulume,” nyabuk.
44023025	Ton ayin talin nang weik deiyoknye birye surat sekuka deibuk yupu ani.
44023026	Na ara Kelaudius Lisias arye, nun fia teleb weik ninye deiyoknye, Gubernur Feliks ati, “Telebe,” nyapkine.
44023027	Anye bira, na dopkwetepmakinanye bira, Yahudi yala nang arye opmanto ubik bukni, na ara akunum lyepdeipsirye, ‘Anye bira Roma mutukunye ulya’ tenen, kel kepsa ati, na ap, na mapu yin talin nang ap arye lyebuka dopropbupe.
44023028	Sik Yahudi yala nang arye, “El malye winibuk,” nyanmeka ara, ‘Deiyok dan do,’ tenepsirye, ‘Kel kipnun’ tenen, patapnuk ura, sik yupu bokolin nang, weik deiyok nang ara, Sandeheren nyanyak nang dam Paulus dopdeipse.
44023029	Deipsirye, na lilibuka asipdesirye, sikce, “El malye ubuk,” nyanmeka deiyok ning ara, Musa sekamuk yupu, Yahudi yala nang sik mem yupu ara, bita kum tenelamika ati ara, weik yupu arye nyaldanmeka deice arye, Paulus ati ayupu nyabik. Ati, asipdesirye, aning kel kepsi. Aning kel kepsi bukni, elda amalye winibuka deice arye, nun ninye deiyok nang arye, yuk nang opnamtibya deiyok ning fia kum upmale. Tonda, ‘Nun ninye tapu koubuka wenena aik dongoptibya’ tenen ning ara, kum eipse.
44023030	Ara, aminyan talak, tonoknye birye, “Sikda, ‘Paulus opnamabe’ tenen, yupu sisikinmake,” nyabuka, lakak nyapmanil ati, adip aryuk Paulus dobuka an dam dokwetepmakine. Tonda, Paulus ati, “Malye winibuk,” nyabik nang ati na arye nyapse. “Paulus ara, malye winibuk ning ara, ani-ani, tenepmalum yupu ara, Gubernur Feliks dam nyalbilulume,” nyapse. Telebe, akunum nyapkine. Ayupu nirya ara, yin talin nang, sik weik deiyoknye birye surat sekuka deibukce, Gubernur Feliks ati dopkwetebuk.
44023031	Aning ati ara, ayin talin nang, Lisias nyapdeibuk touk, Paulus doprobik akarye, alukunyan noutamak anyuk bobanmek ani, Antipatis mutuku uk bobiyik.
44023032	Binuka mapmeka berekukop ura, sik kuda basam balye tam bukuka balamik nang aryuk, ‘Paulus dobuka bobinamak’ tenen, sik talye yin talin nang arye abana batakuka, sik aik tamubuka biyik.
44023033	Ura kuda basam balye tam bukuka balamik nang banmek ani, Kaisarea mutuku akunum biyik ura, sikce Gubernur Feliks ati Lisias sekdeipmok surat ap, Paulus ap, ‘Elce dopdoplirye, dipdenamle’ tenen, aribik.
44023034	Aribik ura, Gubernur Feliks asurat dobuka yinipdeyuk ura, Paulus ati asipdeyuk. “Anda dan mutuku nang arye deipkik do?” nyabuka asipdeyuk. Asipdeyuk ura, Paulus arye tamubuka nyabuk. “Na ara, Kilikia tam nang arye deipnik,” nyabuk. Nyabuk ura, Feliks kekebuk akarye, ‘E ara, Kilikia tamnye’ tenen, kel bikuk. Kel kibuk akarye nyabuk.
44023035	“Ance, ‘Malye winiplum ara, asukum, asukum,’ nyabkik nang ara, sik yakirye nyapnamkiak yupu ara, na kekepnamane,” nyabuk. Tonda, Gubernur Feliks arye el yin talin nang ati nyabuk. “Anggunda, asukum arye Paulus dobuka weik ninye deiyoknye Raja Herodes el weik aik, fia teleb aik dongopmunye akarye fia moubuka kalikmunce dinamlulume,” nyabuk.
44024001	Anang arye Paulus dobuka Herodes aik dongobikce, kalikmekbuk, pamu barye sum akunum ubukop ura, Ananias, ara sik Yahudi yala nang malye ulamik ning dekna ati, Allah arina weik ninye deiyoknye bira, Kaisarea mutuku kuluka yayuk. El ap neika yayik nang ara, Yahudi yala nang sik yupu bokolina deiyok nang wisi nang tonok-tonok ap, ton yupu bokolin tam melibuka yupu nyananye, el si ara, Tertulus ap, sik nirya yayikce, Gubernur Feliks kekenmokak, “Paulus ara, el malye winibuk ara ani-ani,” nyabuka lakak nyabik.
44024002	Ura Gubernur Feliks arye Paulus ati, “Wekelyalyame,” nyabuka yukubuk ura, Paulus akunum wekukop ura, Tertulus arye Feliks el kekenmokak tikukce, “Paulus el malye winibuk ara, ani-ani,” nyabuka malye yupu nyanmok. El nyanmok yupu ara, ani.
44024003	“Nun ni kopropa, fia telebnye Gubernur Feliks ulyame. Mutuku-mutuku nirya arye, tonda, nun unyap ning nirya deice arye, ‘Ateleb ning nirya ara, Feliks arye fil teleb kibuka dolamsuk deice arye teleb usulule,’ nyabuka an ti, ‘Fia telebe,’ nyakinyabe.
44024004	Bukni, weiktonun nyapnibuk, an like upkilkyak ati, na arye nun patapsil yupu ton nyapnukina ara, mitika anyuk nyapnibuk na kanye deibuka tonap kekepnulyama ati moropkine,” Tertulus arye nyabuk.
44024005	Nyabukce ayupu ton nyabuk. Anye bira Paulus ara, el malye ulya ara, akunum kel kibupe. Elda malye winilulnye ati ara, mutuku-mutuku nirya, el malye winiprabalamuka deice arye, Yahudi yala nang ninye weik bulyamik ura, yu weik ulamukbuk, yupu nyaldalamikce, malye ulamik. Tonda, Yahudi yala nanguk bukni, urasin yuk kipdobikce malye nang ara, Nasarani nyanyak nang ara, el deiyoknye ulule.
44024006	Anye birye malye winibuk ning ara, aning uk kumde. Tonda, nun Yahudi yala nang, nun malye winilamubu ning dekna ati, Allah arinyap aik ara, anyaik fum kum boyanmanto ning bukni, anye birye aning dobuka anyaik fum deipmanto upsuke. Ati, nunce Paulus talibuka doprobupe.
44024008	Nun ni Felix an babye, el asipdebuka lipsisikdeminyebuk, elce nyapkilyop ura, nunce, ‘El malye winibuk ara, ani-ani,’ nyabuka el yupu yanipmaba ara, an babye dipkoprop kel kipnalame. Tertulus arye nyabuk.
44024009	Nyanmokop ura, awekmek nang, Yahudi yala deiyok nang babye, “Tertulus arye Paulus ati yanibuka nyanmal yupu ara, dib nyanmale,” nyanmek.
44024010	Nyanmeka ani, dakaldongoyik ura, Gubernur Feliks arye, ‘Winira Paulus yupu nyapnul’ tenen, taruk erebuk ura, Paulus tikuk akarye ayupu nyabuk. Na deiyoknye Gubernur Felix na kele. Kiting tamun weik arye nun mutuku nirya talyamsulumce, nun Yahudi yala nang ati, nun yupu bokolina deiyoknye ulamsulume. Ati ara, na kanye deipna arye an damak na yupu lipsisikuka lak nyapnukine.
44024011	Ara, ‘Allah si erepnamne,’ tenepsirye, Yerusalem mutuku bise talak ara, do nirye, nukuka amul arye utam nirya fia upnin yangalamupa ani, obarye 12 sum ara, arup unmabe. Yuk sum tonap kume, akunuma. Aning ara, talye kum nyapne, anyapman ning ara, yuk nang ati, lipsisikuka asipdetum ura, nyapkitingop ura, an babye, kel kiptume.
44024012	Amalye yupu nyapdeipmaniyak nang arye, nun Yahudi yala nang, nun malye ulamap ning dekna ati, Allah arinyap aik fum, na ap, yuknye tonoknye babye, yupu kum nyapdanumu. Ati aning kum eibik Tonda, nun Yahudi ninye Allah si erenyak aik babye, ura, Yerusalem mutuku asik noutamak nirya babye, na arye yuk nang bulubuka deipnibuk, wekikirye, ‘Na yupu nyapnyop ura, yu uplye ati, malye-malye winipnamak’ tenen, kum bulubudeipsa ati, dipkoprop aning babye, kum winipsibuk ton kum eipnike.
44024013	Aning atouk, tonda sikda si bam bol deice aryuk, “El malye winibuk,” nyabuka talye nyapmaniyak yupu ara, “Dipkoprop winibuke, aning ton winibuke,” nyabuka kum wipdeipmaniake. Deiyok ton kum upmanilabuk, talya nyapmaniake.
44024014	Anyapman bukni, tonok yupu ara, laka nyapnusine. Ara, Yesus peterelamuk Bisik na dib tenepsirye, talibuka unya deice arye, nun ni yapu si erelamik Allah ara, na babye, el si erebuka, el ti talibuka unune. Yahudi yala deiyok nang arye, Yesus bisik talibuka dobolbanyap nang ati, sikcuk, ‘Anang ara, sik urasin yuk tam kiprobikce, talye ninguk dib tenena nang,’ nyabuka, nyasinyake. Bukni, Allah arye, ‘Aning ara, wininamlulume, aning kum wininamlulume,’ nyapdeibuk ura, Musa arye sekamsuk yupu ap, Allah el yupu lak lenang Nabi nang arye sekeiyamsik yupu ap, tonda ayupu atonun neiktoto ulye yupu ara, dib tenebuka talina uk unune.
44024015	Tonda, na arye Allah ati, kanye tenildena kumce, fia kanye talima lamabuka, dipra unun ning ara, aYahudi yala deiyok nang babye, atonun lamabuka dipra unyake. Ara, Allah el yupu nyasilya atonun, telebuk ulamice nang babye, ayupu yanibuka malye-malye ulamice nang babye, Allah arye akunum diamice ninye nirya kam bukeipnamle sum, ‘Yata talak winipnamsil do’ tenen, dina uk unyabe.
44024016	Aning dib tenebuka talinuna ati, ‘Na fia kum tenipdanamne’ tenen, tonda, na kanye talima noutamak arye, ‘Malye winin ning ton duknupnamne,’ kum tenenune. Aning nyana kumce, ‘Na kanye talima lamabuka unyop ura, fia telebuk unamne’ tenen, Allah ap, yuk nang ap dinikcak arye, na damang fia moubuka kalikdanuka unune.
44024017	Min arye Yerusalem mutuku winilamse bukni, amutuku batakuka yuk mutuku binuka ulamse ani, kiting tamun weiktonun akunum mapsop ura, tuba tamubuka Yerusalem mutuku tamubuka yase. Yasirye, na yala ninye bona utotoa talina kum ninye ara, Yahudi yala ninye ati, yo bok ap, yuk ning ap, ‘Talya melibuka arepnamne’ tenen, yase. Tonda, Allah el si erena ati, ‘Teleb ning arepnamne’ tenen, yase.
44024018	Yasirye, na talima ak malye upnirye lipsisikuka delin fil ara, sirya akunum dakse ura, telebuk ulamsirye nun Yahudi yala nang, nun malye wininyap ning dekna ati, Allah arenyap aik weksirye, Allah si erena ati, teleb ning arinmasibuk, sikce eipnike. Anyaik wekse ura, sik eipnike talak ara, na ap, yuk nang tonap neika kum wekelbeipu. Tonda, na ap, yuk nang tonap yu upsuk ati, wabuka kum opdapue.
44024019	Bukni, Asia tam Yahudi yala nang tonok-tonok arye, “Paulus malye winibuk ning ara ani-ani,” nyapkiting yupu ton auptuop ura, an damak lipsisikuka laka nyalyakiting ara, fia telebe.
44024020	Akumop ura, awekmak nang aryuk, na Sandeheren nang kekenmekak tikse talak ara, sikce, “Dipkoprop malye winibuk ning ara, ani,” nyabuka lulupdeipnik yupu ara, winitalak ara, tuba tamubuka lak nyapsiting anyak kekeptibyeto ura, ara, telebe. Na kanye ara, na malye kum winipse.
44024021	Bukni, tonok ninguk ara, na arye winipse ning ara, lak nyapnusine. Ara, na arye Sandeheren nang ati, nyapse. “Na kayapu, ‘Allah arye akunum diplamak ninye nirya kam bukeipnamle’ tenen, diba tenebuka talinya ati, anggunce, ‘An malye winiplume,’ nyabuka nyapmanulume. Ati ara, ‘Asum anggun yupu bokolinmanulume,’ nyabuka, ninye yupu lepsisikra bokolina deiyok nang, Sandeheren nang ati, nyapse. Anyapse ning ati malye tenepmaniak tenepne,” Paulus arye nyabuk.
44024022	Paulus nyabuk ura, Gubernur Feliks Yesus Bisik yupu ara, mitik weik akunum kel kiyamuknye, Paulus nyabuk yupu kekebukce, nyabuk. “Yin talin nang, sik weik deiyoknye Lisias yalibuk, yupu talibuka bokeipnirye, an yupu nyapdeipnamkine. Arup ara, yupu kekena ara, akunuma ati ara, anggunda bilulume,” Feliks arye nyabuk.
44024023	Nyabukce yin talinanye bira, yupa 100 yin nang talyamuknye ati Feliks arye nyabuk. “Ura, ‘Paulus bilyak’ tenen, moubuka kalikmamunye bukni, el talye bana ap, el kayapu nang arye el pataplye ning arilyangana ap ara, telebuk,” nyabuk.
44024024	Gubernur Feliks nyabukce yukak biyuk ura, daulamuk ani, atalak akunum ubukop ura, el ap, el kil, Yahudi yala kil, el si ara, Derusila ap, neika tamubuka Kaisarea mutuku yarik. Yarik ura, Feliks arye yuk nang ati, “Paulus dobuka boyalulume,” nyapdeibuk ura, sik kekebuka dobuka yayik ura, Paulus akunum yayukop ura, Paulus arye, Yesus Kristus, diba tenebuka talina yupu Fileks ati laka nyanmok ura, Feliks arye ayupu kekenmok.
44024025	Paulus arye nyanmok ani, yupu deiyok winilye nyabuk. Tonok ning ara, ‘Allah yupu nyasilya atonun diksukumuk unyabe,’ nyabuk. Tonda, ‘Nunce malye ning patapsilye ati, malye winibibyak’ tenen, ‘Nun bidamnang aryuk kalikdanyapce, malye ning batakanyap,’ yupu ap, nyabuk. Tonda, ‘Aminyan talak Allah arye ninye weik arye lipdesilirye, yupu bokeipnamsile,’ nyabuka ayupu ap, Paulus arye laka nyanmok ani, Feliks kekebukce ilil weik ubuk ura, nyabuk. “Atalak ati ara, akunuma. Yuk yupu ton kum nyapnalyame. Anda tia talak ati dabilyame. Yuk talak ara, talye lo ton upnilyop ura, yukupnamkineba, yupu ton nyapnamnilame,” nyabuk.
44024026	Nyabuk bukni, atalak nirya ara, ton tenelamuk. Ara, Feliks elcuk, Paulus ati, utenelamuk. ‘Paulus ara, amutuku weiknye Feliks arye tapu koupnika ara, lopdeipnamnile ati, yo bok arepnamne, tenepnamnil’ tenen, Feliks arye tenebuk. Atenebuka ati, Paulus binuka daulamuka ani, tuba tamubuka yukulamuk ura, yupu talilamrik.
44024027	Afia ulamdikani, kiting tamun bitinye akunum kibukop ura, Feliks el pununa ati, yuknye el si ara, Perkius Festus, wipdeibik. Winibik ura, Feliks arye, Yahudi yala nang yukuna ati, tonda sikce, ‘El telebnye, tenepnamniak,’ tenebukce, Feliks arye Paulus wenena aik adeiamuk touk batakuk ura fia anyaik uk ulamuk.
44025001	Ara, Festus ara, el talipnamuk mutuku winiryuk yayuk talak ara, asik si Kaisarea mutuku yayukop ura, winilye sum aunmoka ani, akunum ubukop ura, Kaisarea mutuku arye Yerusalem mutuku welebuk.
44025002	Yerusalem mutuku akunum biyukop ura, Yahudi yala nang sik Allah arina ati, weik deiyok nang ap, yuk Yahudi yala nang yupu bokolin deiyok nang ap, Festus dam yayikce, “Paulus el malye winibuk ning ara, ani-ani,” nyabuka, Paulus ati malye yupu lulupdeibik.
44025003	Winibukabikce, Festus ati fia palibuka morona uk unmekce, ayupu nyabik. “Naio, nunce Paulus wenepnamaba ati, nun melipsimince, Paulus Yerusalem mutuku dopkwetepsutume,” nyabuka moronmek. Sikce aning morobika deiyok ara, ‘Paulus ati bisik noutamak kalikmabya arye opnamap’ tenen, akunum kintinipmeka ati, Festus ati ayupu tilila ati kunusa dobuka nyabik.
44025004	Nyabikbuk, Festus arye tamubuka nyabuk. “Paulus ara, sik yin nang arye, ‘Paulus bilyak’ tenen, Kaisarea mutuku tuba melibuka unmake. Tonda, na babye pola umutuku uk binamanaryuke.
44025005	Anggun du yapu tonok-tonok ap, Kaisarea mutuku binamabe. Bipyop ura, Paulus dipkoprop malye wamlyop ura, asukum arye ‘Paulus malye winibuk ning ani-ani,’ nyabuka, laka nyapnitinge,” Festus arye nyabuk.
44025006	Ura, pin barye do, taku barye sumto, Yerusalem mutuku ulamika ani, Festus Kaisarea mutuku koulukukce mapmoka, berekuk. Berekukop ura, Festus arye, ‘Yupu lipsisikuka bokeipnune,’ tenebukce, sik yupu lipsisikuka talilamikak bukukce, “Paulus boyalulume,” nyabuk.
44025007	Nyabuk ura, Paulus dobuka, Festus dam yanuka tikukop ura, Yerusalem mutuku arye yanmek Yahudi yala nang arye, Paulus noutamak tikuk ura, anang dana-dana antanabuka denepdongopmek. Winipmikce, “Paulus el fia malye winibuk ning ara, ani,” nyabuka talye minina yupu nyalinmek bukni, deiyok ning ara, “Paulus arye winibuka malye winibuke,” nyabuka, asum arye nyabuka laka kum lyepmanto kibik.
44025008	Winibik ura, anirye Paulus arye, ‘Na damang yupu sekdanirye, sik yupu deice bisipnamne,’ tenebukce, ayupu nyabuk. “Ura Allah arye, ‘Wininamlulume, aning kum wininamlume,’ nyapdeibuk ura, Musa arye Yahudi yala nang ati sekeiyamsuk mem yupu ap, Yahudi yala nang, nun malye wininyap ning dekna ati, Allah arilbanyak aik ap, tonda, Roma weik ninye deiyoknye, Kaisar ap, anirya ati na arye malye kum winipse,” Paulus arye nyabuk.
44025009	Paulus nyabuk ura, Festus ara, ‘Yahudi yala nang ati, melipnye ura, elda telebnye, tenepnamniak’ tenen, Paulus ati nyabuk. “Ura an dan do? An ap, Yerusalem mutuku bipyop ura, anang arye, ‘Paulus el malye winibuk ning ara, asukum,’ nyapkikce ura, yuk yupu bokolin deiyok nang ton kekebikce ura, na arye yupu bokeipnamkin do? Kum do?” nyabuka asipdeyuk.
44025010	Asipdeyuk ura, Paulus arye tamubuka nyabuk. “Ninye malye winibice ura, yupu talibuka bokolikce ak ara, winitalak akunum bukmap atia. Asukum uk na yupu bokipnutume. Na arye Yahudi yala nang ati malye fia kum winipse ara, an babye, akunum kel kipmalam atia. Bukni, ‘Anye nun lik,’ tenepmanuluma anya arye, winira Kaisar elcuk yupu bokipnamnile.
44025011	Bukni, ninye malye winibice ura, olamak ning deiyok kouamtinyop ura, ‘Na ona bataknululme!’ nyabuka, yupu kum sekdatinye. Bukni, na malye una deiyok ning kum upmala ati, ance sik Yahudi yala nang babye, tonda yuk nang babye ati, ‘Anang arye el opnamak’ tenen, dobuka aripnutume. Deiyok ara, kum upmala ati, an babye yuk nang babye, aning kum winiptume. Ati na ara, ‘Kaisar elcuk na yupu bokeipnutue’ tenen, moropkine,” Paulus arye Festus ati nyabuk.
44025012	Nyabuk ura, Festus kekebukce, el ap, el melibuka yupu lipsisikina nang ap, yupu akunum talibikop ura, Festus arye ayupu nyabuk. “Anda, ‘Kaisar elcuk na yupu bokeipnutue,’ nyabuka moropmalama ati, Kaisar el ulyak uk benalyame!” nyabuk.
44025013	Ara, asum liki bitinye do, winilye do, akunum ubukop ura, weik ninye deiyoknye, ‘Raja Agripa ap, el makal kil Bernike ap, epdabirye kipdanamap’ tenen, Festus damak Kaisarea mutuku yarik.
44025014	Yayik ura, asukum ara, mitik weiktonun ulamika ani, Festus arye Paulus yupu ati Agripa lak lepnibuk el teneplirye, ‘Aning telebe, aning malye, nyapnamnil’ tenen, yupu taliprikce Festus arye nyabuk. Feliks arye tonoknye wenena aik dongamuk touk batakuka biyuk ura, wenena aik anyuk unmale.
44025015	Na Yerusalem mutuku bisiop ura, Yahudi Yala deiyok nang, sik Allah arina ati weik deiyok nang ap, sik yupu bokolina deiyok nang yuk wisi nang ap arye, Paulus ati, “El malye winibuk. Ati ance nyapminye ura, yin nang arye el optinge,” nyabuka palibuka moropnike.
44025016	Moropnikop ura, anang ati nyapse. “Yuk nang arye tonoknye ati, ‘El malye winibuke,’ nyabikce ura, anyup arye ton el yupu lipsisikuka nyaptue. Ara, sik nyalanmarikce nang mening damak bulubikce ura, sik mince nyamikce yupu ara, kekeplirye, ‘Kume na ara winilamse, winilamse,’ nyabuka, sikce el ti nyanyak yupu lepsisikuka nyana ati, yupu tonok babye kum nyapmalye talak ara, nun Roma ninye arye anye bira, talye dalubuka kum optibye. Yuk nang ati, ‘Anye bira opnamak’ tenen, minopce kum aripnamabe,” nyapse.
44025017	Ara, sik Yahudi yala nang ap, na ap, Kaisarea mutuku anyak uk yaburye, mapmapua berekukop ura, yuk talak kum tenepse. Atalakuk tenepsirye yupu lipsisikuka bokolin deice buksirye, “Paulus asukum uk boyalulume,” nyapse.
44025018	Paulus ati, “El malye winibuk,” nyabuka malye yupu nyapdeibik nang arye, ‘Yupu nyapnuyap’ tenen, tikikce, yupu nyanmekop ura, na tenepse touk kum nyabik. ‘Elda afia malye ning winibuk, nyapnamake,’ tenepse bukni, sikce na tenepse yupu ato ning kum nyabik.
44025019	Aning kum bukni, sik nyabik yupu ara, yuke. Ara, sik ap, Paulus ap ansinibuka kum tenelamika ara, sik Yahudi yala nang diba tenebuka talinyak ning ap, tonda tonok diamuknye, el si ara, Yesus ati, Paulus arye, “El kam ulule,” nyabuka laka nyalye ning ara, neika bita kum tenenyaka anya arye, ayupu ati nyaldanmeke.
44025020	Nyalanmekop ura, na ara ato yupu ati, ‘Yata wiribuka lipsisikuka asipdetinye do?’ tenen, kanye boktopnuk. Winipnuka ati, Paulus ati na arye nyapse. “An yupu bokeipnamkina ati, an dan do? Yerusalem mutuku an ap bipyop ura, sikce nyabkik yupu bokeipnamkin do? Kum do?” nyabuka asipdese.
44025021	Asipdesibuk, Paulus arye, “Roma mutuku weik ninye deiyoknye Kaisar elcuk bokeipnutue,” nyabuka morobukop ura, na arye yin talin nang ati nyapse. “Paulus bilyak ati, tuba melibuka kaliknamlulume. Aminyan talak, Kaisar dam dopkwetepnamne bukni, winitalak ara, aunamla talak ara, ‘Elce bilyak’ tenen, anggunce melibuka kaliklulume,” nyapse.
44025022	Festus nyabuk ura, Raja Agripa arye Festus ati nyabuk. “Na patapmanila ara, na babye anye yupu kekepnaman tenepmane,” nyabuk. Agripa arye nyabuk ura, Festus tamubuka, “Ambusum el nyalye yupu kekepnamalame,” nyabuk.
44025023	Mapmeka, berekukop ura, Raja Agripa ap, el kil Bernike ap, ninye weika arye kisal donmekce, sik fia teleb butum ongobuka, yupu nyanmek ura, wekuka kekenamek aik ak kwaliprikce wekdoprik. Tonda, yin nang, sik weik deiyok nang ap, Kaisarea mutuku sisinanye ap wekik. Wekik ura, Festus arye, “Paulus boyalulume,” nyabukop ura, Paulus dobuka awekmek aik boyayik.
44025024	Dobuka yayikop ura, Festus arye ayupu nyabuk. Nun ni Raja Agripa. Ton, nun ap anyaik wekmalum ninye ara, anye bira dinmalume. Yahudi yala nang nirya ara, Yerusalem mutuku nang ap, tonda Kaisarea mutuku nang ap, sik nirya arye Paulus ati, “El kam unamle ara, fia malye. Ance opdeipsutume,” nyabuka palibuka moropnike.
44025025	Anirya lipsisikdesirye, malye ubice ura, ninye olamaka deiyok ning ara, “Paulus arye winibuke,” nyabuka kum nyabikba, ato ning fia kum bikse. “Paulus arye winibuke,” nyabuka kum nyabikba, ato ning fia kum kekepse. Kum kekepse bukni, elce, “Roma mutuku nirya talibuka weik deiyoknye Kaisar elcuk na yupu bokeipnutue,” nyabuka akunum morobuka ati, ‘Anye bira, Roma mutuku dopkwetepnamne,’ tenepse.
44025026	Utenepse bukni, anye biti, “El malye winibuk ning ara, asukum, asukum,” nyabuka, nun ni Kaisar ati, laka nyabuka surat kum sekeiptinye. Ati ara, awekmalum ninye tonap, fia dipkoprop weik ning ara, nun ni Raja Ageripa ati, Paulus dopdeipsine. Ara, nunce ayupu lipdebirye, ‘E el malye winibuk ning ara, anye, aning sektinye’ tenen, el dobuka anggun damak deipsine.
44025027	Tonda, na tenepmana ara, ‘Nun wenena aik dongopmapnye bira, “El malye winibuk ning ara, asukum, asukum,” kum nyabipye ura, deiyok ton kum upmalibuk yuk mutuku talye dolkwetena ara, fia malye,’ tenepse. Ara, deiyok kum atia. Festus arye nyabuk.
44026001	Festus el yupu akunum nyabuk ura, Raja Ageripa arye Paulus ati nyabuk. “Winira, ance, an binalam ati melina ati ara, yupu nyapsiminye ura, kekepnuyabe,” nyabuk. Nyabuk ura, Paulus arye, ‘Na aryuk yupu sekdanirye, sik yupu deice bisipnamne,’ tenebukce, el taruk moup deibuk akarye, ayupu nyabuk.
44026002	Na ni Raja Ageripao, arup ara, an dam tikna arye, sik Yahudi yala nang nirya arye, “An malye ublume,” nyapdeipnik yupu sekeldana ati, na yupu laka nyapnune. Ati, na kanye deipne.
44026003	Na weik kanye deipman ning ara, ani. Ara, Yahudi yala nang arye, sik wininyak ning ap, sik yuk-yuk tenepdobikirye wapdanuka malye nyaldanyak yupu ap, ara akunum moubuka bita kel biklume. Ati ara, na nyapnaman yupu nirya min kum kekapminye talak ara, ‘Nimalye arye kekenamanilam’ tenen, moropkine.
44026004	Ara, na wel talak arye, na winilamse ning nirya ara, sik Yahudi yala nang, sik kele. Na deiamnik talak arye, na mutuku noutamak na tam nang ap, neika ulamupa ap, tonda, Yerusalem mutuku ulamse ap, sik Yahudi yala deiyok nang nirya sik kele.
44026005	Minop arye akunum kel biknike ati ara, nun nirya Yahudi yala nang bukni, Allah nyalye yupu moubuka talina arye, wininyap ning ara, mem yupu ati, fia moubuka talinyak nang yupa ara, Farisi nang unyake. Sik Farisi nang unyak touk, na babye, Farisinye ulamse. Ayupu nirya ara, sik Yahudi deiyok nang babye, ‘Ayupu nun ton nyapnuyap,’ teneptingto ura, sik babye, kel kiyamnika ati, sikce laka nyapting bukni, kum nyapnuyake.
44026006	Ara, Allah arye nun apu yapu ati nyalilamuk yupu, na babye, ‘Dipkoprop winipnamsile,’ tenenun. Ara, ‘Akunum diyamikce nang aminyan talak kam bukeipnamle’ tenen, dina uk unune. Aning dib tenenuna ati ara, arup arye, anggunce yupu bokeipmanulume.
44026007	Nun Yahudi yala nang ara, 12 yala nang nirya arye, kiting noutam babye, lukunyan babye, Allah el si erebuka el fil dobirye, Allah arye ayupu nyalilamsuk yupu uk, ‘Akunum diamice nang kam bukeipnamla ara, awinipnamle ning ara, nun babye, eiptibye’ tenen, dib tenebuka fia dinyabe. Na ni Raja Ageripao, sik Yahudi yala nang bukni, sikda Yahudi yala deiyok nang aryuk, adib tenebuka elinyap ning ati, “Paulus arye ayupu peterelya deice arye, el malye winilamuke,” nyabuka malye yupu nyalininyake.
44026008	Anggun nirya ara, ‘Allah arye akunum diamice ninye kam kum bukeiptue. Ara, kum winipmanto ning,’ teneluluma ara, yata deice arye atenelulum do? Yata ati ayupu diba kum teneptum do?
44026009	Ara, menopa arye na babye, aning dib tenebuka darabuka ulamse. Ara, Nasaret mutuku deiamiknye, Yesus, el si erelamik ning ap, el peterelamuk yupu ap, el mapu ap, el ti winilamik ning nirya ap ati, ‘Na winilamtinye ning nirya arye, aning yaniptinirye, kum kipdeiptinye,’ tenelamse.
44026010	Utenelamse ati, na tenepse touk, Yerusalem mutuku noutamak arye, aning uk winipse. Yahudi yala nang Allah arina ati, weik deiyok nang arye, “Winiptume,” nyapdeipnika deice arye, Yesus ati dib tenelamik nang, Allah el mapu weik dobuka wenena aik dongolamse. Tonda, sikce, “Anang opnuyabe,” nyabik talak ara, na babye, Allah el mapu yanina ati, ‘Bita merekuka onmaka ara, daoplopmakce,’ tenebuka nyalamse.
44026011	Ton, atalak-atalak nirya, tonda amutuku-amutuku weiktonun, Yahudi yala nang Allah si erelamik aik balamsirye, na yupu nyamsa deice arye, sikce Allah el mapu ati wenelamikce, ikin ning weik sik nong deice delilamik. Tonda, sik tenelamik nang ati, “Ara talye,” nyalamsirye, ‘Sik diba tenelamik ning bataknamak’ tenen, fia mikip arye pirilelamse. Aning uk kume. Tonda, Yesus diba teneamik nang ati, fia yu weik upnuk ati, ‘Anang deice fia weik kanye talima imun ning deipnamne,’ tenelamsirye, yuk-yuk mutuku ton anyasik-anyasik nirya balamse. Paulus arye nyabuk.
44026012	Paulus arye nyabuk. Aning balamse touk, Allah arina ati weik deiyok nang arye, “Nun ti ninye opdeipsilyame,” nyapdeipnika deice arye, ‘Damsyik mutuku binun’ tenen, bise.
44026013	Na ni Raja Ageripao, Damsyik mutuku bisi bukni, kiting dukduk kibukop ura, na nong bisik uk banmasi talak ara, weik dirina im deice arye yayuk anye ap, na ap neika banmapu nang ap, nun dana-dana til daksukak eipse. Kiting dirina ara, mitik dirina bukni, adirina ara, fia weik dirina ubuk.
44026014	Adirina arye, til daksuk ura, asing bir-birapsukak, nun nirya tuku deice ak pouplobupe anyak, ninye yupu atonun yupu, Ibrani yupu deice arye ayupu nyapnuk ura, kekepse. “Saulus, Sauluso, ikin ning yata ati delinmanilam do? Ance yo dula kukdongopminye ura, uk fia weik dilamkile, ati, yata deiyok ati tuba mandipna fia weiknye ulyam do?” nyapnuk.
44026015	Nyapnuk ura, na arye tamubuka asipdese, “Naio, anda yatanye do?” nyabuka asipdese. Asipdesibuk, nun ni Yesus arye, “An ikin ning delinmanilamnye bira, na Yesus uka,” nyapnuk. Tonda nyapnuk.
44026016	Winira, an yan tukwak yanibuka tikuklyame! Ara, na arye an dam benbenepmakina deiyok ara, ‘Na fil melina ap, na ti yuk nang yupu lak lena ap, unamnilam’ tenen, wipdeipmakince, tenepce asipdenmakine. Na arye wininye ning, akunum diminye ning ap, aminyan talak, lengdar deice atonun arye peterepnamkin ning ap, ance yuk nang ati, na yupu laka nyanamlyame.
44026017	Tonda, an tam nang Yahudi yala nang babye, Yahudi yala kum nang babye, olinamkiaka ning ara, na arye lyepnamkine.
44026018	Na arye aning ati dopkwetepnamkin deiyok ara, ‘Sik asing laipnalama’ tenen, dopdeipnamkine. Tonda, ‘Sik kanye talima yuk punubice ura, sik kanye talima kuna atonun unyaka ati, dirinak tamubuka dobuka, delilyanganalam’ tenen, dopkwetepnamkine. Tonda, Isa Mutuku Dongonye, el mikip arye talibukak arye tamubuka, ‘Allah el mikip arye talipnamle ati dobuka, delilyanganalama’ tenen, dopkwetepnamkine. Ara, yata deiyok ati kume. Ance anang ati aning nirya akunum winipminye ura, na ti diba tenebikca deice arye, sik talima ak malye tenenyak ning ap, sik malye unyak ning ap, Allah arye meliplirye, aning kum kipdeipnamle. Tonda, na Yesus ati diba tenepnika deice arye, Allah arye akunum wipdeiamuk ninye ap, ansinibuka unamake. Allah arye aning ati winipnamle. Yesus arye na Paulus ati nyapnuke, Paulus arye nyabuk.
44026019	Nyabukop ura, Paulus arye ayupu ton dukdongobuka nyabuk. Aning ara, Paulus arye ayupu ton nyabuk. Aning ati ara, na ni Raja Ageripao, im deice arye lengdar atonun dopkwetepnuk ura, eipsirye nyapnuk ara, kum batakse. Yesus arye nyapnuk touk tuba wininune.
44026020	Ara, minopce Damsyik mutuku ulamik ninye ap, anyapce Yerusalem mutuku ulamik ninye ap, ura, Yudea tam nang ap, tonda Yahudi Yala kum ninye ap ati, ayupu peterelamse. “Anggun nirya anggun malye ululum ning batakuka, anggun kanye yuk punupmunce, balye tamubuka, Allah el tam uk kipdopnamlulume. Anggun kanye tenena winiryuk ning punupmaluma atonun, yuk talak babye, anggun winin ning nirya fia funguk unamlume. Ara, yata nang do, nirya eipsikirye, ‘Sik malye ulamik ning nirya akunum batakika ati, winitalak nirya ara, diksukumuk unmak ani,’ tenepsikirye, kel kipnamsinyak ati, ayupu nyapne.” Ayupu nyapsirye peterelamse.
44026021	Nyabuka peterepsa ati, Yahudi yala ninye nun malye unyap dekna ati, Allah arenyap aik dam unmasi bukni, Yahudi yala deiyok nang arye, talipnikce opmandanike.
44026022	Bukni, minop talak danyapce, ubuka winitalak babye, Allah melilamnukba, ulamsa ani, winitalak babye tuba wininune. Wininuna ati ara, arup uk ara, atikman akarye, talye bona utotoa talina kum ninye babye, sisinanye babye, sik kekena ati, ayupu dipkoprop yupu uk lak nyanmasine. Ara, Allah el yupu ap, aminyan winipnamuk ning ap, ati lak nyalamik nang Nabi nang ap, Musa ap arye, “Dipkoprop winipnamle,” nyalamik yupu uk peterelamse. Na arye tenepse yupu uk tabakuka kum nyanmasine. Na nyanmasin yupu ara, sik minop talak ulamik nang arye nyalamik yupu atonun yupu nyanmane.
44026023	Ara, Allah arye, ‘Tukak mutuku ninye lyepnamle’ tenen, wipdeiyamuknye Mesias el kanye imun ning bobuka ulamlya ani, diplirye, elda minopce kam buknamle. El dipmalya ani, minop kam buklinye birye, el tam nang, Yahudi yala nang ap, Yahudi yala kum ninye ap ati, “Allah arye lyepnamsile,” nyabuka, laka nyaplye ura, ayupu sik kekebikirye, sik talima noutamak ara, dirina atonun upnamle. Musa ap, Allah el yupu laka nyalamik nang Nabi nang ap arye ayupu uk nyapdeiamik. Paulus arye Raja Ageripa ati, ayupu nirya nyabuk.
44026024	Paulus el ulamuk ning tuba laka nyabukop ura, Festus weik yupu arye, Paulus yupu bisibuka sekdongobuk. “Paulus, an kanye ara, kum upmakile ani. An weik kel kiplum deice arye, kanye walwal upmakil anyak, motonanye atonun nyanmalama arye,” nyabuka weik yupu arye nyabuk.
44026025	Nyabuk ura, Paulus tamubuka nyabuk. “Nai Festuso, na motonanye kum unune. Na nyanman yupu ara, telil yupu kume. Fia diksukum yupu uk nyanmane,” Paulus arye nyabuk. Nyabuk ura, ayupu tonap nyabuk.
44026026	“Nun ni Raja Ageripa ara, ayupu nirya el akunum kel kiyamuka ati, na arye el ti talye tilila kum nyaptinye. Na dipkoprop kele. Aulamuk ning nirya kum duknubuka ati ara, anirya ulamuka ani, el walwal arye kum elilamuka kume. Anirya el elilamuka ati, el akunum kele kiayamuke.
44026027	Na ni Raja Ageripao, Allah el yupu laka nyalamik nang Nabi-nabi nang nyalamik yupu ara, diba tenelalum do? Na tenepmana ara, ‘Dip tenepmanto akunum ulyame,’ tenepmakine,” Paulus arye Raja Ageripa biti nyabuk.
44026028	Nyabuk ura, Raja Ageripa arye Paulus ati nyabuk. “Amitik talak arye, an yupu nyanmanilama deice arye, ‘Ayupu nyapnibuk kekeplirye diba teneplyop ura, Yesus dib teneplirye Yesus el melinanye kipnamle’ tenen, nyanmanilam do?” nyabuk.
44026029	Ageripa nyabuk ura, Paulus arye tamubuka nyabuk. “Mitik talak arye do? Weik talak arye do? Ura na arye Allah moronya ara, anuk kume. Na yupu nyanmanbuk kekenmalum ninye ap, ‘Na unye touk unamlum’ tenen, Allah moronmane. Bukni, tonok ning ara, ‘Na tapu koupnik touk, sik babye, kounamake,’ nyabuka Allah kum moronune,” Paulus arye nyabuk.
44026030	Paulus nyabuk ura, Raja Ageripa tikukba, anyapce, Gubernur Festus tikuk. Akaren uk, Bernike ap, sik neika bukmek nang, sisinanye ap nirya tikik.
44026031	Tikikce, anyaik batakuka yukak akunum biyik ura, anang kekenak kum bukni, sik yupu talipdanmeka ani, sikce ayupu nyabik. “Ninye malye ubice ura, nun wenena aik dongolamaba deiyok ning babye, tonda, ninye olamaka deiyok ning, babye anye Paulus bira fia kum winilamukce, wini tuba kum winilule,” nyabik.
44026032	Nyabikce, Raja Ageripa arye, Festus ati ayupu nyabuk. “Paulus ara, ‘Kaisar aryuk na yupu lepsisikuka bokeipnutue,’ nyabuka kum moroyamtuto ura, nunce anye biti talye lobuka bataktibye. Bukni, Paulus arye Kaisar si nyabuka, el si deice arye, kunum morobuka ati, Paulus kum lobuka batakloptibye,” nyabuk.
44027001	Ura, aminyan talak, sikce, ‘Anang ara, weik mek bukna yo deice Italia mutuku dopkwetepnamabe’ tenen, akunum tenebikce, nyabikop ura, Paulus ap, ton, yuk nang wenena aik dongamik nang ap, yin talina nang sik deiyoknye, el si ara, Yulius, ‘Anang dobuka melibuka binamale’ tenen, aribik. Yulius ara, Kaisar el yin talin nang yupa ara, Yulius sik noutamak ulamuk. Tonda, Yulius babye, elce deiyoknye ulamukce, yin nang yupa weik 100 nang talyamuk.
44027002	Nunda, mutuku si, Aderamitum mutuku binuka, ninye ulamikak weik kapal wekelbeipu. Asia tam mekwen deiamuk ak, mekwen kup-kup binuka weik kapal delilamikak, akapal ara, binuka wekmeka ati nun ap, wekuburye, mek kwan deice banmapu. Tonda Makedonia tam bukni, Tesalonika mutuku deiyamiknye el si ara, Aristarkus ap, banmapu.
44027003	Banmapu ani, inibuk ura, mekwen deice bukni, kapal fum uk mapmapua berekuk ura, laut mekwen kup-kup kapal binuka deibik ura, nun tuku deice ak yanibuka Sidon mutuku beipu. Bipu ura, Yulius arye Paulus bico ati, ‘El kayapu nang arye el patanmalye ning melibuka aripnamak’ tenen, “An kayapu nang dam bilyame,” nyabuk ura, Paulus el kayapu nang dam tia talak uk binuka daunmoka ani, tamubuka yayuk.
44027004	Sidon mutuku anirye, mekwen noutamak ton balamubu ani, kumanya mikip arye anyapce dengkepsuk arye, kekuka bobisuk ati, ‘Siprus mutuku diksukumuk binamap’ tenen, Siprus mutuku kiting panalyangan tam arye, kumanya kum dolyanmanto tam, deice tam banmapu.
44027005	Balamupa ani, weik mekwen dana-dana noutamak sekdongobupu ura, mekwen deice balamubu ani, laut mekwen kup-kup mek bukna yo binuka deibikbuk, Likia tam ap, Pamfilia tam arye ubuka, Mira mutuku nun tuku ak sakupe.
44027006	Asukum aryuk, min balamubu Kapal ara, amutuku batakuburye, yin talin nang, sik deiyoknye Yulius arye, Aleksandia mutuku arye yayuk Kapal ara, Italia mutuku binamek kapal eibukce, nun dobuka akapal yo fumbisik dongopsuk.
44027007	Dongopsuk ura, tuba tamubuka mekwen deice ara, fia nimalye arye asum-asum fia weik balamubu ani, ikin fil uk fia weik dopropnin balamubu ani, Kenidus mutuku ara, tuku tam or diburye, nunda mekwen noutam tam uk banmapu. Balamupa ani, kumanya mikip arye anyapce lumuklamuk ati, ‘Nun binamap,’ tenebupu bisik ara, binmanto kum ati dengkebuka tamubuka, kwepdaburye, ‘Kerit mutuku, kumanya mikip kum dolamuk tam diksukumuk binamap’ tenen, Kerit mutuku donga tam beipu. Ara Salmone mutuku ara, tuku tam or diburye, nunda mekwen deice aryuk bisibupu.
44027008	Bisibupurye, kapal arye mekwen deice ikin fil uk dopnin banmapu deice aryuk, Kerit mutuku dam buk, mekwen kup-kup banmapu ani, amutuku nang arye Kapal Delina Urasin Teleb ak, nyalamik mutuku si beipu. Ara, Lasea mutuku damak beipu.
44027009	‘Abinamab,’ tenebupu sum ara, mekwen bisik noutamak anyuk dam kibuk ura, tonda, nun Yahudi yala nang malye una ati, din si tebuka, Allah morobuka arinyap talak, weik sum akunum ubuk. Akunum ubuka ati, ato wala ara, weik mungna fia dolamuka anya arye, ‘Opsilyak’ tenen, mekwen deice ninye fia kum balamik. Anirya winibuka ati, Paulus arye akapal talina deiyok nang ati, ‘Moubuka tenepnamak’ tenen, nyabuk.
44027010	“Anango, aning nirya dipdena arye utenepne. ‘Fia, tuba bana uk winibibyop ura, nun kanye imun ning dolona ap, nun kapal colona ap, tonda, sik yuk nang libik bona ara, kum danana ap, tonda, nun kan-kan arye ninye dipna ap, upnamsile,’ tenepne,” nyabuk.
44027011	Paulus nyabuk bukni, Yulius arye Paulus nyabuk yupu fia kum kekebuk. Paulus nyabuk ning talye amul uk kekebuka batakukce, akapal mince dekuka talyamuka deiyoknye ap, akapal bana ati talina nang, sik fil dona ati wibuka delin deiyoknye ap, sik yupu uk Yulius kekebuk.
44027012	Tonda, amekwen deice kapal delilyangalamikak, mutuku kon lelina kum arye, kum mikip weik dolamukak anye arye, mek liya yo binuka danguplyeba cololule. Ati, amutuku ara, malye ulamuka ati, ‘Moul weik ap, kumanya ap ulamuk wala ara, asukum uk teleb kibuka utibye’ tenen, kum upmanto mutuku ulamuk. Winilamuka ati, sikce, ‘Penikis mutuku bitibyeto ura, moul wala noutam talak nirya ara, teleb kibuka uptibye’ tenen, “Nun banmapu nang, weika arye bana uk unamabe,” tenebikce nyabik. Penikis mutuku ara, Kerit mekwen dana-dana sekdongamuk mutuku, mekwen lumunkuklamlak deice kapal delilyangalamikak uawamuk. Penikis mutuku tikuka dina ara, kiting wekelban tam mitik eitam ap, ton utam ap aubuka, laut mekwen lak arye eiptume.
44027013	Ura, aminyan ara, utam arye kumanya nimalye arye anyapce biyuk ura, sikce, ‘E, nun patalamsuk ning ara, atia,’ tenebikce, ‘Kapal delilbinamle’ tenen, tapu kirikdongobikce, ikin ning mek fum tam dopkwetepmeka, tuba tamubuka lipdobik. Winibik ura, Kerit mutuku dam bukni, mek kwan noutamak, mekwan deice banmapu.
44027014	Bukni, banmapu ani, kiting yangan deice tam arye, weik mikip weik kumanya dobukce, Kerit mutuku, ara, laut mekwen dana-dana sekdongamuk mutuku dum-dum dinibuburye, nun banmapu kapal binuka opsuk.
44027015	Opsukce nun kapal kumanya mikip arye wamlibuka yuk tam bobisuk ati, tamubuka kum binmanto ubupu. Winibupa ati, talye batakna uk upmapuba, mungna arye bopdakuka bisuk.
44027016	Bopdakuka bisuk ura, laut mekwen dana-dana sekdongamuk mutuku, Kauda mutuku damang, kumanya kum yanmanto tam, amutam, bisilbapu talak ara, mitik kapal tapu kirikdongobuka, weik kapal lilolamak tapu lildona ap, mitik kapal dobuka weik kapal deice delina ap, winipmanto kum upsuka ati, aminyan talak arye deibupu.
44027017	Ara, weik kapal talin nang arye, mitik kapal tapu talibuka libuka doprobikce, weik kapal deice tam balye deice deibik. Winibikop ura, laut mekwen lonting-lonting ana arye, ‘Nun kapal colopsilyak’ tenen, weik tapu arye doprobikce, weik kapal koupdongobik. Ura Sirtis mutuku, mekwen sekdongamuk mutuku dam, mekwen fum keil wininga wamukak, ‘Bangnal biyipyak’ tenen, ilil upsuk ura, ‘Kumanya mikip arye binamap’ tenen, weik butum kitibuka dipdongobuka, erepdeiamik butum ara, kisik kwetebik. Dakuka doprobikce talye bataklobik ura, kumanya mikip arye nun kapal ara, talye wamlibuka bobisuk.
44027018	Fia bobanmasuka ani, mekwen deice bukni, kumanya weik mikip arye kapal tamultonmokce, kiting noutam babye, lukunyan babye, fia weik onmasuk ani, berekukop ura, weik arye onmasuka ati, akapal talin nang arye, ‘Caknam aryuk mekwen deice binamap’ tenen, minopce liamik bona ara, dobuka mekwen fumbisik dolkwetenmek.
44027019	Dolkwetenmek ura, fia banmapu ani, mapmapua berekuk ura, like winilye sum arye sik anang aryuk, akapal tapu ap, butum aling kitipdeiamik yo ap, butum bola aling ap, yuk fil don ning ap, tonok-tonok sik taruk arye dobuka, mekwen fum tam dopkwetebik. Aning ababye ‘Mekwen dipsilyak ati, nun mek kapal cakman kiptuba, mekwen deice bitibye do?’ tenen, winibik.
44027020	Dopkwetebikop ura, dua ap, mok ap, weik wamukbuk, kunukna uk ulamuka ati, kiting dirina elina fia kum ap, kurya tikina fia elina kum ap, ulamuburye, balamubu ani, asum-asum nirya weiktonun balamubu ani, min talak arye teneamubu ning ara, ‘Kum dipnamape,’ tenebupu bukni, atalak arye ‘Akunum dipnamabe ani,’ tenebuburye, ilil weik upsuke.
44027021	Asum-asum nirya weiktonun akapal bolamik nang din fia dina kumce dina sitebikop ura, sik kan-kan arye Paulus tikukce, ayupu nyabuk. Na min arye nyamsise yupu kekeptumce, Kerit mutuku batakuka minop bisiptibyeto ura, aning nirya ulupmasil ning ap, anggun dopkweteplum ura, kum danmasil ning ap, kum winipsutue. Bukni, na nyamse yupu kum kekelaluma deice arye anirya akunum winipmasile.
44027022	Bukni, na arye nyapnusin yupu ara, moubuka kekeplulume. Anggun kan-kan arye tonoknye babye, kum dipnamala ati, ilil una kumce, mikip deice aryuk unamlume nyapsine. Amek bukna yo ara, colobuka bataknamsile. Bukni, nunda kum dipnamabe.
44027023	Ara na Ni Allah, elce talipnukba, el si erebuka, el fil dobuka unun Allah ara, elcuk el im deice melina fil donanye malaikat, ambusum lukunyan arye dopkwetepmanuba, na dam yanuka tikmoe.
44027024	Yanuka tikmok akarye, na ti nyapnuk. “Pauluso, ilil kanye bona, bataklyame talye kanye bobuka auminye touk, yuk talak babye, ilil kanye kum arye talye binalame. An dipkoprop Kaisar dam biminye ura, elcuk yupu bokeipnamkile. Tonda, Allah fia telebnye ulula ati, elce an ti, bico tenekulul ati, an ap neika balulum nang ara, sik nong nirya kum dipnamake. Malaikat arye nyapnuke. Paulus arye nyabuk.
44027025	Ayupu nyabukop ura, ayupu ton nyabuk. “Allah arye nyapnuka ati, na arye Allah ati fia dipkoprop tenenune. El nyapmanuka atonun winipnamsile. Ati, anggun anang nirya ilil kum arye, mikip aryuk unamlume.
44027026	Bukni, tonok ning ara, dib winipnamsile. Ara, mekwen dana-dana sekdongamlyak mutuku bum wamlyak mek diknilbinamabe,” Paulus arye kapal bon nang ati nyabuk.
44027027	Fia balamubu ani, obarye nirya, 14 lukunyan akunum mabupu ura, mungna mikip arye tuba kekuka donmasuka ani, lukunyan noutam koprop arye kapal talin nang sik kanye aryuk, ‘E tuku noutam mening dam yanganmabe,’ tenebik.
44027028	Utenebikce, ‘Asukum ara, mekwen kaurwe weik ubuk do, kum do?’ tenen, mekwen kaurwe ati kiklilen tapu arye, ‘Mekwen kaurwe weik ubuk do, kum do?’ tenen, mekwen kaurwe ati kiklilen tapu, mekwan fum tam dopkwetebuka, kiklipdeyikbuk, mekwan fum 40 meter atonun ubuk. Mitikanun ton baubu ani, tonap tuba kiklipdeyikba, (mekwan fum tam arye mutuku dup mitikanun belyamukak ati) mekwan dala mitikto 30 meter uk kibuk.
44027029	Winibuk ura, mek mikip weik arye lonting-lonting alirye, ‘Tuku kup-kup tam keil si nun kapal dobuka aril bisilirye, colobuka opsilyak’ tenen, kapal der tam arye, kapal tapu arye ikin ning, el si ara jangkar, gerekdongobuka mekwen fum tam dopkwetebik. Ura, ‘Kapal bablopnamle’ tenen, ikin ning, mekwen fum tam dolkwetelamik ning ara, tapu kirikdongobikce, mitik kapal dum barye mekwen fum tam dopkwetebik. Dopkwetebik, ura ‘Minpola berektu’ tenen, Allah morona uk unmek.
44027030	Ara, weik kapal talin nang arye, ‘Anang ap, akapal ap batakuka, nun yuk binamabe,’ tenebik bukni, tapu der tam kirikuka dopkwetepmak touk, gisok tam babye, ‘Ikin ning kirikdongobuka tapu dopkwetepnamak ati tunmake, tenepnamak’ tenen, mitik kapal ara, weik kapal deice deiamik tapu kirikuka nimalye dopkwetebikce, batakdongopnin banmek. Wininmekce, laut mekwen deice deililbiyik. Ara, ‘Nuncuk weik kapal, batakibirye lyepdanamabe. Sik yuk nang ara, dauplye’ tenen, winibik.
44027031	Delilbiyikop ura, Paulus arye yuk yin talin nang ap, sik deiyoknye ap ati, ayupu nyabuk. “Abinamak nang ara, weik kapal fum tam tuba kum ubicop ura, nun nirya tuku tam teleb kibuka kum bitibye. Ati, nun nirye mekwen dipnamsile. Ati anang yupu seklyame,” nyabuk.
44027032	Nyabuka ati, ayin talin nang arye mitik kapal kirikdongopmek tapu ya arye sekwetebik ura, mekwen wekukba. Weik kapal talina deiyok nang nirye ara, weik kapal batakuka kum biyik. Atupa unmek.
44027033	Ura, berekmoka ati, tulik bisik yalamle talak arye, Paulus arye aninye nirya ati ayupu nyabuk. “Yupa weik like obarye malamubu talak nirya ara, imun-imun kanye bobuka dina uk ululumbuk, din dina kumce si tebuka bulang uk ululume. Din Mitika babye, kum dilulume.
44027034	Winitalak ara, anggun din ning dobuka diplulume nyapsine. Din diptuma deice aryuk, kam uptume,” nyabuk. Tonda, anang kan-kan arye ‘Tonoknye babye, kum dipnamake’ tenen, Paulus arye adomon yupu nyabuk. “Anggun kan-kan arye tonoknye babye, el gisok potong tonok babye, kum lyeksaknamale,” nyabuk.
44027035	Paulus arye ayupu akunum nyabukop ura, din ning roti dobuka doprobuk akarye, sik kekenmekak uk “Na Ni Allah, telebe,” nyabuka, Allah morobuk. Allah morobuk akarye, aroti dobuka dibuk.
44027036	Paulus winibuk deice arye, sik talima kwa dibuka ati, sik nirya kanye deibikce, sik babye, din dinmek.
44027037	Akapal wekupu nang ara, yupa weik 276 nang bukububurye yangalamubu.
44027038	Anang ara, sik patalamuk touk dibik ura, akunum boubukop ura, ‘Kapal cakman kiplibuk, mekwen deice erepdopnamle’ tenen, jagung atonun bukni, roti dalamaka deiyok ning, el si ara, gandum, mekwan fum tam dolkwetenmek.
44027039	Dolkwetenmek ura, akunum berekukop ura, tuku tam eibik bukni, min arye kum elilamika ati, ‘Nunda amutuku yanmabe,’ kum tenebik. Bukni, mekwen deiamuk tonok kurun keil wininga upmokak, eibik. Eibikce, ‘E asukum uk nun kapal lukuka delilbinamabe,’ tenebik.
44027040	Utenebikce, kapal ikin luluna ati kirikdongobuka dopkwetamik tapu nirya ara, sekdongobikce, mekwen fum tam uk batakdongobik. Atalakuk, kapal urasin tamuna ati, der tam domik yo lakase, tapu ara, lopdongobik. Lopdongobikop ura, ‘Mek lelun binuyap’ tenen, kapal kisok tam butum bola aling arye yo ak kitipdongobuka ereptalibikce mek lelun bindeyik.
44027041	Bindeyik bukni, mekwen fumbisik keil wininga bukamukak daralbiyuk, asukum uk kapal lukuka deililibiyuk. Delilbiyukop ura, kapal gisok tam darabukce, kum lokmanto ubuk ura, kapal der tam ara, mek mikip weik arye lonting-lonting anmoka deice arye, der tam bongopmokce, fia ulupsakuk.
44027042	Winibuk ura, sik yuk yin talin nang arye, ‘Nun tapu koubupurye, wenen asik dongoamubu ninye ara, mek kekuka bindobikcak’ tenen, ‘Opnamabe,’ tenebik.
44027043	Utenebik bukni, sik deiyoknye birye, ‘Paulus lyepnamne’ tenen, patabuka ati, sik yuk yin talin nang tenebikce, talilamik yupu ara, yupu sekuk. Yupu sekukce, mekwen deice mek kekna akunum kel kiyamik nang ati, ayupu nyabuk. “Anggunda, kapal deice arye mek deice sakmunce, tuku tam mek deice kekuka bilulume,” nyabuk.
44027044	Laut mekwen deice kekna walwal nang, yuk nang nirya ati, ayupu nyabuk. “Anggunda, talye yo lakase arye do, ura, kapal colobuka dipmala mitik yo arye bukmunce, tuku tam sakuka bilulume,” nyabuk. Nyapsuk ura, kekebupa arye, el nyapsuk touk winibupe ura, nun nirya teleb kibuka tuku tam sakuka wekelbeipue.
44028001	Ura nun nirya tuku tam teleb kibuka akunum beipu ura, amekwen dana-dana sekdongamuk mutuku ati, amutuku ulamik nang arye, “Nun mutuku si ara, Malta,” nyabik ura, kekebuburye kel bikupe.
44028002	Amekwen dana-dana sekdongamuk mutuku ulamik nang arye, nun ti bico ubuk ati, kisal dopsikce, fia teleb-teleb kibuka melipsike. Tonda, mok fia cenmok akarye, moul weik upmoka ati, anang arye kisal akunum dopsikop ura, ‘Sik uku peiknamak’ tenen, uku seksik.
44028003	Uku seksik ura, Paulus arye, talye koulyamukce sakamuk yo koula bubukce, uku dinmokak binuka delilbiyukbuk, uku bupu arye bunye kwatima ayo kan-kan damapmoka arye kutukuka bayukce, Paulus taruk si binuka topdongobuka kwatibukce bomtikinmok.
44028004	Wininmokbuk, amekwen sekdongamuk mutuku ulamik nang arye, akwatima si Paulus taruk topdongobuka kwatinmokak eibikce, sik yuk yupu talipdayik. “Kapal bongobukce, mekwen kum dipmoa ati, tuku tam teleb kibuka yanmo bukni, nun isa arye el si ara, Kwangdakuka Ona Deiyoknye, ‘Anye bira kum kam unamle’ tenen, akwatima arye akunum si topmale. Ara, anye bira ninye onanye ulya arye,” nyabik.
44028005	Nyabik bukni, Paulus taruk lyepdonokuk ura, akwatima uku noutamak sakuk ura, Paulus ara, kip tuba unmok.
44028006	Teleb unmokop ura, amutuku ulamik nang arye, ‘El nong ara, weik nepnamle kum, minop dipnamle do?’ tenebikce, dina uk unmek. Mitik weikanun ton dina uk unmek bukni, Paulus kam tuba unmokak, sik Paulus ati, tenenmek ning ara, batakuka sik kanye yuk bobikce, “Anye bira, Isa Mutuku Dongonye arye dinanye, el mi ulul do? Im deice arye weik mikipnye yanmasil do?” nyabik.
44028007	Ara, nun unmapu dam ara, amutuku weik ninye deiyoknye, el si ara, Puplius, el wa wiamikak ap, weik aik domik ap uawamuk. Ati, Puplius arye, “Na aik neika unamabe,” nyapsukce, dina arebuka, yupu nyabuka, el aik neika mabuka, ulamupa deice arye, elce teleb-teleb kibuka melilamsuk.
44028008	Puplius, el li bira, nong bupu ap, dei batakna uk ap dilamuk ati, amsuna ak uk ikin kanye bobuka dolamuk. Dolamukbuk, Paulus el uk donmokak, biyukce, Allah akunum morobuk ura, adolamuknye, Paulus el taruk anye el gisok deice talibukce kwetebukba, uk dilamuk ning kum dayukba teleb kibuk.
44028009	Aning akunum winibukop ura, amekwen dana-dana sekdongamuk mutuku, uk dilamukbuk ulamik nang nirya ara, asum-asum nirya yangalamik ura, uk kwetelilamuk.
44028010	Ara amutuku ulamik nang arye, nun ti, sik winilamik ning deice arye, kisal dolamsikbuk, ulamubu ani, yuk mutuku mekwen deice binupu ati, kintinibupu talak ara, nun patalamsuk ning nirya melibuka aripsike.
44028011	Malta mutuku uk ulamubu ani, wala winilye akunum ubukop ura, arukna wala nirya amutuku uk unamika ati, weik kapal yuk nang arye deiamika ara, nun ap, sik ap wekupu ura, ‘Binuyap’ tenen, kintinibuka mekwen deice beipu. Akapal ara, Aleksandia mutuku arye talyamik kapal min arye Malta mutuku yanamik. Akapal noutamak deiamik kapal, weik kapal ara, kup-kup tam ara, bitinye isa, sik urasin atonun kintinyamik, puturuna kel nang arye puturupdeiamik. Abitinye isa si ara, Kastor ap, Poluk ap nyalamik.
44028012	Ara Malta mutuku arye banmapu ani, kapal delilbalamik ak, mutuku si ara, Sirakusa mutuku binuka deibik ura, nun tukwak sakuburye, asukum uk liki winilye unmapu.
44028013	Atalak akunum ubukop ura, Sirakusa mutuku arye kapal tamubuka welebuburye, mekwen deice banmapu ni, Erekium mutuku beipu. Biburye mapmapua berekukop ura, utam arye kumanya mikip anyapce welebuk ura, tuba tamubuka mekwen deice banmapu ani, mekwen deice uk mapmapua, berekukop ura, tuba tamubuka banmapu ani, Putioli mutuku beipu. Biburye kapal adeibikop ura, tuku tam sakupe.
44028014	Tukwak sakupe ura, epnin banmapu ani, Yesus diba teneamik nang aulamika mankau arye banmapu ani, epdapu ura, sikce nun ti nyapsik. “Liki naku barye sum tonap neika unamabe,” nyapsik ura, anyuk ulamubu. Ulamubu ani, akunum ubukop ura, nunda tuku bisik uk mapnin balamubu ani, Roma mutuku beipu.
44028015	Bukni, bisik tuba mapnin balamubu talak ara, yuk nang arye nyabik ura, kekebikce nun diba teneamubu touk, Roma mutuku Yesus ati diba teneamik nang ara, eiabce mutuku si Porum Apius dilyanamsik. Tonda, tonok mutuku ton dekna aik winilye wamuka ati, Tiga Taberne nyalamik mutuku dilyanamsik. Dilyanamsik ura, Paulus arye anang akunum eibukop ura, Allah ati, “Telebe,” nyabuk ura, el talima kwa deibuk ura, el kanye deibuk.
44028016	Roma mutuku akunum beipuop ura, Roma mutuku ninye deiyok nang arye nyabik ura, Paulus el aik yukulamuk bukni, ‘Paulus bilyak’ tenen, tonok yin talinanye dopdeibik ura, sik neika ulamrik.
44028017	Roma mutuku beiburye. Winilye sum akunum dikdik sebuka, mabupop ura, Paulus arye Yahudi yala nang, sik du yapu ati, “Buluplulume,” nyabuk. Nyabuk ura, akunum bulubikop ura, Paulus arye anang ati nyabuk.
44028018	Na kayapo. Na ara anggun yalanye unune. Ara, nun Yahudi yala ninye ap, nun apu yapu ulamikce peterelamsikbuk, nun tuba wininyap ning ap ati, na winilamse ning deice arye kum bisipsirye, kum yanipse. Kum yanipse bukni, Yerusalem mutuku ulamsibuk, sikce talibuka tapu koupnikce, Roma mutuku weik deiyok nang ati, talye aripnike. Ara, ‘Anang arye Paulus oplopnamak’ tenen, aripnikbuk, Roma nang arye na fia lipsisikdenik akarye, sik ninye olamik deiyok ning kum winipsa ati, ‘Anye bira lopdongoptibye’ tenen, patabuk.
44028019	‘Anye bira lopdongopnamabe’ tenepnik bukni, Yahudi yala nang arye, “Ara kumde!” nyabuka sekdongopnik ura, ‘Adip uk yuk bisik kum bitinye,’ tenepsa ati, “Kaisar elcuk na ati yupu lepsikuka bokeipnutue,” nyabuka moropse. Amoropse bukni, ‘Yahudi yala nang malye winibik ning ara, anye, nyapnamne’ tenen, kum moropse.
44028020	Ura na laka nyanmasin yupu nirya akunum winibuka ati, ‘Nun bulubibyop ura, yupu talipnamabe’ tenen, “Anggun buluplulume,” nyabuka moropse. Nun Yahudi yala nang nirya arye, “Allah arye aning dipkoprop aripsilyop ura, yanamsile,” nyabuka dib tenebuburye, dinuk unyap ning ati, tapu koupnik ati aunmane. Paulus arye aYahudi yala nang ati nyabuk.
44028021	Nyabuk ura, sikce tamubuka nyabik. “Kume, Yudea mutuku nang arye, ‘Paulus malye winibuk,’ nyabuka surat sekuka nun dam kum dopkwetepsik ati, nun kum eibupe. Tonda, nun Yahudi yala nang Yudea mutuku arye an ti, malye yupu nyabuka kum nyapsika ati, kum kekebupe.
44028022	Bukni, anggun Yahudi yala nang bukni, anggun Yesus ati diba teneplum ninye ati ara, yuk ninye mutuku-mutuku nirya arye anggun ti, ‘Anang ara, sik urasin yuk kipdobikce yuk ning ati dib tenesinyak,’ anya arye, malye yupu nyabuka lululisinyake. Lululisinyaka ati, an tuba-tuba teneminye ning ap, petereminye ning ap, lak nyapsiminye ura, nun kekepnamapa ati, nun patapmasile,” nyabik.
44028023	Nyabik ura, sik ap Paulus ap arye, “Ara asum arye bulubibyop ura, yupu talipnamabe,” nyabik. Nyabik touk, asum akunum ubukop ura, dana-dana tam nirya arye, Paulus unmok aik damak ninye weik bulubuka yanmek. Yayikop ura, berentam arye ubuka kiting dukduk noutam ap, anoutam nirya peterenmok ani, inibuk. Paulus arye peterenmok yupu ara, ani. Tonok ning ara, Allah arye ninye lyeplirye sik kanye talima talipnamle yupu peterenmok. Tonda Musa arye sekamuk yupu noutamak ap, tonda Allah el yupu lak nyalamik nang nabi-nabi nang arye sekamik yupu ap, doprobukce, ‘Anggun kel kiplulume. Yesus ara, dipkoprop Ninye Lyena Deiyoknye ulule,’ nyabuka peterebuk. Ara, ‘Awekmek nang dib tenepnamak’ tenen, peterebuk.
44028024	Paulus el ayupu laka nyanmoka deice arye, ton nang ara, diba tenebik bukni, ton nang ara, ‘Nun kum kekepnamabe,’ tenebika ati, diba kum tenebik.
44028025	Sik ansinibuka kum tenebikce, yupu weik nyaldanmek ani, binuyik talak ara, Paulus arye el nyanmok yupu sirya ara, ayupu nyabuk. Allah El Dib Kanye arye nun apu yapu ati, dipkoprop yupu nyabuk. Ara, elce nabi Yesaya ati nyapdeibuk ura, nabi Yesaya arye sekuk yupu ara ani.
44028026	Anda, Yahudi yala nang dam bimince ayupu nyanamlyame. “Anggunda talye amul deice fia kekenamlum bukni, dipkoprop, ‘Deiyok anye’ tenen, moubuka kum kekenamlulume. Tonda, anggun asing arye bola deice ninguk fia eipnamlum bukni, ‘Deiyok anye’ tenen, dipkoprop kum kel kipnamlume.”
44028027	Deiyok ara ani. Anang ara, sik talima kat akunum ubuka ati, ‘Ayupu kekebibyak’ tenen, amul kunukdongobuka unyake. ‘Nun dina like’ tenen, asing kulamak atonun unyake. Ara sik asing kum kuptingato ura, asing arye teleb kibuka eiptinge. Sik amul kum kunuktingto ura, amul arye teleb kibuka kekeptinge. Winipting ura, sik kanye talima noutamak tenena ara, teleb kibuka kel biktinge. Winiptinye ura, na tam kipdongobuka, na arye sik ti kwetepnirye lyepnamsine. Allah arye nyapdeibuk ura, Yesaya arye sekuk.
44028028	Ura, Nyapsuka ati, winitalak ara, ‘Anggun dipkoprop kel kiplulum’ tenen, ayupu nyapsine. Ara, ‘Allah arye ninye lyepnamle’ tenen, laka dopkwetepsuk yupu, Yahudi yala kum ninye ati, akunum dopkwetepmale. Anang ara, dipkoprop kekepnamake Allah arye anang lyepnamlarya.” Paulus arye awekmek nang ati ayupu nirya nyabuk.
44028029	Paulus arye ayupu akunum nyabukce sirya dakuk ura, sik Yahudi yala nang kekebikce, sik kanye talima yuk-yuk tenenmeka ati, yu weik ubuk ura, yupu weik arye nyaldanmekce, yukak bindobik.
44028030	Paulus ara, el aik koprop kum bukni, yuk nang aik bukni, el yo bok deice arye dekuka, kiting tamun bitinye deice arye anyaik ulamuk talak, el uruna ati yangalamik nang nirya ati, kanye deibuka kisal dolamuk.
44028031	Aulamuk talak nirya, yuk nang arye, ‘Bataknamle’ tenen, kum sekelongolamikbuk, Paulus arye ilil una kum mikip deice arye, nun ni koprop Yesus Kristus el yupu ap, ura, Allah arye ninye weik arye, lyepsilirye, fia talibuka melisulul yupu ap, el dam yangalamik nang ati, peterenuk ulamuk. Telebe, akunuma. Na Lukas arye, asukum uk deipne.
45001001	Telebe, na kayapo. Na Paulus birye, anggun Roma mutuku diba tenelulum ninye ati, teleb nyabuka, asurat sekeipsene. Na Paulus ara, Yesus Kristus el amutam bukuka, el fil melibuka donanye, Rasulnye unune. Allah arye na ti, ‘Paulus ara, na laka teleb yupu, ninye lyena yupu dobuka peterelbinamle,’ tenen wibuka deipnukce, el laka teleb yupu dobuka peterelbana ati, deiyok kouna deiyoknye, Rasulnye kipnuke. Ati, elcuk wipdeipnukba, afil uk donune.
45001002	Minop talak ara, Allah arye, “Na Mi Kopropa fil donamla deice arye, ninye fia weika arye lyepnamna anya arye, na laka teleb yupu aripnamsine,” nyalilamsuke. Ayupu nyalilamsuka ara, Allah el yupu laka nyalamik nang, nabi-nabi nang arye ayupu sekuka delilamik. Ayupu, Allah el Fia Teleb Yupu deice arye nyalilamsuke.
45001003	Sik seklamik yupu noutamak ara, Allah el Mi Koprop ati laka nyalamik. Allah el Mi Kopropa Yesus ara, minop talak ulamuknye Daud birye deibukba, dadeipdanin yangalamika ani, Daud el yala nang arye Yesus yanuka deibik.
45001004	Yesus Kristus ara akunum dipmok bukni, Allah arye Yesus ati tamubuka kam bukeibuka deice arye laka kipdeipsuke. Ara Allah El Dib Kanye mikip deice arye nyapsuke. “Yesus ara Allah el Mi Kopropa ulule. Allah el malye winina kumce, fia telebuk ulul touk, el mi kopropa Yesus babye, malye un ning tonok babye kum winilirye, fia diksukumuk ulule. Elda fia mikip weik unamle,” nyabuka, laka kibuka ayupu laka nyapsuke. Lakak kibuka deipsuknye bira, yuknye kume. Elda, nun Deiyoknye Yesus Kristus el tonok ulule.
45001005	Na Paulus birye nyapsine. Allah arye nyapdeibukba, Yesus Kristus el fil dopnuka deice arye, ‘Paulus ara, na yupu peterena ati, deiyok kounanye unamle,’ teneamnukce, wibuka deipnuke. Wibuka deipnukce, el kanye arye bico tenepnukce, el yupu peterena ati, fil dona deiyok ning aripnuke. Winipnuka deiyok ara ani. Ara, Paulus arye na yupu dobuka peterepra banamle deice arye, Yahudi yala kum ninye unyak mutuku im sirya mutuku sirya nirya noutamak arye, ninye weik na yupu kekebikirye, dib tenepneicop ura, na uk talibuka na yupu kekebuka na aminyan dobolyanganamniake. Winibice ura, Yesus Kristus el si weik arye erenamake. Ati, Allah arye, ‘Yahudi yala kum ninye, na ti dib tenebica deice arye, na yupu moubuka talibikirye, diksukumuk unamak’ tenen, na Paulus ati wibuka deipnuke. Ara, ‘Paulus arye na yupu dobuka peterelbinamle’ tenen, Allah arye wibuka deipnuke.
45001006	Ura, Allah arye, ‘Yahudi yala kum ninye kan-kan arye, yukupniba dib tenebicop ura, Yesus Kristus el mapu kipniba, elcuk aninye nirya talinamle,’ tenen, nyapdeipsuk ninye ara, anggun Roma mutuku umunye ninye babye aululume.
45001007	Ati na kayapo, anggun Roma mutuku ululum nang kan-kan arye, Allah bico tenepsukce, ‘Na mapu unamak’ tenen, wibuka deiamsuk ninye, anggun nirya ati asurat sekeipsine. Nun Ni Allah ap, nun Deiyoknye Yesus Kristus ap, ‘Sik bitinye arye bico tenesirikirye, sik kanye aryuk melisirikirye arinamsil’ tenen, Allah morosunune. Tonda, nun Ni Allah ap, nun Deiyoknye Yesus Kristus ap arye, anggun ti melisirica deice arye, olana ap, walana ap, ikin kanye bona ap nirya, kum upliba, ‘Sik nirya kanye deibuka, lamapdongobuka neika unamak’ tenen, anggun Roma mutuku umunyak arye, dib tenelulum ninye nirya ati Allah morosunune. Na Paulus birye nyapsine.
45001008	Na arye anggun Roma mutuku dib tenelulum ninye ati, tuba tenesununce, na Ni Allah ati, “Telebe,” nyanune. Yesus Kristus arye el fil dopsuka deice arye, teleb kipdeipsuka ati, el ap talima dukdongobuka unun deice arye, anggun ti tenesinirye, nun Ni Allah ati, “Telebe,” nyabuka moronune. Tonda, anggun Roma ninye arye Allah ati, weik arye dib tenelulum ning ara, yuk ninye ton eibikirye mutuku-mutuku nirya daunyak ninye dam laka nyalbakiba, ayupu kekekirye, nun dam yanuka laka nyasinyakba kekenyabe. Ati na arye anggun Roma ninye ati tenepnirye, Allah ati, “Telebe,” nyanune.
45001009	Na kanye bokoltona kumce, fia pi dobuka, mikip arye peterepda banune. Ara, na kanye talima el deice uk deipna deice arye, Allah el Mi Kopropa Yesus, el laka teleb yupu, ninye lyen yupu dobuka, mikip arye peterepra banune. Ara, na kanye talima, Yesus el deice uk deipsa deice arye, ‘Allah el Mi Kopropa Yesus, el kai teleb yupu, ninye lyen yupu dobuka, mikip arye peterepra banune. Allah el Mi Kopropa Yesus, el amutam unirye, el fil uk dopnamne,’ tenenune. Allah elce dinmanila anya arye, na talye yupu kum nyapsine. Allah moronun talak nirya ara, anggun Roma mutuku umunye ninye ati fia tenepnirye, Allah morosunune.
45001010	Allah moronun talak noutamak nirya ara, aning ton moronune. Ara minop talak arye, kum winipmanto ulamse bukni, winitalak ara Allah arye, ‘Roma mutuku binamle,’ tenen, lo aripnuturye, buplan pakeipnutupa, “Sik Roma mutuku unyak ninye dam dilbinamne,” nyabuka, Allah fia moronune.
45001011	Tonda, ‘Se, sik Roma mutuku unyak ninye ap epdatibye’ tenen, patanilye ning deiyok ara aupmanile. Ara, Allah El Dib Kanye mikip deice arye arisilye fil dona deiyok ning, na arye Roma mutuku ululum ninye ati melibuka arepsitiniba, ‘Anggun kanye talima mikip kibuka unamlum’ tenen, ‘Se,’ tenenune.
45001012	Winipsitinyop ura, anggun diba tenelulum deice arye, na ti talima kwa dinamlulume. Aning atonun, na dib tenenun deice arye, anggun Roma mutuku tam ululum ninye ati, kanye talima kwa dipsitinye. Winipdatipyop ura, nun nirya Yesus ati diba tenenyaba deice arye, ‘Nun talima kwa dipdatibirye kanye deibuka, neika dukdongopdatibye’ tenen, nyapsine.
45001013	Ura, na weit yapu atonun ninyo, ‘Ayupu kum kekepmunyop ura, moubuka kum kel kipmunyak’ tenen, laka nyapsine. Minop talak arye dipdongobuka winitalak noutamak nirya ara, anggun ti tuba tenelamsise. Ara, ‘Se, Roma mutuku ninye uruna ati, sik dam binune,’ tenelamsise. Sik mutuku noutamak arye, Allah yupu petereptinyeba, kekeptinga deice arye, duk mouplirye nong upnamle. Tonda, yuk mutuku noutamak, Yahudi yala kum ninye peterelamsiba, dib tenelamika deice arye duk weik moulamuk touk, ‘Roma ninye babye, dib tenebicop ura, duk weik moupnamle,’ tenelamse. Utenelamsirye, ‘Roma mutuku tam binamne’ tenen, kintinyamse bukni, ikin ning na nong deice wamnuk arye, yanmanto kum ulamse. Ara, na bisik banak sekelongon ning ulamle touk wamuka anya arye, sekdongamnukba, anggun dam kum yase.
45001014	Ura, ninye lyen yupu ara, ninye yala-yala nirya kekebikirye, ‘Dib tenebuka kel kipnamak’ tenen, Allah el laka teleb yupu ara, adip aryuk dobuka peterelbana uk unune. Tonda ton yala ninye babye, ‘Dauplye,’ tenebuka kum bataktinye. Ara Yunani yala ninye babye Yunani yala kum ninye babye, weik kel nang babye, tuba walwal unyak ninye babye, adip aryuk peterelbanune.
45001015	Adeiyok ati ara, na arye anggun Roma mutuku tam umunye ninye ati, ‘Allah el laka teleb yupu, ninye lyen yupu, peterepniba, kel kipnamak’ tenen, fia pataniliba, na kanye deilisunune.
45001016	Ura, yata mutuku ninye do nirya, yuk nang arye Allah el laka teleb yupu, ninye lyen yupu peterebikiba, kekebikirye dib tenebicop ura, Allah el mikip deice arye aninye lyelule. Allah el yupu ati tuba-tuba dib tenenyak ninye ara, Allah arye aninye ati lyelule. Minyuma ning ara, Yahudi yala ninye lyelule. Aminyan talak ara, Yunani yala ninye babye kekebuka dib tenebicop ura, lyelule. Ati ara, ‘Allah el lak teleb yupu, ninye lyena yupu dobuka peterenamne do, kum do?’ tenen, alye kum dakalanune. Teniltona kum dib aryuk, kanye deipnirye, fia pi dobuka peterena uk unune.
45001017	Anyapmasin yupu ara talye ati kume. Deiyok ara, minop talak Allah yupu deice arye, ayupu ton sekamik. ‘Allah arye el diksukumuk ulul touk, elce diksukum kililul ninye ara, sik dib tenenyak deice aryuk, kam fia unamake.’ Habakuk arye ayupu sekuka deiamuk touk, Allah arye diksukum una deiyok ning, kintinipsuk ara, el laka teleb yupu, ninye lyena yupu noutamak arye, lakak nyasulule. Adiksukum una deiyok ning arisulul ning ara, deiyok kouna talak arye dipdongobuka, doryanamle talak nirya ara, dib tenenyap deice arye arisulule.
45001018	Yata ninye do nirya, Allah elce, ‘Wininamlulume, aning ara kum wininamlulume,’ nyabuka nyasilye yupu nirya batakuka, fia malye-malye wininyak ninye arye wininyak ning ara, laka nyapnusine. Ara, yuk ninye Allah el dipkoprop yupu kekepmanto ninye unyak bukni, amalye wininyak ninye arye sik malye unyaka deice arye, yupu sekelongonyake. Wininyaka deice arye, Allah el diksukum yupu yaniltanyake. Wininyaka deice arye, yuk ninye babye, Allah el yupu moubuka kel kum bikinyake. Ati, amalye wininyak ninye nirya ara, Allah im deice ulirye, yu upliba, akunum deiyok koubuka aninye ati wenelye ning ara, akunum lakak kipnin basulule.
45001019	Allah arye amalye wininyak ninye ati, yu upliba wenelula ara, talye ati kume. Deiyok ara, Allah el ulamuk ning ap, el winilye ning, ninye arye kel kipmanto ning nirya ara, Allah arye, ‘Ninye mutuku-mutuku nirya kel kipnamak’ tenen, lakak kibuka deiamukba, akunum kel kiyamting bukni, sikce, ‘Nun like’ tenen, batakanyake.
45001020	Allah arye malye wininyak ninye ati wenelye ning ara, akunum lakak kibuka delisulule, nyapmasin ning ara laka nyapnusine. Deiyok ara ani. Allah el fia mambul ulul ning ara, akunum lakak kibuka deiamsuke. Allah el fia mambul ulul ning ara, nyapnusine. Ara minop talak babye, dor upra banamle talak babye, atalak nirya ara, el weik mikip ulul ning ap, el im deicenye ulirye fia teleb ulul ning ap, Allah el babye ulul ning nirya ara, talye ninye asing arye kum eiptibye bukni, Allah el fia teleb ulul deiyok ning ara, lakak kibuka deiamsuke. Ara, im sirya mutuku sirya nirya, kwepdeiyamuk talak arye dipdongobuka, winitalak noutamak nirya ara, Allah arye kwepdeipsuk ning nirya ara, fia teleb ulula anya arye, elce kwepdeipsuk ning elinyaba deice arye, Allah el ulul deiyok ning ara lakak upliba, eibuka kel kinyabe. Ati ninye mutuku-mutuku nirya arye, “Kume, Allah el ulul ning ara, nun walwal arye winilamupe anya arye, Allah ati diba kum tenebupe,” nyabikirye, ‘Allah kum wenepsutue’ tenen, yupu kum nyaptinge. Allah el diksukum ulul ning deiyok ning ara, akunum moubuka kel kinyak bukni, like ati tuba batakanya anya arye, Allah arye tukwak mutuku unyap ninye nirya ati wenepnamsile. Na Paulus birye nyapsine.
45001021	Ayupu ara, talye ati kum nyapsine. Ayupu deiyok ton laka nyapnusine. Ara im sirya mutuku sirya nirya unyak ninye noutamak ara, malye uk wininyake. Malye wininyakce, ‘Allah elda aulule’ tenen, akunum kel kiyamik bukni, sik nirya arye el ti, ‘Nun Ni Allah, elda fia mambulnye’ tenena kumce, el si kum erelamik. Tonda, tonok talak babye, el ti ton, “Telebe,” nyabuka kum ulamik. Aning nirya kum bukni, sik kanye tenen ning nirya ara, malye uk upra balamikba, ‘Dipkoprop nong upnamle ning ara ani’ tenen, moubuka kum tenipmanto ulamik. Talye-talye ninguk tenelamik. Tonda, sik kanye talima fum tam ara, walwal uk upra balamika deice arye, fia kunukukba, malye uk ulamik.
45001022	Ninye im sirya mutuku sirya nirya arye, “Kume, nunda dipkoprop weik kel nang unyabe,” nyalamik bukni, dipkoprop walwal ninye uk upra balamik.
45001023	Winibuka malye uk winilamika deice arye, Allah kum dipmantonye, fia Kam Una Deiyoknye biti, ‘Elda fia mambulnye utua babye, elda nun like,’ tenebuka, bataklamikce, talye ninguk puturubuka delilamikce, atalya ning si uk erelamik. Sik puturubuka delilamik ning ara, ani. Ninye urasin atonun ap, maka ap, basam yala-yala nirya ap, kwatima yala nirya ap, urasin atonun puturubuka delilamikce, “Nun ni kopropa,” nyabuka, atalya ning ati si erelamik.
45001024	Winibuka fia malye uk ulamika ati ara, Allah arye tukwak mutuku noutamak ulamik ninye mutuku-mutuku nirya ati, “Sik talima fum tam fia malye winin ninguk pataliba, amalye ninguk tenebuka unyak ninye anya arye, na arye bataksine. Sik kanye talima fum tam arye malye ninguk pataliba, aning uk tenebuka daunamake,” nyabuka batakamsuke. Winyamsuka ati ara, tukwak mutuku ulamik ninye, sik talima fum tam arye malye ninguk patalamukba, talye-talye yolalamika deice arye, sik nong noutamak nirya ara malye weik kililalamik.
45001025	Allah el dipkoprop ulul ning ap, el dipkoprop yupu ap ati yaniltalamikce, tilila ninguk talibuka dobolbalamik. Tonda, Allah arye kwepdeiamukba, talye aubuk ning ati, ‘Aning ara nun deiyoknye ati, el amutamuk ubirye, el si uk erebibirye unamap’ tenen, talye awamuk ning ati si erelamik. Winilamikce, dipkoprop aning-aning nirya kwepdeiyamuk deiyoknye, Allah ati bataklamik. Aning-aning nirya kwepdeiamuknye Allah ati, “Se, anda weik mambul ulyamce, an ti fia telebe nyakinyabe,” nyabuka, el si erelamting bukni, tukwak ninye arye talye awamuk ning ati si erelamik. Winilamik bukni, winitalak ara, nunce, nun Ni Kopropa Allah ati, winitalak babye doryanamle talak babye, el si uk fia erenamabe. Na Paulus birye nyapsine. ‘Aning uk fia unamap’ tenen, Amin nyapne.
45001026	Tukwak ninye nirya arye talye awamuk ning ati, si erelamika deice arye, fia malye-malye uk winilamik. Winilamika ati ara, Allah arye aninye nirya batakukba, sik kanye talima fum tam ara, fia malye ning patalamuka deice arye, tapu koubuka deiyamuk. Sik kanye talima fia malye winilamik deice arye, sik kilapu babye, sal ap neika kum malamik bukni, anang batakuka, kilapu arye yuk kilapu ap, yolalamikce malye ulilalamik.
45001027	Aning atonun, sik sal nirya babye, kilapu ap neika manamting bukni, kilapu batakuka sal arye yuk sal ati, weik arye patalamukba sal arye, sal mamun yolalamik. Ninye arye kum tenepmanto ning, fia malye-malye winin ning ap, yuk ninye yolana ap, weika arye fia malye-malye winilamikani, sik weik arye malye winilamik touk, Allah arye wenena ning weika arye aryamukba, sik nong ap, sik tenen ning ap, sik talima fum tam wamuk ning ap nirya ara, malye uk upra balamik. Ara, fia kum winipmanto ning, malye weik ning winilamikce, talye-talye yolalamik ning ati, Allah arye aninye ati, weik arye wenelamuk.
45001028	Aning uk kum bukni, amalye winilamik ninye arye, ‘Allah ap, el ulul ning nirya ap ati, tonap kum tenenamabe. Aning nirya ara nong kum danamle. Allah el ulul ning yala-yala nirya ara, tuba kum tenenamabe. Elda nun like,’ teneamika ati, Allah arye aninye nirya ati, lik ubukba, ‘Sik aninye daulamica ani, dipnamake’ tenen, batakukba, sik fia malye tenelamik ning deice arye tapu koupdongamukba ulamik. Winilamikba, Allah arye, “Winina meme,” nyasilye ning nirya talibuka winilamik dib arye, fia malye uk upra balamik.
45001029	Aninye arye fia malye uk ulamik touk, winitalak babye aninye atonun unyak ninye arye, tuba malye uk wininyake. Yata malye winin ning do nirya, malye winin ning aning-aning nirya talibuka wininyake. Sik kanye talima fum tam nirya ara, malye ninguk langdibukba, ninye kum winipmanto, fia malye winin ning weika arye wininyake. Tonda yuk malye wininyak ning ara ani. Yata bona ning do nirya, sikce aning-aning nirya ati, ‘Se, nuncuk aning yala-yala nirya weika arye doproptibye’ tenen, kanye talima lilolulba unyake. Tonda, yuk nang arye talinyak ning ati, ‘Se nuncuk taliptibye’ tenen, kanye talima engena ap; yu upliba ninye oltakana ap, walana ap; tenepce arye tilila yupu nyaltakana ap; yu upliba yuk ninye ati malye ulina ap; yuk nang arye wininyak ning ati, malye yupu nyabuka murmur ana ap; awininyak ning nirya ara malye uk wininyake.
45001030	Tonda, anang arye yuk ninye ati, sik nong deice malye yupu nyabuka lululinyake. Ara, sik kwit yapu nang arye malye kum ulamiki bukni, yuk nang arye, ‘Anang ara malye nang, tenenamak’ tenen, tilila yupu nyabuka, lululina yupu nyanyake. Sikce Allah ati, ‘Nun like’ tenen, batakanyake. Sikce yuk deiyok ninye nirya ati, ‘Sik nyasinyak yupu, kekena nun like’ tenen, malye yupu talye nyaltakanyake. Tonda sik mining kanye erepdakirye, “Anggunda malye ninye ululum bukni, nunda teleb nang unyabe,” nyabuka, sik biramang kanye talima erepdakirye, kwalinyake. Winikirye sikda, ‘Yata malye winin ning do nirya, winiryuk ning ton tabakuka winiptibye do?’ tenen, fia tenena uk unyake. Sikce sik ni yapu ap, sik nin yapu ap ati, lik upliba, sik yupu yaniptabikirya kum kekenyake.
45001031	Amalye winin ninye arye teleb winin ning ati, moubuka beta tenipmanto kum ukirye, sik kanye bokoltona uk ulule. Sikce, “Dipkoprop winipnambe,” nyabuka, yuk nang ati nyalilamak yupu ara, talya uk nyaplobikirye, dipkoprop kum wininyake. Tilila yupu uk nyanyake. Sikce yuk ninye nirya ati, sik mining yala nang ap, sik mining mapu silip ap, yuk talye ninye nirya ap, anang nirya ati, kanye talima kum aripmanto upliba, ‘Nun like,’ tenenyake. Tonda, yuk ninye ikin ning uptua babye, sik malye wininyak ninye arye, bico tenebuka melipmanto ning kum unyakce, yuk ninye ati talye batakayake. Tonda, Allah ati fia dib kum tenenyake. Tonda, yuk ninye ati, bico tenena fia kum dib aryuk, talye luparabuka onyake. Yuk ninye sik nong deice ikin ning weik delinyak talak ara, ‘Se, sikda fia bicoe,’ kum tenenyake.
45001032	Allah arye amalye winin ning talibuka unyak ninye nirya ati nyalamuk. “Aninye atonun ninye nirya ara, weik arye wenebuka opnamne. Winipnyop ura, na ap neika fia kum unamabe. Batakniba, sik yuk dadepnamake. Aninye ara, weik arye wenepnamne,” nyapdeiyamsuk yupu ara, akunum kel kiyamik bukni, ‘Aning ara fia mambule,’ tenena kum dib aryuk, tuba-tuba talye luparabuka fia malye uk wininyake. Winikirye, sikce fia malye winilamik touk, aning uk talibuka unyakce, malye ninye ati, sikce “Aning ara telebe uka,” nyabuka si dolakirye erelilanyake.
45002001	Ura yata nang do nirya, sikce yuk nang ati, “Anggun malye winilulum ning ara ani, ani,” nyabuka, lyep-lyep abuka wenelulum ninye nirya ara, Allah arye anggun babye teleb ninye anya arye, ‘Dawaplye’ tenen, kum namin kipnamsile. Sikce yuk nang ati, “Anggunda malye ululum ninye,” nyabuka yupu bongoliluluma deice arye, anggun bidamang arye anggun biramang ati, yupu lepsisikuka bokeipdanmalume. Deiyok ara, anggunce yuk nang ati, “Malye winipmalum ning ara atia,” nyamunye bukni, amalye winin ning ara, anggun babye atonun kibuka winiluluma anya arye, anggun biramang ati wenebuka yupu lepsisikuka bongolilalulume.
45002002	Ura, nun nirya kele. Malye winin ning yala-yala nirya talibuka wininyak ninye ati, Allah arye yupu lepsisikuka bokolilirye, amalye wininyak ninye wenenamlanye, Allah elda, fia diksukumuk ulule. Ati, yupu lepsisikuka bokolinamsil ning nirya ara, diksukumuk unamle. Elce nun tukwak mutuku wininyap ninye nirya ati, nyapdeiamsuk touk, ‘Na nyamse yupu nyalul touk, teleb unyak do, malye wininyak do?’ tenen, dipdesilirye, el dipkoprop yupu deice arye wenesulule.
45002003	Aning ati ara, anggunda talye tukwak ninye bukni, yuk nang ati, “Anggunda malye ululume,” nyabuka yupu bokolilulumce wenelulum bukni, anggun babye amalye winin ninguk talibuka umunya deice arye yata tenelulum do? Allah arye nun wininyap ning ati, ‘Dawaplye’ tenen, ‘Namin kipsilirye, kum wenepnamsile,’ tenebuka ululum do? Kume. Allah arye ninye im sirya mutuku sirya nirya ati, weneplirye yupu lepsisikuka bokeipnamsil talak ara, anggunda lobuka kum binamlume. Allah arye anggun malye winilulum ning nirya ati wenepnamsile.
45002004	Ura, Allah arye anggun nirya ati, ‘Se, sik malye winin ning bataknamak do?’ tenen, bico tenesilirye, adip aryuk minopce wenebuka kum osulule. Aning kum bukni, tia talak atibuk namin kisilya deiyok ara nyapnusine. Ara, Allah arye nun tukwak unyap ninye nirya ati, ‘Se, na namin asa arye teleb ubuka melipsiniba, lo tuba awaplyop ura, adeice arye sik malye wininyak ning moubuka tenebikirye batakikcop ura, tamubuka na tam kipropnamak do?’ tenen, kalikuka disulule. Winisulul bukni, anggun dan do? Aning, moubuka kum tenelulumce, ‘Talya luparabuka malye winin ninguk talibuka wininamap’ tenen, ululum do? Anggunce, aning tenelulum do? ‘Allah bico tenesilirye, adip aryuk wenebuka kum osulul ning ara, elce, ‘Lo aripniba, sik malye winin ning bataknamak’ tenen, patalyeba namin kisilya ara, mambul kum ati, dauplye,’ tenemunce malye tuba winilulum do?
45002005	Bukni, na kayapo. Anggunce, anggun malye umunye ning nirya ati, batakmunyop ura, Allah arye namin kipsilirye, kum wenepnamsile. Bukni, anggun ilil fia kum kanye dobuka, anggun kanye talima kat upliba, anggun malye ning kum batakmunyop ura, malye ninguk tuba winimunya deice arye, Allah weika arye tonap tabakuka wenepnamsile. Tuba-tuba malye winimunya deice arye, anggun bidamang arye anggun biramang ati, malye ulilalulume. Ninye arye sik mambul ning ati, ‘Tonap weik unamsil’ tenen, dokola delilamak touk, anggun malye-malye winiluluma deice arye, anggun bidamang arye, anggun biramang nong deice ikin ning weik delilanmalume. Allah teneamuk talak akunum uplyop ura, lakak aniryuk ninye nirya ati, lipsisikuka yupu bokeipsilirye, wenepnamsile. Winitalak ara, anggun tuba malye winilulum ninye ati, weik arye wenepnamsile. Anggun malye winin ning batakna kumce, talima kat kibuka, ‘Malye wininupyap tenena kum deice arye, malye umunya ati ara, Allah weik arye wenepnamsile.
45002006	Allah yupu noutamak sekamik touk. ‘Allah arye tukwak unyak ninye nirya ati, yupu lipsisikuka, wenepnamle talak ara Allah arye ninye im sirya mutuku sirya nirya, sik yuk-yuk wininyak ning ati, moubuka dipdelirye, sik wininyak ning awamlye touk, yupu lepsisikuka bokeipnamsile.’
45002007	Aning tonap laka nyapnusine. Yata ninye do nirya sikce, ‘Kume, Allah arye nun ti, fia teleb una deiyok ning ap, kam fia una deiyok ning ap aripsutuba, el ti fia si erenamep’ tenen, patalyeba batakna kumce, fia pi dobuka, teleb winin ninguk talibuka wininyak ninye ati ara, Allah arye bol koplobuka, fia kam una deiyok ning aripnamle. Anyaripnamle ninye ara kam fia unamake.
45002008	Bukni, yata ninye do nirya, Allah el dipkoprop yupu batakikirye, sik biramang patan ning atibuk tenebuka unyakce, malye wininyak ninye ati, Allah el yu weik upliba aninye ati, weika arye wenepnamle. Sik aninye ara kam fia kum unamake. Allah arye yu weik upliba, aninye ati weik arye wenepnamle. Aninye ara, kam fia kum unamake.
45002009	Malye winin ninguk talibuka wininyak ninye nirya ati ara, Allah arye ikin ning ap, kanye imun ning ap weika arye, sik nong deice deipliba, sikda ikin weik unamake. Minyuma ara, Yahudi yala ninye bukni, sik malye wininyak ninye ati wenebuka, yupu lepsisikuka bokeipnamle. Aminyan ara, Yahudi yala kum ninye babye, malye wininyak ninye ati, weneplirye yupu lepsisikuka bokeipnamle.
45002010	Bukni, teleb winin ninguk talibuka diksukumuk wininyak ninye nirya ati ara, kanye imun ning nirya kum kibuka deiplirye, fia teleb una deiyok ning ap, el ti si eren ning ap, Allah ap dukdongobuka neika teleb una ati, deiyok ning ap arepnamsile. Diksukumuk unyak ninye nirya ara, ereiplirye teleb ulinamsile. Ateleb ning ara minopce Yahudi yala ninye ati ateleb ning arinamle. Aminyan talak ara, Yahudi yala kum ninye ati, ateleb ning arinamle.
45002011	Deiyok ara, Allah arye ninye im sirya mutuku sirya nirya ati, ‘Anye bira na kwit kopropa anya arye kum wenepnune. Bukni, anye bira, na like,’ tenenuna ati, anye binyuk wenepnamne’ tenen, kanye talima kum wilisulule. Ninye tukwak ninye yala-yala nirya ara, ‘Na kwit kopropa atia bukni, anye bira na like,’ tenena kum aryuk tenesilirye, nun winilamap touk dipdesilirye, yupu lipsisikuka bokeipnamsile.
45002012	Yahudi yala kum ninye ara, Musa sekamuk yupu, kekebuka kum kel kiyamika ati, amem yupu amutam bukuka kum unyaka anya arye, Allah arye anggun ti, “Anggunda Musa sekamuk yupu kel kiyamlum dib aryuk, ayupu yaniptabuka malye winilamlume. Winilamluma deice arye, malye ulamlume,” nyabuka kum wenepnamle. Bukni, sik biramang kanye aryuk malye winilamice ning ati, wenebuka onamle. Bukni, sik Yahudi yala ninye ara, Musa sekamuk mem yupu kekebuka kel kiyamikce, amutam unyak dib aryuk ayupu yanibuka malye wininyaka anya arye, Musa sekamuk yupu deice arye, sik wininyak ning nirya moubuka dipdelirye, wenebuka onamle.
45002013	Allah arye, ‘Aning ara wininamlulume, aning ara kum wininamlulume,’ nyapdeibukba, Musa birye sekeiyamsuk yupu deice arye, Yahudi yala ninye ati wenepnamla deiyok ara ani. Ara, Allah el kanye ara, ‘E, aninye ara, Musa sekamuk mem yupu ara, amul deice uk kekenyaka anya arye, sikda diksukum ninye unyaka ati, teleb kipdeipnamsine,’ kum tenelule. Aning kum bukni, Allah el kanye ara, ‘Na arye nyapsiba, Musa sekamuk yupu nirya ayupu kekebuka, dipkoprop talibuka dobolbanyak ninye ara, “Sikda telebe,” nyabuka, diksukum ninye kipdeipnamsine,’ tenesulule.
45002014	Ura, ayupu tonap tabakuka laka nyapnusine. Sik Yahudi yala kum ninye ara, Musa sekamuk mem yupu dobuka kum kekelamik bukni, sik biramang kanye aniryuk ayupu deice deiyok ning nyasilye touk, diksukum ubuka ucop ura, wininyaka deice arye lakak usulule. Ara, sik biramang kanye talima fum tam ara, ‘Diksukum winin ning ani,’ tenekirye, aning uk talibuka dobolbanyaka deice arye, Musa sekeiyamsuk mem yupu deice arye nyapdeiyamuk touk ulule.
45002015	Ara nun kele, wininyaka deice arye, Musa birye sekuka deiyamuk yupu nong kum dololamik bukni, ayupu nyalul touk deiyok ning ara, Allah arye sik kanye talima fum tam, “Aning telebe, aning malye,” nyabuka deiamuka anya arye, sik talye mangkau kanye bobuka kum wininyake. Sik unyak talak noutamak ara, teleb ning ap, malye ning ap tabakuka winibikcop ura, sik talima fum tam arye, ‘E, aning ara teleb winipmap bukni, aning ara malye winipmabe’ tenen, bokuka winyake. Tukwak ninye nirya arye, sik kanye talima fum tam ara, ‘Teleb winin ning ani, malye winin ning ani’ tenen, moubuka tenenyake. Talye mankau kanye bobuka kum wininyake.
45002016	Ura, Allah arye teneamuk sum akunum uplyop ura, tukwak ninye im sirya mutuku sirya nirya ati, yupu lepsisikuka bokeipsilirye wenepnamsile. Ara, Allah arye nyapliba, Yesus Kristus arye ninye nirya ati, sik kanye talima fum tam arye duknubuka tenelamice ning babye, nirya lakak kipdeipsilyop ura, aning nirya Allah arye dipdelirye, yupu lepsisikuka bokeipsilirye wenepnamsile. Ton nang ati ara, “Anggunda diksukum kibuka deipsine,” nyapnamsile. Ton nang ara, “Anggunda malye ulamlume,” nyabuka bataknamsile. Awinipnamsil ning nirya ara, na arye Yesus el laka teleb yupu, ninye lyena yupu laka nyasununa deice arye peteresunune.
45002017	Winitalak ara, yuk yupu ton nyapnusine. Anggunce yuk nang ati peterelulum nang ara, anggun bidamang arye anggun biramang ati, kum peterelalulum do? Ton nang ara, nyalalulume. “Kume, nunda Yahudi yala nang unyabe,” nyabuka ululume. “Nunda Musa sekeiyamsuk yupu talibuka unyaba anya arye, ayupu teleb kibuka talinyaba deice, Allah arye lyepnamsile. Nunda, Allah ap teleb ubuka neika unyaba anya arye, Allah el kanye delisulule,” nyabuka, anggun biramang kanye erepdamunce kwalilalulume.
45002018	Anggunce, ‘Kume, Musa sekamuk mem yupu peteresikceba, weik arye kel kinyaba anya arye, Allah elce tenesilye ning nirya ara, akunum kel bikamuburye, fia teleb un ning ara ani, ani, tenen, moubuka kel kinyabe,’ tenelamunce, anggun biramang kanye aniryuk erebuka ululume.
45002019	Tonda anggunce utenelulume. ‘Nunda Yahudi yala kum ninye nirya ati, “Allah el dipkoprop bisik ara ani,” nyabuka petereptibye,’ tenelamunce anggun biramang kanye arye erelilalulume. ‘Bisik peterena deiyok nang arye asing kun ninye talibuka bobalamak touk, nunda yuk ninye ati, ‘Teleb bisik ani,’ nyabuka peterena deiyok nang unyabe,’ tenelalulume. ‘Nunda, kunukna noutamak unyak ninye ati, dirin kilina deiyok nang unyabe,’ tenelamunce, anggun biramang kanye aniryuk erebuka kwalimunce ululume.
45002020	Tonda, anggun Yahudi yala nang arye utenelulume. ‘Sik nirya ara fia walwal ninye uk unyake. Bukni, nunda weik peterena deiyok nang unyabe,’ tenekalulume. Mitik mapu arye deiyok ning nirya moubuka kum tenelamak touk, sikda walwal ninye unyaka anya arye, ‘Sik anang ara, nunce Allah el yupu dobuka petereptibye,’ tenelamunce, anggun biramang kanye aryuk erebuka ululume. Aning-aning nirya ati utenemumnya deiyok ara nyapnusine. Ara, anggunce, ‘Kume, Musa sekeiyamsuk mem yupu aripsuka deice ara, dipkoprop yupu ap, weik kel kina deiyok ap nirya ara, akunum awamsuke,’ tenelamunce, anggun biramang kanye erebuka umunya ati nyapsine.
45002021	Ura, anggunce yuk nang ati peterelulum bukni, anggun bidamang arye anggun biramang ati kum peterelalulum do? Anggun bidamang, kum kel kilulume do? Anggunce yuk ninye ati, “Ubula dona meme,” nyabuka peterelulum bukni, anggun babye ubula dolulum do? Fia kum dolulum do?
45002022	Anggunda yuk nang ati nyalulume. “Yuk nang domikce kilapu ap, talye ulamikce kilapu ap, talye-talye yolana meme,” nyabuka peterelulum nang, anggun babye yuk kilapu ubula dobuka yolulum do, kum do? Aning atonun anggunce nyalulume. “Yuk nang arye, Allah batakuka talye ning atibuk, ‘Nun ni kopropa’ tenen, si erenyak ning ara, nun like,” nyabuka peterelulum bukni, sik diba tenena kum nang arye, sik mem ning si eren aik fum delilamak bona ning ara, ‘Weika arye ubula doproptibye,’ tenebuka dololulum do?
45002023	Anggunda, “Allah arye, ‘Aning ara wininamlulume, aning ara kum wininamlulume,’ nyapdeibukba, Musa sekeiyamsuk mem yupu ara, nun Yahudi yala nang arye talinyabe,” nyaltakalulumce, anggun biramang kanye talima erebuka kwalilalulum bukni, anggun babye Allah el yupu yaniltalulum do, kum do? Ayupu yanimumnya deice arye, ‘Allah elda mambul kumnye anya arye, el ti si erebuka kum kinamabe’ tenen, el yupu yanilulum do?
45002024	Winibuka umunya ati ara, sik minop talak sekamik yupu nyasilye touk winilulume. Ayupu ara ani. ‘Anggun malye umunya ati ara, Yahudi yala kum ninye sik eibikirye, nun Ni Allah, el si ati malye yupu nyalisinyake,’ Yesaya birye nyabuk.
45002025	Ura, Musa sekamuk mem yupu talibuka, dipkoprop dobolbalamtumto ura, Allah el mapu una ati, laka kilin ning, den bam bol deice ning sekelulum ara, mitik teleb upsutu bukni, Allah el mem yupu yaniltana uk winipmunyop ura, anggun den bam bol mouse ning sektinga babye, ‘Deiyok fia kum upsuka atia,’ tenebuka anggunda talye nang atonun kibuka ululume.
45002026	Sik den bam bol mouse ning sekna kum ninye bukni, Musa sekamuk mem yupu nyasilye touk diksukumuk winibikcop ura, Allah el kanye ara, ‘Sikda teleb winin ninguk talibuka wininyaka anya arye, na tenen ninye, den bam bol mouse ning sekna ninye atonun wininyake,’ tenenamle. Weik mambul ning ara, Allah el dipkoprop yupu nyasilye touk moubuka talibibirye dobolbanamabe. Weik mambul ning ara, aning uka. Den bam bol mouse ning sekna ara, nong bol deice ninguk ulula ati, aning ara, fia mambul weik kume.
45002027	Yata ninye do nirya, sik den bam bol mouse ning kum sekenyak bukni, Allah arye, ‘Aning ara wininamlulume, aning ara kum wininamlulume,’ nyapdeiamuk mem yupu kekebuka dobolbanyakce, diksukum winin ninguk talibuka wininyak ninye ara, Allah arye aninye ati, el kanye deiplirye dopropnamle. Bukni, anggun Yahudi yala ninye ara, Musa sekamuk mem yupu dobolbalulumce, den bam bol mouse ning sekelalulum bukni, Allah el yupu ara yaniltamunyop ura, aning-aning nirya awabsilya babye, aminyan talak Allah arye anggun ti kanye kum deipnamsile. Anggun ti wenebuka opnamsile.
45002028	Dipkoprop ning ara, anyapnusine. Yahudi yala ninye arye deipsitinge babye, ara nong bol mouse ning atonun ning uka. Allah el kanye ara, ‘Adeice Yahudi yala nang ara, na tenen ninye kopropa unyake,’ kum tenelule. Tonda, laka kilin ning ati, den bam bol mouse ning seklopsitinga babye, aning ara nong bol deice uk usilye ning anya arye, adeice aryuk Allah el mapu kopropa fia kum unamabe.
45002029	Nong bol deice uk kum bukni, Allah arye, ‘Na tenenye unamle,’ tenelye ning ara ani. ‘Dipkoprop Yahudi yalanye bira aululue,’ tenelulnye bira, el talima fum tam ara teleb ubuka un ning aulule. Diksukum winilulnye biti, Allah arye, ‘Anye bira na tenenye anya arye, na mi kopropa ulule,’ tenelule. Tonda, Allah arye, ‘Na mapu koprop’ tenen, laka kilin ning dipkoprop ning ara, Allah El Dib Kanye ara, nun talima fum tam usilirye, nun urasin yuk kilisululce, teleb kibuka delisulule. Talye mem yupu ap, nong bol deice fil dolamikce nang ap, wininyaka deice arye, Allah el mapu kopropa kum unyabe. Aning ara kume. Allah El Dib Kanye arye, nun talima fum tam fil dosilya arye, nun kanye talima teleb kibuka deipsilya deice arye, winiryuk ninye atonun kilisulule. Winisilya nang nirya ati, Allah arye kanye deiplirye ereipnamle. Bukni, talye kanye bobuka daunyak ninye arye, diksukumuk wininyak ninye ati, si kum erenamake.
45003001	Ura, na arye, “Na babye Yahudi yalanye ununa anya arye, na den bam bol mouse ning ara seknike,” nyaptinya babye, aning ara teleb do, kum do?
45003002	Na kanye ara, anirya ara telebuka. Tonok ning ara, Allah arye kel bikamsukce, el yupu dobuka minopce laka nyapsukce aryamsuk ninye ara, Yahudi yala ninye atia.
45003003	Yahudi yala ninye noutamak arye bokuka, ton nang ara diba tenebuka kum ulamikce, Allah el yupu moubuka kum talilamik. Bukni, winilamika deice arye, “Allah arye wiamuk ninye noutamak arye, ton nang ara malye winilamika ati, Allah babye malye ulule. Allah arye nyalilamsuk touk kum unamsile. Talya uk nyalamsuke,” nyabuka nyaptibye do?
45003004	Kume, aning kum nyaptibye. Allah arye nyasilye yupu nirya ara, dipkoprop ulula anya arye, elce nyalamuk touk dipkoprop nong upnamle. Bukni, tukwak unyak ninye nirya ara tilila yupu talye nyaltakanyake. Allah yupu noutamak ara, ayupu ton sekamik. ‘Allah ance nyasiminye yupu nirya ara, dipkoprop nong upnamle anya arye, ninye nirya arye, ‘Dip yupu nyapsuke’ tenen, kel bikinamak ca. Ninye arye Allah ati, “El malye ubuk ning ara ani,” nyabuka talye nyaploptinga babye, nong kum uptue. Nyace ninye nirya ati, Allah arye malye kiplirye, wenebuka yupu lepsisikuka bokeipnamle.’
45003005	Bukni, ton nangop ura tilila yupu deice arye nyanyake. “Kume, nun ninye arye malye winibibya babye, Allah arye bico tenesilirye namin kipsilyop ura, adeice arye, Allah el fia diksukum ulul ning nirya ara, fia lakak uk ululba, ninye nirya arye moubuka kel bikmanto unyake. Ati, nun malye winibibiba, Allah arye nun malye winin ning ati wenepsilyop ura, aning ara malye usulule,” nyanyake. Ayupu atonun ubuka nyapsicop ura, nunce yata yupu tamubuka nyaptibye do? (Sik diba tenena kum, talye nang arye nyanyak yupu atonun nyapsine.)
45003006	Kume, na kayapo. Ayupu atonun nyapsicop ura, nunce tamubuka nyaptibye yupu ara, nyapnusine. Ayupu ara ani. “Anggunda talye yupu uk nyanmalume. Allah elda fia diksukumnye kum ulamtuop ura, ninye im sirya mutuku sirya nirya yata deiyok ati yupu lepsisikuka bokeipsitu do? Kume, elda Yupu Lepsisikuka Bokolina Deiyoknye ulula anya arye, anggunce talye yupu uk nyalulume,” nyanamabe.
45003007	Arup nyapmasin touk, ton nang arye ayupu nyanyake. “Kume, na tilila yupu nyanya deice yuk ninye nirya arye, ‘Allah ara dipkoprop yupu uk nyalule’ tenen, moubuka kel biksiting. Sikce, ‘Allah ara fia dipkopropnye’ tenen, kel kibikcop ura, Allah el si weika arye tonap weik arye erenamake. Ati ara, na arye tilila yupu nyapnirye, fia malye winipnyop ura yata ati Allah wenepnamnil do?” nyabuka malye wininyak nang arye talye-talye nyanyake.
45003008	Ton nang ara, na peterenun yupu moubuka kum kel bikinyaka anya arye, sikce na Paulus ati atilila yupu nyaninyake. Sikce, “Nun nirya talye luparabuka malye winibibyop ura, adeice arye aminyan talak teleb un ning lakak upliba, nong upnamle. Paulus birye nyabuka peterelule.” Sik tilila yupu nyan nang arye, nyabuka nyalininyake. Nyanyaka ati ara, Allah arye atilila yupu nyanyak nang ati, wenebuka onamle.
45003009	Ura, ayupu nirya aupmal bukni, sirya ara yata teneptibye do? ‘Nun Yahudi yala nang unyap ninye ara, weik mambul unyap bukni, yuk yala ninye nirya ara mambul kume,’ tenebuka, kum nyaptibye. Kume, na kayapo, ayupu akunum laka nyapmasine. Yahudi yala ninye babye, Yahudi yala kum ninye nirya babye atonun, malye wininyabe. Amalye winilamubu ning deice arye, tapu koulamsukba, nun kanye talima nirya malye uk usulule.
45003010	Allah yupu noutamak seklamik touk unyabe. Ayupu ara ani. ‘Tukwak mutuku im sirya mutuku sirya nirya unyak ninye kan-kan noutamak arye diksukumuk ululnye tonok babye ton kum ulule.
45003011	Sik nirya Allah el ulul ning ati, fia moubuka kum kel kinyakce, walwal uk unyake. Tonoknye babye, ‘Se, na ap, Allah ap neika utinimnye’ tenen, patalyeba kum kel bikinyake.
45003012	Ninye im sirya mutuku sirya nirya arye, Allah ati batakuka, urasin tamubuka, yuk bisik akunum bikirye, fia malye uk wininyake. Sik kan-kan noutamak arye tonoknye babye, teleb un ning ton kum ulule. Sik nirya ara, fia malye uk wininyake.’
45003013	‘Ninye dibiceba, tuku palibuka tuku fum tam dongopmace bukni, deice tam moubuka tuku kum siknipdongopmakiba, atuku fum tam arye tong weik arye welelamle touk, unyake. Ara, tukwak mutuku unyak nang nirya, sik si bam bol deice arye fia malye-malye yupu nyabikirye, tilila yupu weika arye nyaltakanyake.’ ‘Tonda, ninye on kwatima duknubuka mapmalya arye, si topsilirye, yu maka tulupdongopliba, ninye dibilamak touk, ninye nirya sik malye yupu nyanyaka deice arye, ninye weik opra bakibuk dibinyake.’
45003014	‘Ninye nirya arye yuk nang ati malye yupu sik nong deice nyapdeipbica deice arye, walana ap, yu ulana ap, like tenena ap, weik welelule.’
45003015	‘Sik nirya arye yuk ninye ati, yu upliba, tenilena kumce, minopce talye luparabuka olbanyake.
45003016	Sik winilamice ning noutamak nirya ara, malye winililana ap, kanye imun kanye bobuka ikin kilina ap, weik ulule. Ara dan sukum do, sik banyak mutuku nirya ara aning uk wininyake.
45003017	Kanye talima namin kiplirye, yuk ninye ap, teleb ubuka neika un ning ara, sik asing akunum kupdongobukba, fia walwal uk unyake.’
45003018	‘Ninye mutuku-mutuku nirya arye, ‘Se, Allah arye wenepnamsil do? Yata wiripnamsil do?’ tenebuka, Allah ati ilil kum ulule. Sik nirya arye talye luparabuka malye uk wininyake.’
45003019	Ura, nun nirya akunum kel kiyamupe. Allah arye el mem yupu nyabuka aryamukba, Yahudi yala ninye doprobikce, ayupu uk talibuka, ayupu amutam unyake. Ayupu noutamak nyasilye ning nirya ara, anggun ti nyasulula anya arye, anggun kan-kan noutamak arye, tonoknye babye, “Na ara malye kum unune,” kum nyaptue. Yahudi yala ninye uk kum bukni, ninye mutuku-mutuku nirya atonun, malye nanguk unyaba anya arye, Allah arye yupu lepsisikuka bokeipsilirye, wenepnamsila ati, nunce el ti yupu ton tamubuka kum nyaptibye. Allah ati tamubuka yupu nyana kumce unamabe.
45003020	Aning ati ara, yata ninye do nirya ati, Allah arye, “Aning wininamlulume, aning ara kum wininamlulume,” nyabuka, mem yupu aryamsukba, ayupu talibuka dobolbabirye, diksukumuk winibibyop ura, adeice Allah arye nun ti, ‘Sikda teleb nang,’ kum tenenamsile. Nun babye mikip deice arye, diksukumuk kum winiptibya ati nyapne. Aning kum bukni, Allah el yupu kekebuka kel kinyaba deice arye, ‘Se, nunda dipkoprop kanye talima malye nanguk unyabe’ tenen, moubuka kel kinyabe.
45003021	Ura, nun biramang aryuk diksukum kum winipdeipdatibye bukni, Allah arye minop talak kum laka nyalamsuk ning winitalak akunum lakak upsile. Allah arye ninye nirya ati, nun malye winilamibye ning kilipsilirye, diksukum kibuka deipsilye ning ara, Musa sekamuk mem yupu talibuka dobolbanyaba deice arye kum ulule. Deiyok ara fia yuke. Diksukum kilisululnye, Allah arye Musa biti nyapdeibukba, laka nyasilye yupu ap, Allah el yupu laka nyalamik nang, nabi-nabi ap arye, ayupu ati laka nyalamik bukni, moubuka kum tenelamubu.
45003022	Winitalak diksukum kilisulul ning ara, ani. Ara yata mutuku ninye do nirya atonun, Yesus Kristus ati diba tenebibya deice arye, Allah el kanye aryuk nun malye winin ning kilipsilirye, diksukum ninye uk kilisulule. Ninye yala yuk-yuk kum wilisulule. Yesus ati diba tenenyak ninye nirya ati ara, Allah arye atonun tenesilirye, ‘Sikda diksukum ninye unyake,’ nyabuka tenesilirye, elcuk teleb kilisulule.
45003023	Ninye im sirya mutuku sirya nirya ara atotouk unyabe. Allah el tonokuk ara malye ning tonok babye kum ulirye, fia diksukumuk ulul touk kum unyabe. Nunda el yupu yaniplobibirye malye uk unyabe. Allah fia teleb ubuka ulul touk, kum unyabe. Nunda diksukum kum winipmanto ninye unyabe. Ati tukwak mutuku unyap ninye nirya ara neiktoto uk lyesulule.
45003024	Ara, nun malye ning tapu kouamsuka noutamak arye, Yesus Kristus deksukce, lobuka lyepsuke. Winipsuka deice, Allah arye bico tenesilirye, el kanye aryuk, “Sikda diksukum nang,” nyabuka, talye arina atonun teleb kilisulule.
45003025	Allah arye Kristus ati uteneamuk. ‘Yesus Kristus obikiba, el ining binamla deice arye, ninye tukwak ninye sik malye winilamikce ning nirya kum kipdeipnamle. Ninye tukwak ninye, sik pununa ati dipnamle. Yesus obikiba dipnamal deice arye, diba tenebikcop ura, tukwak ninye sik malye wininyak ning pununa ati lyepnamle,’ Allah arye teneamuk. Minop talak ara, ninye nirya arye malye uk winilamikba, Allah arye, ‘Dauplye’ tenen, namin kilamuk. Bukni, Allah arye, tukwak ninye nirya ati, ‘Allah ara fia diksukumuk ulule’ tenen, ‘Moubuka kel kipnamak,’ tenebukce, Yesus Kristus tukwak mutuku dopkwetepsuke. Ara, tukwak ninye nirya arye, ‘Kume, Allah elda, malye winilamikce ning ati kum bataktue. Malye winilamikce ning nirya ati, yupu lipsisikuka wenelule,’ tenebikirye, ‘Moubuka kel kekepnamak’ tenen, nun pununa ati, Allah arye Yesus Kristus tukwak mutuku dopkwetepsuke.
45003026	Allah arye Yesus dopdeipsukba, nun malye winin ning ati yanuka dipsuka deice arye, winitalak Allah el fia diksukumuk ulul ning ara, akunum lakak kipdeipsuke. Ara, Allah, fia diksukum ululnye. Yatanye do nirya, Yesus ati diba teneplinye bira, Allah arye anye biti, “Anda telebnye,” nyabuka diksukumnye kililule. Ati, nunce kel kinyabe.
45003027	Ura, Allah el kanye aniryuk nun ninye ati diksukum kilisululnye anya arye, ninye arye, “E, nun teleb winilamupe deice arye lyepsuke,” nyabuka kwaliptibye do? Kume, aning atonun fia kum nyaptibye. Ara deiyok kum upmala atia. Ura, Musa sekamuk yupu nirya fia lipsisikuka dobolbanyaka deice arye, kwalina yupu nyaptinge do? Kume, aning ara fia kum winipmanto. Diba tenebibya deice aniryuk, Allah arye lyesilirye, diksukum ninye kilisulule.
45003028	Anyapmasina ara, deiyok ani. Nunce ayupu nyabuka peterenyabe. “Kume, Musa sekamuk yupu talibuka dobolbanyaba deice arye kum bukni, Yesus ati diba tenebibya deice aniryuk, Allah arye nun ti, ‘Sikda teleb nang,’ nyabuka, diksukum kilisulule. Yuk deiyok ton kum ulule.”
45003029	Ura, anggun ton teneipdelulume. Allah ara, Yahudi yala ninye uk lyebuka talilul do? Yahudi yala kum ninye babye, lyeplirye kum talilul do? Kume, Yahudi yala ninye babye, Yahudi yala kum ninye babye, lyeplirye talisulule.
45003030	Anyapmasin yupu deiyok ara ani. Aning-aning nirya talibuka deice tam ululnye bira Allah, el tonok ulule. Allah el tonok ulirye, den bam bol mouse ning sekenyake ninye, sik Yahudi yala ninye, babye, ura den bam bol sekna kum ninye Yahudi yala kum ninye babye lyesulule. Winisilya deiyok ara tonokuka, yuk ton kume. Ara Yesus ati diba tenenyaba deice aryuk lyesulule. Den bam bol sekna fil ap, yuk fil ap donyapa deice arye fia kum lyesulule.
45003031	Aning ati ara, ton nang arye nyapting do? “Kume, anggunda, ‘Allah arye lyesulula deiyok ara, diba tenena deice aryuk lyesulule,’ nyalulume. Nyaluluma anya arye, anyamunya deice arye, ‘Musa sekamuk mem yupu ara mambul kume. Nong kum upnamle yupu uk ulule,’ nyabuka yaniltana atonun ululume,” nyapdeipsiting do? Kume ayupu ara dipkoprop kum nyapsiting. Allah arye diksukum kilisulula ninye arye, el yupu yaniltana kumce, Yesus ati diba tenenyaba deice, ‘Allah arye, “Aning ara wininamlulume, aning ara kum wininamlulume,” nyapdeiyamsuk yupu ara mambul’ tenen, si erebibirye diksukumuk unamabe.
45004001	Ura, diba tenena deice arye diksukum nang kilina ati ara, nun apu kopropa Abraham bira, yata wiribuka kel kiyamuk do? Aning laka nyapnusine.
45004002	Abraham diba tenebukce, diksukumuk ulamuka deice, Allah arye, “Anda diksukumnye,” nyabuka, teleb kipdeiamtuto ura, Abraham arye, “Na ara teleb ulamse deice arye lyepnuke,” nyabuka kwalilamtu bukni, aning atonun kum ulamuk. Ati, Allah dam ati kwalina yupu kum nyaptue.
45004003	Dipkoprop Allah yupu noutamak ara, Abraham biti yata nyasulul do? Ayupu ara ani. ‘Abraham birye Allah ati diba teneyamuka deice arye, Allah el kanye aniryuk, “Anda diksukum unanye,” nyabuka, teleb kipdeibuk.’
45004004	Ura, winipmanto yupu ton nyapnusine. Yatanye do nirya, ‘Dengna ning dopropnamne’ tenen, yuk nang ati fil teleb kibuka doplyop ura, el fil dolamlya dekna ati, afil deiyok nang arye adip aryuk yo bok arinyake. Aning ara, kum bataktinge. Ayo bok arinyaka, ara talye ati kume. Ara el fil dolamlya dekna ati arinyake.
45004005	Bukni, Allah elda malye un ninye ati, lyepsilirye diksukum kilisululnye ulula anya arye, el ti dib teneplinye biti, diba tenelya deice aryuk, Allah el kanye aniryuk, “Anda diksukumnye,” nyabuka, teleb kilisulule. Ara, anye teleb fil dolamlya deice arye kume. Anye el diba tenebuka deice, Allah el kanye aniryuk, anye lyelule.
45004006	Ayupu nyapmasin touk, minop talak ulamuknye Raja Daud sekamuk yupu noutamak arye, ayupu atonun ton nyapdeisuke. Daud birye, “Sik teleb fil donyaka deice arye kum bukni, Allah el kanye aniryuk, ‘Anggunda diksukum un ninye,’ nyabuka, teleb kilisulula ninye ara, kanye deibuka, fia telebuk unamabe,” nyabuk. Daud birye Mazmur yupu noutamak sekamuk yupu ara ani.
45004007	‘Allah arye sik ninye nirya malye wininyak ning ati, namin kilirye sik malye wininyak ning kum kibuka delisulul ninye ara, kanye deibuka fia telebuk unamake. Nunce Allah el yupu yanilamuburye, malye winilamubu bukni, Allah arye amalye winilamupu ning ati, akunum lyepsuk ninye ara, kanye deibuka fia telebuk unamabe.
45004008	Yatanye do nirya, Allah arye anye, el malye winilamuk ning ati, “An malye winilamlum ning ara ani, ani,” nyabuka, aning ati kum kibuka deiplirye, aminyan doryanamle talak nirya ara, fia kum wenepnamlanye bira, kanye deibuka telebuk unamle.’
45004009	Ura, ayupu deice arye, “Fia telebuk unamake,” nyalamuk ning ara, Yahudi yala ninye, den bam bol sekenyak ninye atibuk nyabuk do? Yahudi yala kum ninye, den bam bol kum sekenyak ninye ap ati, ayupu nyabuk do? Kume, ninye yala-yala nirya ati nyabuk. Ayupu deice ara, akunum nyapmasine. Nun apu kopropa Abraham diba tenebuka deice aryuk, Allah arye, “Anda diksukum teleb ubuka unanye,” nyabuka teleb kipdeibuk, nyapmasine.
45004010	Allah arye Abraham biti diksukum kipdeibuk talak ara, dan talak do? Anggun ton teneipdelulume. Allah arye Abraham biti ayupu nyabuk talak ara, Abraham el den bam bol akunum sekik talak do? Min kum sekik talak do? Kume, Allah arye ayupu nyabuk talak ara, Abraham el den bam bol deice ning min kum sekik talak arye nyabuk. Ati Abraham diba tenebuka deice aryuk, Allah arye Abraham biti teleb kipdeibukce, “Anda diksukumnye,” nyapdeibuk.
45004011	Abraham diba tenebuka deice, Allah arye el ti akunum diksukum kibukba, daulamuka ani aminyan talak uk, Abraham biti diksukum kipdeibuknye biti, yuk ninye ara, ‘Allah arye anye talilule, tenepnamak’ tenen, bikilin ning aribuk. Alaka kilin ning aribuk ning ara, Allah arye den bam bol mouse ning sekna fil aribukba, Abraham arye doprobuk. Aning ati ara, Abraham bira, nun deiyok kounanye, nun apu kopropa usulule. Ara, yata ninye do nirya, den bam bol mouse ning kum sekenyak bukni, ‘Allah arye diksukum ninye kipdeipnamsil’ tenen, diba tenenyak ninye nirya ara, sik apu kopropa Abraham ulule.
45004012	Aning atonun, nun Yahudi yala ninye babye, nun apu kopropa Abraham arye den bam bol sekna fil min kum doprobuk talak bukni, Allah ati weik arye diba teneamuk touk, nun babye diba tenebibyop ura, dipkoprop, “Nun apu kopropa Abraham usulule,” nyaptibye. Den bam bol sekenyap ning awamsilya babye, aning ara nong bol deice ninguk ulula ati, aning ara weik mambul kume.
45004013	Allah arye Abraham biti, “An ap, ance deipminba, dadeipdanin, banamak mapu nirya ara, fia weik unamake. Sik adeipdanin banamak ninye ati, aning-aning nirya dobuka arinamsine,” nyabuka nyalilamuk ning ara, Musa sekamuk yupu talibuka dobolbalamik deice ati kum nyabuk. Aning kum bukni, Abraham arye Allah ati diba teneyamukba, Allah arye el Abraham ati diksukumnye kipdeibuk. Diksukum kipdeibuknye deiyok ara, diba tenelamuka deice aniryuk, ayupu nyapdeibuk.
45004014	Ura, Allah arye, ‘Aning ara wininamlulume, aning ara kum wininamlulume,’ nyapdeibukba, Musa birye sekeiyamsuk yupu talibuka, ‘Dobolbanamabe’ tenen, pirilenyak ninye babye, winilamaka deice arye Allah nyalilamuk yupu doproptingeto ura, fil dona kum bukni, talye diba tenenyak ninye arye, diksukum un ning kum doproptinge. Doproptingto ura, ‘Diba tenena ning ara talya uk ulule,’ nyaptibye bukni, aning ara kum nyanyabe. Tonda, Allah arye, “Winibuka arinamsine,” nyabuka nyalilamuk yupu nirya ara, nong kum upnamle. Bukni, teleb fil donyaka deice arye, kum doproptinge. Deiyok ara, diksukum un ning nirya ara, diba tenena deice aryuk ulula ati nyapsine.
45004015	“Winina meme,” nyana yupu ulul mutuku nirya ara, wenena ap, on ning ap ton aupnamle. Amem yupu kum uptop ura, ninye arye ayupu kum yaniptinge bukni, im sirya mutuku sirya nirya ara, amem yupu aulyeba, kel kinyak deice aryuk, ninye arye yaninyake.
45004016	Aning nirya ati, ayupu nyapsine. Allah arye, “Wininamsine,” nyabuka deipsilye yupu nirya ara, diba tenena deice aryuk nong upnamle. Deiyok ara ani. Ara, Allah arye utenelule. ‘Na arye diba tenenyak ninye nirya ati, “Wininamsine,” nyabuka nyalilamse ning nirya ati, diba tenepnecop ura, na arye bico tenepsinirye, na kanye aryuk talye aripnamne,’ tenelamuka ati, diba tenena deice aryuk nong upnamle. Utenebuka anya arye, akunuma. Yata ninye do nirya, Abraham arye diba tenelamuk touk, diba tenenyak ninye nirya ara, Allah arye, “Wininamsine,” nyabuka delilamsuk ning nirya dipkoprop dolonamake. Ara, dipkoprop Abraham arye deibukba, dadeipdanin yangalamik ninye nirya ara, Musa sekamuk yupu talibuka unyak ninye, Yahudi yala ninye babye, Yahudi yala kum bukni, diba tenenyak ninye yala-yala nirya babye, Abraham arye diba tenelamuk touk diba tenebikcop ura, aning dolonamake. Abraham bira, nun diba tenenyap ninye, nun apu kopropa atonun usulule.
45004017	Ara, Allah yupu noutamak sekeiyamik touk ulule. Ayupu ara ani. ‘Allah arye nyabuk, “Abrahamo, Na arye an Abraham ati, yuk-yuk ninye yala-yala weik, daunamak ninye nirya ati, sik apu kopropa akunum kipkine,” Allah arye nyabuk.’ Abraham bira, Allah ati diba tenelamuka anya arye, Allah el kanye ara, ‘Sik aminyan talak diba tenepnamniyak ninye nirya ara, sik apu kopropa ara Abraham ulule,’ tenelule. Allah ara, talinye kume. Elce deiyamuk ninye akunum kam bukuka delilule. Min kum ulamle ning bukni, ‘Aupnamle’ tenen, yupu nyalilamle touk, dipkoprop nong ulule.
45004018	Abraham el ulamuk ning ara nyapnusine. Allah arye Abraham biti, “Im deice kurya weika arye tiklamle touk unamake. Ara, ance deipminba, dadeipdanin banamak ninye nirya ara, kum nukmanto unamake,” nyapdeiamuk ning ara, kum winipmanto ning bukni, nong min kum wamuk talak ara, kanye teniltona kumce, ‘Dipkoprop Allah arye winipnamnile’ tenen, weik arye diba tenelamuk. Ati ara, Allah arye Abraham biti nyapdeiamuk touk, winitalak ara, Abraham ninye yala-yala nirya sik apu kopropa el aulule.
45004019	Allah arye Abraham biti ayupu nyapdabalamuk talak ara, Abraham fia wisi akunum danamuka anya arye, el mi kum deipmanto, kiting tamun yupa weik 100 tahun ulamuk. Tonda el domuk kil Sara babye, mi kum deipmanto kil ulamuk. Ulamrik ning ara, Abraham moubuka kel kiyamuk bukni, kanye bokoltona kum dib aryuk Allah arye nyalilamuk yupu ati diba tenebuka ulamuk.
45004020	Abraham bira, ‘Kume, Allah el mikip fia weik ululnye anya arye, elce, “Winipnamkine,” nyabuka nyalilamnuk yupu ara, dipkoprop winipnamnile’ tenen, diba tenena uk ulamuk. ‘Dip do, tilila do?’ tenen, teniltona deice kum ulamuka anya arye, Allah arye Abraham melilamukba, el diba teneamuk ning weika arye tabakuka mikip upra balamukce, Allah ati kibuka el si uk erelamuk.
45004022	Winibuka weik arye diba tenelamuka ati ara, Allah el kanye aryuk Abraham biti, “Anda fia diksukumnye,” nyabuka teleb ubuka deibuk.
45004023	Ayupu noutamak arye, “Allah el kanye aryuk diksukum kipdeibuk,” nyabuka sekeibik ning ara, Abraham el tibuk kume.
45004024	Nunda, nun Deiyoknye Yesus dibuk bukni, tuba tamubuka kam bukeibuka deiyoknye Allah ati, diba tenenyap ninye, nun nirya ap ati, ayupu sekeipsik. Nun babye diba tenebibyop ura, Allah el kanye aryuk, “Sikda diksukum ninye unyake,” nyabuka, teleb kipdeipnamsile.
45004025	Yesus Kristus ara, nun malye tenenyap ning ap, malye unyap ning ap, pununa ati, obikba dibuk. Dibukba, Allah arye tuba tamubuka kam bukeibuka deiyok ara, ani. Ara nun malye ning nirya lyena ap, Allah arye nun ti, “Sikda diksukum un ninye,” nyabuka, nun ti teleb kilina ap ati, Yesus kam bukeipsuke.
45005001	Aning ati ara, diba tenebupa deice, Allah arye nun malye ning kilipsukce, lyepsuke. Lyepsukce diksukum kipdeipsuke. Nun Deiyoknye Yesus Kristus fil dopsuka deice arye, nun ap, Allah ap ansinibdeipsukba, ilil una kum dib aryuk, kanye deibuka el ap kanye talima dukdongobuka neika unyabe.
45005002	Tonda, Kristus el fil dopsuka deice arye, Allah bico tenesilirye, el kanye aniryuk melibuka tuba-tuba lyesiliba, nun lyen ning dopropbibirye, nun kanye talima bokoltona kumce, fia batakna kumce, aning uk talibuka unyabe. Yesus arye lyepsuka ara, kume kum dasutue. Aning babye, Yesus diba tenenyaba deice arye unyabe. Tonda, ‘Allah arye el fia teleb ulul ning nirya, aripsiliba, nun babye fia telebuk wininamap’ tenen, kintinibibirye, kanye deibuka dina uk unamabe.
45005003	Aning uk kum bukni, nun ikin ning usilya babye, kanye deibuka unyabe. Deiyok ara ani. Ara, ikin ning upsilyop ura, aning arye asilesiliba, aminyan talak ara batakna kumce, fia pi dobuka, mikip asa arye fil dopmanto ninye kilisulule. Ara ikin usilye ning deice arye, mikip kilisulul ati ikin ning upsilya babye, kanye deibuka unamabe nyapsine.
45005004	Aikin ning usilye talak nirya babye, batakna kumce, fia pi dobuka fil donyapa deice arye, nun kanye talima wisisululba, teleb kibuka un ning winin nang kilisulule. Kanye talima wisipsilyop ura, ‘Allah arye melipsilirye, aminyan talak dipkoprop lyepropnamsile’ tenen, kintinibuka dina uk unyabe. Aning ara kanye bokoltona kum dib aryuk, dib tenenyabe.
45005005	Ura, Allah arye el Dib Kanye weika arye aripsukba, melisilya deice, Allah arye nun ti bico tenesilye ning nirya, weika arye kel kipra babyeba, nun talima fum tam weik kibuka langdipnamsile. Allah arye kanye talima arisilya ati ara, ‘Allah arye dipkoprop melipsilirye, lyepropnamsile’ tenen, kintinibuka dina uk unyaba ara, talye ati kum unyabe. Allah arye dipkoprop lyepnamsila anya arye, amenyan talak ara, ‘Se,’ tenen, malye kanye bobuka kum unamabe.
45005006	Anggun ton kel kiplulume. Nun nirya ara, mikip fia kum ninye ulamubu talak, Allah el ulul ning nirya ati, yanibuka malye uk ulamuburye, Allah el dam fia kum ulamubu. Bukni, winitalak noutamak ara Allah arye, ‘Yesus el dipnamle talak, fia teleb talak atia,’ teneamuk touk, nun malye ulamubu ning pununa ati, Yesus arye nun ti dibuk. Nun malye winilamubu ning wenena ati talye oplopsutu bukni, Kristus arye nun ti dipsuke.
45005007	Ninye tukwak ninye arye, yuk nang pununa ati, ton kum dibinyake. Tonok talak ton, fia telebnye biti, ‘Opnuyap’ tenen, kintiniptingba, atelebnye el pununa ati, yuknye ton ilil fia kum kanye bopturye, “Kume, anye bira batakmunce na uk opnululume,” nyaptue. Bukni, aning atonun ning ara, weika arye ton winikiba, fia kum kekenyabe. Ninye arye yuk nang pununa ati, kum delinyaka ati nyapsine.
45005008	Bukni, nun nirya ara fia tuba-tuba malye uk winipra yangalamupa noutamak, Kristus arye nun malye winin ning kilina ati dibuk. Allah arye Kristus aripsukba, Kristus depsuk deice arye, akunum lakak kibuka deipsukba kel kinyabe. Adeice arye, ‘Allah weik arye bico tenesulule’ tenen, kel kinyabe.
45005009	Winitalak ara, nun kele. Kristus obikba el ining biyuka deice arye, nun malye un ning nirya kilipsukba, Allah arye, “Yesus afil dobuk deice arye aninye ara, diksukum ninye ubuka deipsine,” nyabuka teleb kipdeipsuke. Aning ati ara, nun kele. Yesus ap kanye talima dukdongobuka unyaba deice, Allah arye malye winin nang nirya ati, yu upliba sik ti lepsisikuka bokeiplirye, amalye winin ninye obuka sirya daknamle talak ara, Kristus arye nun diba tenenyap ninye ati lobuka lyepnamsile.
45005010	Aning ara talye kum nyapsine. Kume, nun ninye nirya arye, ‘Allah ati nun like’ tenen, fia malye-malye uk ulamubu talak noutamak arye, Allah el Mi Kopropa Yesus aripsukba, nun pununa ati dibuka deice arye, Allah ap, nun ap, teleb kibuka ansinibdeipsukce, winitalak ara Allah ap, nun ap neika uptibye. Winipsuka ati, nun kanye kum boktopsutue. Fia dipkoprop tenebuka kel kinyabe. Kristus arye Allah ap, nun ap, ansinibdeipsukce, akunum teleb kipdeipsuka ati, Kristus fia kam unamla deice arye, el ap nun ap kanye talima dukdongobuka unyaba deice arye lyepnamsile. Aminyan talak Allah arye kum bataknamsile. El ap neika fia ati unamabe.
45005011	Tonda, aning uk kum bukni, minop talak ara, nun ap, Allah ap neikak kum upmanto ninye ulamubu bukni, Yesus Kristus dibuka deice arye nun ap, Allah ap ansinibdeipsukba, Allah ap neika fia unamabe. Winitalak ara, nun Deiyoknye Yesus ap neik kanye talima dukdongobuka upra banamap talak noutamak nirya ara, nun Ni Kopropa Allah ati kanye delinyabe.
45005012	Ura, yuk yupu ton dukdongobuka nyapnusine. Malye una ati deiyok ning ara, tonoknye birye deiyok kibukce, ninye tukwak ninye nirya benepdeibukba, dakdongopsuke. Dakdongopsukce, winitalak ninye im sirya mutuku sirya nirya ara, talima malye usulula ati ara, malye uk wininyabe. Tonda, anye malye wamuka deice arye, ninye dipna deiyok ning ton yayuke. Ninye im sirya mutuku sirya nirya malye uk unyaba anya arye, ninye nirya dipna uk unyabe.
45005013	Allah arye, ‘Aning wininamlulume, aning ara kum wininamlulume,’ nyapdeibukba, Musa birye sekamuk yupu min kum nyapdeiyamuk talak ara, ninye tukwak nang arye malye weik winilamik. Bukni, Musa birye amem yupu min kum sekamuk talak ara, ton nang arye yuk nang ati, “Anggun malye winimunya deice arye, amem yupu yanipmalume. Deiyok ani, ani,” nyabuka kum nuklamik. Ara, ‘Malye winin ning ara ani, teleb ning ara ani,’ tenena ati laka nyan yupu min kum wamuk talak ara, tukwak ninye arye, ‘Yanipmalum yupu ara ani,’ nyabuka lak kum nyalamik.
45005014	Allah arye nyalamukba, Musa birye sekeiyamsuk yupu min kum wamuk talak ara, ninye arye, “Malye winibice ning ara deiyok ani, Malye winibica deice arye, ayupu yaninyak,” nyabuka lipsisikuka, teleb ubuka kum delilamik. Bukni, minyumanye Adam birye dibuka, daupra yangalamika ani, Musa ulamuk talak noutamak nirya ara, ninye im sirya mutuku sirya nirya dipra yangana uk ulamik. Tonda, Allah arye Adam biti, ‘Aning kum wininamlyame,’ nyapdeibuk yupu lakak nyabuk bukni, Adam arye ayupu yanibuk. Winibukba, atalak dipdongobuka anoutamak ulamik ninye nirya arye, mem yupu sekuka deiamik ning ton, min kum wamuk anya arye, atalak noutam nirya ara, sikce, “Se, anggun malye winiplumce, mem yupu yanipmalum ning ara, ani,” nyabuka, kum laka nyapmanto ulamik. Bukni, sik babye malye winilamika deice arye dipra yangalamik. Adam bira, aminyan talak do yanamuknye Yesus ati, winipmantonye ulamuk.
45005015	Bukni, na kwit capu. Allah bico tenesilirye, el kanye aryuk talye arisilye ning ara, yuk ulule. Tonda, Adam malye winibukce beneipsukba, tukwak ninye deice nirya dakdongopsuk ning ara yuk ulule. Adam arye winibuk ning ara, yuk, Allah arye talye aresulul ning yuk ulule. Aning ara laka nyapnusine. Tonoknye, Adam birye malye ubukba, ninye weika arye dipriyangalamika ani, nun babye dibinyabe. Bukni, fia teleb ning ara Allah bico teneamsukce, el kanye aryuk tonoknye, Yesus Kristus talye aripsuka deice arye, ninye im sirya mutuku sirya nirya weika arye, teleb kibuka kipripnin yangalamsukba, kam fia unamabe.
45005016	Aning atonun tonap nyapsine. Tonoknye Adam birye malye ubukba, ninye nirya sik deice dipna deiyok ning beneipsuk ning ara, Allah arye talye aripsuk ning ara atonun kum ulule. Adam birye tonok malye ning winibuka, Allah arye el wenena ati yupu lipsisikuka bokeibukce, nyabuk. “Adam malye winibuka deice arye ninye nirya dipnamake,” nyapdeibukba, nun nirya dibinyabe. Bukni, Allah bico teneamsukce talye aripsuk ning ara, yuk ulule. Aning ara, tonoknye birye malye winina kume. Ninye im sirya mutuku sirya nirya kum nukmanto, malye weik ulamik bukni, Allah bico teneamsukce talye aripsuka deice arye, nun malye winin ning nirya kum kipdeipsukce, “Aninye teleb ninye unyake,” nyabuka, teleb kipdeipsuke. Adeice arye kam fia unamabe.
45005017	Ura, nun akunum kel bikupe. Tonoknye Adam birye malye winibuka, adeice arye ninye im sirya mutuku sirya nirya dipri yangalamika ani, tuba dibinyabe. Bukni, fia teleb ning babye, akunum kel kinyabe. Ara, Allah weik arye bico teneamsukce, el kanye aryuk talye arisilye ning akunum kintinyamsuke. Ara, Allah arye nun malye winin ning kilipsilirye, lyesulule. Elcuk, “Anggunda diksukum un ninye,” nyabuka, teleb kibuka kilisulul ning ara, akunum kintinyamsuke. Ati, adiksukum una deiyok ning kintinipsuk ning ara, dipkoprop diba tenebuka doprobice ninye ara, kam fia unamake. Ara Yesus Kristus ap, kanye talima dukdongobuka neika unamake deice arye, el mikip arisilya deice arye, malye winin ning nirya malye kiyamikirye, telebuk unamake.
45005018	Aning ati ara, ayupu ton nyapnusine. Tonoknye Adam birye malye ubukba, Allah arye ninye im sirya mutuku sirya nirya ati, “Sikda dipna uk unamake,” nyapdeiyamsuk. Aning atonun, tonoknye Yesus Kristus arye, fia diksukum fil dopsuka deice arye, ninye malye winin ning kum kilina ap, ninye lyena ap, diksukum kilina deiyok ning ap kintinyamsuke. Anyapmasin yupu ati, diba tenebuka doprobica deice arye, ninye im sirya mutuku sirya nirya noutamak arye, diba tenenyak ninye weika arye kam fia unamake.
45005019	Ara, tonoknye Adam birye malye winibuka deice, nun nirya benepsukce, malye winina ninye kipdeipsuka atonun, tonoknye Kristus arye, el li yupu kekebuka diksukum ulamuka deice arye, ninye weika arye diksukum un ninye kilisulule. Winisilya deice arye, Allah arye ninye weik ati, “Sikda teleb ninye unyake,” nyabuka teleb kibuka delinamsile.
45005020	Allah arye, ‘Aning wininamlulume, aning ara kum wininamlulume,’ nyapdeibukba, Musa birye sekamuk mem yupu aripsuka deiyok ara ani. Ara, ‘Amem yupu kekebuka kel kibikirye, se nunda dipkoprop fia malye nanguk unyabe,’ tenebikirye, ‘Moubuka kel kipnamak’ tenen, aripsuke. Amem yupu aribukba, ninye nirya kel kiyamik bukni, malye ning weika arye tonap tapakrap tuba winipribalamik. Tuba tabakuka malye winipribalamik bukni, Allah weika arye tonap bico tenelamsukce, el kanye aryuk, ‘Dipkoprop ninye lyena ning talye aripnamsine,’ teneamsuke. Malye winin ning ara, mitik weik upra balamuk bukni, Allah arye bico tenesilirye lyesulul ning ara, fia weik upra balirye, malye una deiyok ning nirya ara, malye kibuka bisilule.
45005021	Allah arye tukwak ninye ati, weika arye bico tenelamsuka deiyok ara, nyapnusine. Ninye im sirya mutuku sirya nirya, malye winilamika deice arye dibina uk upra yangalamika ani, malye winina ap, dipna ap amutam ulamik. Bukni, Allah bico tenenyamsukce, Allah el kanye aryuk, “Sikda diksukum un ninye,” nyabuka, teleb kibuka delisulule. Minop talak ara, malye winina ap, dibina ap mikip weik ulamuka anya arye, ninye nirya aning amutam ulamik. Winitalak ara, Yesus fia diksukum ulamuka deice arye, kam una deiyok ning arisulul ati ara, Allah elcuk bico tenesilirye, talye melisulul ning amutam unyabe. Nun Deiyoknye Yesus Kristus diksukum ulamukce, mambul fil dopsuka deice, Allah arye, “Sikda diksukum un ninye,” nyabuka, teleb kilisululba, fia kam uk unamabe.
45006001	Ura, na kayapo. Ton nang ara nyanyake. “Kume, nun malye winilamububuk, Allah arye bico tenepsukce, el kanye aryuk lyepsuka anya arye, weika arye tonap bico tenepsilirye, melinamsile. Ati ara, nunda tonap tabakuka malye uk wininamabe,” nyanyake. Nyanyak bukni, aning ara wininamap do?
45006002	Kume. Aning fia kum wininamabe. Akunum diamice ninye arye, aning-aning nirya patalyeba kum ulamak touk, nun babye atonun malye winin ning nirya ati ara, akunum batakupa anya arye, malye winin ning ara tonap fia kum tenenamabe. Ati yata ning ati tonap talye luparabuka malye winiptibye do? Kume, nunda winiryuk talima aripsuk ninye anya arye, aning kum winiptibye.
45006003	Na kwit capu anggun ton moubuka kum kel kiyamlum do? Nun nirya diba tenebupuba, Yesus Kristus el si deice arye mek dongopsik deice arye, Kristus ap kanye talima dukdongopsuke. Kristus ap kanye talima dukdongopsuk deice arye, elce nun malye winilamubu ning pununa ati dibuk ning babye, nun ap dukdongopsukba, nun babye atonun dibupu. Winipsuka anya arye, malye winin ning ati ara, akunum diamice ninye arye sik talyamice ning tuba tamubuka kum dolyangalamak touk, amalye ning patasiliba tonap fia kum wininamabe.
45006004	Mek dongopsik deice arye, nun ti Allah el kanye ara, nun ti, ‘Aninye ara, Yesus dibukba tuku pali weibika atonun, winibake,’ tenesulule. ‘Tonda, sik Yesus ati diba tenenyak ninye nirya babye, akunum deamikba tuku lukamik ninye atonun unyake,’ tenesulule. Ati, ‘Winibuka unamak,’ tenesilya deiyok ara nyapnusine. Ara, Kristus dibukba, el Li Kopropa Allah, el weik mikip deice arye kam bukeibuk touk, ‘Sik babye minop talak malye winilamik ning nirya batakuka, winiryuk ninye atonun ubikirye, diksukumuk unamak’ tenen, Yesus dibuka deice arye, Yesus ap kanye talima dukdongopsukba, nun ap dibupu. Ara, Allah el kanye aniryuk utenesulul ning ati laka nyapsine.
45006005	Aning ati ara, nun akunum kele. Allah arye Yesus dibuk ning ap, dipmok ani, tuba tamubuka kam bukuk ning ap, adeice arye nun ap tonok dukdongopsuke. Tonda, Yesus dipmok ani, Allah arye kam bukeibukba, fia kam ulul touk, adeice arye nun ap tonok dukdongopsuke. Ati, winitalak Yesus kam ulul touk, aminyan talak nun babye kam bukeipsilyeba, el ap kam fia unamabe.
45006006	Akunum kel kinyabe. Minop talak ara, nun kanye tenen ning ap, talima ap, fia malye uk wamsuk bukni, Yesus wanwanun yo deice obikba dibuka deice, Allah arye Yesus ap, nun ap, dukdongopsuk deice arye, nun min arye malye wamsuk ning nirya kum kipdeipsuke. Ara, Allah arye nun malye wamsuk ning nirya dobuka, Yesus deice deibuka ati, nun babye akunum diamik ninye atonun kipdeipsuke. Winipsuka deiyok ara ani. Ara, Allah arye nun ti, ‘Kume, sik kanye talima nirya arye, malye winin ning ati mikip weik wamuk ning ara, na arye malye kibuka lyepnirye loplopnamne. Aninye sik malye winilamik ning noutamak arye loplopnyop ura, aminyan talak telebuk unamake. Ara, malye una deiyok ning arye, sik ti tapu koubuka deipliba, malye un ning amutam ton fia kum unamake. Teleb uk unamak,’ teneamsuk. Ati, Allah arye Yesus dibuka deice arye, nun ap dukdongopsuke.
45006007	Malye winin ning noutamak arye lobuka lyepsuke nyapmasina ara, talye ati kum nyapne. Deiyok ara, ani. Akunum diamice ninye arye, malye ning patalyeba, kum wininyaka anya arye, nunda akunum diamice ninye atonun kipdeipsuka ati, malye una deiyok ning arye, tapu koubuka deipsiliba, malye winin ning mikip ulamuk ning amutam, tonap kum unamabe. Yesus dibuka deice arye, lopdeipsuk anya arye, aminyan talak ara telebuk unamabe.
45006008	Ura, aning uk kume. Nun kele. Kristus dibuk talak ara, Allah arye nun ap, Yesus ap dukdongopsuk ati, Yesus dibuk talak ara, nun ap dibupe. Kristus ap, nun ap neika dibupa anya arye, nun kele, Kristus fia kam unamle touk, nun babye Kristus ap kanye talima dukdongobuka fia kam uk unamabe.
45006009	Ayupu nyapmasina ara, talye kum nyapsine. Deiyok ara, ani. Nun kele, Kristus dibuk bukni, Allah arye akunum kam bukeibukba, fia kam unamla anya arye, aminyan talak ila tuba tonap kum dipnamle. Ninye dipna deiyok ning ara, Kristus ati kum malye uptue. Ati, nun kele, Kristus fia kam unamle touk, nun babye Kristus ap kanye talima dukdongobuka fia kam unamabe.
45006010	Yesus Kristus dibuk ning ara, nun malye un ning ap, malye una deiyok ning ap ati, kum kilina ati, like tonok talak uk dibuk. Bukni, Allah arye Yesus kam bukeibukba, winitalak kam ulirye, Allah el si kina ap, el si erena ap ati, fia unamle.
45006011	Kristus arye ulye touk, anggun diba tenelulum ninye babye, atonun tenebuka unamlume. Ara, ‘Nunda malye winin ning nirya ati ara, akunum diamice ninye atonun unyaba anya arye, aning tonap patapsiliba, fia kum wininamabe. Aning kum bukni, nun kam unamap talak nirya ara, Yesus ap, nun ap, kanye talima dukdongopsuk deice arye, Allah el si uk erebuka, wininamabe.’ Aning uk tenebuka unamlume.
45006012	Aning ati ara, wininamlulume. ‘Malye una deiyok ning malye kipsilirye, nun kanye talima talisilirye lilosululba, malye winin ninguk patasilya deice arye, malye winibibyak’ tenen, kanye moubuka, malye winin ning nirya batakmunce, telebuk unamlume. Malye winin ning nirya, ila tuba tonap fia kum wininamlulume.
45006013	Tonda, anggun kanye tenen ning ap, anggun taruk ap, anggun nong nirya ap arye, malye winin ning aning-aning nirya talibuka kum wininamlume. Aning kum bukni, ‘Allah aryuk talinamsile’ tenen, anggun kanye talima ap, nong nirya ap, Allah ati arinamlulume. Ara anggunce anggun biramang ati, ‘Kume, nunda akunum diamup ani, Allah arye kam bukeipsukce, winiryuk ninye atonun kibuka, akunum teleb kipdeipsuke’ tenen, anggun nong nirya ara, Allah ati aripmunyeba, Allah arye anggun ti melipsilya deice arye, diksukumuk wininamlume.
45006014	Wininamluma deiyok ara nyapnusine. Winitalak ara, Allah arye, “Aning ara wininamlulume, aning ara kum wininamlulume,” nyapdeibukba, Musa birye sekeiyamsuk mem yupu amutam tuba kum ululume. Winitalak ara, Allah bico tenesilirye, el kanye aryuk el mikip arisilirye, melisilyeba, el amutamuk ululume. Ati ara, malye una deiyok ning arye, anggun ti malye kum upnamsil bukni, telebuk unamlume.
45006015	Ura na kwit capu, yuk yupu ton nyapnusine. Ton nang ara nyanyake, “Kume, Musa birye sekeiyamsuk mem yupu talibuka, aning amutam ton kum unyabe. Allah bico tenesilirye, el kanye aryuk melisilya deice uk unyabe. Ati ara, talye kanye bobuka malye winin ning nirya, talye luparabuka uptibye,” nyanyake. Utenebuka nyanyak bukni, ayupu nyanyak touk wininamap do? Kume, aning ara fia kum wininamabe.
45006016	Yata ati, anggun walwal tuba ululum do? Na arye nyapnusin yupu ara, anggun ton moubuka teneipdelulume. Ayupu ara, kum kel kipmaluma anya arye, kum tenelulum do? Winipmanto ning ara nyapnusine. Yata ninye do nirya, sikce yuk nang ati, ‘Anang sik nyanyak yupu kekebibirye, sik amutamuk unmabe,’ tenebice ninye uk, anang aniryuk ninye deiyok talibuka, sik deice tam ubikirye, sikce aninye talinyakce, sik tenebice fil uk arukunyakbuk, sik amutam unyakce afil uk donyake. Aning atonun ton, malye winin ninguk tenebuka patapsilyop ura, amalye una deiyoknye birye tapu koupsilirye, anggun kanye talima talisiliba, malye uk winipra balamunya deice arye, aminyan talak dipkoprop dipnamlume. Akumop ura, Allah arye nyasilye touk, ayupu uk kekebuka dobolbamunyop ura, Allah elcuk talisilirye, diksukum ninye kilinamsile. Ati, malye winin ninguk talibibyop ura, dipkoprop dipnamabe. Allah arye nyasilye touk, teleb ninguk talibibyop ura, kam fia unamabe.
45006017	Bukni, na arye anggun ti tenepnerye, Allah ati, “Telebe,” nyabuka el si erenune. Wininuna deiyok ara ani. Ara, minop talak anggun Roma mutuku ninye ara, malye una deiyoknye birye tapu kouamsukba, el amutamuk ulamlumce, fia malye uk ulamlume. Bukni, winitalak ara, nunce Allah el yupu peterelamsupu touk, kanye bokoltona kumce, anggun kanye talima nirya arye, adipkoprop yupu talibuka diksukumuk ululume. Winitalak ara, Allah elcuk anggun kanye talima fum tam talisiliba, el amutamuk bukuka ululume.
45006018	Minop talak malye una deiyoknye, Isa Mutuku Dongonye arye tapu koubuka deiamsukba, malye winin ninguk ulamluma noutamak, Allah arye lyebuka akunum loplopsuke. Winipsuka ati, winitalak ara, el amutam bukuka, diksukum ninguk talibuka, telebuk ululume. Ati, Allah moronunye talak nirya ara, na arye anggun ti tenepnirye, ‘Telebe,’ nyanune.
45006019	Ura, winipmanto yupu ap, lakak kekepmanto yupu ap deice arye nyapmasina ara, anggun kanye talima nirya min kum wisibukba, talye nang arye tenelamak touk, tuba tenelulume. ‘Deiyok dan do?’ tenen, teneipdemunce, ‘Deiyok ning moubuka kum kel kipmunyak’ tenen, lakak aryuk nyapsine. Minop talak ara, anggun nong ap, kanye talima nirya ap ara, malye una deiyoknye biti arilamlumba, tapu kouamsuka anya arye, el amutamuk bukuka ulamlumce, malye winin ning aning-aning nirya weika arye talibuka winiprabalamlume. Minop talak ara, malye winin ninguk talibuka winiprabalamlume. Bukni, winitalak ara teleb kibuka winin ninguk talibuka wininamlulume. Ara, anggun nong ap, kanye talima nirya ap ara, Allah atibuk aripmunce, el amutamuk bukuka dobolbamunyeba, elce talinamsila deice arye, diksukum ubuka un ninguk talibuka unamlume. Winipmunyop ura, anggun malye winin ning nirya kum kipdeipsilyeba, teleb nanguk ubrabanamlume. Tonda, ‘Elce diksukum ninye kipsilirye, teleb kibuka deipnamsil ca’ tenen, teleb winin ninguk talibuka ubrabanamlume.
45006020	Minop talak ara, Isa Mutuku Dongonye arye tapu kouamsukba, el amutamuk ulamlumce, malye fil uk dolamlume. Winilamlumce, Allah el amutam bukna arye, diksukum winin ning ton talibuka kum winipmanto ulamlume. Allah arye anggun kanye talima kum talyamsuke.
45006021	Atalak winilamlum ning nirya ara, ila tuba tonap teneipdelulume. Amalye winin ning aning-aning nirya winilamluma deice arye, anggun kanye talima ap, anggun winin ning nirya ap, teleb kililamsuk do, kum do? Winitalak ara, anggun minop winilamlum ning tenepmunyop ura, alye dakalalulume. Aning nirya talibuka winipra balamibya ani, sirya talak dibibyop ura, Allah ap neika kum uptibye. Malye ninguk fia talibuka winipmunyop ura, dipkoprop dipnamlume. Malye ninguk talibuka wininyak ninye ara, sirya talak, Allah ap neika kum unamake. Sik yuk uk unamake.
45006022	Bukni, Isa Mutuku Dongonye arye tapu kouamsukba, el amutamuk ulamlumce, malye winin ninguk talibuka winilamluma noutamak, Allah arye akunum lyebuka loplopsukba, winitalak ara el amutam bukuka umunyeba, elcuk anggun kanye talima talisulule. Allah el talisilya deice arye, teleb ulisulul ning ara nyapnusine. Ara diksukum teleb ubuka winin ning winipra balamibya ani, aminyan sirya talak ara, Allah ap neika kam fia unamabe.
45006023	Aning ara talye kum nyapsine. Deiyok ara nyapnusine. Ara, nunce dengna ning dolona ati, fil dobibiba, sik fil deiyok nang arye menenga ning, yo bok arisinyak touk, malye winin ninguk tenebuka, fia malye uk winipra balamibyop ura, sirya talak ara dipnamabe. Dibibyop ura, Allah ap neika fia kum unamabe. Bukni, Allah bico tenesilirye, el kanye aryuk talye arisilye ning ara, nyapnusine. Ara, nun Deiyoknye Yesus Kristus ap, talima dukdongopsuk deice arye, sirya talak ara kam bukeipsilyeba, Allah ap fia kam unamabe.
45007001	Winira na kayapo, yuk yupu ton nyapnusine. Asurat dopropnamlum ninye ara, Musa sekamuk yupu nirya kekebuka kel kilamlume. Aning ara na kele. Ati, anyapnusin yupu nirya ara, anggun kele. Allah arye, ‘Aning wininamlulume, aning ara kum wininamlulume,’ nyapdeibukba, Musa birye sekeiyamsuk mem yupu amutam bukuka ulamice ninye ara, sik kam tuba unyak talak uk ayupu talibuka unamake. Dibicop ura, ayupu tuba kum tenenamaka anya arye, ayupu amutam fia kum unamake.
45007002	Winipmanto yupu ton nyapnusine. Musa sekamuk yupu nyasilye touk, tonoknye birye el kil doplyop ura, anye kam unamle talak nirya ara, akil el amutamuk bukuka neika fia unamrake. Musa sekamuk yupu nyasilye touk, akil arye anye batakuka yuknye ton kum doproptue. Bukni, akil domlinye akunum diplyop ura, akil ara ila tuba tonap kam kil atonun ulula anya arye, yuk nang arye, akil doptinge. Ara, mem yupu nyasilye touk, ‘Ninye yuk nang tonap dona meme,’ nyalul yupu amutam tuba kum ulule.
45007003	Aning ati ara, akil el akanye tuba kam ulul talak noutamak arye, anye batakuka yuknye doplyop ura, yuk ninye arye akil ati, “Akil ara, malye kil ulule. El akanye batakuka, yuknye dobuka anya arye, ubula yolamak kil atonun ulule,” nyanyake. Bukni, akil el akanye akunum diplyop ura, amem yupu amutam tuba kum ulula ati, akil arye yuknye doptua babye, yuk ninye arye el ti, “Ubula yolamak kil atonun ulule,” kum nyaptinge. El akanye min arye domuknye akunum dibuka anya arye, ayupu kum nyaptinge. Ayupu ara winipmanto ning ati nyapsine.
45007004	Aning ati ara, na kayapo, arup nyapmasin touk, Kristus el nong dibuka deice, Allah arye anggun ap, Yesus ap, kanye talima dukdongopsuk ati, adeice arye anggun babye diplume. Kristus dibuk talak arye Musa sekamuk mem yupu amutam tuba kum ulul touk, Kristus ap dukdongopsuk deice arye, anggun babye amem yupu amutam tuba kum ululume. Allah arye winipsuka deiyok ara nyapnusine. Allah arye utenelamsuke. Ara ‘Na arye nyapsiba, Musa birye sekamuk yupu talibuka ulamik bukni, winitalak ara, el dibukba na arye kam bukeipsinye, Yesus Kristus, elcuk sik talilulba, el amutamuk unamake. Unyakce diksukumuk kibuka winibikirye, na Allah ati, kibuka na si erenamniake,’ Allah arye tenelamsuke.
45007005	Nun min diba kum tenelamubu talak noutamak arye, nun kanye talima nirya ara, fia malye uk ulamsuka anya arye, Musa sekamuk yupu deice, “Winina meme,” nyapdeipsuk yupu kekelamupa deice arye, malye winin ninguk patalamsuke. Ara, ‘E amalye winin ning ati ara, Allah arye, ‘Winina meme,’ nyapdeipsuk bukni, aning ara fia wininamap’ tenen, patalamsuke. ‘Awinipye ning ara, malye ulule’ tenen, moubuka tenelamubu bukni, aning uk patalamsukba, malye uk winilamubu. Winilamupa deice arye, nong upsuk ning ara, dipna deiyok uka. Winibuka malye uk wininyaba deice arye, nun nirya dipna uk unyabe.
45007006	Bukni, minop talak Musa birye sekamuk mem yupu amutamuk ulamamuburye, malye uk winilamupe noutamak arye, winitalak Allah arye nun ti winitalak akunum lyebuka lopdeipsuke. Ara Kristus dibuk talak ara, nun Ni Allah arye Yesus ap, nun ap, kanye talima dukdongopsuk deice arye, akunum loplopsukba, Musa sekamuk mem yupu amutam tuba kum unyabe. Ati ara, winitalak ara, Musa sekuka deiyamuk yupu uk talibuka, kum dobolbanyap bukni, Allah El Dib Kanye arye el mikip arisilirye, melisilya deice arye, Allah el winiryuk bisik uk banyabe. Winibuka akunum loplopsukba, winitalak, Allah El Dib Kanye mikip deice arye, Allah el teleb fil uk nunce talibuka donyabe.
45007007	Yuk nang arye, “Musa sekamuk mem yupu talyamupa deice arye malye winin nang kipdeipsuka ati, Allah arye mem yupu nyapsuk ning ara, malye yupu ulule,” nyapting do? Kume, aning kum nyapsitinge. Allah arye, “Aning ara wininamlulume, aning ara fia kum wininamlulume,” nyapdeibukba, Musa birye sekeiyamsuk mem yupu, kum wamtuto ura, yata yupu deice arye, ‘Malye winin deiyok ning ara ani,’ tenebuka kekeptibirye, kel biktibye do? Musa birye sekamuk mem yupu deice arye, ‘Malye winin ning ara ani,’ tenen kel kiyamupe. Winipmanto ara, Musa sekamuk yupu noutamak arye ayupu ton aulule. ‘Yuk nang sik talinyak ning ap, sik wininyak ning ap ati, ‘Se, naryuk taliptinye’ tenen, patasiliba kanye talima engena fia meme.’ Bukni, ayupu kum wamtop ura, yata ning deice arye, ‘Aning ara malye’ tenen, kel kiyamtibye do? Kume, aning nirya babye min kel kiyamtibye.
45007008	Mem yupu deiyok ning kum wamtop ura, nunce, ‘Aning ara malye’ tenen, moubuka kum kel kiptibirye, talye mankau kanye bobuka ulamtibye. ‘Aning malye winibupu,’ tenebuka, kum kel kiyamtibye. Bukni, Musa birye, “Yuk nang sik ning ati, kanye talima engena meme,” nyabuka sekamuk yupu deice arye, kel akunum kipsop ura, akunuma, aning kel bikse. Aning atonun, Musa sekamuk yupu kel kiyamsa deice arye, adip aryuk na talima fum tam fia malye uk winilamnuka anya arye, ‘Se, malye winin ning aning-aning nirya winiptinye’ tenen, kanye talima bouku sukulamnukce, patalamnuk ning nirya ara, lakak ubukba, aning nirya kel kiyamse. Mem yupu fia kum wamtuto ura, aning nirya kum kel bikamtinye.
45007009	Minop talak, Musa sekamuk mem yupu kum kel kiyamse talak ara, talye mankau kanye bobuka, talya demuk ulamse bukni, amem yupu nirya peterelamnikba, kekebuka kel kiyamsa deice arye, na malye winilamse ning nirya moubuka tenelamsirye, ‘Se, na malye winilamse deice arye, dipkoprop Allah arye wenebuka opmiliba, dipnamnarya’ tenen, moubuka kel kiyamse.
45007010	Atalak ara, Musa arye sekamuk mem yupu talibuka dobolbanyop ura, kam unamne,’ tenelamsi bukni, ayupu talibuka, kum dobol binmanto upsop ura, ‘Kume, ayupu kum winipmanto unulule ati, na malye uk wininuna anya arye, Allah arye wenebuka opniliba, dipkoprop dipnamnarya’ tenen, amem yupu deice arye kel kiyamse.
45007011	Na kanye talima fia malye ulamnukce, na kanye talima lipdopnukba, tilila ninguk talibuka diba tenelamse. Ara, ‘Musa arye sekamuk mem yupu nyalul touk, anirya talipnirye, diksukumuk wininamne’ tenen ulamse bukni, Musa el yupu deice, na malye winilamse ning nirya lakak kipnukba, ‘Se, na dipkoprop malye uk ununa anya arye, Allah arye wenebuka opniliba, na dipnamnarya’ tenen, kel kiyamse. Musa sekamuk mem yupu ara, teleb yupu ulul bukni, ayupu kel kiyamsa deice arye, ‘Se, na dipkoprop dipnamnarya’ tenen, kel kiyamse.
45007012	Aning ati ara, Musa birye sekamuk mem yupu ati ara, “Ayupu ara malye yupu uka,” kum nyaptinye. Kume, ayupu ara, dipkoprop fia teleb yupu uk ulule.
45007013	Musa birye sekamuk mem yupu, teleb yupu ulul bukni, na ara, “Dipnamne,” nyapmasina ara, Musa sekamuk yupu kel kiyamsa deice arye, malye kipdeipnuka ati, “Dipnamne arya,” nyapmasin do? Aning ara kum bukni, ateleb yupu kel kiyamsa deice arye, ‘Malye winin ning ara, dipkoprop ani’ tenen, moubuka kel kiyamse. Kel bikamsirye, ‘Se, na dipkoprop fia malinye unune,’ teneamse. Tonda, ‘Dipkoprop dipnamnarya’ tenen, kel kiyamse. Allah arye nyapdeiamsuk mem yupu ara, teleb yupu ulul bukni, na kanye talima malye weik unulule anya arye, ateleb yupu kekelamsa deice arye, ‘Se, na dipkoprop dipnamnarya’ tenen, kel kiyamse.
45007014	Ura, nun nirya kele. Allah arye, “Aning ara wininamlulume, aning ara fia kum wininamlulume,” nyapdeibukba, Musa birye sekeiyamsuk mem yupu ara, el kanye aryuk kum sekamuk. Allah arye nyapdeibukba, Musa birye seklamuk ati, ayupu ara dipkoprop teleb yupu uk ulule. Bukni, na ara talye tukwaknye unirye, na kanye talima nirya ara, malye uk unulule. Malye una deiyoknye birye, tapu koulongonululce, talilulba, el amutamuk unune. Na biramang mikip deice arye teleb kum uptinye.
45007015	Tuba-tuba aning uk winuna deice arye, na kanye fia walwal unulule. Aning ara laka nyapnusine. Ara, na kanye talima fum tam arye, ‘Se, ateleb un ninguk wininamne’ tenen, patanulul bukni, dipkoprop teleb ning ara, tuba-tuba kum unune. Na talima fum tam arye, ‘Aning ara malye winin ning ati na like,’ tenenun ning uk, tuba malye upra banune.
45007016	Ara na arye, ‘Awininun ning nirya ati, dipkoprop malye winin ninguk ulule,’ tenenune. ‘Aning nirya ara na like,’ tenenun bukni, aning uk tuba winipnyop ura, adeice arye akunum lakak unulule. Musa birye sekamuk mem yupu ara, teleb ninguk ulule. Deiyok ara, ‘Amalye ning winibicak’ tenen, “Meme,” nyabuka, yupu sekisulula anya arye, ayupu ara telebuk ulul bukni, na uk ara kanye talima malinye unune.
45007017	Na talye kanye bobuka, malye kum unun bukni, na kanye talima fum tam nirya ara, malye winin ninguk unulule anya arye, malye winin ninguk patanulula deice arye, malye-malye weik kilinululba, malye uk unune. Aning ara na biramang aryuk kum melipdatinye.
45007018	Na akunum kel kiyamse. Na ara, talye tukwaknye ununa anya arye, na kanye talima fum tam nirya ara, diksukum una deiyok ning tonok ning babye kum unulule. Ayupu nyapmasina deiyok ara ani. Ara, na kanye tenenuna deice arye, ‘E, diksukum winin ninguk talibuka wininamne’ tenen, patanulul bukni, dipkoprop ning ara na mikip deice aryuk teleb un ning ara kum winiptinye.
45007019	Aning ara talye ati kum nyapsine. ‘Teleb uk kibuka unamne’ tenen, patanilye ning ara, aupmal bukni, teleb ning kum unune. Aning kum bukni, na kanye talima fum tam nirya arye, ‘Aning ara malye winin ning ati, na like,’ tenenun ning uk, tuba-tuba talibuka malye wininune.
45007020	‘Aning ara malye winin ning ati, na like,’ tenenun ning bukni, fia malye uk wininune. Winibuka wininun ning nirya ara, deiyok aupmal ning atibuk unune. Aning ara talye kum unune. Kume, deiyok ara, na kanye talima fum tam nirya ara, malye uk unilya deice arye, malye winin ninguk tuba-tuba wininune.
45007021	Unilya ati, na kanye talima fum tam nirya ara, olana atonun unulule. Ati na arye, ‘Teleb ninguk talibuka wininamne’ tenen, fia patanilye talak nirya ara, malye winin ning ati patan ning nirya babye neika unulule. Teleb winin ning ap, malye winin ning ap, na talima fum tam olana atonun unulule.
45007022	Ati, talye kum nyapsine. Deiyok ara ton nyapnusine. Na kanye talima fum tam ara, Allah arye nyasilye yupu nirya ati, ‘Aning ara fia teleb’ tenen, kanye delinune.
45007023	Aning ara aupmalya babye, na kanye talima fum tam unilye ning ara, deiyok yuk ning ton unulule. Aning ara malye winin deiyok ning ati nyapsine. Diksukum tenen ning ap, malye winin ning ap arye, na kanye talima fum tam nirya ara, walana ap, olana ap atonun unulule. Olaniryecop ura, malye winina deiyok ning tapu koulongonilyeba, malye winin ning amutam tuba unune. Na biramang mikip deice arye aning nirya fia kum lopdatinye.
45007024	Wininuna ati, na ara fia imun kanye bobuka unune. Na ara weik malye wininanye bira na uk unune. Na talye tukwak mutuku unun talak ara na nong yokuk unamne. Unmanya ani, aminyan talak dipkoprop dipnamana anya arye, yatanye birye lobuka lyepdopnutu do? Aning atonun, yatanye birye, teleb kipdeipnutu do?
45007025	Kume, na kayapo, na kele. Na kanye talima fum tam tenenye ning nirya ara, Allah elce nyabuk yupu, diksukum ninguk pataniliba, el yupu uk talibuka, el amutamuk unune. Unun bukni, na ara talye tukwaknye ununa anya arye, na kanye talima fum tam ara, malye winina deiyok ning aryuk talinululba, amalye winin ning el amutamuk tuba unirye, malye wininune. Bukni, Nun Deiyoknye Yesus Kristus ap, nun ap kanye talima dukdongopsuka deice arye, nun Ni Allah elce akunum lobuka lyesulule. Ati, na arye nun Ni Kopropa Allah ati, “Anda fia telebe,” nyanune. Na Paulus birye nyapsine.
45008001	Ura, na kayapo, weik mambul yupu ara nyapnusine. Yata ninye do nirya, Yesus Kristus ati diba tenebikirye, el ap kanye talima dukdongobuka neika unyak ninye nirya ati ara, Allah arye, “Anggunda malye winilulume,” nyabuka kum wenepnamsile. Yesus ap kanye talima dukdongobuka unyak ninye nirya ati ara, Allah arye, kum bataknamsile.
45008002	Allah arye wenebuka kum oplopnamsile nyapmasina ara, talye ati kum nyapsine. Aning deiyok ara nyapnusine. Ara, Yesus Kristus fil dopsuka deice arye, Allah El Dib Kanye arisiliba, el melisilya deice arye, dipna ap, malye winina deiyok ning arye, tapu kouamsuka noutamak arye, loltakasulule. Ati, aminyan ara el ap bokuka yuk-yuk kum unamabe. Kum dipnamap bukni, el ap neika fia kam uk unamabe.
45008003	Ura, Allah arye, “Aning ara wininamlulume, aning ara kum wininamlulume,” nyapdeibukba, Musa birye sekeiyamsuk mem yupu aupsuk bukni, nun tukwak ninye nirya, nun kanye talima fum tam malye una deiyok ning aupmasiliba, nun mikip ninye kum ati, amem yupu talibuka diksukumuk winipmanto kum unyabe. Ayupu talibuka kum dobolbitibye. Tonda, nun bidamang, kum lyepdatibye. Nun biramang aryuk kum lyepdanmanto bukni, Allah el kanye aryuk el Mi Kopropa dopdeipsukba, ninye nong atonun kibuka yayuk. Allah el Mi Kopropa dopdeipsuk deiyok ara, ‘Ninye sik malye wininyak ning ati lyeplirye, kum daneipnamle’ tenen, dopkwetepsuk. Nun malye wininyap ning ati, talye luparabuka wenepsuturye, oplopsutu bukni, nun malye winin ning kilina ati, Allah arye Yesus aripsukba, yu nang arye obik. Kristus obikba el dibuka deice, Allah arye ninye nirya, nun malye una deiyok ning nirya wenebuka oltaka atonun upsuke. Yesus dibuka deice arye, malye una deiyok ning ara akunum malye kibuk. Yesus ati diba tenebibyop ura, malye una deiyok ning arye, kum tapu koupsutue. Yesus dibuka deice arye, malye una deiyok ning akunum malye kibuka ati nyapsine.
45008004	Yesus dibuka deice arye, malye una deiyok ning akunum malye kibuka deiyok ara nyapnusine. Ara, Allah el kanye ara, ‘Tukwak ninye nirya arye fia diksukumuk unamake, teneamse ning ara, kum winipmanto unyaka anya arye, Yesus fia diksukumuk unmalyani, aminyan talak malye nang arye obikiba, dipnamla deice arye, tukwak ninye sik malye una deiyok ning nirya adip aryuk wenepnirye, kum kibuka deipnamne,’ teneamuk. Nun malye una ning ati, nun biramang aryuk kum malye kiptibye. Ati, Yesus fil dopsuka deice arye, malye una deiyok ning kum kilina fil akunum sirya daksuke. Allah arye nun lyena ati, aning nirya fil dopsuka deiyok ara nyapnusine. Ara, Allah arye, ‘Ninye kanye talima fum tam malye una deiyok ning arye talilulba, kum wininamak bukni, na Dib Kanye el mikip deice melilyeba, sikda diksukumuk wininamak,’ teneamsuke. Uteneamsuka deice arye, Kristus aripsukba, lyepsuke. Ati winitalak nun diba tenenyap nang ara, nun talima fum tam malye un ning aupmasilya babye, aning deice arye kum unyabe. Nunda Allah El Dib Kanye mikip deice arye melisilyeba, telebuk unyabe.
45008005	Yata ninye do nirya, sik talima fum tam malye winina deiyok ning tuba auplyeba, amalye winin ninguk tenebuka, malye-malye uk wininyake. Aninye ara, amalye ning ati, tenena uk unyakce, malye winin ninguk patalyeba, fia malye wininyake. Aninye wininyak bukni, yata ninye do nirya, Allah El Dib Kanye arye, nun talima fum tam usilirye nyasilye ning uk, kekebibirye teleb kibuka wininyap ninye ara, Allah El Dib Kanye arye tenesilye ning ati, tenena uk unyabe. Winibuka tenebibirye, diksukum ning uk, talibuka teleb winin ninguk wininyabe.
45008006	Yata ninye do nirya, Allah El Dib Kanye arye sik kanye talima talipliba, el patalul touk tenebuka unyak ninye ara, kanye deibuka telebuk ulamica ani, aminyan talak dibica babye, Allah ap neika kam fia unamake. Bukni, sik malye ninguk talibuka wininyak ninye ara, amalye winin ninguk tenebuka winilamice ani, aminyan dibicop ura, Allah ap neika fia kum unamake.
45008007	Sik malye ninguk tenebuka, malye wininyak ninye ara, sik kanye tenen ning noutamak arye, Allah el winilul ning nirya ati, yanibikirye, batakan uk unyaka ati nyapsine. Aninye ara, Allah arye ninye ati, “Teleb kibuka un ninguk wininamlulume,” nyabuka laka nyasilye yupu nirya ara, kum kekebikirye, el nyasilye yupu amutam kum unyake. Malye ninguk tenenyak ninye ara, Allah el yupu kum kekepmanto unyake. Aninye ara, Allah el amutam bukuka kum dobol binmanto unyake.
45008008	Aning uk kum bukni, yata ninye do nirya, malye una deiyok ning arye, sik kanye talima talilulba, malye uk wininyak ninye ara, Allah arye aninye ati kanye fia kum delinamle ning, kum winipmanto unyake. Ati aninye ara, Allah arye kum kanye delinamle.
45008009	Sik malye ninguk tenebuka unyak ninye ara, wininyak bukni, anggun Roma mutuku tam noutamak umunce, akunum diba tenelulum ninye ara, aning atonun kum winilulume. Deiyok ara, Allah El Dib Kanye arye, anggun kanye talima fum tam akunum weksukba, kanye talima dukdongobuka ululum ninye ara, Allah El Dib Kanye arye anggun talima talisiliba, ululume. Nun babye atonun unyabe. Allah elcuk talisiliba unyaba anya arye, nun talima fum tam malye una deiyok ning awabsilya babye, aning arye nun kanye talima kum talisulule. Bukni, yata ninye do nirya, Kristus el Sambala ap neika sik talima dukdongobuka kum unyak ninye ara, dipkoprop Kristus el mapu kum unyake. Sikda, talye nanguk unyake.
45008010	Bukni, yata ninye do nirya, Kristus ap kanye talima dukdongobuka unyap ninye nirya ara, Allah arye nun ti, “Anggunda diksukum un ninye,” nyabuka akunum teleb kipdeipsuka ati, nun dib kanya ara kam fia unamsile. Nun nong ara malye una deiyok ning upsuka ati ara, dipnamap bukni, nun dib kanya ara, kam fia aunamsile.
45008011	Tonda, Yesus dibukba, el ti kam bukdeibuknye Allah, El Dib Kanye arye, anggun talima fum tam usilye ninye ara, aminyan talak anggun dipmunya babye, Allah arye kam bukeipnamsile. Ara, Yesus dibukba, kam bukeibuknye, Allah arye anggun diba tenelulum ninye babye, aminyan talak kam bukeipsilyeba, kam fia unamlume. Anggun kam bukeipnamsila ara, anggun talima fum tam usilinye, Allah El Dib Kanye melipsilya deice arye, kam bukeipnamsile.
45008012	Aning ati ara, na kayapo, nun kanye talima fum tam malye una deiyok ning aupmasil bukni, amalye winin ning arye talisiliba, malye ninguk tenebuka kum unamabe.
45008013	Aning ara talye ati kum nyapsine. Deiyok ara ani. Ara, nun kanye talima malye ulina deiyok ning arye talisiliba, malye winin ninguk talibuka upra babyop ura, dipkoprop aminyan talak dipnamabe. Bukni, Allah El Dib Kanye melisilya deice arye, malye winin ning aning-aning nirya ati, ‘Nun like,’ tenebuka batakipyop ura, kam fia unamabe. Ara malye winin ning oltakana atonun unamaba ati nyapsine.
45008014	“Kam unamabe,” nyapmasina ara deiyok ani. Ara, Allah El Dib Kanye arye, anggun talima fum tam usilirye, “Wininamlum, wininamlum,” nyasilye touk, aning uk tenebikirye, el yupu uk kekebuka talibikirye dobolbanyak ninye ara, dipkoprop Allah el mapu unyaka ati, kam fia unamake.
45008015	“Allah el mapu ululume,” nyapmasina ara, urdem ati kum nyapsine. Deiyok ara ani. Allah arye el Dib Kanye aripsukba, anggun talima fum tam akunum wekuka usulula ati, anggunda el mapu kopropa akunum ululume nyapsine. Talye fil melibuka don nang arye sik deiyok nang ati, ilil weik ulamak touk, Allah arye el Dib Kanye aripsuka ara, ‘Anang ara, na ti ilil weik unamniak’ tenen, kum aripsuke. Aning kum bukni, el Dib Kanye aripsukba weksuk deice arye, Allah el mapu kipdeipsuke. El mapu kipdeipsukba, el Dib Kanye fil dosilya deice, nunce Allah ati, “Nun ni,” nyanyabe.
45008016	Allah El Dib Kanye arye, nun kanye talima fum tam yupu nyalisilya deice arye, nun kanye bokoltona kum dib aryuk, ‘Nunda, dipkoprop Allah el mapu dipkoprop unyabe,’ tenebuka kel kinyabe.
45008017	Aning ati ara, ayupu ton nyapsine. Nunda, Allah el mapu kopropa unyaba anya arye, el teneamsuk touk, el talilye ning bokuka arinamsile. Allah arye el talilul ning bokuka, el mi kopropa Kristus ati arinamle touk, nun babye atonun tonap, bokuka arinamsile. Malye nang arye Kristus ati, ‘Nun like’ tenen, el nong deice ikin ning delilamik touk, nun nong deice ikin ning delisinyake. Ati, Kristus ikin ulamuk touk, nun babye atonun ikin unyaba anya arye, winitalak Kristus weik mambulnye fia teleb ubuka ulul touk, aminyan talak nun babye teleb kipdeipsilyop ura, el ap neika atonun, mambul weik fia teleb nang unamabe. Paulus birye sik Roma mutuku ninye ati nyabuk.
45008018	Ura, yuk yupu ton nyapnusine. Winitalak ara, malye nang arye nun ti, ‘Nun like’ tenen, nun nong deice ikin ning weik delisinyakba, imun kanye bobuka unyabe. Bukni, na kanye ara, Allah arye aminyan talak nun ti erepdeipsilirye, fia teleb unamaba ati, winitalak ikin usilye ning ara, mitiktonun mambul uka.
45008019	Allah arye kwepdeiyamuk ning, aning-aning nirya ara, ‘Se’ tenen, mambul kanye bobuka kintinipdeibuka dina uk unyake. Ara, ‘Se, Allah el mapu kopropa lakak kibuka deiplirye, erepliba, fia teleb kibuka unamak talak ara, dan talak upliba eipnamap do?’ tenen, kanye deibuka kintinibuka dina uk unyake.
45008020	Fia minop talak, deiyok kouamuk talak ara, aning-aning nirya ap, dipna ap, lyuna ap, malye winina ap, kum wamuk. Bukni, winitalak ara, tukwak mutuku ulul ning aning-aning nirya ara, dipna ap, lyuna ap, malye winina ap noutamak uk ulule. Tukwak mutuku ulul ning nirya ara, talya uk ulule. Nong kum upnamle ninguk ulule. Ulula deiyok ara, Allah arye tukwak ulul ning nirya wenena ati, malye yupu nyabuka wibukba, talya uk ulule.
45008021	Winitalak ara, aning-aning nirya dipna ap, lyuna ap ubuka talya uk ulul bukni, Allah arye kwepdeiamuk ning nirya arye, ‘Se, malye ning arye tapu koupdongamsuka noutamak arye, dipna ap, lyuna ap noutamak unyaba ara, Allah arye dan talak lopdeibuka lyepsilirye, teleb kipdeipnamsil do?’ tenen, kanye deibuka kintinipdeibuka dina uk unyake. Atalak ara, Allah arye el mapu nirya ati, lobuka lyeplirye, fia teleb kipdeipnamle touk, elce kwepdeiamuk ning yala-yala nirya ap, malye winina noutamak lobuka, ila tuba tonap teleb kipdeipnamle.
45008022	Ura, winipmanto yupu ton nyapnusine. Ara kilapu, mi bomica ani, mi deipnamace talak deiyok uk weik din malyeba, ‘Se, na mi adip aryuk deiptinye’ tenen, malye kanye bobuka dolamak touk, Allah arye kwepdeiamuk ning nirya ara, ‘Se, Allah lobuka lyepsilirye, teleb kibuka deipnamsil talak ara, dan talak do?’ tenen, mi deiyok dolamaka atonun unyake. Ara, ‘Se, adip aryuk Allah arye ila tuba tonap teleb kibuka deipsutue,’ tenen unyake.
45008023	Talye aubuk ninguk kum bukni, nun diba akunum tenebupuba, Allah El Dib Kanye aryamsukba, nun talima talisiliba, unyap ninye babye, malye kanye bobuka mi deiyok dolamak touk, unyabe. Ara Allah arye el Dib Kanye minopce aryamsuk ninye ubirye, nunce mambul kanye bobuka, ‘Se, Allah arye el mapu una ati kwaknapsuk ninye sirya dakna ara dan talak arye winipnamsil do? Nun ninye nong pununa ati, im deice nong fia teleb ning aripnamsila ara dan talak arye aripnamsil do?’ tenen, kanye deibuka kintinibuka dina uk unyabe.
45008024	Allah lyepsuk talak arye dipdongobuka, winitalak anoutamak talak nirya ara, ‘Allah arye nun tukwak nong punupsilirye, im deice fia teleb ninguk aripnamsile’ tenen, kanye deibuka dina uk unyabe. Bukni, ‘Wininamsile’ tenen, kintinibuka dina uk ulamibya ani, aminyan talak aning akunum aripsiliba eibibyop ura, akunuma. Winitalak arye dipdongobuka doryanamle talak ara, ‘Dan talak winipnamsil do?’ tenen, dina uk kum unamabe. Akunum doprobibye ning ati ara, ‘Se, dan talak arye doproptinye do?’ tenen, dilamak touk kum unyabe. Yatanye do nirya, ‘Se aning ara na doproptinye’ tenen, patalyeba dina uk ululnye bira, akunum doproplyopop ura, ‘Dan talak do?’ tenen, dina uk fia unamle do? Kume.
45008025	Bukni, nun min kum doprobupu ning ati, ‘Dan talak aripnamsil do?’ tenen, kintinibuka dina uk unamap talak noutamak nirya ara, kanye bokoltona ap, ‘Se,’ tenena ap kum dib aryuk, teleb kanye bobuka, batakna kumce, fia talibuka unamabe.
45008026	Ikin upsilya babye, kanye deibuka dina uk ulamap touk, nun mitang usiliba, mambul kanye bobuka unyap talak noutamak nirya ara, Allah El Dib Kanye arye melisulule. Ikin usilye talak, ‘Allah morona ara, teleb ning ani’ tenen, moubuka tenebibirye, kum kel kinyap bukni, nun melina ati, Allah El Dib Kanye arye melibuka Allah morosulule. Elce nun melina ati, imun kanye bobuka morosilye ning ara, ninye yupu deice arye laka kum nyaptibye. Nun melina ati ninye kum nyapmanto yupu deice arye, teleb ubuka morosulule.
45008027	Nun diba tenenyap ninye nirya ati, Allah El Dib Kanye arye nun melina ati, melibuka Allah morosulule. Allah El Dib Kanye arye nun melina ati Allah morosulula ara, Allah arye, ‘Winibuka unamak,’ tenesilye touk, tonokuk tenebuka morosulula anya arye, Allah El Dib Kanye tenelul ning nirya ara, Allah el babye kele bikilule. Aning atonun, nun kanye talima fum tam tenepye ning nirya babye, Allah arye kel kisulule.
45008028	Na kayapo, nun kele. Nunce Allah ati diba tenebuka, nun kanye el deice uk delinyap ninye nirya ati ara, yata winin ning do nirya, ikin usilye ning babye, kanam usilye ning babye, Allah arye awinisilye ning nirya dobuka, nun ti teleb kilisulule. Ikin ning usilye talak babye, kanam usilye talak babye, atalak nirya ara, Allah arye fil dobuka melisilya deice arye teleb ulisulule. Winibuka melisilye nang ara, talye nang ati kum bukni, Allah arye, ‘Na mapu ubikirye, na teneamse fil teleb kibuka donamake’ tenen, yukusilirye wibuka deilisilye ninye ati nyapsine.
45008029	Ayupu ara talye ati kum nyapsine. Deiyok ara ani. Ara, minop talak Allah arye akunum tenebuka kel bikamsukce, ‘Sikda, na mapu unamake anya arye, aninye teleb kipdeipniba, na Mi Kopropa el teleb kibuka ulul touk, sik babye atonun unamak’ tenen, akunum wibuka deiamsuke. ‘Unamake’ tenen, wipdeiyamsuka deiyok ara ani. Ara, Allah arye, ‘Na mi kopropa Yesus Kristus ara, minyuma du mi atonunye ulyop ura, el weit yapu ara, noutam mapu atonun kibuka tabaknin bakirye, weik upra banamake,’ teneamsukce, wipdeiyamsuka ati nyapsine.
45008030	Tonda, minop talak arye akunum wibuka deiamsuk ninye ati, ‘Na damak yalulume,’ nyabuka, nun talima fum tam yukupsuke. Allah arye yukupsuk ninye ara, nun malye winin ning kilipsukce, “Sikda diksukum un ninye uk akunum keipsine,” nyabuka, teleb kipdeipsukba, el mapu kopropa unyabe. Diksukum teleb ninye akunum teleb kipdeipsuk nang ara, aminyan sirya talak fia teleb kipdeipsilyop ura, weik arye erepdeipnamsile.
45008031	Arup talak, “Allah arye akunum teleb kipdeipsuk ning ani,” nyabuka laka nyapmasin yupu ati ara, yata yupu ton tabakuka nyaptibye do? Kume, Allah arye akunum bico teneamsukce, nun ti wipdeipsukce, melibuka fil dosulula anya arye, yatanye ap, yata ikin ning ap arye, malye kipsutu do? Aning nirya ara, malye kum kipsutue.
45008032	Anggun ton teneipdelulume. Allah ara, el Mi Kopropa tonokuk ulul bukni, ‘Na mi ara tonoknye anya arye, na tenen kum aripnune,’ tenena kumce, nun lyena ati, aripsuk. Ati, el mi kopropa dobuka, nun lyena ati akunum aripsuka anya arye, yatato ning do nirya, nun patasulu ning nirya bico tenesilirye, el kanye deibukap, talya demuk kum arinamsil do? Kume, nun patasilye ning nirya ara urdem arinamsile.
45008033	Tonda, Allah arye nun ti, “Sikda fia diksukum ninye kipne,” nyabuka akunum teleb kipdeipsuka anya arye, nunda Allah arye akunum weiamsuk ninye unyabe. Ati ara, yata nang arye nun ti, “Sikda malye ninye,” nyabuka, yupu lepsisikuka bokeipsiting do? Kume. Allah arye, nun ti, ‘Na ap neika teleb ubuka unamak’ tenen, “Diksukum ninye ululume,” nyabuka teleb kipdeipsuk.
45008034	Aning atonun, yatanye birye, nun ti wenebuka oplopnamsil do? Kume. Yesus Kristus arye nun lyena ati dibuk. Yesus dipsuka ara aupmal bukni, weik mambul ning ara, Yesus dibukba, Allah arye tamubuka kam bukeibukba, Yesus ara Allah el sirik taruk tam bulbiyuk. Allah el dam bul biyukce, Yesus nun melina ati, melibuka Allah ati morosulule. Aning ati ara, yatato nang arye, nun ti, “Anggun malye winimunye ning ati, Allah weik arye wenepnamsila ati, el ap neika fia kum unamlume,” nyabuka wenepsitingce, yupu lepsisikuka bokeipsiting do? Kume, aning ara kum nyapsiting.
45008035	Tonda, yata ikin ning upsutuba, Kristus bico tenesilirye kanye talima arisilya ara, yupu seksuturye, wilibuka yuk-yuk deipsutu do? Ikin usilye ning ap, kanye imun usilye ning ap nirya ara, Yesus diba tenenyaba ati, yuk nang arye nun nong deice ikin ning delisinyak ap, din ning nirya kum upliba kwaning patana ap, butum aling ongolamap ning nirya kum upliba, talye nong banang una ap, opmanto ning nirya ap, malye nang arye yu tenesinyakce, ‘Ya arye opnuyabe,’ tenesinyak ning ap, anirya aupmasilya babye, Kristus arye bico tenebuka melisilye ning ara, yupu kum sekmanto anya arye, aning ara kum bisipmanto. Yesus arye fia bico tenenamsile.
45008036	Kanye imun usilye ning tenena ati, minop talak Mazmur yupu noutamak sekamik yupu nyapnusine. Ayupu ara ani. ‘Allah anda, ‘Na’ tenen ninye unyaba anya arye, malye nang arye ‘Nun like’ tenen, tuba-tuba opmanto usinyake. Ara ninye arye talye domba basam ati, ‘Domba basam ara talye ninguk ulula anya arye, talye luparabuka optibye,’ tenenyak touk, sik malye nang arye, nun ti atonun tenesinyake.’
45008037	Bukni, na kayapo, Yesus Kristus arye nun ti bico teneamsukce, kanye talima arisilya deice arye melisulula anya arye, ikin ning ap, kanye imun ning ap awabsilya babye, el mikip arisilya deice arye malye kibuka mikip ninye uk unyabe. Aning-aning nirya arye nun ti, kum malye kipsutue.
45008038	Aning ara talye ati kum nyapsine. Na kele, kanye teniltona fia kum dib aryuk unamabe. Allah arye nun ti kanye talima arilamsukce, bico tenesilye ning ara, nun Deiyoknye Yesus Kristus ap, talima dukdongobuka unyaba deice arye fia usulule. Aning ara, min kum winipsutue. Yata ikin ning do nirya arye, nun ap, Kristus ap, wilibuka yuk-yuk kum deipsutue. Dibina ap, kam unyap talak ikin usilye ning ap, im deice melin nang malaikat ap, isa mer ap, winitalak mambul usilye ning ap, aminyan talak winipnamsil ap, nirya ati mikip kibuka unamabe.
45008039	Mikip ulul ning, aning-aning nirya ara, im deice tam ulul ning ap, tukwak mutuku amutam ulul ning ap ara, Allah arye kwepdeiamuk ning noutamak ulul ning nirya ap, aning-aning nirya aupmal bukni, aning nirya arye, Kristus bico tenesilye ning ara, kum danipkusitinge. Tonda, Yesus ap, nun ap, wilibuka yuk-yuk kum kipdeipsitinge.
45009001	Na kayapo, na yala ninye anggun Israel ninye ati tenepnirye, ‘Se’ tenen, tuba-tuba ikin kanye bobuka, talima uk dinulule. Na Paulus bira, Kristus ap, talima dukdongobuka unun deice arye, fia dipkoprop yupu nyasunune. Na kanye talima fum tam nirya ara, Allah El Dib Kanye unilirye “Dipkoprop nyanmalame,” nyabuka nyanilye touk, dipkoprop yupu nyasunune. Tilila yupu kum nyanune.
45009003	Na yala nang kopropa, nun Israel yala ninye ati, imun kanye bonune. Imun kanye bonuna deiyok ara, nyapnusine. Ara, na yala ninye sik Israel ninye nirya ati, ‘Nun Ni Allah arye lyeptue’ tenen, fia se tenenune. Israel yala ninye nirya lyena ati ara, ‘Allah arye na Paulus ati, bataknuturye, Kristus ap, na ap wilibuka yuk-yuk deipnutuba, adeice arye Israel ninye nirya lyeptue’ tenenune. Ara, ‘Se, na yala nang kopropa, Israel ninye nirya lyeptue’ tenen, pataniliba, nyapsine.
45009004	Israel ninye ara, talye ninye kume. Deiyok ara ani. Tonok ning ara, Allah arye Israel ninye ati, ‘Na mapu unamak’ tenen, “Kwaknanamsine,” nyabuka nyalilamuk. Tonda, Allah el mikip ap, fia teleb ulul ning ap, sik ti benelelamuk. Tonda, Allah arye, ninye malye winin ning namin kina ati, “Wininamlulume,” nyalilamuk nyalin yupu ara, sik Israel ninye ati nyalilamuk. Tonda, Allah arye Musa ati, ‘Aning ara wininamlulume, aning ara kum wininamlulume,’ nyalilamuk mem yupu nyalilamuk ning ara, Israel ninye ati nyalilamuk. Tonda, Allah arye, “Na si winibuka erenamnulume,” nyabukabukce, el si erena ati, anyaik fum tam unamik ning nirya ap, tonda Allah arye, “Winibuka melinamsine,” nyabuka nyalilamuk yupu ap, ayupu nirya ara, Allah arye sik Israel ninye ati, arilamuk.
45009005	Tonda, nun apu yapu ara, Israel yala ninye arye delilamikba dadeipdanin, yangalamik nang ara, weik mambul nang ulamik. Tonda, ninye lyena ati, Allah arye wibuka dopkwetepsuknye, Kristus el deiamrik nang bitinye babye, sik apu yapu ara, Israel yala ninye uk ulamik. Anirya ati ara, sik Israel ninye ara, talye ninye kum unyake, nyapmasine. Aning atonun Kristus babye, talinye kum ulule. Elda, aning-aning nirya talibuka deice tam Weik Deiyoknye kibuka ulule. Elda, dipkoprop Allah ulule. ‘El si ara, fia erena uk unamap’ tenen, Amin nyapsine.
45009006	Bukni, minop talak Allah arye, “Na mapu kopropa, Israel ninye ara, weik ubribanamake,” nyabuk yupu ara, dipkoprop kum suktalipmale. Allah el mapu ara weika arye ton tuba unyake. Bukni, Israel yala ninye arye delilamak mapu nirya ara, nong bol deice ati, Israel ninye unyak bukni, sik kanye talima fum tam ara, Allah el mapu kopropa kum unyake.
45009007	Aning atonun, Abraham arye deibukba dadeipdanin, yangalamik nang arye delilamikba unyak ninye ara, ninye yala ap, nong bol deice ap ati ara, sik apu kopropa Abraham ulamuk bukni, sik kanye talima fum tam ara, Abraham el mapu kopropa atonun kum unyake. Aning kum bukni, Allah arye Abraham biti nyapdeiyamuk yupu ara ani. ‘Allah arye nyabuk. “Ance deipnalam mi, el si ara Isak, elce deipliba, dadeipdanin banamak nang ati, ‘Anang ara, Abraham el mapu kopropa unyake,’ nyabuka nyanamsine,” Allah arye nyabuk.’
45009008	Ura, Allah arye ayupu nyabuka deice arye, kel kinyabe. Talye dopdarikce, deiprik mi ara, ami arye deibukba dadeipdanin yangalamik mapu nirya ati, “Allah el mapu kopropa atonun unyake,” kum nyaptibye. Aning kum bukni, Allah arye Abraham ati, “An mi deipnamlame,” nyabuka, nyalilamuk yupu ap, ninye winipmanto kum fil dobuka deice, Sara birye deibuk mi Isak arye, deibukba dadeipdanin, yangalamik ninye ara, “Abraham el mapu kopropa unyake,” nyaptibye. Ati, ‘Ninye tukwak ninye sik biramang aryuk dopdakirye, sikcuk delinyak mapu ara, Allah el mapu kopropa kum unyake. Bukni, Allah el nyalilamle yupu deice arye, el mapu kopropa kilisulule’ tenen, kel kinyabe.
45009009	Aning ara talye kum nyapsine. Deiyok ara ani. Allah arye Abraham ati nyabuk. ‘Allah arye nyabuk, “Na tenepse talak akunum upliba, tamubuka yanyop ura, Sara birye sal mi deipnamle,” Allah arye nyabuk.’ Ayupu nyabuk talak ara, Abraham arye Ismael akunum min talak arye deiyamuk bukni, Allah arye nyalilamuk ning ara, ami Ismael ati kum nyabuk.
45009010	Ayupu deice arye kel kinyabe. Allah arye wibuka delilul ninye uk, el mapu kopropa unyake. Tonda, Allah arye Isak wiamuk touk, anyapnusin yupu ton aulule. Isak arye el kil Ribka dobukce, aminyan talak akil arye kwa bitinye mapu deibuk. Amapu bitinye ara, sik ni kopropa ara tonok, Isak ulamuk. Isak bira, Israel ninye nun apu kopropa ati nyapsine.
45009011	Ribka birye akwa bitinye mapu min kum deiamuk talak ara, Allah arye, ‘Minop talak na arye, amapu bitinye ati, teneamsi touk unamdak’ tenen, akil Ribka ati ayupu nyabuk. ‘Allah arye, “Kwa bitinye mapu deipnalama ara, minyuma deipkwetepnalam mi ara, aminyan deipkwetepnalam mi, el amutamuk fia unamle. Aminyan deipnalam mi ara, deiyok ning talibuka weiknye unamle. El du kopropa ara, weitnye el amutamuk unamle,” Allah arye nyabuk.’ Allah arye Ribka ati, ayupu nyabuk talak ara, akwa mapu min kum deibuka ati, sikce teleb winina ap, malye winina ap, min kum winiprik. Bukni, Allah arye teneamuk touk nyabuk. Tonok ning babye min kum winiprik bukni, Allah arye, ‘Winipnamne,’ teneamuk touk, Yakup ati wipdeibuk. Winitalak babye, Allah arye wibuka delilamle touk, aning uk unamle. Tonda, ninye arye sik ulamak ning deice arye kum bukni, yukupsilirye wilisilya deiyoknye, Allah arye tenesilye touk unamle. ‘Anirya ara na teneamsi touk unamle’ tenen, Allah arye ayupu nyabuk.
45009013	Ayupu nyabuk touk, Allah yupu yuk buku noutamak, Allah arye nyapdeibukba, aminyan winipnamuk ning ati, Allah el yupu laka nyananye, nabi Yesaya birye ayupu ton sekuk. ‘Allah arye nyabuk, “Ribka birye aminyan deipkwetebuk mi Yakup bira, na kanye deipse bukni, du deipkwetebuknye Esau bira, na like tenenune,” Allah arye nyabuk.’
45009014	Ura, na kwit capu. Arup nyapmasin yupu aupsuka ati ara, nunce yata yupu nyaptibye do? Nun tukwak nang arye, “Se, Allah arye tenelye touk, ton nang ati kanye delilul bukni, yuk nang ara batakalule. Ati nunce Allah ati, malye ulule,” nyabuka, malye nyaptibye do? Kume, Allah arye malye kum winipmantonye anya arye, aning kum nyaptibye.
45009015	Nunce, “Allah malye ulule,” nyabuka Allah ati, el nong deice, malye yupu kum nyaptibye nyapmasina deiyok ara ani. Ara, Allah arye Musa ati nyabuk yupu ani. ‘Allah arye, “Kume, tukwak mutuku tam noutamak unyak ninye nirya ara, talye oploptinye bukni, ton nang ara sik malye wininyak ning ati namin biknirye, kum kibuka delinune. Ton nang ara, wenebuka oltakanune. Aning atonun, na tenenye touk, ton ninye ati bico tenebuka melinune. Tonda, im sirya mutuku sirya nirya unyak ninye noutamak arye, kume, ton ninye ara wipnirye yupu lipsisikuka bokolina deiyoknye na uka,” Allah arye Musa ati nyabuk.’
45009016	Allah arye, ayupu nyabuka deice arye kel kinyabe. Allah elcuk bokuka wisilirye, elcuk, ‘Aninye kum oplopnamne’ tenen, bico tenebuka, nun malye ning namin kisilya deice aryuk wilisulule. Ninye sik kanye aryuk patalyeba, fil dobica deice arye, eipsilirye kum wilisulule. Allah aryuk bico tenesilya deice arye, wibuka lyelosulule.
45009017	Ayupu nyapmasin touk, winipmanto ning ton ulamuk. Ara, minop talak Mesir mutuku talyamuknye el si Firaun, elce Israel ninye talyamukce, yanibuka malye ulamukba, Allah arye el ti nyabuk yupu ara, Musa birye sekiamuk. Ayupu ara ani. ‘Allah arye nyabuk. “Firaun anda, na arye erebuka deipkisa deiyok ara, nyapnukine. Ara, ‘Na mikipnye ununa deice arye, an ti opbisipkenyop ura, ninye mutuku-mutuku nirya kekebikirye, ilil upliba, na Allah si ati, fia erenamniyake’ tenen, an wibuka erepdeipkise,” Allah arye Firaun biti nyabuk.’
45009018	Allah arye ayupu nyabuka ati ara, nun kele. Allah el kanye aniryuk tenesilye touk, ton ninye ara, oltakana kumce, bico teneplirye, melibuka lyesulule. Bukni, el tenelye touk yuk ninye ara, ‘Sik kanye talima kat unamle’ tenen, kunukna deiyok ning arilirye, ‘Aninye sik talima kat unamle’ tenen, kunukna ning arilirye, aninye sik talima kat kililule.
45009019	Ura, ‘Allah arye ton ninye lyelul bukni, ton ninye ara oltakalule,’ nyapmasin yupu ara, ikin deice arye kekenyapa anya arye, tonoknye birye, na Paulus ati nyapnutue. “Kume, Allah elcuk, ‘Anang lyepnamne, anang ara wenebuka opnamne,’ tenesilye touk, yupu bokuka wilisulule. Ati ara nun malye winin ning ati, yata ati tuba yupu bokolisululce wenesulul do? El tenelye touk fia ululnye anya arye, tukwak mutuku noutamak ara, yata nang arye, el yupu sektibye do?” nyabuka asipdenutume.
45009020	Aning asipdenutum bukni, anggun ti tamubuka nyapsine. “Kume, anggunda talye tukwak ninye ululuma anya arye, Allah ati yata wiribuka, asipdetumce, el ti wenena yupu nyaptum do?” Nabi Yesaya birye sekeiyamuk touk, ayupu dobuka, anggun ti nyapsine. Elce sekuk yupu ara ani. ‘Allah arye kwepdeibukba, talye aulul ning aning-aning nirya arye, aning-aning nirya kwepdeiamuka deiyoknye Allah ati, “Anda yata ati, na unye touk kwepdeiamnulm do?” nyabuka, weneptu do? Kume, aning ara kum winipmantoe.’
45009021	Aning atonun, na Paulus birye winipmanto yupu ton nyapnusine. Ara ngatukutilibuka, dina yuna memena deiyoknye birye, tonok tuku doproplirye, bokuka ton tam ning ara, urasin fia teleb mambul ning kibuka, teleb ubuka deiplirye, uku dongopliba miklirye, kat ulule. Bukni, atuku telebuka noutamak bokuka ton tam ara, talye ninguk tilibuka kumulilule. Atonun atuku noutamak uk, ton tam ning ara, batakalule. Elda, tuku pinina deiyoknye birye tenelye touk winilule. Atuku tilina ap, afil dona ap, deiyoknye ulula anya arye, el tenelye touk winilule.
45009022	Ura, Allah arye tenelamuk touk, ‘Ninye nirya, na yu unilye ning ap, na mikip weik unilye ning ap, na wininye ning nirya ap kel kipnamniyak’ tenen, malye winin ning ap, malye winin ninye ap ati, malye kanye bomturye, el weik mikip deice arye, adip aryuk oltakalamtue. Akunum oplomtu bukni, Allah arye, ‘Minopce wenebuka kum oplopnun’ tenen, namin asa arye namin kibuka dina uk ulamuk. Winibuka ulamuka ati ara, tukwak ninye kan-kan arye, yatanye birye Allah ati weneptu do?
45009023	Kume. Nun tukwak unyap ninye nirya ati, adip aryuk oplopsutu bukni, minop talak ara, ‘Aninye ati, sik malye ning namin kipnirye, namin arye unamne. Winipnyop ura, na fia telebnye unye ning, eibuka kel biknamniyake. Sirya talak ara, aninye ereipnirye, fia teleb kipdeipniba, sik ap na ap neika unmabe,’ teneamsuk. Uteneamsuka ati, adip aryuk wenebuka kum oplomsuke.
45009024	“Ereipnirye, teleb kipdeipniba, sik ap, na ap neika unamabe,” nyabuka, Allah arye yukupsuk ninye ara, nun Israel ninye kan-kan ap, ura anggun Roma mutuku ululum ninye, Yahudi yala kum ninye kan-kan ap ati nyapsine. Ara, Allah arye akunum yukupsuk ninye umunya ati nyapsine.
45009025	Allah arye, ‘Na mapu unamak’ tenen, anggun Roma mutuku tam ululum ninye ati yukupsuka ara, aminyan winipnamuk ning laka nyalamuknye, nabi Hosea birye minop talak anggun ti, ayupu sekeiyamsuk. Ayupu ara ani. Allah arye nyabuk. “Na mapu kopropa kum unyak ninye bukni, aminyan talak aninye ati, ‘Anggunda, na yala ninye kopropa unamlulume,’ nyanamne. Tonda, aninye ati, min kum arinirye, bico kum tenesinun ninye bukni, aminyan talak, na arye anggun ti, ‘Talima aripniliba, bico tenesinune,’ nyanamsine,” Allah arye nyabuk.
45009026	Aning atonun, nabi Hosea birye ayupu ton sekamuk. ‘Allah arye nyabuk. Anyapnusin ning ara, dipkoprop nong upnamle. Ton nang arye, yuk mutuku ninye ati, “Anggunda, Allah el mapu kopropa kum ululume,” nyalamik ninye ara, aminyan talak amutuku ninye ati, “Winitalak anggunda, kam una Deiyoknye Allah, el mapu kopropa ululume,” nyanamake.’
45009027	Ura, yuknye, Allah el yupu laka nyalamuknye, nabi Yesaya birye Israel ninye ati, ayupu sekamuk. ‘Laut mekwen kup-kup arye, keil wenenga fia weik uliba ninye arye wibuka, nukmanto kum ulamak touk, Israel ninye arye delilamikba, dadeipdanin yangalamik mapu ara, yupa weik unyak bukni, aninye noutamak, Allah arye ninye mitiktonunuk wibuka lyepnamle.
45009028	Aning ara talye kum nyapsine. Ara, Allah arye tukwak ninye im sirya mutuku sirya nirya ati, minopce wenebuka, yupu lepsisikuka bokeipsilirye sirya daknamsile. Ati, Israel ninye kan-kan noutamak arye, ninye mitiktonun dem wibuka lyepnamle.’
45009029	Ura, nabi Yesaya birye minop talak nyalilamuk touk, akunum upsile. Elce nyabuk yupu ara ani. “Aning-aning nirya talibuka deice tam mikip weik ululnye Allah arye, nun yala ninye mitikanun arye bokuka, ‘Na’ tenen, ninye kum wipdeiamsuto ura, nun ayala ara akunum kum ulamtibye. Nunda, Sodom mutuku ninye ap, Gomora mutuku ninye ap nirya, weik arye wenebukce, obuka sirya dakamuk touk, akunum obuka sirya dakamsutu bukni, nun yala ninye ara, mitikanun arye na tenen deiamsuke.”
45009030	Na kayapo. Arup nyapmasin yupu nirya ara, yata nyaptibye do? Kume. Sik Yahudi yala kum ninye ara, ‘Allah el diksukum winilul touk, nun babye diksukum winin ninye unamabe,’ kum tenelamik bukni, Allah arye sik ti, diksukum un ninye akunum kipdeibukba, el mapu kopropa akumum unyake. Diksukum winina deiyok ning doprobik ning ara, sikce teleb asa ubuka ulamika deice arye kum doprobik bukni, Allah ati dib teneamika deice arye, el kanye aryuk sik ti diksukum winina deiyok ning aribukce, sik ti teleb ninye kipdeibuk.
45009031	Bukni, sik Yahudi yala ninye ara, ‘Nunce Musa sekeiyamsuk yupu talibuka ulamibirye, moubuka dobolbalamibya deice arye, Allah arye diksukum ninye kipdeipnamsile’ tenen, fia pirilelamik bukni, winipmanto kum ulamika ati, diksukum winina deiyok ning kum dolamik dib aryuk ati, winitalak babye, talye urdemuk unyake.
45009032	Sik Yahudi yala ninye ara, deiyok yata ati, diksukum una deiyok ning kum dolamik do? Kume, sikda, ‘Nuncuk fia pi dobuka, teleb fil weik dobibya deice arye, Allah arye diksukum ninye kipdeipnamsile,’ tenelamike. Sik Israel ninye ara, ‘Nun dib tenebibya deice arye, diksukum ninye kipdeipnamsile,’ kum tenelamike. Allah yupu noutamak domon yupu deice arye Yesus ati, “Ninye yan dum dukne keil atonun ulule,” nyabuk ning ara, ayupu nyabuk touk, “Yahudi yala ninye, sik akeil arye yan dum dukukba, kote sakuka obuk,” nyapsine. Ayupu nong ara, sik Yahudi yala ninye arye Yesus ati, diba kum tenelamika ati nyapmasine.
45009033	Nabi Yesaya birye sekamuk yupu ara ani. ‘Allah arye domona yupu deice nyabuk. Anggun moubuka dipdelulume. Sion mutuku bana ati, bisik noutamak ara, yan dum dukne keil deipne. Ninye arye talye luparabuka bakiba, akeil deice arye, sik yan dum dukliba, kote saknamake. Bukni, abisik noutamak deipnamnanye bira, fia diksukumnye unamla anya arye, el ti diba tenebice ninye nirya ara, na Allah arye dipkoprop lyepnamna ati, alye fia kum dakdanamake. Aning ara, nong upnamle anya arye, sikce na ti diba tenebikcop ura, aminyan talak, ‘Se, nunda talye ninguk diba telamubu’ tenen, sik talima fia boktoplirye kum uk dinamle. Dipkoprop na Allah arye aninye lyepnamne. Ati, aninye ara alye fia kum alye dakanamake.’
45010001	Na kayapo, na Paulus birye na yala nang, Israel yala ninye ati tenepnirye, Allah fia moronun ning ara nyapnusine. Ara, ‘Allah arye Israel ninye lyepnamne’ tenen, pataniliba Allah moronune.
45010002	Sik wininyak ning ara na kele anya arye, na arye laka nyapsitinye. Sik Israel ninye ara, ‘Allah ap kanye talima dukdongobuka unamap’ tenen, fia pi deibukap, fil weik donyak bukni, aning ara fia mikip weik pirilamica babye, weik kel bikna deice kum unyake. Talye walwal arye wininyake.
45010003	Allah arye ninye lyena ati, “Sikda teleb ninye unyake,” nyabuka, diksukum kilisilya deiyok ning ara, moubuka kum kel kiyamika anya arye, sikce, ‘Nun diksukum kilina ati, nun biramang aryuk piripdebirye, fil weik donamape’ tenen, talye fil weik dolamik. Winibuka pirilamika deice arye, diksukum una deiyok ning, Allah arye akunum kintinipsuk ning ara, yaniltalamikce talya uk ulamik. Adeice arye, Allah el amutam kum ulamika ati, el kanye aniryuk diksukum una deiyok ning arisilye ning ara, kum dololamik.
45010004	Allah arye utenepsuke. ‘Kristus dipnamla deice arye, Musa sekamuk mem yupu noutamak nyalul ning nirya ara, Yesus Kristus arye kum kibuka deiplirye sirya daknamle. Kristus arye afil doplirye akunum sirya daklyop ura, yata ninye do nirya, Kristus ati diba tenebica deice arye, “Sikda diksukum ninye unyake,” nyabuka teleb kipdeipnamsine,’ Allah arye teneamsuke.
45010005	Minop talak Musa birye, nyabuk. ‘Allah arye, “Aning ara wininamlulume, aning ara kum wininamlulume,” nyabuka mem yupu aripsuk ning moubuka kekeplirye dobolbalinye bira, kam fia unamle. Yatanye do nirya, amem yupu moubuka talilirye dobolbalya deice, Allah arye anye biti, “Elda diksukum ulule,” nyabuka teleb ulinamle, Musa birye nyabuk.’
45010006	Musa birye nyabuk bukni, yata ninye do nirya, ‘Kristus ati diba tenebibya deice aryuk, Allah arye diksukum ninye kipdeipnamsile’ tenen, diba tenenyap ninye ara, Allah yupu noutamak sekik yupu nyasilye touk nyanyabe. Ayupu ara ani. ‘Anggun kanye talima fum tam ara, ayupu nyana meme. Yatanye birye im deice welebitu do? Yatanye birye tukwak noutamak koluktu do? Ayupu ara nyana meme.’ Im deice welebana ning ara, ‘Kristus arye lyena ning aripsutu’ tenen, Kristus dobuka tukwak mutuku boyangana ati nyapsine. Tonda, tukwak mutuku noutamak koluka bana ning ara, sik akunum dibilamik ninye kan-kan arye, Kristus kam bukeipnirye, el dobuka tuku deice tuba tamubuka boyangana ati, na Paulus birye nyapsine.
45010008	Ayupu bitinye ara, fia kum nyanamap bukni, diba tenebupa deice, Allah arye nun ti, “Sikda diksukum ninye unyake,” tenebuka teleb kibuka deipsuk ninye ara, ayupu nyanyabe. Ara, ‘Allah arye ninye lyena ati nyasulul yupu ara, akunum dam usulule. Ayupu ara, anggun talima fum tam akunum ulule. Anggun yupu kopropa aryuk, “Nun Ni Allah lyepsilyame,” nyabuka moroptume.’ Ayupu nyanyabe. Nyanyaba deice, “Anggun yupu kopropa aryuk nyaptume,” nyapmasin yupu ara, yuk yupu kume. Ara, nunce peterenyap yupu, “Yesus ati diba tenebibya deice, Allah arye lyelosulule,” nyabuka, peterenyap yupu ati nyapmasine.
45010009	Ayupu ara, nyapnusine. Ara, anggun yupu kopropa deice ap, anggun biramang si bam bol deice ap aniryuk, “Yesus ara dipkoprop nun Weik Deiyoknye ulule,” nyabuka, teniltona kum dib aryuk, laka arye nyaplum bukni, anggun kanye talima fum tam arye, ‘Yesus akunum dibuk bukni, Allah arye Yesus ati dipkoprop tuba tamubuka kam bukdeibuk’ tenen, diba tenepmunyop ura, akunuma, dipkoprop Allah arye lyepnamsile.
45010010	Aning ara, talye ati kum nyapsine. Kume. Deiyok ara ani. Ara, anggun kanye talima fum tam diba tenepmunyop ura, Allah arye anggun ti, “Sikda diksukum ninye unyake,” nyabuka, el kanye aryuk teleb ulisulule. Tonda, anggun yupu kopropa deice ap, anggun biramang si bam bol deice ap arye, “Yesus ara nun Deiyoknye usulule,” nyabuka ninye kekenak arye, lakak nyapmunyop ura, Allah arye lyelosulule.
45010011	Aning ara, Allah el yupu noutamak, nabi Yesaya birye sekamuk touk, dipkoprop ulule. Ayupu ara ani. ‘Elda fia dipkopropnye ulula anya arye, el ti diba tenebice ninye nirya ara, na Allah arye dipkoprop lyepnamne. Aning ara nong upnamle anya arye, sikce diba tenebikcop ura, aminyan talak, ‘Se, nun talye ninguk diba telamubu’ tenen, anggun talima fia uk kum dinamsile. Dipkoprop Allah arye aninye lyepnamle. Ati, ‘Se, talye ninguk diba tenebupe’ tenen, alye fia kum dakanamake.’
45010012	Ayupu noutamak arye, “Yata ninye do nirya,” nyabuka ara, talye ati kum nyabuk. Kume, nun Yahudi yala ninye babye, sik Yahudi yala kum ninye babye atonun tenesulule. Nun Weik Deiyoknye Allah, elda tonoknye uka. Ninye mutuku-mutuku nirya atonun, ‘Elce melibuka lyelonamsil’ tenen, el si uk nyabuka, el ti moronyak ninye nirya ara, teleb kibuka weika arye melisulule.
45010013	Winisilya deiyok ara aupmale. Minop talak nabi Yoel birye ayupu sekamuk. ‘Yata ninye do nirya, ‘Allah elce lyepnamsil’ tenen, nun Deiyoknye el si uk nyabuka, el ti moronyak ninye nirya ara, dipkoprop Allah arye lyepnamle.’
45010014	Aning ati ara, mambul yupu ton nyapsine. Ninye im sirya mutuku sirya nirya atonun unyake. Anye Yesus ati min kum diba tenebikcop ura, yata ubuka, ‘Elce lyepnamsil’ tenen, el si nyabuka moropting do? Kume. Tonda, yuk nang arye, aninye ati, Yesus el si ap, el yupu ap min kum peterebikiba, kum kekebice talak ara, yata wiribuka el ti diba teneptinge do? Tonda, yuk nang arye, el yupu min kum dobuka kum peterepra bice talak ara, Yesus arye ninye lyena ati, el laka teleb yupu ara yata ubuka kekeptinge do?
45010015	Tonda, sik peterelbana deiyok nang ati, yuk nang arye, ‘Sik peterelbanamak’ tenen, anang sik melina ning ap, melibuka kum doprobikirye, anang dobuka kum dopkwetebicop ura, yata ubuka peterelbiting do? Kume, aning nirya kum winipmanto. Allah yupu noutamak sekeipsik touk, ‘Allah arye ninye lyena ati, el laka teleb yupu peterena ati, ayupu dobuka boyasice nang ara, sik yan babye urasin fia teleb ulule, tenenyabe.’
45010016	Ura, Allah arye ninye lyena ati, el laka teleb yupu dobuka peterelbalamik bukni, Israel ninye nirya ara, ayupu ati diba tenebuka kum dololamik. Aning ara, nabi Yesaya birye sekamuk yupu deice kel kinyabe. Ayupu ara ani. ‘Yesaya birye, “Se na nio, an yupu ara nunce dobuka peterelamububa, ninye mitikanun aryuk diba tenenyake.” Yesaya birye nyabuk.’
45010017	Aning ati ara, nun kele. Allah el laka teleb yupu, ninye lyena ati nyasilye yupu ara, peterena nang arye peteresikceba, kekenyapa deice arye, diba tenena deiyok ning tenebuka kel kinyabe. Allah arye ninye lyena ati nyasulul yupu ara, Kristus el yupu peteresikceba, kekenyapa deice arye, moubuka kel kibibirye diba tenenyabe.
45010018	Aning nyapmasin bukni, ayupu ton asipdesine. Sik Israel ninye ara, Allah arye ninye lyena ati nyasilye yupu, kum kekelamik do? Kume, dipkoprop yuk nang arye peterelamikba, kekelamik. Aning ara anyapnusin yupu deice arye kel kinyabe. ‘Sik peterepra banyak nang, sik yupu ara im sirya mutuku sirya nirya peterelbalamik. Sik yupu ara, ‘Mutuku sirya, im sirya unyak ninye nirya kekenamak’ tenen, akunum peterepra banyake.’
45010019	Tonap asipdesine. Sik Israel ninye ara, Allah yupu kekelamik bukni, ‘Deiyok ani’ tenen, moubuka kum tenelamik do? Kume, kekelamik bukni, Allah yupu noutamak ara, anyapnusin yupu ton aupmale. Minop talak ning ara, Musa birye ayupu sekamuk. ‘Sik Israel yala ninye arye, yuk bai tam atonun, karen mutuku atonun unyak ninye ati, ‘Anggunda talye nang uka,’ tenebuka nyamunye bukni, na arye aninye ati teleb updeipnyop ura, anggun Israel yala ninye arye, aning eipmunyop ura, anggunce, ‘Se, yuk yala ninye ara, yata ati teleb updeiple do? Kume, nunda teleb updeipsuturye, lyepsitue’ tenen, malye kanye bobuka, sik yuk mutuku ninye ati, yu tenebuka talima wilibuka unamlume. Aning atonun, na Allah unye ning moubuka min kum kekenyak ninye bukni, na arye aninye ati teleb updeipnyop ura, anggun Israel ninye arye, ‘Se, yata deiyok ati do?’ tenen, sik yuk mutuku ninye ati yu upliba, malye kanye bonamlume. Na Allah arye nyapsine.’
45010020	Tonda, nabi Yesaya birye, sik Israel yala kum ninye ati, sekeibuk yupu ara ani. ‘Allah arye nyabuk. ‘Nun ap, Allah ap, talima dukdongobuka neika utibye’ tenen, patalamukba, kum elamnik ninye unyak bukni, winitalak ara, aninye na yupu kel bikicop ura, na mapu kopropa akunum unyake. Tonda, sikce, ‘Se Allah arye melibuka lyepsitue’ tenen, kum morolamnik ninye ulamik bukni, ‘Aninye arye na wininye ning kel kekepnamak’ tenen, na bidamnye arye akunum lakak kipdasiba, sik aninye arye winitalak na ti akunum moubuka kel kininyake. Na Allah arye nyapne.’
45010021	Bukni, nabi Yesaya birye Israel yala ninye ati, ayupu sekeibuk. “Na Allah arye anggun Israel ninye ati nyapsine. ‘Aninye ara na mapu unyakba, na arye melipnamne’ tenelamsirye, ‘Na dam yanamak’ tenen, na taruk anggun dam yangalisunun bukni, anggunda ilil fia kum kanye weik ninye umunce, na yupu kekena kumce, na ti yaniltana uk unululume.” Allah arye nyabuk. Aning ati, na Paulus birye nyapsine. Israel ninye arye, Allah el yupu kekenyak bukni, tuba-tuba ilil fia kum kanye ubikirye, yaniltana uk unyake.
45011001	Winira yuk yupu ton asipdenusine. Sik Israel ninye arye Allah ati malya kibuka yaniltalamikba, Allah arye el wipdeiyamuk Israel ninye ati, ‘Na like,’ tenebuka, fia batakuk do? Aning ara fia kume. Na Paulus babye Israel yalanye unune. Nun apu kopropa Abraham arye deibukba, dadeipdanin yangalamika ani, sirya talak ara, taruk bokuka delilamik ning, Benyamin yala ninye arye na deipnike.
45011002	Kume, minop talak Allah arye, ‘Israel ninye ara na tenen nang unamak,’ teneamsukce weiamsuk ninye, Israel ninye ati, kum batakamsuk. Ura, Allah yupu noutamak ara, nabi Elia birye Israel ninye ati tenebukce, nyapdeiyamuk yupu ara, kum kel kiyamlum do? Nabi Elia birye Allah ati ayupu nyabuk.
45011003	“Na ni Allah na kanye imun upnilye ning ara, kum tenepmanilam do? Ara, sik Israel yala nang arye, an yupu laka nyana deiyok nang, nabi-nabi nirya akunum oplopmake. Winipmakce, an si erena ap, an kina ap ati, pala keil yangabuka deibuburye, kam ning obuka uku dakinyabak nirya ara, dakuka sirya dakmake.” “An yupu lak nyanyak nang, nabi-nabi nirya oplopmakba, winitalak ara, na Elia tonok batakmaniakba unman bukni, na babye, ‘Optibye’ tenen, dobonmaniake.” Nabi Elia birye, Allah ati nyabuk.
45011004	Elia birye nyabuk ura, Allah arye tamubuka Elia biti nyabuk yupu ton, na yupu kekenmanulum ninye tuba tenepmalum do, kum do? Ayupu ara, ani. ‘Elia ance, “Nabi-nabi nirya oplopmake,” nyabuka engenmalam bukni, na dipkoprop nyapkine. Israel ninye ton yupa weik 7.000 nang, na tenen ati, bulubukapsirye, moubuka deipmanbuk, winitalak tuba kam unmake. Aning ara, isa el si Bahal ati, ‘Nun ni kopropa’ tenen, gutam tuku dipdongobuka, el si kum erenyake. Allah arye nyabuk.’
45011005	Minop talak aning ulamuk touk, winitalak babye atonun, Allah el kanye aryuk bico teneamsukce, ‘Anang ara na tenen ninye unamak’ tenen, Israel ninye kan-kan arye, el ti diba teneamik nang, mitiktonun moubuka deiamukba, tuba unyake.
45011006	Allah el kanye aryuk Israel ninye ati, bico teneamsukce, urdem arye wiamsuka ara, teleb ubuka fil dolamupa deice arye kume. Nun apu yapu, Israel ninye babye, sik teleb ubuka fil dolamika deice uk wipdeiamtop ura, “Allah el kanye aryuk bico tenesilirye, wibuka delisulule,” kum nyaptibye. Bukni, el kanye aniryuk, bico teneamsukce talye wiamsuka ara, nun teleb fil dolamupa deice arye kume, el kanye aniryuk bico teneamsukce wiamsuke.
45011007	Aning ati ara, ayupu ton nyapnusine. Minop talak ulamik Israel ninye nirya ara, ‘Allah arye diksukum ninye kipdeipnamsile’ tenen, patalamukba, fia pi dobuka pirilamikce, fil weik dolamik bukni, winilamika deice, Allah arye sik ti, ‘Aninye ara diksukum ninye unyake,’ tenebuka, aninye ati teleb kibuka kum deibuk. Winibuka ati, sik nirya ara, diksukum una deiyok ning kum dololamik. Allah el kanye aniryuk, ‘Na tenen ninye ani,’ teneamuk ninye uk wipdeiyamuk. Elce kum wiamuk ninye ati ara, sik kanye talima kat kibukba, el ti diba tenebuka kum ulamik.
45011008	Anyapmasin yupu kel bikna ati, ayupu ton seklamik. ‘Allah arye aninye ati, sik kanye talima fum tam wi talina atonun ning aribukba, asing arye talye nong bol deice uk elilamik bukni, nong fum tam moubuka kum elilamikce, deiyok noutam ning ara kum kel kilamik. Tonda, amul deice uk kekelamik bukni, ‘Deiyok ani’ tenen, moubuka kum kel kilamik. Allah arye sik kanye talima fum tam kunukna atonun ning aryamukba, sik winitalak babye, walwal tuba unyake.’
45011009	Ayupu Atonun ton Raja Daud ayupu ton nyabuka sekuk. “Na Ni Allah, sik aninye malye unyak ning wenena ati moropkine. Ara, ance Israel ninye ati, teleb ning weik aryamlumba, sikce sik bidamang kanye talima erelalamika deice arye, malye uk ulamike. Ati, ance aryamlumba, sikce kanye deibuka talinyak ning nirya arye, mana wena youlamle touk youplirye diptingop ura, ‘Sikda weik imun kanye bobuka unamak’ tenen, moropkine. Tonda, ‘Sik talinyak ning nirya ara, keil yan dum duklamla atonun, uptuba, sikda aning deice arye, sakuka optue’ tenen, sikda, ‘Imun kanye bobuka unamak’ tenen, moropkine.”
45011010	“Tonda, ance ninye kanye talima fum tam kunukna deiyok ning arepminba, sikce, ‘Deiyok anye’ tenen, moubuka kum tenenamake. Aning atonun, ‘Sik nong deice ara, ikin ning weik upliba, mambul kanye bobikirye, kanupdongobuka unamak’ tenen, moropkine.” Daud birye nyabuk.
45011011	Na kayapo, tonap asipdesine. Allah arye sik minop talak ulamik Israel ninye ati, “Ninye lyena ning ara, winibuka unamne,” nyalamuk ning ara, ‘Nun lik’ tenen, yaniltalamik. Winilamika deice arye, keil yan dum duklamsil touk, sik Israel ninye malye ulamikce, keil yan dum dukliba kote saklamak touk ulamik ning ara, lipsisikuka lyepmanto kum unyak do? Kume, lyepmanto unyak bukni, sik Israel ninye malye winilamika deice arye, ninye lyena deiyok yupu ara, yala yuk-yuk ninye sik dam anyuk akunum yangalule. Ara, Israel yala kum ninye ati, buru tam ninye ati, Allah arye ninye lyena ati laka teleb yupu, peterena deiyok nang arye ayupu dobuka, yuk mutuku ninye dam akunum yanuka peterenyaka ati nyapsine. Allah arye uteneamuk. ‘Yuk yala ninye noutamak ara, ninye weika arye lyepneba, Israel yala ninye arye, se tenebikirye, sik talima fum tam uk dinamle,’ teneamuke. Ara, Israel ninye arye, ‘Se, yata deiyok ning ati, Allah arye yuk mutuku ninye uk minopce lyelolul do? Allah arye nun ton lyepsitue tenen, se tenebikirye, bouku sukunamle,’ teneamuk.
45011012	Bukni, na kayapo, anyapnusin yupu moubuka teneipdelulume. Sik Israel ninye arye, Allah yupu kum kekelamika deice arye, lo ubukba, Allah arye arisilye teleb ning ara, yuk yala ninye, mutuku-mutuku nirya dolonyake. Allah arye sik Israel ninye ati, kintinyamuk lyena ning bisik ati, ‘Nun like’ tenen, yaniltalamika deice arye malye ulamik. Malye winilamika deice arye, sik lyena talak lo kum wamuk. Aning ati ara, winitalak ara sik buru tam ninye, Israel yala kum ninye, fia mambul ning, ninye lyena deiyok ning dolonyake. Ati, Israel ninye malye winilamika deice arye lo ubukba, yuk yala ninye ati, fia teleb ning yanmala ati ara, Allah teneamuk touk, aminyan talak sik Israel yala ninye weika arye diba tenebikirye, lyena ning doprobicop ura, aminyan talak fia teleb ning weika arye yanuka unamsile.
45011013	Ura, na Paulus birye anggun Roma mutuku ninye ap, Israel yala kum ninye nirya ap ati nyapsine. Allah arye na ti, ‘Anye bira na yupu dobuka, Israel yala kum ninye unyak mutuku nirya, peterepra bana ati, deiyok kouna deiyoknye, Rasulnye unamle’ tenen, wipdeipnukba, afil uk talibuka donune. Yuk yala ninye nirya ati, Allah el laka teleb yupu, ninye lyena ati nyalul yupu dobuka peterelbanune. Wininuna ati ara, na yupu weika arye nyanune.
45011014	“Yahudi yala kum ninye ara, ‘Allah arye lyepnamne’ tenen, fil donune,” nyabuka, weika arye nyanuna deiyok ara ani. Ara, na yala ninye kopropa, Israel ninye arye, na nyanye yupu kekebikirye, sikda, ‘Se, Allah arye nun ton lyepsitue’ tenen, patapliba, ‘Talima bouku sukunamle’ tenen, unune. Israel yala ninye arye, ‘Se, Allah arye nun ton weika arye lyepsitue’ tenen, patapliba, diba tenebikcop ura, ‘Allah arye sik kan-kan noutamak Israel ninye fia weik lyepnamne’ tenen, yupu weika arye nyanune.
45011015	Aning ara talye ati kume. Israel ninye, sik malye winilamikba, Allah arye tia talak ati, Israel yala ninye batakuka deice arye, lo wamsukba, winitalak yuk mutuku ninye im sirya mutuku sirya nirya arye, Allah yupu kekebikirye, lyena ning doprobica deice arye, Allah el ap, sik ap, kanye talima dukulongolule. Allah arye akunum dibilamice ninye kam bukdeipliba, kam bukuka teleb kibuka ulamak touk, winitalak ara, Israel yala ninye akunum dibilamik ninye atonun unyak bukni, Allah arye sik ti, kanye deibuka weika arye lyeplyop ura, diamice ninye tuba tamubuka kam ulamak touk, unamake.
45011016	Winira winipmanto yupu deice nyapnusine. Ara, Allah el si erena ati, ninye arye weinye kwaning minopce yongobuka el ti aribicop ura, aminyan yongonamak ning nirya babye, ‘Allah el ning uka’ tenebuka, aning nirya aribicop ura, telebuk unamle. Winipmanto ning ara, yo yating ap, nong ap, telebuk uplyop ura, aminyan ayo nong arye taruk kwa leklamle ning babye telebuk unamle.
45011017	Ura, na kayapo, winipmanto yupu tonap nyapnusine. Duk teleb moulamle yo, el si ara, Ara yo, ninye arye ayo kouamikibuk, teleb ubuka kwapu bongona kum arye, duk mouna kum dib aryuk, kolupyop ura, akolupmalye yo taruk ara, deiltakanyake. Ayo taruk seklobikirye, yuk talye buru mutuku palamle yo taruk dobuka, ‘Yo duk teleb ubuka moupnamle’ tenen, ayo taruk seklopmaca deice yanuka dukulongonyake. Winibikiba adukdongopmace yo, el yating ara, kum ulamle yating ap, nong ap, taruk ap arye, teleb ning doproplirye, teleb ubuka palule. ‘Min arye teleb kibuka papnamle’ tenen, kouamikiba, palamle ning ap, aminyan dukdongobice ning ap ara, tukwak teleb ubuka bongoplirye, duk moupnamle. Aning atonun, anggun Yahudi yala kum ninye ara, aminyan talak dukulongolamak yo taruk atonun ululume.
45011018	Anggun Yahudi yala kum ninye ara, aminyan tam dukulongolamak yo taruk atonun ninye ululume. Israel ninye ara, duk teleb yo minyuma yala kouamikiba, kolupliba sekeltaklamak yo taruk atonun ninye unyake. Ati sik Yahudi yala kum ninye arye, Israel ninye ati ara, ‘E, sikda malye ninye uk unyak bukni, nunda telebuk unyabe’ tenen, anggun biramang kanye aryuk kum erelanamlulume. Luba kilongona meme. Talye bai tam yo taruk dobuka dukdongobica deice arye, minop talak ulamle yating ap, nong ap teleb kum ulule. Minop talak ulamle tuku teleb ap, yating teleb ap ulamlya deice arye, aminyan talak dukulongonyak yo taruk teleb ubuka duk moulule. Ati, sik Yahudi yala kum ninye arye, Israel yala ninye ati, ‘Sikda malye unyak bukni, nunda teleb nanguk unyabe,’ nyabuka fia kum nyanamlulume.
45011019	Bukni, na kayapo, ton nang arye ura, nyapnitinge. “Kume, ayo deiyoknye birye, ‘Ayo duk teleb ubuka moupnamle’ tenen, koulamlibuk, koluplirye, malye uplye yo ara, deiploplirye yuk talye yo taruk dobuka dukulongolamle touk, nun ti dobuka dukdongopsuke,” nyapnitinge.
45011020	Ura, aning ara nyapnitinge bukni, luba kina meme. Minyuma yo taruk seklobuk ning deiyok ara, sik Israel ninye diba kum teneamika deice arye batakuk. Aminyan dukdongobuk yo taruk ara, anggun Yahudi yala kum ninye, tuba-tuba diba tenemunya deice aryuk, tuba ululume. Aning ati ara, ‘Nunda, akunuma. Teleb ninye uk unyabe’ tenen, anggun biramang kanye talima erelana meme. Aning kum bukni, ‘Nun diba tenenyap ning ara lik upsilyeba, batakipyak’ tenen, adip aryuk ilil asa arye unamlulume.
45011021	Ati, “Ilil asa arye unamlulume,” nyapmasina deiyok ara, talye ati kum nyapsine. Ara luba kina meme. Yo kouamica deiyoknye Allah arye, el minyuma wiamuk yo ati, ‘Na,’ teneamuk bukni, akunum kolubukce, malye ubuka ati, seklobuk. Winibuka seklobuk bukni, aseklobuk yo ati, ‘Talya namin kipnamne,’ kum tenebuk. Ayo taruk seklobuk. Ati, anggun aminyan dukdongobuk yo taruk atonun ninye ara, anggun babye ton malye uk winipmunyop ura, Allah arye Israel ninye malye ulamikba, bataklamuk touk, anggun winitalak umunce dib tenelulum ninye arye malye uk winipmunyop ura, dipkoprop Allah arye bataknamsile. Anggunce, ‘Malye winibibya babye, talye namin kipnamsile,’ kum tenenamlulume.
45011022	Aning ati ara, Allah arye nun ti bico tenebuka namin asa arye lyelosulul ning ap, tonda malye winibibye ning ati, el yu upliba, wenesilye ning ap, deice arye moubuka tenenamlulume. Ara, sik minop talak ulamik Israel ninye ara, diba tenena kumce, fia malye weik ulamika ati ara, Allah arye yu ubukba, wenebuka oplobuk. Bukni, anggun Roma mutuku ululum ninye ap, yuk Yahudi yala kum ninye nirya ap, el ti diba tenelulumce, tuba talimunyop ura, Allah arye anggun ti, bico tenebuka namin asa arye fia melinamsile. Bukni, el ti diba tenena kumce, yaniptapmunyop ura, ninye arye malye yala ning kouamna kwenebuka bataklamak touk, Allah arye anggun babye atonun kibuka bataknamsile.
45011023	Aning atonun, sik Israel yala ninye ara, ‘Allah arye nyasilye yupu, nun like’ tenen, ilil fia kum kanye bobuka malye winilamice ning nirya bataktingce, ila tuba diba teneptingop ura, Allah el wa windam atonun anya arye, ila tuba dobuka dukdongopnamle. Winiplirye, aninye nirya ati tamubuka el mapu kopropa ulinamsile. Aning ara elda ikin kum uptue.
45011024	Anggunda moubuka teneipdelulume. Anggun Roma mutuku tam ululum Yahudi yala kum ninye uk ululume. Ara yo kouna deiyoknye birye, ‘Talya bai tam palamle yo taruk arye dobuka dukdongopnamne,’ kum tenelamsuk bukni, aminyan talak ara, el bita moulamuk yo taruk deice aryuk yanuka dukdongopsuke. Ati ara, el minyuma teneamuk yo taruk dobuka, ikin kum dib aryuk yanuka dukdongopsuke. Winipsuka deiyok ara ani. Winiplyop ura, dipkoprop teleb ubuka paplirye nenamle. Anggun Israel ninye ara, talye buru tam palamle yo taruk atonun kume. Elce fia moubuka bita moulamuk yo deiyok arye tamubuka dukdongoplyop ura, fia teleb kibuka papnamle, nyapsine.
45011025	Na weit yapu, anggun Roma mutuku ninyeo. ‘Anggun walwal arye, anggun biramang kanye aniryuk, ‘Nunda weik mambul weik nang unyabe,’ tenemunce, kwalilulum do?’ tenen, ayupu laka nyapsine. Ayupu ara, minop talak Allah arye duknyamuk bukni, winitalak ara akunum laka nyapsuk. Allah arye Israel yala ninye noutamak arye, ton nang ara, sik talima kat kibuk ning ara, tia talak ati ubuk. Winibukba, sik ilil fia kum kanye bobuka el yupu kekena kum arye ulamica ani, Allah arye, ‘Yahudi yala kum ninye yupa fia weik, winibukap dopropnamne,’ teneamuk touk, sirya dakuka akunum doproplyop ura, akunuma. Winibuka sirya daknamle talak ara, Israel yala ninye sik kanye talima nirya ara, namin asa aryuk unamake.
45011026	Allah teneamuk touk, talye buru tam unyak ninye yupa fia weik lyeplyop ura, aminyan talak sik Israel yala ninye nirya lyepnamle. Allah yupu noutamak ara, nabi Yesaya birye sekamuk touk winipnamle. Ayupu ara ani. ‘Ninye Lyena Deiyoknye bira, Sion mutuku noutamak arye yanamle. Yalyop ura, Yakup birye deibukba, dadeipdanin yangalamik Israel yala ninye arye, Allah ati, ‘Nun like,’ tenebuka malye ulamikce ning nirya ara, kum kipdeipnamle.
45011027	Na Allah arye anggun Israel yala ninye ati nyapsine. Ara, “Anggun malye tenen ning ap, malye winina ning nirya ap ara, kum kipreipnirye, teleb updeipnamsine,” nyapdeipsine. Allah arye nyabuk.’
45011028	Ati ayupu ton nyapsine. Sik Israel yala ninye arye, Allah el laka teleb yupu, ninye lyena yupu bataklamik ati ara, Allah arye, ‘Sik Israel ninye ara, na like,’ tenelule. Bukni, Allah arye, “Aninye ara, ‘Na’ tenen ninye, na mapu kopropa unamake,” nyabuka, Israel yala ninye wiamuk ning ati ara, Allah arye sik aninye ara, tuba bico tenelule. Winilula deiyok ara, Israel ninye sik ayupu yapu ati, “Wininamsine,” nyabuka, nyalilamuk yupu tuba tenelula anya arye, fia kum bataknamle.
45011029	Allah arye ninye ati bico tenesilirye, talya uk arisilye ning nirya ap, ‘Aninye ara, na mapu kopropa unamak’ tenen, yukusilye yupu nirya ap ara, min kum winipnamle. Ara kum winipmanto anya arye, Allah arye arisilye ning ap, yukusilye ning ap, nyalisilye ning ap nirya ara, dipkoprop nong upnamle.
45011030	Sik Yahudi yala ninye arye malye winilamikba, Allah arye sik tia ati, batakuka deice arye, anggun Roma ninye buru tam atonun ululum ninye, Yahudi yala kum ninye ati, lo aripsuk. Anggun Roma mutuku ululum ninye ap, yuk Yahudi yala kum ninye nirya ap, minop talak Allah ati, yanilamluma deice arye, adip aryuk wenebuka bataksutu bukni, winitalak lo aripsuka noutamak arye, bico tenebuka lyesulule.
45011031	Aning atonun, winitalak ara sik Israel yala ninye arye, Allah ati yaninyak bukni, Allah arye anggun Roma mutuku ululum ninye ati, bico tenebuka lyesulule. Allah arye anggun Yahudi yala kum ninye ati, adip aryuk oplopsutu bukni, bico tenebuka lyelosilya deice arye atalak noutamak ara, sik Israel yala ninye ati, adip aryuk oltakana kumce, ila tuba tonap bico tenebuka lyenamle.
45011032	Allah arye ninye tukwak im sirya mutuku sirya nirya unyak ninye nirya ati, nyasulule. “Sik nirya ara, na ti yaniltanikirye, malye unyaka deice arye, tapu koultalamak ninye atonun unyake. Sik bidamang kum lyepdanmanto ninye unyake. Sik nirya arye malye unyak ning wenena ati, adip aryuk sik ti wenebuka oploptinye bukni, tuba bico tenepnirye, anggun nirya ati lyepnamne,” nyasulule.
45011033	Se, na kwit capu. Allah elce kel kiyamuk ning ap, elce, ‘Deiyok ani’ tenen, moubuka tenelye ning ap ara, mambul weik ning ulule. Allah arye kel bikamuk ning nirya ara, kum nukmanto ulule. Elce, ‘Winipnamne. Teleb una ara ani,’ tenebuka yupu lepsisikuka bokolisilya ara, nun talye tukwak unyap ninye arye moubuka kum teneptibye. Allah el fil dolye ning ap, el winilul ning nirya ap, nun biramang aryuk kum kel biktibye.
45011034	Aning ara talye ati kum nyapsine. Deiyok ara ani. Yatanye birye, Allah el kanye talima fum tam tenelye ning nirya tenepturye laka nyapsutu do? Kume. Tonda, yatanye birye Allah ati, “Teleb una ara ani,” yupu melibuka yupu petereptu do? Kume, ara kum winipmanto.
45011035	Tonda, yatanye birye Allah el patalamle teleb ning, Allah ati tia ariamlyeba, aminyan talak Allah arye el aryamlye ning pununa ati, anye tamubuka arinamle do? Kume. Allah ara yata ning pataptuba ariptibye do? Aning babye kum winipmanto ning ulule.
45011036	Aning ara talye kum nyapne. Deiyok ara ani. Allah arye aning-aning nirya kwepdeiamukba, ulul ning nirya ara, Allah el mikip deice aniryuk tuba teleb ulule. Tonda, sirya talak ara, elcuk aning-aning nirya deice tam erebuka ulirye, aning nirya talinamle. Aning nirya ara, el ninguk unamle. Aning ati ara, ‘Ninye im sirya mutuku sirya nirya arye el si uk erebikirye, Allah ati, “Elda fia telebuk ulule,” nyabuka nyanamak’ tenen, Allah moronune. ‘Dipkoprop anyapman touk fia aunamle’ tenen, Amin nyapne.
45012001	Na kayapo, malye unyaba ati, Allah arye adip aryuk talye wenebuka oplopsutu bukni, weik arye bico tenesulule. Bico tenesilirye, fia teleb kibuka melisulule. Aning ati ara, minop talak Allah el si erena ati, kam ning obuka arilamik touk, ‘Sik kanye talima ap, nong ap nirya ara, Allah ati aripmunce, diksukumuk unamlum’ tenen, mikip arye nyapsine. Wininamlum ning ara, talye yupu deice uk nyabuka, nong bol deice atonun una kum bukni, anggun kanye talima fum tam ara, dipkopropa fia diksukumuk umunce, ‘Allah el fil dobuka, el si uk erenamnap’ tenen, unamlume. Winibuka upmunyop ura, Allah arye kanye delinamsile.
45012002	Tonda, sik diba kum tenenyak ninye arye winilamaka atonun, tuba kum wininamlum bukni, Allah arye anggun malye kanye tenen ning nirya dangupsilirye, kanye talima winiryuk ning punubuka arisilya deice arye, anggun winin ning nirya ara, telebuk wininamlulume. Anggun kanye talima winiryuk ning akunum upmasilyop ura, Allah arye, ‘Wininamake,’ tenesilye ninguk, moubuka kel kinamlulume. Ara, ‘E, dipkoprop teleb winin ning ara ani. Winibibiba, Allah arye kanye deilisilye ning ani. Malye ning tonok babye kum winiplirye, diksukum winin ning ani, kel kinamlum’ tenen, nyapsine.
45012003	Ura, na kayapo anggun nirya ati, ayupu ton nyapsine. Allah arye bico tenepnukce, el kanye aniryuk melyamnuk deice arye nyapsine. Yata ninye do nirya, anggunce anggun biramang kanye aryuk erelilana ara malye ati, winina meme. ‘Na ara weiknye,’ tenena kum bukni, anggunce Allah ati diba tenepmunyop ura, elce diba tenen deiyok ning tabakuka aryamsuka atonun, anggun kanye ara amutam bukmunce, moubuka yuk-yuk tenelanamlulume.
45012004	Ura, winipmanto yupu ton nyapnusine. Nun nirya ara, nong tonokuk aupsuk bukni, yan ap, taruk ap, kisok ap aning-aning nirya yuk-yuk aupsuka deice arye, fil yala yuk-yuk talibuka donyabe.
45012005	Aning atonun, Kristus ap kanye talima dukdongobuka neika unyap ninye ara, yuk-yuk yala ninye weik unyap bukni, Kristus el nong tonok atonun dukdongopsukba, unyabe. Kanye talima wilibuka yuk-yuk kum unyap bukni, nong tonok dukdongobuka neika unyabe.
45012006	Allah bico tenepsukce, el kanye aryuk, ‘Anye bira afil donamnile, anye bira yuk yala fil donamnile,’ teneamsuk touk, el Dib Kanye arye fil dona deiyok ning yala yuk-yuk aripsukba, fil yuk-yuk talibuka donyabe. Anya arye, Allah arye tonye biti, “Aminyan wininamle ning ap, na nyalinye yupu ap, laka nyana ap ati, ayupu nyapkiniba, laka nyaname,” nyabuka, afil dona deiyok ning ariplyop ura, anye birye el diba tenelye touk, ‘Allah el yupu laka nyana ap, aminyan winipnamle ning laka nyana ap ati, afil uk talibuka donamle’ tenen, wibuka delilule.
45012007	Allah arye yuknye biti, ninye melina ati, melina deiyok ning ariplyop ura, anye birye yuk ninye sik patan ning ati, melibuka fil dolirye unamle. Allah arye el yupu peterena deiyok ning ton areplinye birye, Allah yupu peterena fil uk talibuka donamle.
45012008	Allah arye yuknye biti, yuk ninye sik kanye talima melinana deiyok ning ariplyop ura, anye birye yuk nang ati, sik ikin unamak talak ara, elce sik kanye talima kwa dibuka melinamle. Allah arye yuknye biti, ‘Yuk ninye sik patan ning ati melibuka arinamle’ tenen, aning-aning weika arye anye aripliba, elce adeiyok ning doplyop ura, anye birye yuk nang ati, kanye deibuka sik patan ning weika arye melibuka arinamle. Ura, Allah arye yuknye biti, ninye deiyoknye unamla ati, ‘Ninye deiyok talibuka unamle’ tenen, ninye deiyok nang kibuka talibuka una deiyok ning aripliba, anye birye fia batakna kumce, ninye deiyok fil uk talibuka, teleb ubuka donamle. Atonun, Allah arye yuknye biti, ‘Anye bira, yuk nang malye winipmakca babye, adip aryuk kum wenepnamle bukni, namin kiplirye namin asa arye melinamle,’ teneplirye talima namin una deiyok ning aripliba, kanye deibukap, afil uk talibuka dolirye, yuk ninye ati bico tenebuka kanye talima kwa dibuka melinamle.
45012009	Ura, anggunce, ‘Yuk ninye nirya ati, bico tenebuka melinamabe,’ nyabuka tenepce arye talye yupu nyabuka, kum wininamlum bukni, dipkoprop yuk ninye ati fia bico tenebuka melipnamlulume. Tonda, malye winin ning aning-aning nirya ati, ‘Aning ara fia nun like’ tenen, bataknamlume. Malye ning tonok babye talibuka kum unamlume. Teleb winin ning yala-yala nirya ati, aning uk talipmunce kanye deibuka diksukumuk unamlume.
45012010	Anggunce, yuk ninye nirya ati, ‘Na weit yapu atonun unyake’ tenen, kanye talima deipdamunce, unamlulume. Fia kum batakalanamlulume. Yuk nang ati, ‘E, sikda mambul weik bukni, na ara mitik mambulnye unune,’ tenemunce, yuk ninye sik amutam umunce, aninye ati erepdeipmunce, si erenamlulume. Anggun nirya arye, anggun kayapu nirya ati, kanye deibuka si erelanamlulume.
45012011	Atalak-atalak nirya ara, ‘Lik unilya ati, daupmalye’ tenen, talye kanye bobuka kum unamlulume. Aning fia kum bukni, anggun unamlum talak noutam nirya ara, ‘Adonamne fil ara, na Deiyoknye Yesus atibuk donamne. Na ara el fil melinanye unune,’ tenebuka el fil uk donamlulume. Winipmunce, Yesus el amutamuk dobolbamunce, el fil uk kanye deibuka fia donamlulume.
45012012	‘Allah arye melinamnil’ tenen, kintinibuka dina uk unamlum talak nirya ara, kanye deibuka pinpin asa uk unamlulume. Ikin upsiliba, imun kanye bopmunye talak nirya ara, ‘Se, aning ara adip aryuk minopce kum upnutue,’ tenena kum dib aryuk, ‘Aupmanilya babye, telebuk wininamne,’ tenebuka, kanye lamapdongobuka unamlulume. Allah morona ayala-ayala nirya ati ara, batakna kum arye, fia Allah morona uk unamlulume.
45012013	Tonda, Allah ati diba tenekirye, el mapu unyak ninye nirya ati, sik patalul ning kum upliba, mambul kanye bobuka ucop ura, anggun talilulum ning noutam arye bokuka, aninye ati melibuka arinamlulume. Tonda, ninye asik nang nirya ap, anggun kayapo nang nirya ap ati, anggun aik buplan kukeipmunce, “Telebe,” nyabuka inilonamlulume. Aning atonun, anggun unamlum mutuku noutam yanuka unamak ninye asik nang nirya babye, teleb kibuka melinamlulume.
45012014	Yuk nang arye anggun diba teneplum ninye ati, ‘Nun like’ tenen, anggun nong deice ikin ning deipsikirye, malye yupu nyapsikce babye, anggunce ila tamubuka malye yupu nyana meme. Anggunce anang ati, ‘Allah arye teleb ulinamsile’ tenen, “Allah moronamsiape,” nyabuka, teleb yupu uk tamubuka nyanamlulume. Anggunce anang ati, ‘Allah arye sik ti malye updeiptue’ tenen, sik nong deice malye yupu nyabuka, kum delinamlulume.
45012015	Sik kanye deibuka pinpin asa arye unyak ninye ati ara, anggun ap neika kanye deibukap unamlulume. Sik imun kanye dobuka engenyak ninye ati ara, anggun ap neika engebuka unamlume.
45012016	Anggun ap, kanye talima dukdongobuka tonok kanye bobuka, anggun neika uk kanye deibuka namin asa arye unamlume. ‘Na ara weiknye unune’ tenen, anggun biramang kanye erepdamunce, kwalina uk kum unamlume. Aning kum bukni, talye bona utotoa kum ninye ap, mambul kum nang ap, kanye talima namin asa arye teleb ubuka neika unamlume. ‘Na ara fia mambulnye’ tenen, anggunce, anggun biramang ati kanye kum erelanamlulume.
45012017	Yuk nang arye, anggun ti, ikin ning anggun nong deice deipsikirye, malye updeipsica babye, anggunce anang ati tamubuka kwang kum daknamlulume. Anang ati tamubuka malye kum kilinamlulume. Yuk ninye nirya arye, ‘E, fia teleb winina ara ani,’ tenelamak touk anggunce, ‘E, adiksukum winin ning ara, nun babye talibuka wininamap’ tenen, kanye moubuka unamlulume. Kanye bona kumce, talye luparabuka umunce, malye winina meme.
45012018	Yuk nang arye, anggun ti, ‘Nun ap, anggun ap neika teleb ubuka kum unamap’ tenen, malye kipdeipsicop ura, anggun deiyok uka. Aning ara anang anggun deice aupnamle bukni, anggun diba tenelulum ninye, anggun biramang deice aupnamle ning nirya ara, ‘Kume, derelana ap, olana ap kum dib aryuk, nun ap, yuk ninye nirya ap, kanye talima dukdongobuka namin asa arye, teleb ubuka neika uk unamap’ tenen, fia pi dobuka pirilenamlulume.
45012019	Na kayapo na arye anggun ti, fia bico tenesunune. Yuk ninye arye anggun ti malye updeipsica babye, anggunce aninye ati, tamubuka kwang dakna meme. Aning kum bukni, ‘Allah arye aninye ati weneplirye yupu lepsisikuka bokeipnamle’ tenen, lo bataknamlulume. Anggunce tamubuka kwang dakana uk kum wininamlulume. Deiyok ara, ani. Ara Allah el yupu noutamak ara, ayupu sekamik. ‘Allah arye nyabuk. “Angguncuk tamubuka kwang dakna meme. Na aryuk amalye nang ati wenebuka yupu lepsisikuka bokeipnamna anya arye, na ara Kwang Dakna Deiyoknye unune,” nyabuk.’
45012020	Ati anggunce kwang kum dakanamlulum bukni, Allah el yupu noutamak sekik touk wininamlulume. Ayupu ara ani. ‘Yuk ninye arye anggun ti, ‘Nun like’ tenen, olamsice ninye ati, sik din ning pataplyop ura, anggunce melibuka aripnamlulume. Atonun, sik aninye mek pataplyop ura, anggunce mek kwebuka aripnamlulume. Winipmunyop ura, aning winipmunya deice arye, anang ara, ‘Se, nunce malye updeipmap ning ara batakmatibye. Dipkoprop nuncuk malye updeipmabe,’ tenebikirye, alye dakaname.’
45012021	Ati, yuk nang arye nun ti malye kibuka malye kipdeipsicop ura, nunce tamubuka, ‘Kwang daktibye, aninye ati malye winiptibye,’ tenena meme. Kwang dakna kum dib aryuk, kanye moubuka telebuk unamlulume. Anggun teleb wininamlum ning deice arye, malye winin ning nirya ati malye kipnamle.
45013001	Ura, na kayapo, yuk yupu ton nyapnusine. Tukwak mutuku ninye deiyok nang kibuka unyak ninye nirya ara, Allah arye ninye deiyok nang erepdeipliba, unyaka ati, yata nang do, anggun nirya ara, ninye deiyok nang sik amutam umunce, anang sik nyanyak yupu uk kekebuka dobolbanamlulume. Ninye deiyok nang kina ara, Allah elcuk bokuka arilula ati, ninye deiyok nang nirya ara, Allah elce erebuka delilula deice arye talisinyake.
45013002	Aning ati ara, yatanye do nirya, ninye deiyok nang arye nyasinyak yupu ati moubuka kum kekeplirye, ‘Malye winipnun’ tenen, sik yupu yaniltalulnye bira, el winilya deice, Allah arye erebuka delilul ning ati yanilule. Ati, ninye deiyok nang yupu ati yaniltanyak ninye ara, sik wininyak ning deice arye, malye winililanyake. Ati, aninye nirya ara, sikce, sik biramang nong deice uk wenen ning delilanyake.
45013003	Aning ati ara, sik teleb winin ninguk talibuka wininyak ninye ara, ‘Ninye deiyok nang arye wenebuka opsicak’ tenen, ilil kum unyake. Bukni, malye wininyak ninye uk ara, ninye deiyok nang ati, ‘Se, anang arye wenebuka opsicak’ tenen, ilil unyake. Ara, ‘Se, na ilil una kumce, teleb kanye bobuka uptinye’ tenen, patalul ninye nirya ara, adip aryuk dipkoprop teleb winin ninguk wininamlulume. Winipmunyop ura, ninye deiyok nang arye anggun ti, ‘Sikda teleb nanguk unyake,’ tenepsikirye, kanye deibuka si erenamsiake.
45013004	Ayupu nyapmasina deiyok ara ani. Allah arye ninye deiyok nang nirya ati, ‘Sik adeiyok nang arye ninye nirya ati, moubuka teleb ulinamak’ tenen, erebuka delilula ati, nyapmasine. Aning ati ara, anggun malye winipmunyop ura, dipkoprop ilil unamsile. Sik ninye deiyok nang arye, malye wininyak ninye ati wenebuka onyake. Winibuka sik afil dona deiyok nang unyaka anya arye, talye sik biramang aryuk tenebuka kum unyake. Talye ati kum unyake. Ayupu nyapmasina deiyok ara ani. Allah arye ninye deiyok nang nirya ati uteneamuk. ‘Ninye arye malye winibikiba, na yu upnilyop ura, ninye deiyok nang ara, na melin nang unyakce, malye winin ninye nirya ati, wenebuka onamake’ tenen, erelilule.
45013005	Aning ati ara, anggun nirya arye ninye deiyok nang sik amutam umunce, sik yupu moubuka kekepmunce, unamlulume nyapsine. Wininamluma deiyok ara, ‘E, malye winipnyop ura, wenebuka opnicak,’ tenena ati kume. Adeiyok ara aupmal bukni, ton deiyok ara, anggun kanye talima fum tam arye, ‘Ninye deiyok nang amutam una ara telebe,’ tenena ning nirya ara, anggunce akunum moubuka kel kiluluma ati, winibuka wininamlulume nyapsine.
45013006	Atonun ning ara, pemerintah deiyok nang arye, “Pajak ati yo bok arinamsulume,” nyabuka morosinyaka ara, kekebuka arinamlulume. Ara talye ati kume. Aninye deiyok nang ara, Allah el amutam ninye melin nang atonun unyakce, sik fil don talak nirya ara, ninye nirya ati talinyakce, ninye deiyok nang fil uk donyake. Yuk yala fil ton talibuka kum donyake.
45013007	Yata deiyok ninye do nirya ati, anggunce, “Amutuku una ati pajak umum ariplulume,” nyabikcop ura, adip aryuk arinamlulume. Sikce, “Abona dolona ati, pajak tabakna yo bok ton ariplulume,” nyabikcop ura, arina uk unamlulume. Aning atonun, ninye deiyok nang nirya awininyak touk, ‘Anggunda mambule’ tenen, sik amutam umunce, sik ti fia moubuka si erenamlulume.
45013008	Anggunce yuk nang ati moropmunyeba, sik ning yo bok do, yuk ning do, aripsikcop ura, anggun ti, “Na arye tamubuka aripnamkinca,” nyabuka, talye nyaltakana meme. ‘Dawaplye, aminyan talak uka’ tenen, kum bataknamlulume. Dipkoprop sikce aripsice touk, adip aryuk tamubuka pununa uk unamlulume. Tonok ning ton kanye talima lamapdongobuka namin asa arye, ‘Na kwit kopropa ati, talye sirya daknirye aripnune’ tenen, kum arilanamlulume. Aning ara, nunce yuk ninye nirya ati, fia bico tenebuka, kanye talima arilana uk unamabe. Ara talye ati kum nyapsine. Allah arye, “Aning ara wininamlulume, aning ara kum wininamlulume,” nyapdeibukba, Musa birye sekamuk mem yupu weik aupmal bukni, ayupu nirya deiyok ning ansinibuka sirya dakna ati ara, anggunce yuk nang ati, bico tenebuka melinauk unamlulume. Winipmunyop ura, ikin yupu sirya dakna atonun wininamlulume.
45013009	Allah arye, “Aning ara wininamlulume, aning ara fia kum wininamlulume,” nyapdeibukba, Musa birye sekeiyamsuk mem yupu ara, ayala-ayala nirya weik aulul bukni, ayupu nirya deiyok ning ara, weik mambul ning tonok usulule. Ara kanye delilana ap, melilana ap nyabuk. Ura, “Yuk nang domikce kilapu, talye yolana fia meme. Yuk nang, sik talinyak ning ati, ‘Se, aning ara, na uk taliptinye’ tenen, se tenebuka mambul kirikna meme,” ayupu nirya nyapdeiyamsuk bukni, ayupu nirya weik deiyok ning ara nyapnusine. Ara, Allah yupu deice seklamik touk ulule. Ayupu ara ani. ‘Allah arye nyabuk, “Anggunce anggun biramang ati kanye deibuka melilamunya atonun, anggunce yuk nang ati, bico tenebuka melilana uk unamlulume.” Allah arye nyabuk.’
45013010	Yatanye do nirya, yuk ninye ati bico tenebuka melilinye birye, yuk nang ati malye kum ulinamle. Ati ara, ayupu nyapsine. Musa birye sekeiyamsuk yupu weik aubuk bukni, ayupu nirya deiyok ning ara, ninye ati bico tenebuka melipdanuka winin ning ati nyapsine. Aning nirya talibuka winipmunce, teleb ubuka winimunyop ura, Musa birye sekiamuk mem yupu aning-aning nirya ati ara, sirya dakna atonun akunum wininmalume.
45013011	Yuk ninye nirya ati, kanye talima aripsiliba, melilana uk wininamlum talak noutam nirya ara, winitalak ikin usilye ning ara, fia tenenamlume. Ara, nun deiyok koubuka diba teneamubu talak ara, Yesus arye lyebuka dolyanamsil talak ara, mitik dam wamuk bukni, winitalak ara, fia dam unmale ati, ninye arye sik mangkau kanye bobuka, malamaka atonun ululum ninye nirya ara, buklulume.
45013012	Winitalak ara domon yupu ton nyapnusine. Ara, lukunyan inipmalye talak, ninye mapmaca bereklamle touk, akunum unmala ati, kunukna noutam arye malye-malye winilamikce ning nirya ara, batakibirye, dirin ninguk talibuka diksukumuk winipribapya deice arye, ting ongolamak touk kibuka ubirye, fia kalikna uk unamabe.
45013013	Winibibyop ura, kiting noutam deice arye teleb winilamak touk, ‘Talya luba kibuka winipnune,’ tenena kumce, diksukumuk wininamabe. Ara, sal ap, kilapu ap, yupa weik bulubikirye, talye yolalamak ning ap; ninye arye kanye walwalana mek dinyakba, kanye wangalamak atonun una ap; kil ubula talye-talye yolalamak ning ap; fia malye-malye ning uk, talye luparabuka winilamak ning aning-aning nirya ap; kanye talima wililanyakce, kanye tenebuka, yuk-yuk bongdalanyak ning ap; yuk nang sik ning ati, ‘Se, na ara aning uk winiptinye’ tenen, kanye se tenenyak ning ap; anirya ara kum wininamabe.
45013014	Amalye winin ning nirya ara, fia kum wininamap bukni, nunda, ninye arye winiryuk butum aling ongolamak touk, nun Deiyoknye Yesus Kristus ap, neika kanye talima dukdongobuka umunyop ura, Yesus el ulamle touk unamlume. Tonda, min diba kum teneamubu talak arye, nun kanye talima fum tam malye ning patalamsuk ning ara, ila tuba tonap patapsiliba tenemunya babye, fia kum wininamlulume. Amalye winin ning ati, tuba tenebuka kum wininamlulume.
45014001	Ura, yuk yupu ton nyapnusine. Mitikanun uk diba teneplinye biti ara, “Telebe,” nyabuka, neika uk unamlulume. Anye birye, ‘Se, aning ara winibuka winipnyop ura, Allah arye wenepnamnil do, kum do?’ tenen, teniltona uk unyak bukni, aning ati ara, nun nirya arye tonok kanye tonok bobuka, ansinibuka kum unyaba ati ara, aning nirya ati derelana ap, yupu si dalana ap una ara fia meme. Ayala ning Atonun ton nyapnusine.
45014002	Ara, tonoknye el diba tenelya deice arye, din ning aning-aning nirya talye luparabuka dilirye, ‘Se, na ara fia malye winipmana do, kum do?’ tenen, el kanye kum teniltolule. Bukni, yuknye bira, el diba tenelul ning ara, mikip mitiktonun ulula anya arye, el kanye arye, ‘Kume, na ara, mula yala nirya diptinye bukni, tuku ning yala nirya ara kum diptinye. Tup ning din ara malye winipnyake,’ tenelule.
45014003	Utenelul bukni, teleb ninguk dilulnye birye, mula uk dilulnye biti, ‘Bicoe, anye bira, winiryuk mi atonunye ulule,’ kum tenenamle. Aning atonun, mula uk dilulnye birye, tup ning aning-aning nirya ap, aning-aning nirya ap, dilulnye biti, ‘Se, anye bira tup ning yala nirya dilula ati, elda fia malye ulule,’ kum tenenamle. Deiyok ara, tup ning dilulnye babye, mula dilulnye babye, Allah elce kanye deibukce, akunum lyebuka ati nyapsine. ‘Ninye arye dilamak ning ara mambul weik ulule,’ tenena meme.
45014004	Ati, anggunda yata deiyok ati, yuknye el fil melinanye biti, wenebuka yupu lepsisikuka bokeiptum do? Kume, afil melinanye el deiyoknye biryuk, “Anye bira fia teleb, anye bira malye,” nyabuka, yupu lepsisikuka bokeiptue. Sik talye nang arye yupu lipsisikuka bokolina fia meme. Ati, aning-aning nirya dilulnye babye, mula yala dilulnye babye, diba teneprikirye, kanye lamapdongobuka, dakeiyam asa neika dukdongobuka unamrake. Aning ara nun deiyoknye Allah, el mikip deice arye, melisilya ati, telebuk ubuka unamrake.
45014005	Aning atonun, tonye birye el tenelula ara, ‘Kume, asum ara fia weik mambul bukni, yuk sum ara mambul kume,’ tenelule. Bukni, yuknye bira, ‘Kume, asum-asum nirya ara mambul kume. Yuk sum nirya ara atonun sum ulule,’ tenelule. Wininyaba bukni, yata nang do nirya, sik biramang kanye talima fum tam arye, ‘Aning ara winiptinye do, aning ara kum winiptinye do?’ tenen, aning nirya ati, ‘Teleb ning ara ani, malye ning ara ani’ tenen, teneipdebuka akunum tenebikcop ura, akunuma, tuba tonap fia kum teniltonamake.
45014006	Ura, tonoknye birye, ‘Asum ara mambul,’ tenelinye bira, ‘Aning winipniba Allah arye na ti, kanye deipnamnil’ tenen, ulule. Tup ning dilulnye birye, tup ning dipnulye talak ara Allah ati, “Telebe,” nyabuka morolula anya arye, elda, ‘Winipnyop ura, Allah arye kanye deipnamnile’ tenen, tup ning dilule. Aning atonun, tup ning kum dilulnye babye, ‘Allah arye kanye deipnamnil’ tenen, tup ning aning-aning nirya kum dilirye, Allah ati, “Telebe,” nyabuka morolule. Aning kum dilulnye babye, aning dilulnye babye, sik abitinye nang nirya arye Allah ati el si ererurake.
45014007	Yata ninye do nirya arye, nun biramang kanye delilana ati kum kam unyabe. Tonda, nun yuk kum dibinyabe.
45014008	Anang nirya ara, Allah el na tenen ninye uk unyaba ati, elcuk talisulula anya arye, kam unamap talak babye, dipnamap talak babye, ‘Winipniba, Allah arye kanye deipnamnil’ tenen, wininyabe. Tonda, ‘Na wininye ning nirya deice arye el si uk erenamne’ tenen, fia pi dobuka pirinyabe. Ati nun nirya ara, kam unyap talak babye, dipnamap talak nirya babye, elcuk talisilya deice arye, el na tenen ninye uk unyabe.
45014009	Ura, el na tenen ninye uk unyabe nyapmasin deiyok ara, talye ati kum nyapsine. Kristus dibuk bukni, ila tuba tamubuka kam bukuk. Ara, ‘Akunum dibilamice ninye babye, kam tuba unyak ninye babye, sik nirya ara, naryuk talinirye, sik weik Ninye Deiyoknye erebuka unamne’ tenen, dibuk bukni, tamubuka kam uk ulule.
45014010	Aning ati ara, sikce yuk diba tenenyak ninye nirya ati, yata deiyok ati, “Sikda malye wininyake,” nyabuka wenepmunce, yupu lipsisikuka bokolinamlum do? Tonda, yata deiyok ati, sik diba tenebikce unyak ninye, anggun weit yapu atonun nang ati, ‘Kume, anang ara, nun wininyap ning atonun kum wininyaka anya arye, nunda weik mambul nang unyap bukni, sikda mambul kum nang unyake,’ tenelulum do? Kume, na kayapo, Allah arye ninye im sirya mutuku sirya nirya ati, yupu lepsisikuka bokeipnamsil talak ara, el Yupu Lepsisikuka Bokolina Deiyoknye, el teleb buna ning deice bukliba, nun nirya asukum uk yanuka tikibirye, nun winilamepye ning ati laka nyabibyeba, elce, “Aning telebe, aning ara malye,” nyabuka, yupu lepsisikuka bokeipnamsila ati nyapsine.
45014011	Allah yupu noutamak nabi Yesaya birye sekiamuk yupu ton laka nyapnusine. Ayupu ara ani. ‘Allah arye nyabuk, “Na dipkoprop unye touk, anyapnusin yupu ara aminyan talak dipkoprop wininamle. Aminyan talak yata mutuku ninye do, sik nirya arye na si erena ap, na amutam unyak ninye nirya ap ati, gutam tuku dipdongobuka na si uk erenamniyake. Sik nirya winikirye, na ti, nyanamake. ‘Dipkoprop anye bira, Allah ulule. Nun nirya ara malye nanguk unyabe,’ nyabuka, na si erenamniyake.” Allah arye nyabuk.’
45014012	Anyabuk yupu ara, aupsuka anya arye, ayupu deice arye kel kinyabe. Nun tukwak ninye nirya arye winilamubu ning nirya ati, laka nyabibyeba, Allah arye, “Aning telebe, aning ara malye,” nyabuka yupu lipsisikuka bokeipnamsile.
45014013	Winipnamsila ati ara, nun biramang aryuk, nun kayapo nang nirya ati, “Anda telebnye, anda malinye,” nyabuka, yupu lipsisikuka kum bokolilanamabe. Aning kum bukni, fia moubuka tenenamlulume. Ara, ‘Se, na kwit birye na wininye ning eipnilya deice arye, el kanye talima se tenepliba, malye uplyak’ tenen, kanye moubuka, diksukumuk wininamlulume. Malye winin ning tonok ning babye fia kum wininamlulume.
45014014	Na Paulus bira, nun Deiyoknye Yesus ap, kanye talima dukdongobuka ununa ati, ayupu ara nyapsine. Ara dipkoprop na kele. Ara, na kanye fia ton kum bokoltonulule. Yata yala din ning do nirya ara, telebuk ulule. Aning-aning nirya dobuka dibibya babye, Allah arye, ‘Aning ara malye,’ kum tenesulule. Aning nyapmasin bukni, yatanye do nirya, el kanye talima fum tam arye, ‘Adin ning ara, malye ninguk ulula ati kum diptinye,’ teneptop ura, anye birye winibuka tenelula anya arye, elcuk aning kum diptue. El ti ara, adin ning ara, malye ning atonun ulule.
45014015	Bukni, sikda din ning tonok yala ninguk dibikiba, sik kayapo arye, ‘Se, aning ara kum dipmating’ tenen, anggun kwit capu nang kanye talima uk dilule. Ati ara, ‘Allah elce derepsilyak’ tenen, malye kanye bopmunya deice arye, fia bico tenen, moubuka kum melilalulume. Anggunce din ning aning-aning nirya dimunya deice arye, yuk nang sik diba tenebuka unyak nang ara, sik weit yapu atonun nang unyaka anya arye, sik kanye talima malye ulina meme. Anggun weit yapu atonun ninye ara, talye nang kume. Ara Kristus arye, ‘Aninye nirya ara lyepnamne’ tenen, dibuka anya arye, sikda weik mambul ninye unyake. Ati anggun weit yapu atonun ninye ati, anggunce malye ulina fia meme nyapsine.
45014016	Anggunce, ‘Adin ning nirya talye luparabuka dina telebe,’ tenelulum bukni, anggun winipmunya deice arye, yuk nang eipsikirye, malye winibikcop ura, yuk nang arye anggun ti, “Malye ulina deiyok nang ara, sik uka,” nyabuka, nyasinyake. Ati, ‘Nun deice ayupu nyapsicak’ tenen, kanye fia moubuka unamlulume.
45014017	Ayupu nyapmasina deiyok ara ani. Diba tenebibiba, Allah arye nun kanye talima talisiliba, el yupu kekebuka dobolbanyaba deice arye, weik mambul usilye ning ara, din ning ap, mek ap, talye luparabuka dina meme. Aning ara kum bukni, weik mambul ning ara, Allah El Dib Kanye melisilya deice arye, diksukum una ap, ninye yuk nang ati, bico tenena ap, tonda ninye ati pinpin asa arye kanye deibuka kanye lamapdongobuka arye neika una ap, anirya ara weik mambule.
45014018	Yata ninye do nirya, arup arye nyapmasin touk, winibikirye, Kristus el amutam ubuka, el ti fil dolamunyop ura, Allah arye anggun ti kanye delinamsile. Tonda, yuk nang nirya arye anggun ti, “Sik wininyak ning nirya ara, telebuka,” nyabuka, si erenamsiake. Ati ara, Allah El Dib Kanye melisilya deice arye, diksukum winina ap, yuk nang ap kanye deibuka namin asa arye dukdongobuka neika una ap, fin-fin kanye deibuka melilana ap, anirya ara weik mambule nyapmasine.
45014019	Anyapmasin yupu nirya ati ara, ayupu ton nyapnusine. Asum-asum nun nirya arye, ‘Yata teleb ning winiptibyeba, nun diba tenenyap nang nirya arye, kanye deibuka namin asa arye neika unamap do?’ tenen, fia pi dobuka pirilenamlulume. Tonda, anggun nirya arye, ‘Teleb uk winibirye, nun kanye talima kwa dipdabiba, nun kanye talima ap, nong ap nirya ara, wisipnamsil’ tenen, pirilenamlulume.
45014020	Allah arye yuk nang, sik kanye talima noutam teleb fil akunum domuk ning ara, anggunce aning-aning nirya talye luparabuka dimunya deice arye, malye kum kililalulume. Ara, yuk nang arye, ‘Aning dibibyop ura, Allah derepsilyake,’ tenenyak bukni, anggunce, ‘Kume, anirya babye, talye luparabuka dina teleb’ tenen, dimunya deice arye, anang anggun kanye tenen ning nirya malye kipdeipmunba, sik malye winibikcop ura, ara fia malye winilulume nyapsine. Allah el kanye ara, ‘Ninye ara din ning aning-aning nirya, talye luparabuka dina telebe,’ tenelule. Bukni, yuk nang arye, ‘Adin ning ara malye ning,’ tenebice bukni, anggunce talye luparabuka dimunya deice arye, sik kanye talima fum tam malye kipdeipmunba, sikce malye winibikcop ura, ara malye winimunya ati nyapsine.
45014021	Teleb ning ara, basam tup dina do, ninye kanye walwalana mek, anggur mek dina do, yata winin ning aning-aning nirya, winibibya deice arye, sik diba tenenyak ninye eipsikirye, ‘Malye kanye bobikirye, aninye sik malye winibicak’ tenen, fia kanye moubuka telebuk upmunce, aning uk talibuka unamlulume.
45014022	Anggun nirya arye, Allah ati akunum diba tenepmunce, yuk-yuk moromunya deice arye, ‘Aning ara dina telebe, aning ara dina kume,’ tenenamlulume. Akunum moubuka tenepmunyop ura, talye kanye lamapdongobuka unamlulume. Allah arye nun tenenyap ning nirya, elcuk akunum kel kisulula anya arye, yuk ninye ati, “Na ara, wininuna ati ara, anggunda wininamlulume,” nyabuka laka nyana ap, peterena ap fia kum wininamlulume. Yata ninye do nirya arye, sik kanye talima fum tam arye, ‘Aning dina telebe, aning ara dina meme,’ tenelamak touk, aning uk winibikirye kum batakikcop ura, sik kanye talima fum tam tenen ning nirya ara, ‘Se, na malye winipmane’ tenen, malye kanye kum bonamake. ‘Aning ara teleb’ tenen, diba tenelamak touk, teleb ninguk wininyaka ati ara, anang arye sik malye kum winililanyake. Aning uk kanye deibuka telebuk unamake.
45014023	Bukni, anggun kanye talima fum tam ara, ‘Adin ning dipnyop ura, Allah arye wenepnamnil do, kum do?’ tenen, kanye bokoltona uk usulul bukni, talye luparabuka dipmunyop ura, malye uk wininamlume. Deiyok ara ani. Anggunce, ‘Adin ning ara teleb’ tenen, diba teneptumce, aning dobuka dipmunyop ura, teleb unamlum bukni, kanye boktopsiliba, ‘Dauplye, malye ning babye, talye luparabuka dipnune’ tenen, talye luparabuka dipmunyop ura, malye unamlume. Aning atonun, yata wirin ning do nirya ati, nun kanye talima fum tam arye, ‘Aning ara dipkoprop teleb’ tenen, diba kum tenebibirye, ‘Malye winiptibya babye, talye luparabuka dauplye,’ tenena ara, malye uk wininamlume. Ati aning ara winina meme, nyapsine. Na Paulus arye nyapsine.
45015001	Nun dipkoprop weik arye diba tenebuburye, nun kanye talima wisipsukce, lamapdongobuka unyap ninye nirya arye, sikda mikip kum ati ara, mitikanun aryuk diba tenebice bukni, ‘Aning winiptibye do, kum do’ tenen, kanye teniltona uk unyak ninye ati melinamabe. Ara, nunce aninye ati minopce derelana kum bukni, namin asa aryuk melibuka unamabe. Tonda, nunce nun biramang ati kanye deibuka patasulul ning uk, nun biramang atibuk tenebuka kanye tenebuka kum wininamap bukni, sik mitiktonun arye diba tenenyak ninye ati, nunce, ‘Yata wiriptibya deice arye, aninye ati, teleb ubuka meliptibyeba, sik kanye delinamak do?’ tenen, moubuka unamabe.
45015002	Nun nirya arye, yuk diba tenenyak ninye ati, ‘Sik kanye talima wisipliba, weik arye diba teneanamak’ tenen, sik teleb kanye delina ning, winibibya deice arye, kanye deibuka telebuk unamake. Ati, nunce, yuk diba tenenyak ninye nirya ati, ‘Yata wiriptibya deice arye, sik ti teleb ubuka meliptibye do?’ tenen, unamabe.
45015003	Wininamaba deiyok ara, nyapnusine. Ara, Kristus el babye, ‘Na bidamang kanye delinulul ninguk wininamne,’ tenebuka, kum winilamuka anya arye, nun babye Kristus el winilamuk touk wininamabe. Kristus, el winilamuk ning ara, el biramang atibuk kum winilamuk bukni, Allah yupu deice sekamik touk winilamuk. Ayupu ara ani. ‘Malye nang arye Allah an ti, malye yupu nyabuka, an nong deice delikinyak yupu uk, na nong deice babye malye yupu nyabuka ikin delininyake.’ Ayupu sekeiyamik touk, Kristus winilamuk.
45015004	Sik minop talak seklamik yupu nirya ara, nun kel kina ap, peterena ap ati seklamik. Ara, Allah arye nun ti, ‘Winibuka wininamak,’ teneamsuke. ‘Allah yupu nirya kekebikca deice arye, sik kanye talima kwa dibleba, sikce, ‘Ikin upmasilya babye, Allah dipkoprop lyebuka melinamsile’ tenen, batakna kum, fia pi dobuka wininamake. Na Allah ati ara kum wininamake,’ teneamsukce, el yupu nyalilamukba seklamik.
45015005	Ura, ikin ning upmasilya babye, batakna kumce, fia pi dobuka fil dona deiyok ning ap, kanye talima melinana deiyok ning ap, arisilya deiyoknye bira, Allah el uka. Anggun ti tenepnirye, Allah ati morosunun ning ara nyapnusine. Ara, ‘Allah arye sik Roma mutuku unyakce diba tenenyak ninye nirya ati, Allah arye sik kanye talima fum tam, fil doplirye, sik kanye tenen ning dukdongopliba, sikce Kristus el yupu kekebuka, el tibuk dobolbanamak talak nirya ara, teleb ubuka neika uk unamak’ tenen, na Paulus arye anggun ti Allah morosunune.
45015006	‘Allah arye anggun kanye tenena tonok arinamsile,’ tenen patanulula deiyok ara ani. Ara, ‘Sik kanye talima dukdongobikirye, tonok kanye bobuka neika atonun ubuka unyakce, nun Deiyoknye Yesus Kristus, el Li Kopropa Allah ati, weik arye si dokirye, el si uk erenamake’ tenen, na Paulus arye, anggun Roma mutuku ululum ninye ati Allah morosunune. Na Paulus arye nyapsine.
45015007	Aning ati ara, ayupu ton nyapsine. Kristus arye, anggun Roma mutuku diba tenelulum ninye nirya ati, kanye talima aripsilirye, ‘Aninye ara na mapu kopropa unamak’ tenen, dopsuk. Winipsuka ati, sikce anggun neika umunye ninye nirya ati, ‘Nun kayapo’ tenen, kanye talima aripsiliba, kanye deipdamunce unamlulume. Wininamluma deiyok ara, ani. Ara, ‘Nun nirya kanye talima aripsiliba melilapyeba, yuk nang eipsikirye, nun Ni Allah ati, kibuka el si uk erenamak’ tenen, unamabe nyapsine.
45015008	Anyapmasin ning ara, dukdongobuka laka nyapnusine. Ara, Kristus tukwak mutuku yanuka ulamukce, nun Yahudi yala ninye melyamsuka deice arye, lakak kipsuk ning ara nyapnusine. Ara, Allah arye Yahudi yala ninye, sik minop talak ulamik ninye, nun ayupu yapu ati, “Wininamsine,” nyalilamuk yupu nirya akunum winibuk. Winilamuk ning deiyok ara, ani. Allah arye, Yahudi yala ninye ati, “Wininamsine,” nyabuka nyalin yupu nyasilye ning nirya ara, ‘Dipkoprop winilule, tenenamake’ tenen, Yesus Kristus tukwak mutuku yayukce, nun Yahudi yala ninye ati weika arye melyamsuk.
45015009	Tonda, Kristus tukwak mutuku yanuka ulamuk ning deiyok ara, ani. Ara, sik Yahudi yala kum ninye arye, “Se, Allah talye luparabuka wenepsuturye oplopsutu bukni, bico teneamsukce, lyen ning akunum kintinipdeiamsuke,” nyabuka, ‘Yahudi yala kum ninye nirya arye, Allah el si uk erenamak’ tenen, Kristus yayuke. Kristus arye, Yahudi yala kum ninye ati tenebuka, fil dolamuk ning ara, minop talak Allah el yupu deice seklamik yupu atonun winilule. Ayupu ara ani. ‘ “Na Ni Allah, Yahudi yala kum ninye kan-kan unamne talak noutamak nirya ara, na arye Allah an si ati, fia erenamne. An si erena ati, mot nyanamne,” nyabuk.’
45015010	Tonda, Allah el yupu noutamak arye ayupu ton sekik. ‘Sik Yahudi yala kum ninye ap, Allah arye, ‘Na mapu kopropa unamak’ tenen, akunum wipdeiamuk ninye, Yahudi yala ninye ap, neika uk kanye deibuka unamlulume,’ nyabuk.
45015011	Tonda, yuk Allah yupu noutamak ayupu ton sekamik. ‘Sik Yahudi yala kum ninye arye, Allah Yahweh el si ati, erepmunce el tibuk kibuka el si erenamlulume. Anggun ninye im sirya mutuku sirya nirya arye, Allah ati, el si erepmunce fia mot nyanamlulume.’
45015012	Aning atonun, nabi Yesaya el sekiamuk buku noutamak arye ayupu nyabuk. ‘Yesaya birye nyabuk, “Nun apu kopropa Isai birye deibukba, dadeipdanin yangalamik ninye deice arye deibikiba, yo kwapu youlamle touk upnamlanye birye anggun kan-kan yanuka tiknamle. Nun dam yanuka tiklyop ura, ninye im sirya mutuku sirya nirya ati, weik Ninye Deiyoknye kiplirye, sik nirya talinamle. Winipliba, sik Yahudi yala kum ninye arye, ‘Elce nun lyenamsile’ tenen, kintinibuka dina uk unamake,” nyabuk.’
45015013	Ura, na Paulus arye anggun Roma mutuku noutamak diba tenebuka ululum ninye nirya ati nyapsine. Allah el melisilya deice arye, nunce el ti, ‘Dipkoprop teleb kipdeipsilirye, lyepsilyop ura, fia melinamsile’ tenen, kintinibuka dina uk unyabe. Anggun Roma mutuku ninye ati, Allah morosunun ning ara nyapnusine. Ara, anggunce anggun kanye talima el deice uk deipmunce, diba tenelulumop ura, atalak Allah arye anggun ti, mambul kanye bona kumce, kanye deibuka teleb winina deiyok ning ap, fin-fin una deiyok ning ap, ‘Weika arye arisiliba, anggun talima fum tam langdinamsil’ tenen, na Paulus arye anggun Roma mutuku ululum ninye ati Allah morosunune. Tonda, anyapmasin ning ara, Allah arye el Dib Kanye arisiliba, el mikip deice arye melisilyeba, anggun Roma mutuku tam ninye nirya ara, ‘Dipkoprop Allah elcuk, teleb kipdeipsilirye, lyepsilyop ura, fia ati melinamsile’ tenemunce, ‘Kintinibuka dina uk unamlum’ tenen, Allah morosunune. Na Paulus arye nyapsine.
45015014	Ura amapo, yuk yupu ton nyapnusine. Na kele, anggun Roma mutuku ululum ninye ara, teleb ubuka ululume. Anggunda, weika arye akunum kel kilamlumce, anggun mutuku kopropa ninye ati, teleb kibuka peterelalulume. Yesus arye peterelamsuk ning nirya ara, anggunce moubuka kel kiluluma anya arye, anggun kel bikna ning ara, kum sukmasile.
45015015	Asurat noutamak bokuka sekeipsise yupu ara, ‘Laka nyapniba, sikce ila tuba tonap tenepnamak’ tenen, ilil tenena kumce, pi dobuka sekeipmasine. Winipmasina deiyok ara ani. Allah arye na ti bico teneamnukce, el biramang kanye aryuk afil dona deiyok ning aripnuka anya arye, ayupu mikip arye nyapmasine.
45015016	Allah arye bico teneamnukce na ti, ‘Afil donamle’ tenen, wibuka deiamnukce, fil dona deiyok ning aryamanuk ning ara, laka nyapnusine. Ara, ‘Paulus ara, Kristus el fil melinanye ulirye, Allah el si erena aik fum tam talibuka fil dona deiyok nang, imam arye Allah el yupu peterenyak touk, Paulus babye ninye lyena ati, Allah el laka teleb ninye lyen yupu dobuka, Yahudi yala kum ninye unyak mutuku peterelbinamle’ tenen, Allah arye wibuka deipnuke. Yahudi yala kum ninye unyak mutuku noutamak dopreipnuka deiyok ara, ani. Ara, ‘Allah El Dib Kanye arye, Yahudi yala ninye kum bukni, diba tenenamak ninye nirya ati, teleb kiplirye, Allah el na tenen ninye unamak’ tenena ati, wipdeipnamle. ‘Aninye wibuka delinamla deice, Allah arye sik ti kanye delinamle’ tenen, Allah arye na Paulus ati wibuka deipnuk. Ura, minop talak Allah el si kina ati, kam ning obuka Allah ati arilalamikba, Allah arye aninye ati kanye delilamuk touk, Allah El Dib Kanye arye, Yahudi yala kum ninye ati, wiplirye akunum teleb kiplyop ura, Allah arye sik Yahudi yala kum ninye ati, el kanye delinamle.
45015017	Aning ati ara, na ara Yesus Kristus arye talilulba, Allah el fil donanye unirye na kanye fia delinune. Na arye na biramang ati ara, ‘Na ara weik mambulnye,’ kum tenenun bukni, ‘Yesus Kristus elda weik mambul weiknye ulule’ tenen, elce aripnuk fil uk donune.
45015018	Yuk yupu tonap kum nyanamne. Na nyanamne yupu ara, ani. Ara, na winilamse ning ap, peterelamse ning ap nirya ara, Kristus arye fil dolamukba, sik Yahudi yala kum ninye arye Allah ati, diba tenelamikce, el yupu uk tuba kekebuka dobolbanyake.
45015019	Aning ara, na mikip deice arye kume. Allah El Dib Kanye mikip deice arye melyamnukba, amambul fil nirya dolamse. Ara, aninye nirya arye, ‘Allah elcuk afil dosulule,’ tenebuka, ‘Diba tenenamak’ tenen, etekdop ubuka don fil ap, ninye kum winipmanto fil ap, dolamsirye peterelamsiba, sik Yahudi yala kum ninye arye, Allah ati diba tenelamikce, el yupu kekebuka dobolbanyake. Winibuka afil dolamse ning ara, kiting wekelban tam, weik asik dolamikak, Yerusalem mutuku arye dipdongobuka anyapce, kiting panalyangan tam, mutuku si Ilirikum mutuku tam noutamak nirya ara, Kristus el laka teleb yupu, ninye lyena yupu bobuka peterelbalamse. El yupu ara tonok ning babye kum bataklamse.
45015020	Minop talak arye dipdongobuka, winitalak noutamak nirya babye, tonok ninguk tenebuka patalamnuke. Ara, ‘Kristus el si kum kekelamik ninye, sik unyak mutuku noutamak uk peterelbinamne’ tenen, patalamnuke. Winibuka ulamse deiyok ara, ani. Winipmanto ning tenelamse yupu deiyok ara ani. ‘Yuk nang arye, sik aik ayukumna yo min arye ikuka domicak ara, kum dopnamne,’ tenenune. Ayupu nong ara, ‘Yuk nang arye, Allah yupu min arye akunum peterelamik mutuku noutamak ara, na arye kum peterelbinamne. Allah el si ap, el yupu ap, min kum kekelamik mutuku noutamak uk peterelbinamane,’ tenelamsirye, afil uk dobuka ulamse.
45015021	Yuk nang arye fil deiyok koubuka dolamikak binuka, fil dona kum bukni, Allah el yupu deice sekeiyamik touk, Allah yupu kum kekelamik ninye unyak mutuku uk binamse. Allah el yupu ara ani. ‘Allah el yupu ninye arye moubuka kum laka nyalamikba, kum kekelamik mutuku noutamak unyak ninye nirya ara, kekenamake. Minop talak arye ayupu kum kekelamik ninye ara, aminyan talak fia moubuka kekenamake, nyabuk.’
45015022	Allah yupu kum kekelamik ninye, sik ulamik mutuku minopce peterelbalamsa ati, winitalak ara, ‘Roma mutuku noutamak bitinye,’ tenelamsi bukni, lo ton fia kum wamnuke ati, anggun dam ara kum yanamse. Paulus arye, Roma mutuku ninye ati nyabuk.
45015023	Amapo, minop talak anggun ululum mutuku kum yanamse bukni, winitalak ara, na peterelamse mutuku noutamak ara, winiryuk mutuku ton kum upmala anya arye, ton binuka kum petereptinye. Tonda kiting tamun yupa fia weik deice arye, ‘Se, anggun Roma mutuku noutamak umunce diba tenelulum ninye ati dilbitinye’ tenen, fia patalamnuke.
45015024	Na ara anggun ti patanululba, tuba tenesununa ati ara, ‘Mutuku si Spanyol tam peterelbinamne’ tenen, bisik noutam binamne talak ara, anggun Roma mutuku noutamak ton dilyanamsine. Ara na bisik binamne talak, anggun mutuku tia ati ton yanyop ura, uruna mapmapya ani, anggun ap na ap kanye fia deipdabirye, aminyan talak Spanyol mutuku binamne. Winibuka binamne talak ara, anggunce na melibuka dopdeipnamnulume.
45015025	Aning winipnamne bukni, winitalak ara, Yerusalem mutuku diba tenenyak ninye, sik melin ning ati bobuka binamane. Ara, ‘Yuk mutuku ninye arye Yerusalem mutuku unyak ninye sik melina ati arilamik yo bok, na arye dobuka, arilbinaman’ tenen, Yerusalem mutuku binamane.
45015026	Yerusalem mutuku binamana ara talye ati kume. Deiyok ara, sik Makedonia tam diba tenenyak ninye ap, tonda Akaya tam unyakce, diba tenenyak ninye ap nirya arye, ‘Yerusalem mutuku diba tenebuka unyak ninye kan-kan noutam arye, fia bona utotoa kum ninye sik melinamabe’ tenen, sik yo bok bulubuka delilamik.
45015027	Sik nirya arye kanye deibuka yo bok bulubuka delilamik bukni, na kanye ara, ‘Beta merekuka arye bulubuka delinyaka ara, fia telebe,’ tenepse. Ara sik Yahudi yala ninye, sik diba tenelamik ninye arye, Allah yupu dobuka, sik Yahudi yala kum ninye unyak mutuku binuka peterelamik. Makedonia mutuku ninye ap, Akaya mutuku ninye ap, sik nirya ara Yahudi yala kum ninye bukni, peterelamik yupu kekelamikce, diba tenelamik. Ati, sik Yahudi yala kum ninye arye, Yahudi yala diba tenelamik ninye kan-kan bukni, Yerusalem mutuku unyak bona utotoa kum ninye melina ati, yo bok bulubuka delilamik. Abulubuka delilamik ning ara, beta merekuka arye delilamik. Winitalak ayo bok aripnamak ning ara, telebe nyapne. Winibuka wininamake ati, na kanye deipne.
45015028	Sik yo bok bulubuka delilamik ning dobuka aripnikiba, Yerusalem mutuku unyak bona utotoa talina kum ninye ati arilbanamne anya arye, afil akunum dobuka sirya daknyop ura, Spanyol mutuku binamne. Spanyol mutuku binamne talak ara, bisik noutamak ara, anggun Roma mutuku ululum ninye ati dilyanamsine.
45015029	Na kele. Anggun mutuku Roma yanamne talak ara, Kristus weika arye teleb kipdeipniliba, telebuk unirye anggun dam dilyanamsine. Na kanye talima fum tam ara, teleb un ning kum suknamnila ati ara, na ap anggun ap neika unamaba deice arye, Allah arye anggun Roma mutuku ululum ninye ati fia teleb ulinamsile.
45015030	Ura, amapo. Nun Deiyoknye Yesus Kristus el si deice ap, ura, Allah El Dib Kanye arye melisiliba, bico tenelanyaba deice ap arye, ayupu ara mikip arye nyapsine. Anggunce na ti Allah moronumnya deice arye, na ap, anggun ap, fia pi dobuka neika fil dona uk unamabe.
45015031	Na ti Allah moronamnulum ning ara nyapnusine. Ara, Yerusalem mutuku binamne mutuku ara, Yudea tam noutam unyakce, ‘Diba kum tenenyak ninye arye, na nong deice ikin ning deipnikirye, opnikcak’ tenen ati, ‘Allah arye Paulus lyepnamle’ tenen, Allah moronamnulume. Tonda, Makedonia tam ap, Akaya tam ap unyakce diba tenenyak ninye arye, bulubuka delilamik yo bok aripnik ning ara, ‘Yerusalem mutuku diba tenenyak ninye ati aripniba, doprobicop ura, kanye deibuka unamak’ tenen, Allah moronamnulume.
45015032	Tonda, ‘Paulus ara Allah arye tenelamuk touk, elce melibuka uruna ati, nun mutuku, Roma yalye ura, el ap, nun ap, kanye deibuka neika unamaba deice arye, el talima ap, nun talima ap kwa dib danamap’ tenen, Allah moronamnulume.
45015033	Na arye anggun ti Allah morosunun ning ara, tonok ning tonap nyapnusine. Ara, ‘Walana ap, olana ap, ikin kanye bona ap nirya kumce, kanye deibuka teleb una ati, deiyok ning arisilya deiyoknye bira, Allah ulula anya arye, el ap, anggun nirya ap, kanye talima dukdongobuka neika uk umunyop ura, telebuk unamlum’ tenen, Allah morosunune. Na Paulus arye, anggun Roma mutuku umunye ninye ati nyapsine.
45016001	Ura amapo, yuk yupu ton nyapnusine. Tonok kil el si ara Febe akunum diba tenebuka anya arye, Yesus ap talima dukdongobuka unyaba ati, akil ara nun weit kil kopropa atonun ulirye, mutuku si Kengkeria mutuku asik dobuka unyak mutuku noutamak diba tenebuka unyak ninye ati, Allah yupu aik talibuka melina deiyok kil atonun ulirye, melilule.
45016002	Nun ka kil el si Febe nyapmasina deiyok ara ani. Ara, ‘Anggun Roma mutuku ninye arye akil ati, fia teleb kibuka taruk aripmunce, “Telebe,” nyabuka melinamnulum’ tenen, nyapsine. Winipnamluma deiyok ara, ani. Akil ara diba tenebukba, nun Deiyoknye Yesus ap, kanye talima dukdongobuka ulula anya arye, Allah el mapu nirya ati, sik patan ning ati, teleb kibuka melilamubuto uk, akil babye atonun melinamlulume. Tonda, akil Febe bira, yuk diba tenenyak ninye ap, na ap nun nirya ati, weika arye melyamsuka ati, elce anggun mutuku yalyop ura, ‘El pataplye ning nirya ati, melibuka aripnamlum’ tenen, akil el si nyapsine.
45016003	Na kayapo nang, sik bitinye, Pereskila ap, el akanye Akwila ap ati, “Paulus arye teleb nyapdeisuke,” nyabuka nyanamlulume. Na ap, sik bitinye ap Yesus Kristus el yupu peterena ati, neika fil dolamubu nang bitinye ati nyapne.
45016004	Aning uk kum bukni, na opmanto ulamnik talak ara, ‘Paulus melibuka lopdeipnunam’ tenen, melipnirika deice arye, sik babye yu nang arye opmanto ubik. Ati, na arye sik bitinye ati, “Telebe,” nyapne bukni, naryuk kume. Sik Yahudi yala kum ninye arye, Allah ati diba tenenyak nang nirya arye sikce na melipnirik ning ati, “Telebe,” nyanyake.
45016005	Tonda, anggun Roma mutuku diba tenelulum ninye arye, Periskila ap, Akwila ap, sik aik fum, ‘Allah yupu kekenamap’ tenen, buluyak ninye, sik diba tenenyak ninye ati, “Paulus arye telebe nyapsuke,” nyabuka laka nyapnamnulume. Tonye el si ara, Epenetus, elda Asia tam noutamak unyak ninye kan-kan arye, minyuma deiyok koubuka diba teneamuknye anya arye, elda na kanye delinanye ulule. El ti, “Paulus arye telebe nyapdeipmakile,” nyabuka nyapnamnulume.
45016006	Ton kil el si ara Maria, anggun Roma mutuku ululum ninye melina ati, fia pi dobuka weika arye fil dolamsuke. El ti, “Paulus arye telebe nyapdeipmakile,” nyabuka nyanamlulume.
45016007	Tonda, na ara Yahudi yalanye unye touk, na kayapu bitinye sik si ara, Andronikus ap, Yunias ap, yu nang arye, na ap anang bitinye ap, tapu koubuka wenena aik dongopsikba, nun neika ulamubu. Abitinye nang ati, “Paulus arye telebe nyapmasile,” nyabuka laka nyapnamnululume. Yesus arye wipdeiyamuk Rasul nang, sik 12 nang arye abitinye nang ati, si erelamik. Tonda, sik abitinye nang ara na min kum diba teneamse talak ara, sikce minyuma Kristus ati akunum diba teneamrik.
45016008	Tonye el si ara Amfilatus, elce nun Deiyoknye Yesus ati diba tenebuka anya arye, na kwit kopropa ulule. El ti, “Paulus arye telebe nyapkuke,” nyabuka nyapnamnulume.
45016009	Tonye el si ara Urbenus, el babye nun ap, el ap, Kristus el fil uk neika donyabe. Tonda na kwit kopropa ton, el si ara Stakis ap, sik bitinye ati, “Paulus arye telebe nyapdeisuke,” nyabuka nyapnamnulume.
45016010	Tonye el si ara Apeles, el babye el nong deice ikin ning awamuk bukni, ‘Ikin unilya ara na like’ tenen, fil batakna kum dib aryuk, Kristus ati tuba diba tenelirye, el fil uk palebuka dolula anya arye, Allah arye anye biti kanye delilule. Tonda Aristobulus ap, el mapu ap, el aik neika unyak ninye nirya ap, Apeles ap sik nirya ati, “Paulus arye telebe nyapdeisuke,” nyabuka nyapnamnulume.
45016011	Tonye el si ara Herodion, el babye, na Yahudi yalanye unye touk ulule. El ti, “Paulus arye telebe nyapkuke,” nyabuka laka nyapnamlulume. Tonda, Narkisus ap, el aik neika unyak ninye kan-kan arye, diba tenenyak ninye nirya ap ati, “Paulus arye telebe nyapsuke,” nyabuka nyapnamlulume.
45016012	Tonda, kilapu bitinye Trifena ap, Trifosa ap ati, “Paulus arye telebe nyapdeisuke,” nyabuka nyapnamlulume. Sik abitinye kilapu arye, nun Deiyoknye Yesus ati, mikip asa arye fil dorurake. Atonun, na ka kil kopropa, Persis ati ton, “Paulus arye telebe nyapkuke,” nyabuka nyapnamnulume. El babye Yesus ati mikip asa arye fil dolul kil ati nyapne.
45016013	Tonda, nun Deiyoknye Yesus arye wibuka deiamukba, Yesus el fil ati fia teleb kibuka fil dolulnye Rufus ap, el lin ap, sik bitinye ati, “Paulus arye telebe nyapdeisuke,” nyabuka nyapnamlulume. Rufus el lin bira, na nin kopropa atonun ulamnukce, na ti teleb kibuka melilamnuke.
45016014	Tonda, nun kwit capu nang sik si ara, Asinkritus ap, Felegon ap, Hermes ap, Patrobas ap, Hermas ap, ura nun kayapu, anang ap unyakce, diba tenenyak ninye nirya ap ati, “Paulus arye telebe nyapdeisuke,” nyabuka nyapnamlulume.
45016015	Tonda, Filologus ap, Yulia ap, Nereus ap, el weit kil ap, Olimpas ap, ura, Allah diba tenekirye, anang ap neika unyak ninye nirya ati, “Paulus arye telebe nyapdeisuke,” nyabuka nyapnamlulume.
45016016	Aning atonun, batakna kumce, anggun Roma mutuku diba tenelulum ninye nirya arye, elanamlum talak nirya babye, bico tenebuka, “Telebe,” nyalanamlulume. Anggun Roma ninye ati ara, yuk mutuku unyakce, Kristus ati diba tenebuka, el ap kanye talima dukdongobuka unyak ninye nirya arye anggun ti, “Telebe,” nyasinyake.
45016017	Amapo, winira yuk yupu ton nyapnusine. Ura, nunce Yesus el dipkoprop yupu peterepsupuba, kel kiluluma atonun ning kum bukni, yuk nang sik malye winilamaka deice arye, adipkoprop yupu yanibikirye, anggun Roma mutuku diba tenelulum ninye noutamak ara, talima wililana uk usinyake. Sikce malye updeipsikiba, Yesus el diksukum bisik teleb ubuka kum bitume. Winibuka unyak nang ati, moubuka kel kipmunce, memelonamlulume. Sik ap neika una meme.
45016018	“Amalye nang ati memelonamlulume,” nyapmasina deiyok ara nyapnune. Ara, sik biramang winin ninguk tenebuka wininyak nang ara, nun Deiyoknye Yesus Kristus ati, diba tenebuka el amutam unyakce, dipkoprop el fil kum donyake. Aning kum bukni, sik biramang kanye aryuk tenekirye, sik biramang patan ninguk tenebuka, malye ulisica ati nyapmasine. Anang arye yuk nang ati, “Se, anda fia telebe,” nyabuka tenepce arye talima lilona ati, namin yupu nyanyake ap, tilila yupu talye nyaltakanyak ning ap deice arye, sik kanye moubuka tenena kum, mitik walwal unyak nang arye, ‘E, aning ara dib nyapmasiak do’ tenen, atilila yupu uk diba tenenyake. Winibuka tilila yupu uk nyasinyaka ati, anang sik dam arye kwarabuka, yukak memelonamlulume.
45016019	Bukni, amapo, anggun Roma mutuku tam umunye ninye ara, Allah el yupu nyasilye touk, diba tenebuka, diksukumuk umunyop ura, yuk mutuku nang nirya arye eibuka kel bikisinyakce, laka nyanyakba, nun ton kekenyabe. Ati na arye anggun ti kanye delisunune. Na arye anggun ti, ‘Se, winibuka unamak’ tenen, patapnile. Aning ara nyapnusine. Tonok ning ara, ‘Weik arye kel kibikcop ura, teleb winin ninguk wininamak,’ tenesunune. Bitinye ning ara, ‘Malye winin ning aning-aning nirya ati ara, kum wininamake,’ tenenune. Tonda, amalye winin ninguk kel kibikirye, malye kum wininamak’ tenen, se tenenune. Ara, ‘Malye winin ning tonok ning babye kum wininamak’ tenen, se tenenune.
45016020	Na nyapmasin touk winilamupa ani, aminyan talak ara, Allah arye Isa Mutuku Dongonye dobuka, sik amutam deiplirye, wenepnamle. Allah arye olana ap, walana ap, ikin kanye bona ap deiyok ning nirya kum kibuka delisilirye, talye kanye bobuka teleb winina ati deiyok ning arisululnye ulule. Allah arye Isa Mutuku Dongonye dobuka, sik amutam deiplirye, wenepnamle. Aning ara minopce upnamle. Na Paulus arye anggun Roma mutuku umunye ninye nirya ati, ‘Nun Deiyoknye Yesus bico tenesilirye, el kanye aryuk melisilye ning ara, fia arinamsile’ tenen, na arye anggun ti Allah morosunune.
45016021	Tonda, na ap neika fil donyamnye Timotius arye, anggun Roma mutuku ninye ati, “Telebe,” nyapsile. Aning atonun, na yala nang kopropa, sik si ara, Lukius ap, Yason ap, Sosipater ap, sik nirya arye anggun Roma mutuku ninye nirya ati, “Telebe,” nyapsiake.
45016022	Ura Paulus arye nyapdeipmanilba, na si Teretius taruk arye asurat sekeipmasine. Na ara, nun Deiyoknye Yesus el si deice arye “Telebe,” nyapmasine.
45016023	Tonda, Gaius birye na Teretius ap, Paulus ap, amutuku diba tenenyak ninye nirya ap ati, el aik buplan kukeibuka, melisilirye, nun patan ning nirya ati melibuka arisilyinye birye, anggun ti, “Telebe,” nyapsile. Tonye, el si ara Erastus, amutuku unyak ninye arye yo bok bulubuka delikiba, ayo bok talibuka kalikna ap, elce bokuka arina ap ati, talibuka fil dolul deiyoknye birye, anggun ti, “Telebe,” nyapmasile. Tonda, diba tenebukce, nun weit atonun ululnye, el si Kwartus birye, anggun ti “Telebe,” nyapmasile.
45016024	Ura, na arye anggun nirya ati, Allah morosununa deiyok ara nyapnusine. Ara, ‘Nun Deiyoknye Yesus Kristus, el kanye aryuk bico tenesilirye, melibuka arisilye ning nirya ara, weika arye arinamsile’ tenen, na arye anggun ti Allah morosunune. ‘Wininamsil’ tenen, Amin nyapne.
45016025	Allah el si uk weik arye erenamabe. Na Paulus arye, Yesus Kristus ninye lyena ati el laka teleb yupu dobuka peteresunune. Apeteresinye yupu deice arye, diba tenepmunyop ura, Allah arye anggun kanye talima mikip kilisululba, fia batakna kumce fia talibuka unamlume. Allah elcuk mikip ulisulule. Mikip kilisululba, minop talak arye dipdongobuka, danoutam talak nirya ara, Allah arye ninye lyena ati, Yesus el laka teleb yupu ara duknyamukba ninye arye kum kekepmanto ulamik. Bukni, winitalak ara ayupu lakak kibukba, peteresinyabe.
45016026	Ninye lyena yupu ara, minop talak Allah arye duknyamuk bukni, winitalak ara akunum laka kibuka deipsuk. Ara, minop talak arye dipdongobuka doryanamle talak nirya unamlanye Allah arye el yupu laka nyana deiyok nang nabi-nabi nang ati “Winipnamlulume,” nyalilamukba, sikce sekuka delilamik yupu nunce dobuka, peterenyaba deice arye, laka ulule. Allah arye laka kipdeipsuka deiyok ara ani. ‘Ninye im sirya mutuku sirya nirya arye, Yesus Kristus el laka teleb yupu, ninye lyena yupu kekebikirye, diba tenebikcop ura, el yupu uk talibuka dobolbanamak’ tenen, laka nyalilamsuke.
45016027	Aning ati ara, nun Deiyoknye Yesus Kristus melisilya deice arye el ap, nun nirya ap, kanye talima dukdongobuka unamap talak noutamak nirya ara, nun Ni Kopropa Allah, fia weik Kel Kina Deiyoknye ati, el si weik arye erebuka si kinamabe. ‘Dipkoprop wininab’ tenen, Amin, nyapsine. Na Paulus arye anggun Roma mutuku ululum ninye nirya ati, “Telebe,” nyapsina arye, asukum uk deipne.
46001001	Telebe, na kayapu. Na Paulus ap, na weit atonunye Sostenes ap, nunce anggun Korintus mutuku ninye, Allah dib teneamlumce, elce talisulul ninye ati, asurat sekeipsiname. Na Paulus ara, Allah arye na ti, ‘Anye bira, Yesus Kristus, el yupu bobuka peterepnin bana ati, ayupu min kum kekenyakak, deiyok kouna deiyoknye, Rasulnye unamle’ tenen, wipdeiamnuke. Sostenes ababye dib tenebuka anya arye, nun weit koprop atonun ulule. Anggun Korintus mutuku dib tenelulum ninye ara, Allah arye, anggun ap, Yesus Kristus ap, kanye dukdongopsuka deice arye, “Anggunda na tenen, ninye unamluma anya arye, fia diksukum ninye unyake,” nyapdeipsuke. Ara, anggun Korintus mutuku ninye ap, ura, yata mutuku ninye do nirya, nun Deiyoknye Yesus Kristus arye, nun pununa ati dibuka deice arye deksuke. El ti, dib tenenyap deice arye, ‘Anggun nirya malye winina fia kum aryuk, diksukum ninye unamak’ tenen, Allah arye yukubsukce, wipdeiamsuke. Ara, nun uk kume, yuk ninye bukni, sik dib tenenyak ninye nirya ababye, ‘Yesus Kristus aryuk lyepnamsil’ tenen, dib tenenyap deice arye, Allah arye el na tenen, ninye kilisulule. Yesus Kristus elda, nun Weik Deiyoknye usulule.
46001003	Na Paulus arye, anggun Korintus mutuku ninye ati, Allah morosunun ning ara, ani. Ara, ‘Nun Ni Koprop Allah ap, nun Weik Deiyoknye Yesus Kristus ap, sik kanye aryuk bico tenesurudakce, talye melisirice ning ap, kanye deibuka nimalye arye, neika teleb una ati, melisirikce ning ap, arinamsirak’ tenen, na Paulus arye, anggun Korintus mutuku ululum ninye ati, Allah morosunune.
46001004	Na Paulus arye, anggun Korintus ninye ati tenenirye, Allah ati, “Fia telebe,” nyanune. Deiyok ara, elce anggun ti, Yesus Kristus ap kanye dukdongopsuka deice arye, el kanye aryuk bico tenepsukce, nun melina ati, talye arisilye ning ara, weik arye talye aripsuke. Aning ati ara, na arye anggun ti tenesinirye, “Telebe,” nyabuka, Allah morosunune.
46001005	Anyapmana ara, talye kum nyapne. Kume, Yesus Kristus ap, kanye dukdongopsukba, umunya noutamak arye, aning-aning nirya teleb winina ati, weik arye melisulule. Melipsilyop ura, Allah el yupu nyana ap, peterena ap, ura, el yupu nong noutamak ning nirya, moubuka kel kipmunce, akunum telebuk kibuka ululume.
46001006	Aning nirya akunum teleb winisilye ning deiyok ara, nunce, ‘Sik dib tenepnamak’ tenen, Kristus el yupu laka nyalamububa, Allah arye anggun ti, meilyamsuka deice arye, anggun weik arye dib teneamlume.
46001007	Allah arye melyamsukba, mikip arye dib teneluluma anya arye, Allah El Dib Kanye arye ninye ati, ‘Allah el mambul fil donamak’ tenen, fil dona deiyok ning, talye aresirica ning nirya ara, anggun Korintus mutuku ululum ninye akunum dololulume. Tonok ning babye kum sukultalisulule. Aning ati ara Allah arye, ‘Nun Deiyoknye Yesus Kristus aning-aning nirya talinamla ati, laka kipdeipnamsil talak, minopce yanamle’ tenen, anggun nirya arye, kanye deibuka, dina uk umunce, dib tenebuka telebuk ululume. Ara, Allah arye arisilye ning nirya, kum sukultalisilya ati nyapne.
46001008	Tonda, Allah arye anggun ti, ‘Aminyan sirya talak ara, anggun malye winin ning tonok ning babye kum upnamle’ tenen, anggun kanye kwa diprongobuka melisilye talak ara, anggun dib tenelulum ning ara, fia darapdongobuka mikip unamsile. Winibuka daulamunye ani, aminyan talak ara, nun Weik Deiyoknye Yesus Kristus tukwak mutuku tamubuka yalyop ura, anggunda diksukumuk unamlume. Ati yata nang do nirya, ‘Aninye ara, malye wininyak,’ nyabuka anggun ti kum nyapmanto unamake.
46001009	Allah arye anggun ti, ‘Na Mi Koprop Yesus Kristus ap, aninye ap kanye dukdongobuka neika unamak’ tenen, wipdeipsuknye bira, yupu talye kum nyaltakalule. Elce, ‘Wininamne,’ nyasilye touk, dipkoprop winisulula anya arye, arup nyapmasin touk melisilyeba, sirya talak ara, diksukumuk unamlume. Yesus ara, nun Weik Deiyoknye usulule.
46001010	Ara, Yesus dib teneluluma ati, nun du weit atonun ululum nango, anggun sal babye, kilapu babye kekepnululume. Nun Weik Deiyoknye Yesus Kristus arye, na ti deiyok arepnukbuk, el si deice arye, ‘Wininamlum’ tenen, morona atonun ayupu nyapnusine. Anggun nirya, anggun kanye tenena ara, tonok ninguk talibuka, kanye deibuka neika unamlulume. ‘Wininalum’ tenen, nyapdeipnamasin yupu ara, deiyok ani. Ara, anggun yuk-yuk ululum bukni, anggun tenelulum ning ap, anggunce, ‘Wininamap’ tenen, fil donamlum ning ap, ansinibuka utibirye, tonok ninguk talibuka ulamtumop ura, ‘Kanye wililana kum aryuk, teleb kibuka neika unamlume’ tenen, nyapmasine. Ati “Tonok kanye bobuka telebuk unamlulume,” nyapsine.
46001011	Se, Yesus Yupu ati dib teneluluma ati, nun du weit atonun ululum nango, anggun sal babye, kilapu babye, kekepnululume. Anggunda, na weit yapu atonun ululume. Bukni, tonok kil, el si ara Keloe, el aik unyak ninye kan-kan arye, ton nang ara, nyapnike. “Kume, Korintus mutuku ninye noutamak arye, yu upliba, yupu deice arye oldana ap, waldana ap, wininyake,” nyapnikba, kekepse.
46001012	“Kanye wilildamunce, pakalilalulume,” nyapmasina ara, ani. Anggun kan-kan bukni, ton nang ara, yuk nang ati, “Kume, nunda Paulus el yupu kekebuka dobolbanyabe. El mapu unyabe,” nyanyake. Aning atonun, yuk nang ara, “Kume, nunda Apolos el yupu kekebuka dobolbabirye, el mapu unyabe,” nyakiba, ton nang ara, “Nunda, Kefas el mapu unyabe,” nyakiba, ton nang ara, “Kume, nunda Kristus el yupu kekebuka dobolbabirye, el mapu unyabe,” nyabuka bokoldanyake. Winilulume ati, nyapsine.
46001013	Winibuka nyalulum bukni, na kayapu, Kristus el nong ara noutamak bokuka yuk-yuk ulul do, kum do? Tonda, anggun lyena ati, na Paulus dopropnikce, anggun malye winimunye ning ati, aning kilibuka pununa ati wanwanun yo deice deipnikce opnik do, kum do? Tonda, na si deice arye, mek dongopsik do, kum do? Kume.
46001014	Na ara, bitinye nang uk, sik si Krispus ap, Gaius ap dib teneprikba, mek dongopse. Aning atonun ning deice arye, anggun yupu deice waldaluluma anya arye, ayupu nyapsine. Yuk nang tonap mek kum dongopsisa ati, na kanye deipne.
46001015	Aning ati ara, yatanye do, yata kil do nirya, “Paulus el si deice arye, mek dongopnika anya arye, el mi unune,” kum nyaptinge.
46001016	(Diba, winira tuba tamubuka tonap tenepne. Tonye, el si ara Stefanus, el ap, el asik neika unyak ninye ap, dib tenebikba, mek dongopse. Ninye mitik bukni, yuk nang tonap mek dongopse do, kum do, na luba kipse. Bukni, mek dongona ara, ‘Anye birye do, yuknye birye do?’ tenena ara, mambul kumanya arye, dauplye.)
46001017	Gume, na kayapu, Kristus arye na ti, ‘Anye bira, ninye weik mek dongolbinamle’ tenen, kum wipdeipnuke. Aning kum bukni, ‘Paulus ara, Yesus Kristus ati, Allah el laka teleb yupu peterenamle’ tenen, wibuka dopdeipnuke. Tonda, ayupu peterenye talak nirya ara, talye ninye arye, ‘Ayupu ara, weik kel yupu deice arye peteresulule, tenepnetinge’ tenen, ayupu atonun yupu deice arye kum nyanune. Weik kel bikne yupu deice arye kume. Ninye nirya kekepmanto yupu deice aryuk peterenune. Ara, talye ati kume. Wininuna deiyok ara, “Kristus wanwanun yo deice arye dibuk deice arye lyepsuke,” nyabuka peterepnibuk, kekebikirye, ‘Amikip yupu deice aryuk, dib tenepnamak’ tenen, nyanune. Na kanye aryuk nyapmanto yupu do, talye ninye arye, ‘Weik kel yupu ara ani,’ nyapnamting yupu do, anirya deice arye kum peteresunune.
46001018	“Weik kel yupu deice arye kum peterenune,” nyapmasina ara, deiyok ton nyapnusine. Ara, dib kum tenebikce ura, Allah arye oplopnamle ninye ati ara, “Kristus wanwanun yo deice dipsuka deice arye lyepsuke,” nyabuka peterebibibuk, kekebikirye, ‘Ayupu ara, nong kum ulule. Ayupu ara, walwal arye, lup nang nyalamak touk nyanyake,’ tenepsikirye, akutusinyake. Bukni, nun kele. Diba tenebibibuk, Allah arye, lyesulul ninye ati ara, Kristus el yupu ara, mikip weik ulule. Ayupu kekebuka dib tenebibya deice arye, Allah mikip weik arye fil dosulule.
46001019	Anyapmasina ara, talye ati kum nyapsine. Deiyok ara, ani. Allah el yupu noutamak ara, Yesaya arye ayupu sekeibuk. ‘Allah arye nyabuk. “Sik weik kel bikamik ninye arye, weik kel yupu deice nyanyak ning ara, na arye kum daneipnamne. Tonda, talye tukwak ninye arye, ‘Nunda weik kel bikamubu ning ara ani,’ tenenyak ning ara, na arye yupu sekniba, nong kum uplirye, kum kipdeipnamne.” Allah arye nyabuk.’ Diba tenena kum ninye arye, ‘Ayupu ara, talye,’ tenenyak bukni, nun aning ara, ‘Allah arye nyabuka anya arye, el yupu ara, mikip weik yupu ulule’ tenen, bikinyabe.
46001020	Aning ati ara, winitalak tenipdelulume. Sik weik kel bikamik ninye ap, Musa arye mem yupu sekeibuk ura, ayupu weik arye kel kibuka peterelamik ninye ap, ura, yata yupu do nirya, “Deiyok ani-ani,” nyabuka laka nyalamik ninye ap, winitalak ara, anggun dan do? Allah arye aninye ati, ‘Se, sikda, weik mambul’ tenelul do, kum do? Allah el fil dopsuka deice arye, lakak kum kipdeipsuk do, kum do? Kume, akunum kel bikinyaba ara, talye tukwak ninye arye, weik kel bikamik ning nirya ara, nong kum upnamle ning, talye ninguk ulule.
46001021	Allah elda kele weiknye binya arye, elce, ‘Talye tukwak unyak ninye nirya, sik weik arye kel bikinyak ning deice arye, na ap kanye dukdongobuka una ara, kum kel biktinge,’ akunum teneamuk. Weik kel bikne deice arye, kum bukni, Allah el kanye deibuka tenebuka ara, ani. Kume, weik kel bikne yupu deice arye kum bukni, ninye nirya kekepmanto yupu deice arye, na yupu peterepnamake. Peterebikcop ura, ton nang ara, ‘Ayupu ara, walwal arye nyanyake,’ tenenamake. Bukni, na lyenamne ninye ara, na yupu dib tenepnikcop ura, aninye uk lyepnamne, Allah arye teneamuk.
46001022	Yahudi yala ninye ara, ‘Ninye kum winipmanto ning uk, fil dosilyam ning ara, adeice aryuk dib tenepnamabe,’ tenenyake. Sik Yunani ninye ara, ‘Weik kel bikne yupu deice aryuk nyapsumunba, kekebibirye, nun dib tenenyap touk aning aublyop ura, adeice aryuk dib teneptibye,’ tenenyake.
46001023	Sik yuk-yuk winibuka unyak bukni, nunda aning atonun kum unyabe. Nunda, “Kristus wanwanun yo deice arye obikbuk, afil dopsuka deice aryuk lyesulule,” nyabuka peterenyabe. Ayupu uk peterebibye ura, sik Yahudi yala ninye kekebikirye, bisik noutamak keil arye yan dum dukliba balamle touk, nun peterenyap yupu ati, ‘Ayupu ara kume,’ tenebikirye, lik upliba batakanyake. Sik Yahudi yala kum ninye arye, nun yupu kekebikirye, ‘Ayupu ara, fia walwal arye lup nang nyalamak touk nyanyake,’ nyasinyake. ‘Nong kum upnamle’ tenen, lik upliba batakanyake.
46001024	Sikda wininyak bukni, yata mutuku nang do nirya, Allah arye, ‘Aninye lyepnamne’ tenen, akunum wibuka yukupsuk ninye nirya ati ara, Kristus el wanwanun yo deice, fil dopsuka deice arye, akunum laka usulule. Ara, Allah el weik kel kopropnye wini lulul ning ap, el weik mikip weiknye ulul ning ap, lak kilisululba, Kristus el deice arye bikinyabe.
46001025	Aning ara, talye kum nyapsine. Deiyok ara, nyapnusine. Ara, talye tukwak ninye arye, Allah el ulul ning ap, el yupu ap ati, ‘Aning ara, walwal ninguk ulule,’ tenenyak bukni, dipkoprop ning ara, yata weik kelnye do nirya, sik bikinyak ning fia mitik uka, Allah el weik kel ulul ning ara, fia weike. Allah ara, walwalnye kum ulul bukni, walwal uptu babye, el walwal arye winiptu ning babye, dipkoprop weik kel ninguk winiptue. Aning atonun, Allah el yupu ati, ninye arye, ‘Aning ara, nong kum upnamle,’ tenenyak bukni, dipkoprop ning ara, yata mikipnye do nirya, sik mikip ara, fia mitik uka. Bukni, Allah el yupu ara, mikip weik ning ulule. Allah ara, mikip kumnye kum ulul bukni, mikip kum fil doptop ura, aning babye, dipkoprop weik mikip fil doptue.
46001026	Ara, Yesus dib teneluluma ati, nun du weit atonun ululum nango, anggun sal babye, kilapu babye, kekepnululume. Anggun tenipdelulume. Allah arye anggun ti, ‘Aninye lyepnamne,’ tenebukce, yukupsuk talak ara, anggunda yatato ninye ulalum do? Atalak talye tukak mutuku unyak ninye arye, ‘E, anang ara, weik kel ninye unyake,’ tenelamak touk ulalum do, kum do? Anggun kan-kan arye, weik kel nang tonok-tonokuk ulamik bukni, weikto kum ulamike. Tonda, yuk nang arye anggun ti, “Sikda weik mambul nang anya arye, sik nyanyak yupu moubuka kekenamabe,” nyalamak ninye ara, anggun kan-kan arye weik kum ulamikbuk tonok-tonokuk ulamike. Tonda, anggun weik ninye deiyok nang arye deipsik do, kum do? Anggun kan-kan arye, ato ninye ara, tonok-tonokuk ulamike. Weik kume. Dipkoprop Allah arye yukupsuk ninye noutamak arye, talye tukwak mutuku unyak nang arye, ‘Weik mambul ninye,’ tenelamak touk kum unyabe.
46001027	Ura, anggun kan-kan arye, weik mambul ninye weik kum unyak bukni, talye ninye arye nunto nang ati, ‘Sikda walwal ninye unyake,’ tenesinyak nang ara, Allah arye, ‘Aninye na mapu unamak’ tenen, wiamsuke. Wibuka dopropsuka deiyok ara, Allah ati dib kum tenenyak ninye arye, ‘Nunda weik kel ninye,’ tenelanyakce, aminyan talak, ‘Alye dakdanamak’ tenen, Allah arye nun ti wiamsuke. Aning atonun, talye ninye arye nunto ninye ati, ‘Sikda, mikip kum ninye anya arye, anang ara, talye nang,’ tenesinyak nang ara, Allah arye wiamsuke. Winipsuka deiyok ara, Allah ati dib kum tenenyak ninye arye, ‘Nunda weik mikip nang, weik mambul nang,’ tenelanyakce, ‘Aminyan talak ara, alye dakdanamak’ tenen, Allah arye nun ti wiamsuke.
46001028	Talye ninye arye yuk nang ati, ‘Anang ara, mambul fia kume, sikda fia bona utotowa talina kum ninye anya arye, dauplye. Sik ni yapu ap, sik nin yapu ap, mambul ninye kumanya arye, nun like. Nun like,’ tenesinyak ninye ati ara, Allah arye nunto ninye ati, ‘Na mapu unamak’ tenen, wipdeiamsuke. Winipsuka deiyok ara, yata ning do, yata ninye do nirya, talye ninye arye, ‘Se, aning ara, fia mambule,’ tenenyak ning nirya ara, ‘Kum kipdeipniba, nong kum upnamle’ tenen, winibuke.
46001029	Allah arye anirya winibuka deiyok ara, ani. Ara, yata ninye do nirya, sirya talak, Allah el dam bicop ura, dipdanuka kwalibukabikirye, “Nunda weik mambul ninye unyaba anya arye, Allah arye, ‘Na mapu unamake’ tenen, wipsuke,” kum nyapmanto upnamaka ati, el teneamuk touk, nun uk wipdeipsuke.
46001030	Allah el kanye aryuk, ‘Aninye ara, Yesus Kristus ap, kanye talima dukdongobuka neika unamake’ tenen, el mapu kipdeipsuke. Yesus Kristus nun kanye noutam fil dosilya deice aryuk, Allah el weik kele arye, fil teleb kibuka dosilye ning ara, moubuka bikinyabe. Kristus elcuk nun malye winin ning kilipsilirye, diksukum un ninye kilisulule. Allah ap, ansinilisulule. Kristus el fil dopsuka deice aryuk, nun malye winin ning kilibuka pununa ato ning punupsukce, nun malye winilamubu noutamak arye, lobuka lyepsukce, Allah el mapu kilisulule.
46001031	Anirya ati ara, Allah el yupu laka nyalamuknye, nabi Yeremia arye sekeiyamsuk touk wininamabe. Yeremia sekamuk yupu ara, ani. ‘Yatanye do nirya, weik kanye deibuka, kekebikirye, sik bidamang si erelana fia kume. Allah el si tonok ati, kanye deibuka el si uk kibuka si erenamake, nyabuk.’
46002001	Na kayapo, Yesus dib teneluluma ati, nun du weit atonun ululum ninyeo, anggun sal babye, kilapu babye, kekepnululume. Na arye anggun dam yasirye, Allah el laka teleb yupu, ninye lyena yupu dobuka peterelamsise talak ara, weik cang yupu ap, weik kel bikne yupu ap deice arye, kum peterelamsise. Ninye nirya kekepmanto yupu deice aryuk peterelamse. Winilamsa ara, deiyok aupmale.
46002002	Ara, na teneamsi ning ara, ani. ‘Kume, Korintus mutuku peterenye talak nirya ara, yuk ning kel bikamse ning tenena kumce, tonok weik mambul ninguk dobuka, peterenamne,’ tenepse. Ara, ‘Yesus Kristus arye nun lyena ati, wanwanun yo deice dibuk yupu, aning uk, peterenamne,’ tenepse. Utenepsirye, ayupu uk peterelamsise.
46002003	Na anggun dam yasirye ulamse talak ara, kele weik nang arye winilamak touk kum ulamse bukni, ilil upnukba, na mikip kum mitang asa arye una ap, ilil una ap deice arye, sirim talilamnukba, adip arye peterelamsise.
46002004	Na arye peterelamse deiyok yupu ap, peterena talak laka nyalamse yupu ap ara, fia teleb ubuka mikip arye peterepnibuk, ‘Na fia teleb yupu nyapnye deice arye, sik adip aryuk dib tenepnamak’ tenen, peterelamsise. Ara, anggunce tamubuka kum nyapmanto yupu ap, weik kel bikne yupu ap deice arye, kum peterelamsise. Aning kum bukni, na peterelamse talak noutamak arye, ninye nirya kekepmanto yupu peterelamsise bukni, Allah El Dib Kanye arye, el mikip deice arye, anggun talima noutamak fil dolamsukba, anggun moubuka kel bikamlume.
46002005	Na peterelamse talak noutamak arye, lak kibuka peterelamsisiba, Allah El Dib Kanye, el mikip deice arye fil dopsuka ara, deiyok aupmale. Ara, ‘Korintus mutuku ninye dib tenepnamak ning ara, na arye weik kel biknye yupu deice peterepnibuk, adeice aryuk dib tenepnamak’ tenen, winilamse. Aning kum bukni, teleb ning ara, ‘Allah elda, mikip weiknye’ tenen, kel bikikirye, ‘El deice aryuk dib tenepnamak’ tenen, ninye nirya kanam aryuk kekepmanto yupu deice arye peterelamsise.
46002006	Ura, nun Allah yupu peterena deiyok nang arye, dipkoprop weik kel bikne deiyok yupu peterenyap bukni, ara sik talima akunum wisibuka, dipkoprop Allah el bisik uk banyak ninye kekebikce talak uk, ato yupu deice arye, peterenyabe. “Weik kel bikne deiyok yupu,” nyapmasina ara, atalak noutamak talye-talye unyak ninye ap, atalak noutamak aning-aning nirya talibuka, weik ninye deiyok ninye ap arye, ‘E, ayupu ara, weik kel bikne yupu,’ tenenyak yupu atonun ning ati kum nyapsine. Winitalak ara, aninye weik nang unyak bukni, aminyan talak ara, Allah arye ato ninye nirya wenena ati, malye kibuka weneplirye, sik nyanyak yupu ap, sik wininyak ning ap, kum kipdeipnamle. Sikce, sik tenenyak ning babye, nong kum upnamle. Allah arye sik nirya kum kipdeiplirye sirya daknamle.
46002007	Kume, nunce weik kel bikne yupu nyanyaba ara, Allah minop talak arye duknyamuk ning ati nyapsine. Allah arye aning-aning nirya min kum kwepdeiamuk talak arye, nun ti uteneamsuk. ‘Aweik kel bikne ning deice arye, na ap, na mapu ap, talima dukdongobuka ulamibye ani, na fia teleb unye touk, sik babye, atonun teleb kipdeipnirye, na ap neika unamake. Winipnyop ura, aninye ereipnamne,’ Allah arye, aning tenelamsuke.
46002008	Aunyap talak noutamak, tukwak mutuku weik ninye deiyok ninye nirya ara, Allah el weik kel bikne deiyok yupu moubuka kum kekenyake. Tonda, sik moubuka kekelamtingto ura, nun Deiyoknye Yesus dobuka, wanwanun yo deice arye kum opmatinge. Yesus ara, Allah el fia teleb weik mambulnye ulye touk, laka kilisululnye Yesus ulul bukni, atalak ninye deiyok nang arye Yesus obika anya arye, nun kele. Anang arye, Allah el weik kel bikne deiyok yupu moubuka kum kekelamikce, bita kel kum bikamike.
46002009	Sik moubuka bita kel kum bikamik bukni, Allah el yupu laka nyalamuknye, nabi Yesaya arye sekamuk yupu ara, nyalule. ‘Allah arye nyapdeibuk. “Na ti, sik kanye na deice delininyak ninye ati, ‘Fia teleb ning arepnamne’ tenen, akunum kintinipse ning ara, sik kum biktinge. Aning ara, yata ninye do nirya sik asing arye eibuka kum elilamik. Aning ati yuk nang ak kum nyalamikba, sik amul arye kum kekelamik. Tonda sik kanye talima fum tam arye tenebuka kum tenipmanto ning anya arye, kum tenelamik.” Allah arye nyabuk.’ Anirya ara, na Allah arye, kintinipdeipsi ura nabi Yesaya arye sekamuk.
46002010	Yesaya arye, ayupu sekamuk bukni, winitalak ara, Allah arye nyapdeibukba, Allah El Dib Kanye arye, nun talima fum tamak fil dosilya deice arye, laka kilisulule. Yata ning do nirya, ara, Allah elce minop talak duknyamuk ning babye, el yuk datenelul ning babye, Allah El Dib Kanye arye, aning nirya bobuka kel kililulce, peteresulule.
46002011	Yatanye birye, yuknye biti, anye bira el kanye talima noutamak tenelul ning kel biktu do? Kume, aning kum winipmanto. Aning tenelulnye, el uk ara, el kanye talima noutamak tenelul ning kel bikilule. Aning atonun, Allah El Dib Kanye aryuk, Allah el tenelul ning kel kilule. Ninye nirya arye kel kum kiptibye.
46002012	Sik dib tenena kumce, talye-talye wininyak ninye tenenyak ning ara, nun dib tenenyap ninye arye, kum talinyake. Sik babye, kanye talima deice tenebikirye, talibuka wininyak ning ara, fia yuke. Ara, Allah arye nun ti, bico tenepsukce, el Dib Kanye aripsukbuk, doprobupe. Aning babye, tilila ati kume. Ara, Allah arye talye arisulul ning, fia teleb ning nirya, ‘Moubuka kel bikinamak’ tenen, el Dib Kanye aripsuke.
46002013	Allah arye nun ti, talye arisulul ning nirya ati, laka nyabuka peterenyap talak nirya ara, talye ninye arye weik kel bikne yupu peterenyaka deice arye kum nyanyabe. Aning kum bukni, Allah El Dib Kanye arye, el yupu peteresilyop ura, nun kanye talima noutamak kekebibirye, ayupu deice aryuk, Allah El Dib Kanye akunum doprobik ninye ati, laka nyabuka peterenyabe.
46002014	Yatanye do nirya, dib tenena kumce, Allah El Dib Kanye min kum doprobuknye birye, Allah El Dib Kanye arye nyasilye yupu nirya ati, ‘Ayupu ara, talye yupu. Nong kum upnamle yupu,’ teneplirye, ayupu moubuka kum kekeptue. Aning ati ara, ayupu kekebuka kum talilule. Ayupu ara, Allah El Dib Kanye arye, nun talima fil dosilya deice aryuk moubuka kekenyapa anya arye, Allah El Dib Kanye min kum doprobuknye bira, Allah El Dib Kanye arye nyasilye yupu kum kekeptue. Aning ati ara, Allah El Dib Kanye arye, nyasilye yupu nirya ara, kum kekeplirye, kum dololule.
46002015	Yatanye do nirya, dib tenebuk ura, Allah El Dib Kanye arye akunum talilulnye bira, anye birye aning-aning nirya ati, kintinipdelirye, ‘Teleb ning ani, malye ning ani’ tenen, yupu bokdeiptue. Atonye birye winiptu bukni, yuk ninye ara, sik dib tenena kum, yuk talye wininyak ninye ara, aning nirya ati ara, moubuka kum teneptingce, yupu kum bokdeiptinge. Tonda moubuka kum kel biktinge. Deiyok ara, Allah El Dib Kanye arye, sik talima kum talilula ati, nunce peterenyap yupu, moubuka kum kel biktinge nyapsine.
46002016	Aning ara, tilila ati kum nyapsine. Nabi Yesaya arye, sekamuk yupu noutamak deiyok aupmale. Ayupu ara, ani. ‘Yatanye birye, Allah el kanye talima noutamak tenelul ning ara, akunum min arye kel bikam turye, Allah ati, “Aning winipnalyam, aning ara, kum winipnalyam,” nyaptu do? Kume, Aning ara, kum winipmanto.’ Aning ati ara, dib tenena kumce, talye wininyak ninye ara, Allah El Dib Kanye arye peteresulul yupu ara kel kum bikamting bukni, nun dib tenebupuba, Allah El Dib Kanye arye, nun kanye talima talisulul ninye ara, aning moubuka kel biktibye. Deiyok ara, nun Allah yupu peteren nang ara, Allah El Dib Kanye arye, nun talima ak fil dosilya deice arye, Kristus tenelul ning ara, nun babye, atonun tenenyabe. Paulus arye, nyabuk.
46003001	Ara, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Anggun mutuku peterelamsise talak noutamak ara, ‘Allah El Dib Kanye akunum talyamukba, talima akunum wisiamuk ninye unyak’ tenen, kum peterelamsitinye. Atalak ara, talye tukwak ninguk bobuka talinyak ninye atonun ulaluma ati, nong noutamak ara, kum kekepmanto ninye ulalume. Anggunda, Kristus akunum dib teneamlum bukni, mitik mapu tenenyak kanye atonun bobuka ulalume. Ati, na ap ulamubu talak noutamak ara, ikin yupu ara, kum peterelamsitinye.
46003002	Winipmanto ara, sik nin yapu arye, sik mapu ati dina aning-aning nirya min dipmanto kum talak, moum yung uk min arilamak touk, atalak ara, fia ikin noutamak yupu kum bukni, mitik kanam yupu, deice ninguk peterelamsise. Minop talak uk kume, winitalak babye, anggun talima min kum wisipsuka ati, noutam yupu min kum kekeptume.
46003003	Aning ara, tilila ati kum nyapsine. Deiyok ara, anggunda, dib tenena kum, talye tukwak ninguk tenenyak ninye atonun tuba ululume. Anggun kan-kan arye, yu upliba, yupu deice waldana ap, ura, ‘Nun tam ninye ara, telebe, sik otam ninye ara, malye’ tenen, talima wililana ap, tuba winilalulume. Winilulum anya arye, talye dib tenena kum ninye atonun ululum do, kum do, nyapsine. Winitalak umunce, winimunye ning ara, dib tenena kumce, talye-talye unyak ninye winilamak touk ululum do, kum do?
46003004	Kume, anggun kan-kan bukni, tonoknye arye, “Na ara Paulus, el yupu uk kekebuka melinuna anya arye, na ara telebnye,” nyaplye ura, yuknye birye, “Winilyam bukni, na ara, Apolos el yupu uk kekebuka melinuna ati, dipkoprop na ara telebnye unune,” nyalule. Winibuka wilildaluluma anye arye, tenipdelulume. Winibuka tenepdamunce, nyaldalulum talak ara, talye dib tenena kum ninye arye winildalamak atonun ululum do, kum do?
46003005	Ayupu atonun nyabuka, waldalulum bukni, Apolos ara, yatato weik mambulnye ululce yata ning ton nyalula ati, utenebuka nyalulum do? Tonda, na Paulus ara, yatato weik mambulnye upniba, utenebuka nyalulum do? Kume. Nun bitinye ara, talye fil melina nang uk, Allah el amutam fil don nanguk unyame. Allah arye, nun bitinye ati, ‘Winibuka fil donamdake,’ teneamsuka atonun, nun bitinye yuk-yuk bukni, peteresinyamba, dib tenelamlume.
46003006	‘Yala ning bongopnamle’ tenen, doklamak touk, na arye minopce Allah yupu deiyok koubuka peterelamsise. Winilamsibuk, wa deiyok ninye arye, ‘Yala ning paplirye nepnamle’ tenen, doklamak ning dam mek kwebuka diklamak touk, Apolos arye aminyan ara, dukdongobuka, Allah yupu peterelamsuke. Winibuka fil dolamnumu bukni, Allah el mikip deice aryuk, adoklamnumu ning kwakuka bongobukce nebuke. Doklamnumu ning nebukce, duk moubuka wisibuke. Aning nirya deiyoknye bira, Allah el uka, nun bitinye kume.
46003007	Aning ati ara, yala ning doklamlanye babye, mek kwebuka dikilongolamlanye babye, sik ti, “Anye bira, weik mambulnye. El fil dolye ning ara, weik mambule,” nyabuka sik si kum ereptibye. Dipkoprop weik mambulnye bira, ‘Aning-aning nirya paplirye, nepnamle’ tenen, mikip kililulnye, Allah el tonoka. Yuk nang ton kume.
46003008	Yala ning doklamlanye ap, mek kwebuka dikilongolamlanye ap, sikce, ‘Nong upnamle’ tenen, fil dona deiyok ara, tonok ninguk teneladurake. Tonda, sik bitinye yuk-yuk fil dorikcop ura, sik fil yuk-yuk doprikce touk, Allah arye sik dekna ning yuk-yuk bokuka ariplibuk, dopropnamdake.
46003009	Anggun Korintus mutuku ninye ara, Allah el wa dam atonun ululume. Tonda, anggunda, Allah el asik atonun ululume. Anggun Korintus mutuku ululum ninye ara, na ning kum ululume. Aning atonun Apolos, el ning kum ululume. Na ap, Apolos ap ara, Allah el amutam fil melin nanguk unyame. Ati, na ap, Apolos ap, neika fil melibuka donyame.
46003010	Ara, winipmanto yupu deice arye, asik dona atonun ning ton nyapnusine. Allah arye na ti, ‘Na fil dopnamnil’ tenen, fil dona deiyok ning, el mikip talye aripnuka deice arye, aik dona weik kel nang arye, aik ayukumna yo fia teleb ning iklamak touk, Allah yupu peterena deiya kouna ati, Allah yupu peterelamsise. ‘Anggun dib tenepnamlum’ tenen, aik ayukumna iklamaka atonun ning, fil dolamsi ani, aminyan ara, adeice arye yuknye ton, aik nong dolamaka atonun, winitalak fil dolirye, peteresulule. Bukni, afil-afil don nang nirya ara, ‘Mankau kanye arye, malye fil donyap’ tenen, sikce sik bidamang ati, adip aryuk fia moubuka dilanamake. Ara, talye ati kum nyapsine.
46003011	Deiyok ara, Allah arye nyabukba, aik ayukumna yo atonun ning akunum iksa anya arye, yuk ninye nirya arye, yuk ayukumna yo kum iktinge. Winipmanto yupu deice ayukumna yo nyapman yupu nong ara, Allah arye dipkoprop ning kintinibuk ning ara, ayukumna yo atonun ning ara, tonokuk ulule ara, Yesus Kristus el uka.
46003012	Asik nong domikce talak ara, ton nang arye, fia unamle ning, kat ning emas do, perak do, urasin fia teleb keil do, dekna weik ning arye teleb aik donyake. Ton nang ara, minopce kum danamle ning, yo do, maning do, kapce bok do, amitik ning arye donyake.
46003013	Winitalak ara, “Aning ara, telebe. Aning ara, malye,” tenyak touk fil donyak bukni, winitalak ara, ‘Aning ara, nong upnamle, aning ara, talye ning uka’ tenen, adip aryuk kum nyaptibye. Bukni, Yesus tamubuka yalirye, ninye nirya ati, yupu bokeipnamle talak ara, aning-aning nirya ati, lak kipdeipnamsile. Dirina arye, kunukmalyak laka kilamle touk, Allah arye yupu bokuka dipdesilirye, “Malye ning ani, teleb ning ani,” nyabuka, lak kipdeipnamsile. Ninye nirya arye dolamikce fil nong ati, ‘Teleb ning dan do, malye ning dan do’ tenen, Allah el uku buk deice arye asipdenamsile.
46003014	Allah el uku buk deice arye, ninye nirya sik dolamikce fil asipdeliba, uku buk deice arye afil nong diplirye, sirya dakna kum, tuba teleb uplyop ura, Allah arye anang ati sik dekna ning ariplibuk, dopdopnamake.
46003015	Allah el uku buk deice arye, sik fil dolamikce ning yuk-yuk asipdeliba, uku buk arye afil nong nirya diplyakarye, sirya daklirye nong ton kum uplyop ura, sik dekna ning arepliba kum dopropnamake. Bukni, afil don nang sik nong uk ara, Allah arye, lyepnamle. Lyepnamle bukni, winipmanto ara, uku buk arye ninye aik diliba, ‘Uku diplyak’ tenen, asik fum arye, bik-bik abuka uku buk noutamak arye wekuka, bai tam balamak touk, malye fil donyak ninye aminyan talak ara, aning atonun winipnamake.
46003016	Na kayapu, yuk yupu ton nyapnusine. Anggun moubuka kum tenepmalumce, kum kel bikmalum do? Allah El Dib Kanye ara, anggun talima noutam ulula anya arye, anggunda Allah el teleb aik atonun ululume.
46003017	Yatanye birye do nirya, el nong koprop bukni, Allah el aik ati, malye winililulba, el nong malye uplyop ura, Allah arye anye biti, wenebuka oplopnamle. Ara, talye ati kume. Deiyok ara, dib nong ara, Allah el aik atonun ulula anya arye, anggun nong ara, fia mambule. Allah arye nun ti, ‘Na ning’ tenen, akunum wipdeipsuke. Winipmanto yupu deice arye, “Nunda Allah el aik unyabe,” nyapmasina ara, dipkoprop ayupu el nong ara, anggun dib tenelulum ninye, anggun kanye talima ap, anggun nong ap ati nyapsine. Aning ati ara, anggun malye winilana bataklulume. Kanye moupnamlulume.
46003018	Winitalak talye ninye arye, ‘Se ayupu ara, weik kel yupu. Weik mambul yupu,’ tenenyak ning ara, Allah el kanye ara, ‘Aning nirya ara, talye ning uka,’ tenelule. Na kayapu, anggun bidamang winilulum ning ati, tilila yupu nyapdamunce, dib kum tenenamlulume. Yatanye do nirya, winitalak dib tenena kum, weik kel ninye arye kel kiyamice ning ati ara, aning kel bikmunce, ‘Na ara weik kelnye akunum unune,’ tenebuka ulyamnye bira, kanye moupnulyame. Atalak ara, dib tenena kum ninye arye, ‘Se, aning ara, weik mambule. Aning ara, weik kel bikne ning ara, anye,’ tenebikirye, erenyak ning nirya ara, Allah el kanye ara, ‘Aning nirya ara, talya talye ning uka. Aning nirya ara, nong kum uplirye, kum danamle,’ tenelule. Aning ati ara, yatanye do nirya, sik dib tenena kum, talye ninye arye, ‘Aning weik mambule,’ tenenyak ning ati batakliba, talye nang arye el ti, ‘Anye bira walwalnye,’ tenebikirye, nyabikca babye, mambul kume. Allah arye, talye tukwak ning bataklinye biti, ‘Na kanye ara, elda weik kelnye,’ tenelule. Allah arye anye biti, ‘Telebe,’ teneplyop ura, ara weik mambule. Aning atonun, Allah yupu noutamak arye ayupu ton sekik. ‘Diba tenena kum ninye, aning-aning nirya kel bikamikce ninye ara, ‘Nunda, weik kel nang,’ tenelanyak bukni, atenelamaka noutamak arye, kabang mankau arye wena fumbisik wekliba youlamle touk, Allah arye anang ati wenepnamle. Ara, sik weik kel bikamikce ning deice arye, tenepce arye winilamice ning ati, wenepnamle.’
46003020	Tonda, Allah yupu noutamak arye ayupu ton sekamik. ‘Allah el kele. Dib tenena kum ninye arye, sik weik kel bikne deice arye, tenenyak ning ara, dipkoprop talye ning uka. Nong kum uplirye, kum danamle.’
46003021	Aning ati ara, na Paulus arye, anggun Korintus mutuku ninye ati nyapsine. Ninye deiyok nang si erebuka kum kwalinamlulume. Tonda, ninye arye kel bikikirye, fil dolamak ning ap ati, tonap kum kwalinamlulume. Yata yala ning do nirya, aning-aning nirya ara, Allah arye nun melina ati, aresulule. Anirya ara, anggun ning uka.
46003022	Ara, na Paulus do, Apolos do, Peterus do, tukwak mutuku noutamak ulul ning do, kam una deiyok ning do, dipna do, ura, winitalak usilye ning nirya ap, aminyan talak unamle ning nirya ap, Allah arye anggun melina ati talye aresulule. Anirya ara, anggun ning uka.
46003023	“Aning-aning nirya ara, anggun ning uka,” nyapmasina ara, tilila kum nyapsine. Deiyok ara, anggunda Yesus Kristus ap, talima dukdongobuka ululumba, elce anggun ti talisulule. Yesus Kristus ara, Allah arye, talilule. Allah ara, aning-aning nirya deice tam ulirye, talilule. Elda anggun weik deiyoknye ulirye talisulula anya arye, “Aning-aning nirya ara, anggun ning uka,” nyapmasine.
46004001	Ara, ninye nirya arye, nun Allah yupu peterena deiyok nang ati, tenenamsulum ning ara, nyapnusine. Ara, ‘Anang ara, Kristus el fil melinang unyakce, Allah duknyamuk yupu bukni, winitalak lak nyasilye yupu talibuka peterena deiyok nang usinyake,’ tenenamsulume.
46004002	Ara, ‘Weik mambul ning talibuka, deiyok nang unamak’ tenen, fil dona deiyok ning arinmakibuk, afil deiyok nang arye, weik mambul kanye bobuka wininamak ning ara, nyapnusine. Ara, malye winina ap, fil batakana ap kum aryuk, fia dib tenepmanto ninye uk unamake. Sikce, ‘Wininamap,’ nyanamak touk, aning batakana kumce, dipkoprop wininamake. Sik fil don talak nirya ara, weik mambul kanye bobuka unamaka ara, na Paulus arye, akunum nyapmasine.
46004003	Aning nyapmasin bukni, na Paulus ati ara, anggun Korintus mutuku ninye arye do, ura, yuk yupu lipsisikuka bokolina deiyok ninye arye do nirya, ‘E, Paulus ara, teleb ulule. Tonda, Paulus ara, malye ulule,’ nyabuka yupu lipsisikuka bokeipnutuma babye, na arye, ‘Se, aning ara, mambule,’ kum tenenune. ‘Se, yupu lipsisikuka bokeipnamniak do?’ tenen, mambul kanye kum bonune. Aning uk kume. Tonda, naryuk, na bidamnye ati, ‘Aning teleb, aning malye,’ tenebuka, yupu lipsisikuka kum bokolilanune.
46004004	Na wininun ning nirya ati ara, akunum tenipdenirye, ‘Aning nirya telebuka’ tenen, na kanye talima ikin kum unulule. ‘Malye ning kum upmanilya deice arye, telebuk unune’ tenen, ikin kanye kum bonune. Bukni, na tenenun deice aryuk, ‘Na Paulus ara, fia telebnye’ tenen, kum nyapdatinye. Na arye kume, Yesus nun Deiyoknye aniryuk, “Aning telebe, aning ara, malye,” nyabuka yupu lipsisikuka bokolinamsile. Yupu bokolina Deiyoknye bira, el uka.
46004005	Aning ati ara, nun nirya ati nyapsine. Allah arye, ‘Yesus tamubuka tukwak yanamla ati, atalak ani’ tenen, wepdeibuk sum min kum upmalye talak nirya noutamak arye, yata winin ning do nirya ati, “Aning telebe, aning malye,” nyabuka, yupu lipsisikuka kum bokeipnamlume. Aning nirya daupmaliba, ‘Nun Deiyoknye Yesus dan talak yanamle do?’ tenen, dina uk unamlulume. El yalyop ura elcuk yupu lipsisikuka bokeipnamsile. Yesus tamubuka yalyop ura, aning-aning nirya ati, yupu lipsisikuka bokeipnamsile. Yata ning do nirya, kunuknak duknulamak ning nirya ara, dirinak deibuka lak kipdeipnamle. Ninye sik talima noutamak arye, ‘Winipnamne, winipnamne’ tenen, deiyok ning duknulamak ning nirya ara, laka kipdeipnamsile. Tonok ning babye kum duknupmantoe. Anirya laka danamle. Winibuka akunum laka kipdeipsilyop ura, atalak aniryuk, Allah arye, ninye nirya ati, sik winilamice ning auplye touk, yupu lipsisikuka bokeipnamsile. Teleb winin ning ati ara, “Telebe,” nyapnamsile. Malye ning ati ara, “Malye,” nyabuka wenepnamsile.
46004006	Ara, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Winiryuk nyapmasin yupu nirya ara, ‘Anggun Korintus mutuku ninye kel biknalum’ tenen, asurat noutamak arye, ‘Na Paulus ap, Apolos ap ati, nun bitinye nang arye ara, winipmanto nang unume,’ nyabuka sekeipmasine. Ara, nun peterepnuma deice arye, ‘Allah yupu deice nyasirikce yupu ara, deiyok anye,’ tenebuka kel biklulume. Nun mutuku nang arye, nyanyak yupu ara, ani. ‘Allah el yupu deice arye, nyasilye touk wininamlulume. Anggun tenena deice aryuk, yuk yupu ap, dukdongobuka tabakalongona kume.’ Ayupu nyasilye touk winilulum ning ara, yuk nang ati, “E, anye bira weik mambul bukni, anye bira talinye,” nyabuka tonye erebuka, tonye lungnupdeibuka kum kinamlulume.
46004007	“Ninye si kum erelinamlulume,” nyapmasina ara, talye ati kum nyapsine. Deiyok aupmal ning ara, nyapnusine. Ura, ninye nirya fia atotouk kum wininyak bukni, fil dona deiyok ning yuk-yuk ariplibuk, ‘Sik kanam aryuk fil donamaka ara, yala yuk-yuk unamle’ tenen, kweipdeipsuknye bira, yatanye birye do? Anggun bidamnye arye kume. Aning atonun, anggun taliplum ning nirya ara, elce kum aripsukbuk, anggun bidamnye arye dodoplum do? Anggun deice aryuk aning nirya aupsuk do? Anggun taliplum ning nirya ap, anggun winimunye ning nirya ap, Allah el deice aniryuk aripsukbuk, dopropluma anya arye, ‘Nun deice aryuk usulule,’ tenemunce, dilana ap, kwalina ap winimunye ning ara, yata ati do?
46004008	Ara anggunce, anggun bidamang ati tenelalulum ning nyapnusine. Anggunce, ‘Kume, nunda fia teleb ninye akunum unyabe. Allah el ulul ning kel bikne ati, nun patapsutu ning nirya ara, akunum aupmasila ati, nunda weik kel ninye akunum unyabe. Sik Paulus ap, Apolos ap talye nanguk ururake,’ tenesululume. Anggunce anggun bidamang ati, ‘Nunda weik ninye deiyok nang, Raja nang atonun akunum unyaba anya arye, sik Rasul nang ara, daupmalye,’ tenelulumce, kanye talima erelalulume. Winibuka anggun kanye erebuka tenelalulum bukni, dipkoprop anggunce tenelalulum touk kum winilulume. (Se, anggunda, dipkoprop Allah el talinamsil noutamak arye, weik ninye deiyok nang utumba, ‘Nun ap, anggun ap, aning-aning nirya talibuka utibye’ tenen, patanulule. Bukni, aning ara, kabula.)
46004009	Na kanye ara, Allah arye, ‘Na yupu dobuka peterelbana ati, deiyok koun nang unamak’ tenen, wipdeipsuk nang, nun Rasul nang ati winipsuk ning ara, nyapnusine. Ara ninye olanmace talak arye, ton tam nang arye, ton tam nang ati obisibuka, malye kibice ura, obuka bataklomice nang arye, obuka malye kiyamice nang ati ton dobuka, bisik noutamak pouklobikirye, filibuka aisubuka akutulamak touk, Allah arye, nun peterena deiyok nang ati, aning atonun kipdeipsuke. Ara, aminyan, talye oplopnamak ninye anya arye, ‘Anang ara, talye nang, sikda mambul fia gume,’ tenelamak touk, Allah arye nun Rasul nang ati benepsukba, talye dib tenena kum nang arye, yaniltana uk malye tenesinyake. Aning-aning nirya winisilye ning nirya ara, ninye tukwak ninye ap, Allah el im deice melinang malaikat ap, sik nirya arye, nun ti disinyakce, ‘Anang ara, mambul kume’ tenen, lubakisinyake. Nunda, yuk nang arye, akutulamak ninye atonun unyabe.
46004010	Nun Allah yupu peterena deiyok nang arye, Kristus el fil dobibiba, yuk nang nirya arye nun ti, ‘Sikda talye walwal nanguk unyake,’ tenesinyake. Winibuka tenesinyak bukni, anggun Korintus mutuku ninye aryuk anggun bidamang ati, ‘Nunda Kristus el mapu unyaba anya arye, nunda weik kel ninye unyabe’ tenen, anggun kanye erelalulume. Yuk ninye arye nun peterena deiyok nang ati, ‘Sikda, mikip kum nang, deiyok kum nang unyak,’ tenesinyak bukni, anggunce anggun biramang ati, ‘Nunda mikip ninye unyabe,’ tenelalulume. Yuk nang arye nun ti, “Anang ara malye nang, nun like,” nyasinyak bukni, anggun Korintus mutuku ninye arye telalulum ning ara, ‘Nunda mambul ninye unyaba anya arye, yuk nang arye, kibuka si erebuka nun si erenamsiake,’ tenelalulume.
46004011	Nun Allah yupu peterena deiyok nang ara, minop talak dorapce, dukdongobuka, winitalak babye nirya ara, din ning ap, mek ap patana uk unmasilibuk, talya uk lamapdongobuka unyabe. Tonda nun ongoldon butum ara, kwilikiltakne butum aling uk ongolyabe. Yuk ninye arye, nun ti yu upliba, ikin ning nun nong deice delisinyake. Nunda, nun aik kopropa ton kum upsuka anya arye, ninye asik nang atonun unyabe. Wininyaba anya arye, tia talak uk anyasik-anyasik amapna omapna kinyabe.
46004012	Nun bidamnye taruk deice aryuk, ikin fil dobuka ulamibyop ura, dikdik usiliba mitang asa uk unyabe. Yuk ninye arye, nun ti, malye yupu nyabuka, ikin ning nun nong deice deipsicop ura, nunce tamubuka aninye ati, teleb yupu uk nimalye arye, nyanyabe. Allah el fil dopya ati ara, yuk ninye arye, ‘Anang ara nun lik,’ tenebuka, ikin ning weik nun nong deice delisinyak bukni, kwang dakna kum aryuk, talye lamapdongobuka, tuba fil donyabe.
46004013	Yuk ninye arye nun Rasul nang ati, utenesinyake. ‘Ninye nirya arye, sik Rasul nang ara, malye nang tenepnamak’ tenen, nun ti tilila yupu deice lululisinyak babye, nunce sik ti tamubuka, nimalye arye, teleb yupu uk nyanyabe. Sik ti tamubuka yu arye, kum nyanyabe. Minop talak danerye, winitalak ababye, yuk ninye arye nun ti, “Kume, sik Allah yupu peteren nang ara, mambul fia kume. Sikda, nun din ning si sekdoba ap bama ap, din ning, dolkwetenyaba atonun unyake. Sikda talya uk unyake,” nyabuka yaniltasinyake.
46004014	Ura, na kayapu, anggunda bico tenesinirye, na mapu atonun tenesununa anya arye, ayupu nyabuka sekeipmasina ara, ‘Sik Korintus mutuku ninye alye unamale’ tenen, kum seksene. Aning kum bukni, ayupu kekepmunce, ‘Malye ubibyak do?’ tenen, kanye moupnamluma ati, ayupu sekeipmasine.
46004015	Gume, na kayapu, Kristus ap kanye dukdongobuka unamlum talak noutamak ara, sik peterena deiyok nang yupa fia weik yupa nukmanto kumce, sepuluh ribu (10.000) nang ato upting bukni, na arye Allah el laka teleb yupu dobuka, deiyok koubuka, peterelamsisibuk, dib teneamluma anya arye, Yesus Kristus dib tenebuka neika unyaba noutamak arye, na tonok ara, anggun ni koprop atonun akunum unune. Na peterepsisa deice arye, dib teneluluma ati nyapne.
46004016	Aning ati ara, “Na unye touk, anggun babye atonun wininamlulume. Yuk ton kume,” mikip deice arye, nyapdeipsine. ‘Na Paulus arye,’ nyapsine.
46004017	‘Na wininye touk anggun babye, atonun wininamlulume,’ tenenun ati ara, na arye Timotius dobuka, anggun dam dopdeipnusine. Timotius ara, fia kanye deibuka bico tenenun ati, el ti, na mi atonun tenenune. Nun Deiyoknye Yesus el fil dona ati ara, fia batakana kumce, etekdop asa fil dolinye ulule. ‘Luba kina kum, aning uk wininamak’ tenen, Timotius arye, anggun ti peterelyanamsile. Ara, na Paulus ap, Yesus Kristus ap, kanye talima dukdongobuka fia diksukumuk unye ning nirya ara, tuba tamubuka tonap peterepsilyop ura, kel kinamlulume. Na wininye ning ap, na arye mutuku-mutuku nirya dib tenebuka unyak ninye ati peterenye yupu ap ara, ansinibuka ulule. Timotius arye, anggun dam yalyop ura, ayupu uk peterenamsile.
46004018	Ura, anggun Korintus mutuku ninye kan-kan bukni, ton nang ara, ‘Paulus ara, nun dam kum dilyanamsile’ tenen, weik kanye erebuka kwalinyake.
46004019	Wininyak bukni, nun Deiyoknye Yesus arye, ‘Telebe dabetue,’ tenepnutop ura, dipkoprop anggun dam minopce dilyanamsine. Anggun dam yatinyop ura, sik kwalinyak ninye nyanyak yupu kel kipnamne. Aning uk kum bukni, ‘Anang ara, Allah El Dib Kanye arye, mikip aribukba, mikip ninye unyak do, talye ninye uk unyak do?’ tenen, dipdenirye, kel biknamne.
46004020	Aning nyapmasina ara, talya ati kume. Deiyok ara, Allah arye lyepsilirye, talisilibuk, el ap neika unyaba noutamak ara, talye yupu deice arye, nyaltakalamak ning ati, ‘Se, aning ara mambule,’ kum tenenyabe. Aning kum bukni, ‘Allah El Dib Kanye arye, el mikip tuba-tuba arisiliba, el mikip arye, ulamap ning ara, aning tonok ara mambule,’ tenenyabe.
46004021	Aning ati ara, anggun patapsilye ning ara, dan ning do? Yu upniliba, wenepsinirye, kama dobuka olyanamsin do? Akumop ura, bico tenepsinirye, kanye deibuka nimalye aryuk yanamsin do? Anggunce, ‘Teleb ning dan do?’ tenen, wipnamlulume. Na Paulus arye, nyapsine.
46005001	Winira yuk yupu ton nyapnusine. Se, na kayapu, sik yuk nang arye, nyapnikba, kekepse ara, fia malye yupu nyanike. Ara, “Kume, sik Korintus mutuku dib tenebik ninye kan-kan bukni, tonoknye birye kil talye yobuk ning ara, sik dib kum tenenyak ninye ababye aning atonun kum wininyake. Anye birye, el li koprop arye, domuk kil ubula yobuk,” nyapnikba, kekepse.
46005002	Se, aning ara, aupmal bukni, anggunda weik kanye erebuka kwalina uk ululume. Anggun ton moubuka kum tenelulum do? Teleb ning ara, anggunce, ‘Se,’ tenebuka, mun tulubuk ati, el li koprop domuk kil ati talye yobuknye bira dobuka, anggun kan-kan noutamak arye, bai tam yakdongoptumop ura, aning tonok ara fia telebe. Aning kum winipmunyop ura, tuba malye winilulume.
46005003	Ura, na nong ara, anggun ap dipkoprop neika kum unmap bukni, na kanye ara, na kanye ap, na kanye tenen ning ap ara, anggun ap neika unyabe. Anggun nirya na ap neika buktibirye, “Anye birye winipmala ara, fia malye ning,” nyabuka, yupu lipsisikdeiptinye touk, akunum nyapsine. Elda, fia malye winibuk, nyapsine.
46005004	Malye winibuka ati, aminyan ara, nun Deiyoknye Yesus Kristus el si ap, el mikip ap deice bulupmunce, na ap neika buktibirye, na arye nyapsitinye touk, anye dobuka, ‘Isa Mutuku Dongonye arye, wenepnamle’ tenen, ariplulume.
46005005	Ara, ‘Isa Mutuku Dongonye arye, anye talibuka, el nong deice fia ikin ning deiamliba, el nong ap, el malye winilul ning nirya ap, kulabuka oplopnamle bukni, nun Deiyoknye Yesus tamubuka tukwak mutuku yanamle talak arye, el kanya arebuk ning tonok ara, tuba lyebuka dopropnamle’ tenen, anye dobuka, Isa Mutuku Dongonye ariplulume nyapsine. Na Paulus arye, nyapsine.
46005006	Amalye winibuknye ap, anggun ap neika tuba ululum talak ara, anggunce, ‘Nunda, Allah el mapu unyabe’ tenen, kanye erebuka kwalilulum ning ara, malye winilulume. Ura, domon yupu nyapnusine. Sik roti din ning dapmace nang arye, ‘Roti dapnuyap’ tenen, roti nena deiyok ning mitika aryuk, roti bun dongonyak bukni, roti bun noutamak nirya balirye, aroti nirya weik arye, nelule. Aning atonun, anggun dib tenelulum ninye kan-kan arye, tonok malye ululnye tuba aulamliba, anggun nirya arye, “Yo anye bira dauplye,” nyapmunyop ura, aminyan ara, el malye winilamlye ning deice arye, yuk nang nirya ati, malye kilinamsile. Anye ap, anggun ap afia neika uk ulamunye ura, el malye winilula deice arye, anggun teleb buka ululum nang ababye, atonun malye ulinamsile. Winipsilyop ura, anggun babye malye wininamlume.
46005007	Minop talak sik Yahudi yala ninye arye, ‘Kaplina ati Kwalina dipnamap’ tenen, minop kintinipmek roti nena deiyok ning nirya bai tam dopkwetebikce, nena kum roti winiryuk ning dabuka dibik touk, wininamlulume. Ayupu el nong noutamak ning ara, anggun dib teneplum ninye noutamak arye, malye winin ning nirya wibuka dopkwetepmunce, diksukum ninye uk umunyop ura, Yesus ap talima dukdongobuka telebuk unamlume. Winibuka unamluma deiyok ara, ani. Ara, sik Yahudi yala ninye, ‘Nun malye winin ning Allah arye, kum kipdaneipnamsil’ tenen, Kaplina ati Kwalina ati, domba basam opna arye, Allah ati arilamik touk, nun Kaplina ati Kwalina domba atonunye, Yesus Kristus akunum obikbuk, nun malye wininyap ning pununa ati dibuka deice arye, nun malye winin ning akunum kum kipdeipsuke. Elce akunum teleb kibuka deipsuka ati, anggunda, nena kum roti, winiryuk roti atonun, diksukum ninye umunye ning ara, kum tenepmalum bukni, Allah el kanye ara, ‘Akunum diksukum unyake,’ nyapdeipsukce, telebe tenesulule.
46005008	Aning ati ara, minop talak sik Yahudi yala ninye Kaplina ati Kwalina yulamik talak arye, nena deiyok ning wamuk roti dopkwetebik touk, nunda yu una ap, malye winin ning yala nirya ap bataknamabe. Tonda, sik minop Yahudi yala ninye arye, nena deiyok ning kum wamuk roti, nena kum roti, winiryuk ninguk dabuka dilamik touk, nun winitalak ara, tenebuka winina fia kum aryuk, diksukumuk ubirye, Kristus fil dopsuk ning ati ara, kanye deibuka unamabe. Na Paulus arye, nyapsine.
46005009	Ura, yuk yupu ton nyapnusine. Ara, yuk talak sekeipsise surat noutamak arye, ayupu nyapsise. “Sik talye-talye yoldalamak ninye ap, neika din dibuka, neika bukuka, yupu talibuka kum unamlulume,” nyapsine.
46005010	Ayupu nyapsise ning ara, ‘Diba tenena kum ninye, malye-malye winilamice ninye ap, neika fia kum unamlum’ tenen, kum nyapsise. Ura, aning ara, yata wiriptum deice arye winiptum do? Kume. “Dip tenena kumce, talye yoldalamak ninye ap, tonda, ‘Bona weika arye, doproptibye,’ tenenyak ninye ap, tenepce talye nyaplobuka, ubula donyak ninye ap, tonda, ‘Aning nun Ni Koprop Allah’ tenen, talye ning si erenyak ninye ap, fia ati, neika kum uptume,” nyapsitinyop ura, anggun adip aryuk atukwak mutuku noutamak nirya kum uptume. “Malye wininyak ninye ap, neika una meme,” nyapsitinyop ura, dan mutuku binuka uptuma ati, nyaptinye do? Kume, tukwak mutuku nirya malye winin ninye unyaka anya arye, aning ati kum nyapsise.
46005011	Bukni, winitalak nyapmasin yupu ara, ani. Ara, yatanye do, yata kil do, sikce, “Nunda, Yesus akunum dib tenebupe, Allah el mapu unyabe,” nyaltakanyak bukni, dipkoprop ara, talye yolana ap, ‘Bona weik doproptibye,’ tenena ap, talye ning ati, ‘Nun ni,’ nyabuka si erena ap, yuk ninye ak tilila yupu arye ati lululina ap, tenepce nyaplobuka, ubula dolona ap, yu mek ninye kanye wangalamak mek dena ap, wininyak ninye ara, anggun ap neika kum unamlulume. Anang ap, neika bukuka din dena ababye kume. Anang batakuka, fia memepdopnamlulume. Anggun ap neika una kume. Deiyok ara, ‘Nunda Yesus ati dib tenenyabe,’ nyaltakanyak bukni, sik wininyak ning ara, malye tuba wininyaka ati nyapsine.
46005012	Ura, min arye, dib kum tenebikce, Allah el mapu kum unmak ninye ara, na yata deiyok deice arye, sik anang ati yupu lipsisiktinye do? Kume. Anang ati ara, Allah dib kum tenenyak ninye ara, sikda bai tam unyak ninye atonun anya arye, Allah elcuk sik ti, yupu lipsisikuka bokeiplirye, wenepnamle. Winipnamle bukni, sik asik noutamak atonun ninye ara, Yesus dib tenebikbuk, Allah el mapu unyak bukni, malye tuba wininyak ninye ati ara, anggunce yupu lipsisikmunce wenenalulume. Ati, Allah yupu noutamak nyasilye touk wininamlulume. Ayupu ara, ani. ‘Tuba-tuba malye winilulnye bira, anggun kan-kan arye, bai tam dopkweteplulume.’
46006001	Winira yuk yupu ton nyapnusine. Tonoknye birye yuknye biti, ‘El malye winipnile’ tenen, yu uplibuk, yupu deice walanyak talak ara, ‘Anang ara, yupu lipsisiknamsiak’ tenen, dib tenena kum ninye dam, laka nyalbalulum ning ara, yata ati do? Teleb ning ara, nun Allah dib tenenyap ninye, nun dem aryuk, ‘Yupu talibuka lipsisikibirye, yupu bokeipnamabe’ tenen, angguncuk, anggun kan-kan unyak ninye ati, yupu talibuka bokeiptumop ura, aning ara, telebuka. Dib tenena kum ninye dam bobana meme.
46006002	Sirya talak ara, Allah ati dib tenenyak ninye arye, ninye im sirya mutuku sirya ati yupu talibikirye, “Anang ara teleb, anang ara malye,” nyabuka, yupu melibuka bokolinamak ning ara, anggun ton kum kekeplumce, kum kel kiplum do? Ura, sirya talak arye, deiya koubuka, doyanamle talak nirya ara, Allah dib tenena ninye arye, melibuka yupu lipsisikuka bokolina deiyok nang unamabe. Winipnamapa anya arye, winitalak ara, anggun yata ati mitik mambul ning ababye, yupu talipmunce, lipsisikuka kum bokolilalulum do?
46006003	Tonda, aning atonun, nun dib tenenyap ninye arye, im deice fil melin nang, malaikat sik malye wininyak ning ababye, nunce melibuka yupu lipsisikuka bokeipnamap ning ara, kum kel kiplum do? Sirya talak ara, nun nirya arye, weik mambul ning ati, yupu lipsisikuka bokona deiyok nang unamaba anya arye, yata ati, atukwak unyap talak noutamak ara, talye mitik ning ababye, yupu talibuka lipsisikuka kum bokolilalulum do?
46006004	Yupu lipsisikuka bokolina deiyok nang unamaba ati ara, anggun kan-kan arye, ton nang arye, ton nang ati, “Malye Winipmasiake,” nyabuka walacop ura, anggun kan-kan arye, dib tenena nanguk wibuka deipmunba, yupu talibuka lipsisiknamake. ‘Anang ara, ninye deiyok nang kumanya arye, sik weik mambul gume,’ teneplum nang ababye, erena telebe. Sikda dib tenena nang unyaka ati nyapne. Bukni, anggun walamunye talak ara, ayupu lipsisikna ati ara, Allah ati, dib tenena kum ninye arye, ‘Yupu lipsisikdeipnamsiak’ tenen, sik dam bana kume.
46006005	“Diba tenen, nang bukni, weik mambul kum nang babye, erena telebe,” nyapmasina ara, ‘Kekepmunce, alye dakdanamlum’ tenen, nyapmasine. Dib tenena nang bitinye arye, malye kanye bobuka, wamdaricop ura, sik kan-kan arye, tonok kel bikamuknye, ayupu talibuka lipsisikmantonye, tonok babye ton dipkoprop kum ulul do? Aning ara, kum winipmanto tenepne.
46006006	Nyapmasin bukni, anggun noutamak arye, ton dib tenenyak nang arye, yuk dib tenenyak nang ati, bobikirye, ‘Anang arye, yupu lipsisikuka bokeipnusiak’ tenen, yupu lipsisikuka bokolina deiyok nang bukni, dib tenena kum ninye dam bobanyake. Aning winilulum ning ara, fia malye winilulume, nyapsine.
46006007	Ura, akunum lak upsile. Ton nang arye, yuk nang ati, “E, sikce malye winipmasiake,” nyabuka, yu upliba, yupu deice waldakirye, yupu lipsisikuka bokolina deiyok nang dam bobalulum deice arye, akunum bikmasine. Allah arye, ‘Na mapu teleb ubuka unamake,’ teneamsuk ning ara, akunum batakuka, talye-talye uk winilulume. Winimunya arye, malye winilulume. Teleb ning ara, yuk nang arye, anggun ti malye winipsikcop ura, talye lamapdongobuka, nimalye arye, unamlulume. Anggun ning ubula dopropsikcop ura, talye kanye bobuka, ‘Adopropmak ning ara, aupmalye’ tenen, lamapdongobuka unamlulume.
46006008	Teleb ning ara, aning uk ulamtum bukni, winina kumce, anggunce, anggun weit yapu atonun ubuka, neika dib tenenyak ninye ati, malye una ap, ubula dolona ap, malye winilalulume. Anggunda Yesus dib akunum teneamlum ninye ululuma anya arye, aning ara, fia malye ululume, na kayapu. Na Paulus arye, nyapsine.
46006009	Na kayapu, anyapnusin yupu ara, kel kum biklum do? Kume, sik tuba-tuba malye wininyak ninye ara, Allah lyepsilirye talinamsil ning ara, kum doproptinge. Lyepsilirye aning-aning nirya fia talinamsil talak ara, el ap fia teleb unamap bukni, sik awininyak nang ara, kume. Tilila yupu nyapdamunce, talye dib kum tenenamlulume. Fia dipkoprop ninguk nyapsine. Sik talye-talye yolanyak ninye ap, yuk talye ning si erenyak ninye ap, kil akunum domiki bukni, yuk kilapu talye yolamak nang ap, ‘Yo bok aripnamsiak’ tenen, sal arye, sal mamun uk yolanyak nang ap, tonda, kilapu arye, akilapu mamun uk yoldalamak ninye ap ara, Allah lyepsilirye, talinamsilak kum wektinge.
46006010	Ara, ubula donyak ninye ap, ‘Bona weik doproptibye’ tenen, fia patalye ninye ap, yu mek ninye kanye wangalamak mek dilamak ninye ap, yuk nang ati tilila yupu nyabuka lululilamak ninye ap, ‘Yo bok weik dopropnamap’ tenen, tenepce talye yupu nyabuka, winilamice ninye ap, anang nirya ara, Allah lyeplirye kum talinamle. Sik awininyak ninye ara, wenebuka bataknamle.
46006011	Amalye winin ning nirya nyapmasina ara, minop talak anggun Korintus mutuku ninye, anggun babye aning atonun winilamlum bukni, nun Deiyoknye Yesus Kristus el si deice ap, Allah El Dib Kanye fil dopsuka ap deice arye, Allah akunum teleb kipdeipsuke. Ara, malye ning talibikirye, mek iliklamak touk, Allah arye, nun malye winin ning nirya kum kipdeipsukce, ‘Na ninye, unamak’ tenen, ansinibuka wipsukce, teleb kipdeipsuke. Winipsuka deice arye, Allah el kanye ara, ‘Aninye ara, akunum diksukumuk unyake,’ tenesulule. ‘Sikda, teleb ninye unamak,’ nyabuka wipdeipsukce, winitalak ara, kanye deibuka tenesulule.
46006012	Ton ninye arye, nyanyake. “Yata winin ning do nirya, nun kanye aryuk tenenyap ning nirya ara, talye winiptibye,” nyanyak bukni, na Paulus arye, nyapsine. “Ninye winilamak ning yala-yala nirya ara, talya winipniba min teleb kum kipdeipnilirye, kum melinamnile.” Aning atonun yuk nang arye, nyanyake. “Nun tenenyap ning nirya ara, yata nang arye, ‘Meme,’ nyapsitingba, talye kum winiptibye do? Nun tenenyap touk talye winitibye,” nyanyake. “Anirya ara, talye winina uka,” nyanyake. Nyanyak bukni, na arye nyapsine. “Yata ning do nirya, fia weika arye, winilamiceba, aminyan ara, awinilamice ning arye, ‘Tapu koupnilyeba, kum lopdanun’ tenen, fia kalikilanune. Amalye winin ning nirya ara, kum melinamsil,” nyapsine.
46006013	Ton nang arye, nyalamak yupu ara, ani. “Allah arye, ‘Din ning aning-aning nirya ara, ninye arye, dinamak’ tenen, kwepdeipsuke. Tonda, ninye mun ara, ‘Din ning aning-aning nirya dinamak’ tenen, nun mun kwepdeibuke,” nyanyake. Nyanyak bukni, aminyan talak ara, Allah arye, din ning yala nirya babye, ninye mun ababye, kum kipdeipnamle. Allah arye, nun nong kwepdeipsuka deiyok ara, ‘Sik nirya arye, talye yoldanamak’ tenen, kum kwepdeipsuke. Aning kum bukni, nun nong kwepdeipsuka deiyok ara, ‘Na si uk erebuka, na mapu ukirye, diksukumuk unamak’ tenen, kwepdeipsuke. Aning atonun, Allah arye, nun nong ati tenesilye ara, ‘Na lyepnirye, fia talinamne. Tonda, kanye talima dukdongobuka neika unamabe,’ tenesulule. Ati, talye yoldana meme, nyapsine.
46006014	Nun Deiyoknye Yesus dibuk ura, Allah el mikip deice arye, kam bukeibuk. Tonda, nun dibibyop ura, sirya talak arye, nun babye kam bukdeipnamsile.
46006015	Anggun dib tenelulum ninye nirya ara, Yesus Kristus el nong atonun akunum umunye ning ara, moubuka kel kum bikildalulum do? Bikna kumce, talye wininyaba anya arye, dipkoprop ara nunda, Kristus el nong atonun unyap bukni, ton tam bokuka dopropnirye, talye-talye yolamak kil ap dukdongopnaman do? Kume, na kayapu, aning ara, fia malye anya arye, aning ara, kum winiptibye ning nyapsine.
46006016	Aning ara, fia kum winiptibye ning bukni, yatanye do nirya, talye yolamak kil dobuka yoplyop ura, awiniplya deice arye, sik nong tonok kililanyake. Allah arye, el kanye ara, tonok nong atonun akunum ururake. Allah yupu deice arye, ayupu sekeipsike. ‘Sik bitinye yuk-yuk ururak bukni, nong tonok unamdake.’ Ayupu ara, aupmala anya arye, ‘Sik yopdarikceba, nong tonok ururake,’ nyapmasina ara, talye kum nyapsine.
46006017	Bukni, yata ninye do nirya, nun Deiyoknye Yesus ati, dib tenebikirye, sik kanye Yesus el deice uk deibikcop ura, el ap, sik ap, sik kanye talima tonok dukdongopdanuka unyake.
46006018	Aning ati ara, talye yolanyak ning nirya ara, fia kum wininamlulume. Yuk malye ning winilamak ning ara, sik nong bai tam atonun wininyak bukni, talye yoldakirye malye wininyak ning ara, sikce sik bidamnye nong noutam uk, malye ulilanyake.
46006019	Na kayapu, anggun moubuka kum kel kiplum do? Anggun nong ara, Allah El Dib Kanye arye, wekuka usulula anya arye, el aik atonun ululume. Allah arye, el Dib Kanye aripsukbuk, nun talima ak wekuka usulula ati, anggunda, el aik atonun ululume nyapsine. Aning ati ara, anggun nong ara, anggun kanye aniryuk tenelulum ning, ‘Talye luparakuka winiptibye’ tenen, kum wininamlulume. Allah arye, anggun nong talisilya anya arye, anggun nong ara, anggun ninguk kume. Allah el ninguk ululume.
46006020	Allah el weik mambul ning deice arye, deksuka ati, el na tenen ninye akunum ululume. Aning ati ara, anggun nong ap, anggun nong deice arye, wininamlum ning nirya ap, anirya deice arye, ‘Allah el si uk erebuka, el tibuk kinamap’ tenen, diksukumuk unamlulume. Na Paulus arye, nyapsine.
46007001	Winira, anggun surat sekeipnuluma deice arye, asipdenulum yupu ara, nyapnusine. Tonok ning ara, ani. Na kanye ara, sal arye, kil kum doptingce, kwit uk fia ulamtingop ura, fia telebe, tenepne.
46007002	Winibuka dipkoprop tenenun bukni, winitalak ara, ninye mutuku-mutuku nirya, talye-talye yoldana fia weika arye, wininyake. Wininyaka anya arye, ‘Weika arye tonap winibicak’ tenen, na kanye tamupnirye, yuk yupu nyapnusine. Teleb ning ara, sal nirya ap, kilapu nirya ap, tonok-tonok bukni, adip aryuk dopdakirye, neika unamake.
46007003	Kil domlinye birye, el kil koprop ati, ‘Yoptinye,’ teneplye talak ara, el dobuk kil arye, adip aryuk, “Telebe,” nyaptue. Aning atonun, sal dobuk kil arye, el akanye biti, ‘Yopnutue’ tenen, pataplye talak ara, el dobuknye birye adip aryuk, “Telebe,” nyaptue. Teleb ning ara, aning uka.
46007004	Sal dobuk kil, el nong ara, el damang aniryuk kum talildalule, el akanye birye ton el kil talilule. Aning atonun ton, kil arye, el dobuknye bira, el nong ara, el tonok aryuk kum talilule, el kil arye, ton el akanye talilule.
46007005	Kil dobuknye birye do, el dobuk kil arye do, atotouk, aning pataplye ati, morobicop ura, “Kume, na like, kum winipnamnilame,” nyabuka kum batakdanamake. Aning ara, kum wininamlulume. Bukni, tonok deiyok ara, aning nyapdatiringe ara telebe. Ara, sik neika yupu talipdarikirye, “Kume, winitalak ara, yuk ning nirya tenena kum arye, Allah ati morona uk unamna anya arye, aning daupmale bukni, tia talak ati, urdemuk una telebe,” nyapdatiringe. Bukni, Allah moronmamunya ani, akunum winipmumop ura, tuba tamubuka neika unamlulume. Aning ara, talye ati kum nyapsine. Ara, sik anang bitinye arye, tia talak ati loipdanuka batakdanamdica ani, ouku weik akunum uplyop ura, aning fia tenebuka patapsilye talak ara, Isa Mutuku Dongonye arye, kanye talima fum tam weksilirye, adeice arye, ‘Se,’ tenebuka, aning ati teninmamunce, ‘Se,’ tenepmunyak ati, yuk ninye ap talye ubula yopdamunce, malye winipmunyak ati nyapsine. Ati ara, mandipna weik arye, yuk-yuk una meme.
46007006	Anirya nyapmasina ara, “Dipkoprop anggun nirya adip aryuk wininamlume. Yuk kume,” nyabuka, mem yupu atonun anggun deice kum nyapsine. Anggun yukuna ap, melina ap ati, ayupu nyapmasine.
46007007	“Kil dona ara, telebuka,” nyapmasin bukni, na kanye ara, Allah el mikip aripnuka deice arye, kil kum dopse bukni, mikip ubuka diksukumuk tuba unye touk, ‘Ninye nirya atonun winiptingto ura telebe,’ tenenune. Utenenun bukni, Allah arye, yuk ninye nirya ati, ‘Kam nanguk fia unamak’ tenen, el mikip na aripnuka atonun kum arilule. Ton nang ara, amikip aresulule. Yuk nang ati ara, ‘Yuk Fil donamniak’ tenen, yuk mikip deiyok ning arilule.
46007008	Ara, sik kil kum domikce nang ap, ninye kum domikce kilapu ap, tonda youwak kilapu ap ati, ayupu nyapnusine. “Na kamnye binyuk unye touk, anggun babye, kam ninye atonun utibirye, Allah el fil uk doptumop ura, aning telebe,” nyanune. Na Paulus arye, nyapsine.
46007009	Nyanun bukni, aninye ara, ‘Se, nun talima kalikildana ara, mikip kum unyabe. Talye uk ulamibye ani, aning fia patapsilye talak ara, teleb ubuka mikip arye, kum kalikdatibye. Na malye upnyak’ tenen, malye kanye bomuk ning ara, kam ninye uk kum unamake. Ato ninye ara, kil dona telebe. Aning fia pataplye ninye ara, ‘Malye ubicak’ tenen ati, kil dona telebuka.
46007010	Ara, sik kilapu akunum domikce nang ap, sik Sal akunum domikce Kilapu ap ati, ayupu nyapsine. Dipkoprop ara, naryuk kume, nun Deiyoknye Yesus arye, nyasulule. Yata kilapu do nirya, sik akunum ninye domikce kilapu ara, sik akanye yapu batakana meme.
46007011	Kilapu akunum ninye domik bukni, batakanyak kilapu ara, yuk nang ton fia kum doptinge. ‘Fia wel uk kum unamne,’ teneplirye, el mince akunum domuknye koprop ap, yupu taliprikirye, sik yu wamlye ning lak nyabuka batakdarikirye loploprikirye, tamubuka el mince domlinyebuk dona telebe. Aning nyapmasin touk, sal arye, sik domikce kilapu batakana meme.
46007012	Ura, yuk kilapu ap, sal ap ati ayupu nyapsine. (Ara na arye, “Yesus arye, nyapsuk yupu ara ani,” nyabuka kum nyapsine.) Yata dib tenebuknye do nirya, el dib kum teneamuk talak arye, domuk kil ara, dib tenena kum kil bukni, akil arye, “Nun neika una telebe,” nyabuka kanye deibuka ulyop ura, anye birye akil kum bataknamle.
46007013	Aning atonun yata kil do nirya, el dib teneamuk talak arye, domuknye bira, dib tenena kumnye bukni, anye birye, “Telebe, nun neika una ara, telebe,” nyabuka kanye deiplyop ura, akil arye, anye bira kum bataknamle.
46007014	Anyapmasina ara, talye ati kume. Deiyok ani. Allah el kanye ara, ‘Akilapu ara, minop dib kum teneamik talak arye, dib tenena kum nang domik bukni, winitalak ara, akilapu dib tenebika anya arye, sik akanye yapu babye, na tenen ning wininamake. Sik neika unyaka ara, malye gume,’ tenesulule. Aning atonun, anang ara, minop dib kum teneamik talak arye, dib tenena kum kilapu domik bukni, winitalak Allah ati dib tenebika ati ara, sikce domik kilapu babye, Allah el na tenen ning wininamake. Sik neika unyaka ara, malye kume. Allah arye, winibuka tenesulule. Allah arye, aning kum tenelamtuop ura, talye yoltakanyak kilapu anya arye, sik delinyak mapu ara, malye mapu uptinge. Bukni, winitalak Allah ati diba tenebika ati ara, Allah arye aning tenesulula anya arye, Allah el kanye ara, ‘Aninye sikce delinyak mapu babye, telebe uk,’ tenesulule.
46007015	Sal do, kilapu do, dib kum tenenyak bukni, anggun dib tenelulum ninye min arye akunum domlumba, “Nun neika una ara, telebe,” nyaptingop ura, telebuka. Batakana meme. Bukni, sik dib kum tenenyak kilapu do, sal do, sikda anggunce, “Nun kume, sikda batakuka yuk bindopnamabe,” nyabuka bataksikcop ura, anggun dib tenelulum ninye arye, “Telebe dabilulume,” nyanamlulume. Fia pi kwatibuka kum donamlulume. Allah arye, nun ti, ‘Yu ubuka waldana kum aniryuk, kanye deibuka telebuk unamake,’ tenepsuke. Ati, atonun nang arye, bicop ura, tonap pi dobuka dobolbinamlum do, kum do? Kum nyapsine. Anggun kanye aryuka.
46007016	“Sik dib tenena kum kilapu ap, sal ap, kum batakdanamlume,” nyapmasina deiyok ara, anggun walwal bukni, anggun dib tenelulum ninye arye, diksukumuk winimunya deice arye, aninye eipsikirye, aminyan dib tenepnamak do, kum do? Aning ara, kum biktibye anya arye, akunum dopdanamunye ninye ara, batakalana kume nyapsine.
46007017	Arup nyapmasin yupu aupmasil bukni, yuk ning ton nyapnusine. Ara, anggunce asipdenulum ning ara, nyapnusine. Yesus min dib kum teneplum talak, malye winina kum bukni, fil dobuka ulalumce, dib akunum tenepmunyop ura, ‘Min arye, dolamse fil batakuka, yuk fil dopro unamne do?’ tenena kume. Allah arye, ‘Awinin ning ap, afil ap donamak’ tenen, webuka deiamsuk touk, aning uk talibuka wininamlulume nyapsine. Aning nyapmasin touk, mutuku-mutuku nirya Allah ati dib tenenyak ninye nirya ati, “Wininamlume,” nyabuka ayupu uk peterepnabuk, kekebuka dobolbanyake.
46007018	Winipmanto ning ton nyapnusine. Tonok Yahudi yalanye bira, Yesus min kum dib teneplye talak ara, Yahudi yala ninye winilamak touk, el den bam bol akunum seklyop ura, aminyan Allah arye, el ti yukupliba, dib teneplyop ura, elce, ‘Se, den bam bol mouse ning seknika dil ara, yata wiribuka arye, kum datu do?’ tenen, malye kanye bona kume. Aning atonun, yuknye bira, dib kum teneplye talak ara, el den bam bol kum sekika ati, akunum dib teneplyop ura, ‘Se, na den bam bol mouse ning seknitinge,’ tenena kume.
46007019	Den bam bol mouse ning sekenyak nang babye, sekna kum nang ababye mambule kume. Allah arye, “Wininamlume,” nyabuka, el yupu arepsukce nyasilye touk, ayupu uk kekebuka dobolbana uk ara, aning ara weik mambule. Yuk ning nirya ara, mambule kume.
46007020	Yata ninye do nirya, Allah arye, ‘Anye bira dib tenepnunil’ tenen, yukupsiliba, malye winina kum bukni, dib tenebice talak, fil dobuka winilamak touk, aning uk talibuka fil donamake.
46007021	Winipmanto ning nyapnusine. Anggunda, yo bok deice dekikirye, “Fil dopsilulume,” nyabuka fil urdem aryuk dolamak ninye ulalumbuk, Allah arye, ‘Diba tenepnamak’ tenen, yukupsukba, dib teneplum do? Fil dolulum bukni, dekna ning kum dololulum ninye ululum ninye ara, anggunce, ‘Se, nunda, yo bok deice deksik nang unyaba anya arye, yata wiripnuyap do?’ tenena kume. Ilil kanye kum bonamlulume. Deksik nang arye, bataksikceba, talye ninye utumop ura teleb bukni, kum bataksikiba talye kanye bobuka kum utuma babye telebuka. Aning ara, mambul kume.
46007022	Ayupu ara, talye kum nyapsine. Deiyok ani. Yo bok deice dekikce ura, Fil urdem aryuk donyak bukni, Allah arye, yukupliba, dib tenebice ura, adeice arye, nun Deiyoknye Yesus arye tapu lopdeipsiliba, sik talima noutamak ara, talye balamak ninye atonun banyake. Aning atonun, ton nang ara, talye balamak bukni, Allah arye, yukupliba, dib tenebice ura, adeice arye, Kristus el fil melin nang unyakba, elce nyalye yupu uk kekebuka, el fil uk donyake. Talye kum wininyake.
46007023	Allah arye, weik mambul dekna weik ning deice arye, deksuka ati, yuk talye ninye amutam bukuka, sik nyapsikce touk, ‘Ayupu uk kekebuka, sik fil uk donamape’ tenen, kum wininamlume. Allah elcuk talisulule. Ninye arye, kume.
46007024	Ara, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Nun nirya winilamibye ani, aminyan talak ara, Allah arye, nun nirya ati, asipsilirye yupu lipsisikuka bokeipnamsile anya arye, Allah arye, anggun ti, ‘Diba tenepnamak’ tenen, yukupsuk talak malye winina kum bukni, fil dobuka winilamlum ning atonun, afil uk dopmunce, Allah ap talima dukdongobuka unamlume.
46007025	Ara, anggunce, “Sal ap, kilapu ap, min kum dopdanamik ninye ara, yata wiripnamak do?” nyabuka, asipdenulum ning ara, na Paulus arye, nyapnusine. Aninye ati ara, nun Deiyoknye Yesus arye, “Winipnulyam, winipnulyam,” kum nyapnuk bukni, Allah arye bicoe tenepnukce, melyamnukba, adeice arye, dib tenepmantonye ununa anya arye, na kanye aryuk tinipse ning ara, nyapnusine.
46007026	Ara, na kanye ara, sirya talak ikin weik upnamsil ning ara, akunum dam upmasile ati, ikin unyabe. Aning ati ara, anggun winitalak umunya atonun, winibuka uk unamlume. Utenesunune.
46007027	Ati, kil akunum dolum ninye ap, sal akunum dolum kilapu ap, ‘Nun kilapu bataknuyap do? Nun akanye yapu bataknuyap do?’ tenena kume. Anggun kilapu min kum doplum nang ara, ‘Dan tam kil dopnaman do?’ tenen, morolbana kume. Atalak akunum ulalum touk, anyuk unamlume.
46007028	Winibuka nyapmasin bukni, anggun sal arye, aminyan ara, kil dopmunyop ura, malye kum upnamlume. Tonda, kam kilapu arye, aminyan ara, sal dopmunyop ura, malye kum upnamlume. Malye kum unamlum bukni, tukwak mutuku unamap talak noutamak arye, sal ap, kilapu ap dolalamak ninye ara, aminyan talak ara, kanye imun ning weik unamle ati, ‘Aminyan talak ara, ikin ning weik upsilyak’ tenen, nyapsine. ‘Kanam uk tuba utumba, ikin kum unamsil’ tenen, nyapsine.
46007029	Na nyapmasin yupu dukdongobuka lak arye, kibuka laka nyapnusine. Deiyok ani. Ara, Yesus dib teneluluma ati, nun du weit atonun ululum ninyeo, anggun sal babye, kilapu babye, anggun nirya ati nyapsine. Yesus tamubuka dolyanamsil talak sirya talak ara, akunum dam upmasil anya arye, ‘Tukwak mutuku unamap talak ara, akunum sirya daknin banmabe,’ tenepmana ati, nyapsine. Winitalak arye, diprongobuka, dolyanamsil talak noutamak nirya ara, kil akunum domik nang arye, sik kilapu patalul ning atibuk, ‘Yata winipnun do?’ tenebuka, kanye dipibuka kum unamlume. Sik kam nang tenelamak atonun, mitik atonun tenenamlulume. Deiyok ara, Yesus tamubuka yanamle ning ara, weik mambule. Yuk tukwak mutuku noutamak ulul ning nirya ara, mitik mambule ati nyapsine.
46007030	Aning atonun, anggun ikin kanye bobuka engemunye ninye ara, engena kumce, kanye deibuka unamlulume. Anggun kanye deibuka fin-fina asa ululum ninye ara, aning batakuka, urdemuk talye kanye bobuka unamlulume. Anggun bona dekuka dolamlum ninye ara, ‘Adekmanunye ning ara, tia talak uk dopropmane’ tenen, unamlulume.
46007031	Ayupu nirya nyapmasina ara, deiyok ani. Ara, winitalak dinyabuk, atukwak mutuku ulul ning nirya ara, atalak ulye touk, fia weiktonun tonap kum unamle. Aning nirya, akunum kum upnin banmala ati, ayupu nyapmasine. Aning ati ara, yata yala ning do nirya, tukwak awablye ning nirya talibuka, fil dolamak ninye nirya ara, aning ap, afil ap, aning uk tenebuka kum wininamlulume. ‘Aning-aning nirya ara, tia ning uka,’ tenebuka unamlume.
46007032	Ara, sal arye, kil doldana yupu ati tonap nyapnusine. Sirya talak akunum dam yanamsila anya arye, anggunce aning-aning nirya ati, ‘Se yata wiripnun do?’ tenen, ‘Mambul kanye bobuka kum unamak’ tenen, pataniliba, nyapmasine. Kil min kum dopmakce nang ara, Yesus el fil uk tenebuka, el ning atibuk fia moubuka tenena uk unyake. Ara, sikda, ‘Se, yata teleb fil doptinyeba, Allah arye, kanye deipnamnil do?’ tenena uk unyake.
46007033	Kam nang arye, wininyak bukni, kil akunum domik nang ara, tukwak mutuku ulul ning, aning-aning ati, ilil kanye bobuka unyake. Ara, ‘Se yata fil dopnun do? Yata ning arepnibuk, na kil arye, kanye deipnamnil do?’ tenenyake.
46007034	Winibuka tenenyaka deice arye, ‘Mambul weik ning ara ani’ tenen, tenebikcop ura, sik kanye bitinilule. Kanye bokoltona uk unyake. Aning atonun kum bukni, sik ninye kum domik kilapu ap, kam kilapu ap ara, nun Deiyoknye Yesus, el fil uk tenebuka, el ning atibuk fia tenena uk unyake. Sik kanye ara, ‘Kume, nun nong ap, nun kanye talima ap nirya, Allah el fil uk dopnamap’ tenen, ‘Sik kanye el deice uk delinamabe,’ tenenyake. Utenyakce wininyake. Sik kam kilapu ara, wininyak bukni, ninye akunum domik kilapu ara, tukwak mutuku ulul ning ati, ilil kanye bobuka unyake. Ara, ‘Se yata fil dopnebuk, na kanye birye kanye deipnamnil do?’ tenena uk unyake.
46007035	Ara, na kayapu, na arye, ‘Kume, anggun patapsilye ninguk winipmunyak’ tenen, na arye, ‘Yupu seknun’ tenen, kum nyapmasine. Aning kum bukni, ikin upnamsil talak noutamak arye, kanye bokoltona kum aniryuk, ‘Allah el fil uk donamabe. El mambul ninguk tenebuka unamabe,’ tenebuka, diksukumuk ubikirye, ‘Sik ning nirya telebuk unamak’ tenen, nyapmasine. Arup nyapmasin yupu deiyok ara, aning uka, yuk ton kume.
46007036	Ayupu nyapmasin bukni, aning ton nyapnusine. Yatanye do nirya elce, ‘Akil doptinye’ tenen, kanye tenelul kil moun dilul kil ati, ‘Se, akunum doptinye’ tenen, ‘Fia patapniliba, malye upnyak’ teneplyop ura tonda, ‘Na tenenun kil ara, akunum wisi danmala anya arye, akunum doptinye,’ teneplyop ura, aning ara, malye kume. Akil akunum doptue. Adeice arye, malye kum upnamle.
46007037	Bukni, yuknye birye, ‘Kume, akil ara, moun dilul bukni, Allah el ninguk tenebuka fil donamne,’ teneplinye bira, yuk nang arye el ti, “Nunce winipnulyam nyanyap touk adip aryuk winipnulyam,” nyabuka mikip arye, kum nyabikcebuk, kil patalamlye babye, ‘Kil talye yopnyak’ tenen, el bidamnye aryuk el babye ati, dipdanmantonye bira, anye birye kil kum doptu babye, teleb aryuk unamle. Aning deice arye, malye kum upnamle.
46007038	Aning ati ara, na kanye ara, ani. Kam kil doplinye bira, malye kum ulule. Teleb upnamle. Bukni, kil fia kum doplinye bira, na kanye ara, elce weik teleb upnamle.
46007039	Yata kilapu do nirya, sik domikce ninye akunum dibicop ura, akunuma. Akunum dipmala anya arye, akil el teneplinye binyuk doptue. Yuknye doptu bukni, talye ululnye, dib kum tenelulnye kume. Allah akunum dib tenebuknye binyuk dona telebe.
46007040	Na kanye ara, el akanye diplyop ura, teleb ning ara, youwak kil uk fia uptue. Youwak kil uk utop ura, fia kanye deibuka unamle. Ninye ton doptop ura, mitik kanye ikin arye, unamle. Tonda, na kanye ara, ayupu nyapmasin touk, Allah El Dib Kanye arye, aning atonun tenelule, tenepne.
46008001	Ara, na kayapu, aning ara, talye ning bukni, anggunce, ‘Nun ni koprop anya arye, si erebuka kipnamap’ tenen, tup ning kalibuka arilamak ning ara, yupu nyapnusine. Anggun Allah ati, dib tenelulum ninye arye, “Diptibye do, kum do?” nyabuka, asipdenulum yupu ara, nyapnusine. Aning nirya ati ara, nun nirya kel bikamupe. Bukni, luba kina kume. ‘Nunda weik kel ninye unyabe,’ tenelamak ninye ara, weik kanye erebuka kwalinyake. Wininyak bukni, yuk ninye ati, ‘Bico tenebuka melilana uk unamabe,’ tenelamak ninye ara, yuk nang ati, talima kwa dibuka melibikiba, nun nirya teleb upnin banyabe.
46008002	Yatanye do nirya, ‘Na ara aning-aning nirya weik kelnye akunum unune’ tenen, kwalilinye bira, dipkoprop fia walwal ninye atonun tuba ulule. Allah arye nun ti, ‘Kel bikikirye winibuka unamake,’ tenepsuk touk kum ulule.
46008003	Bukni, yata ninye do nirya, Allah ati sik kanye talima, el deice uk delilamak ninye ara, Allah arye aninye, el kele.
46008004	Winira, talye ning bukni, ‘Nun ni koprop el si erepnamap’ tenen, kam ulul ning obuka, tup dobuka isa si sisibuka, delilamak ning ara, “Nun dib tenenyap ninye dena teleb do, kum do?” nyabuka asipdenulum ning ara, nyapnusine. Nun nirya akunum kel bikamupe. Dipkoprop Allah ara, el tonok ulule. Yuk Allah ton kum unyake. Aning ati ara, ‘Nun ni’ tenen, talye ning si erenyak ning nirya ara, talye ninguk ulule. Ara, nong kum upnamle ning, Allah atonun kum ulule.
46008005	Nun kele, yuk dib tenena kum ninye arye, ‘Nun ninye deiyoknye’ tenen, talye-talye ning si sisibuka erenyak ning weik aupmal. Anang arye, im deice ulul ning ap, tukwak mutuku noutam ulul ning ap, aning si erebuka, ‘Nun Ninye Deiyoknye Allah aulule’ tenen, meryi lebuka, aning si uk kinyake.
46008006	Sik dib tenena kum ninye ara, wininyak bukni, nun dib tenenyap nang ara, nun kele. Nun Ni Koprop Allah, el tonok ulule. Yuk ton fia kume. Elda Kam Una Deiyoknye ulula anya arye, el deice aryuk aning-aning nirya kintinipdeiamsuke. Winipsuka ati ara nunce, ‘Nun kam unyaba ara, Allah el si erena ap, el fil uk dona ap ati, wininamabe’ tenen, unyabe. Aning atonun, nun Weik Ninye Deiyoknye tonokuk ulule. Elda, Yesus Kristus ulule. Allah arye nyabukba, Yesus fil dobuka deice arye, aning-aning nirya kintinibuka deiamsuke. Tonda, Yesus el fil dopsuka deice aniryuk, lyepdeipsuka ati, el mikip deice aryuk kam unyabe.
46008007	Winira, nun Allah ati dib tenenyap ninye ara, aning nirya akunum kel bikupu bukni, ninye mutuku-mutuku nirya ayupu moubuka min kum kel bikamik. Ton ninye ara, winitalak dib akunum tenebik bukni, mince Isa si ap, talye ning si ap, tabakuka fia erena uk ulamika anya arye, yuk nang arye, isa si erena ati, domba basam obuka, tup arilamikca dobuka, dinamak talak ara, ilil kanye bobuka, ‘Malye winibabe,’ tenenyake. Ara sikce, ‘Se, adomba tup ara, isa si erena ati arepmaka anya arye, isa el na tenen ning tuba ulule,’ tenenyake. Sik kanye talima noutamak, Yesus ati dib tenenyak mikip ara, namin uk ulula anya arye, ‘Aning diptinye do, kum do?’ tenen, teniltona uk ubica deice arye, ‘Se malye winipnyak’ tenen, ilil kanye bonyake. Wininyaka deice arye, sik kanye talima malye winililanyake.
46008008	Bukni, na kayapu. Din ning dinyap deice arye, Allah ap talima dukdongobuka neika kum unyabe. Din ning dibiya deice arye, Allah ara, ‘Anang ara teleb, anang ara malye,’ kum tenesulule. Yata din ning do nirya, aning dipbiya babye, kum dipbiya babye, adeice arye, teleb una ap, malye una ap, kum winililanyabe. Din dina ara, mambul fia kume. Aning-aning nirya ara, talye dena telebuka.
46008009	Allah el kanye ara, ‘Din ning ara, weik mambule,’ kum tenesulule anya arye, anggun dip tenen, ninye arye, pataplyeba, ‘Aning dipnune,’ tenepmunye touk, talye diptume. Winina ara, teleb bukni, winimunyop ura, sik talima noutam, dip tenena ning kanye kum wisiamlye ninye eipsikirye, ‘Se, aning dinmaka ara, malye unyake do?’ tenepsice ura, anggun dib tenena deice arye talima akunum wisipsuk ninye babye, anang ati, ‘Malye kipdeipmunyak’ tenen, kanye moubuka unamlume, nyapsine. Ara, sik anang kanye wisina kabul talak ara, Allah el diksukum bisik balamikcak, yan dum duklirye olamle touk, anggun kel nang arye, aning-aning nirya, talye dimunya deice arye, ‘Sik talima mikip ubuka kanye wisina kum unyak nang ati, malye kipdeipmunyak’ tenen, nyapsine.
46008010	Ayupu deiyok ara, ani. Sikda, ‘Adomba tup, isa si erepnuyap’ tenen, kwalibuka deipmace bukni, asi erenyak ning ara, dipkoprop ning kume. Tonda, ‘Dina dibibya deice arye, Allah ati kum yaniptibye’ tenen, akunum kel kiplum nang arye, aning deklamak aik wekuka dipmunyebuk, sik dib tenen ning ap, talima ap min kum wisilamlirye, walwal ulamle ninye eipsikirye, ‘Malye wininyak do?’ tenepsikirye, ‘Sik kanye talima boktoplilirye walwal uplyak’ tenen, nyapsine. Ara, sik anang eipsikca deice arye, ‘Ura, yuk nang arye, isa ati arinyak ning, sik dib tenenyak nang arye, talye dinmak touk, nun babye dipnamape’ tenen, pi dobuka, aning dobuka dibicop ura, aminyan ara sikce, ‘Se, nun malye winipmabe’ tenen, tenenmakirye, adeice arye, sik babye ilil kanye bobikirye, malye kililanyake. Ara, ‘Sik kel nang arye, mitik walwal tuba wininyak ninye ati, malye winilalulum’ tenen, nyapsine.
46008011	Se, na kayapu, aninye atonun ninye ara, sik dib tenen ning ara, tuba kum wisiamlye nang babye, ‘Anang lyepnamne’ tenen, Kristus dibuk. Anggun weit yapu atonun ninye unyak bukni, anggunda aning nirya kel kiyamlumce, aning diplumba eipsikca deice arye, ‘Aning ara malye,’ tenenyak ning bukni, pi dobuka dibikcop ura, adeice arye, anang sik dib tenen ning malye uplibuk, mikip ara, mitang upnamle.
46008012	Aning laka nyapmasin touk, sik kel nang arye, Yesus ati dib tenebikbuk, sik du weit atonun unyak ninye bukni, sik dib tenen ning kum wisiamlye ninye ati, malye winiplumba, sik aninye arye, ‘Se’ tenen, mambul kanye bobikcop ura, dipkoprop ara, anggun kel nang arye, Kristus ati malye kipreipmalume. Tonda anggun kel nang arye, sik kanye talima min kum wisibuk nang ati, sik talima malye kipreipmalume.
46008013	Aning ati ara, na kanye ara, ani. Sikce, isa si eren ati, aribice ning na arye dipniba, na weit yapu nang eipnikirye, ‘Aning ara malye,’ tenenyak bukni, ‘Na eipnikca deice arye, talye dibikiba, malye kanye bobicak,’ tenenune. ‘Winibuka tenebicak’ tenen, na ara, ‘Aminyan talak ara, aning tonap fia kum dinamne,’ tenenune. Ara, talye ati kume. Ara, ‘Na wininye ning deice arye, sik kanye talima min kum wisibuk ninye, anggun dib tenen ning malye updeipsicak’ tenen, nyapsine.
46009001	Ara, yuk yupu ton nyapnusine. Na ara, yatanye birye tapu koubuka talipnuka ati, na tenepnye touk kum winiptinye do? Kume, na arye, ‘Winipnune,’ tenepnye touk wininune. Allah arye na ti, ‘Na yupu peterelbana ati, deiya kouna deiyoknye, Rasulnye unamle’ tenen, Wibuka kum deipnukbuk, fil kum donun do? Wibuka deipnukbuk, el fil uk donun do? Kume, elce wipdeipnukba afil uk talibuka donune. Tonda, nun Deiyoknye Yesus na asing arye, kum elilamse do? Kume, na asing arye, elilamse. Yuk nang arye na ti, “Kume, elda talinye,” nyaninyak bukni, anggun Korintus mutuku ninye tenipdelulume. Yesus ap kanye talima dukdongobuka fil dolamsibuk, afil dolamsa nong ubuk ning ara, anggun dib kum teneplum do, kum do? Kume, na wa wiamsa nong ara, anggun akunum dib teneluluma ati nyapne. Na wa wiamsa nong ubuk ning ara, anggun uka.
46009002	Ara, yuk mutuku ninye ati ara, “Elce deiyok koubuka kum peterelamsukba, dib kum tenebupe. Nun Allah yupu peterena deiyoknye kum usulule,” nyapniting bukni, anggun Korintus mutuku ninye ati ara, dipkoprop Allah yupu peterelamsibuk, dib teneluluma anya arye, na ara anggun ti, anggun ni koprop atonun usunune. Na ap, Kristus ap kanye talima dukdongobuka unyamce, anggun Korintus mutuku ninye ati, el yupu peterelamsisiba, dib teneluluma ati, afil dolamsa nong lakak ubuka deice arye, nun nirya kele, ‘Paulus ara, dipkoprop Allah el yupu peterena ati, deiya kouna deiyoknye, Rasulnye ulule’ tenen, bikinyabe.
46009003	Sik yuk nang arye na ti, “El Paulus ara kume. Talinye atonun ulule,” nyaninyak ninye ati, arup nyapmasin yupu uk laka nyalinune. Ayupu nyapnyop ura, kekebikcop ura, adeice aryuk kel kipnitinge. Dipkoprop Allah arye, wipdeipnukba, el yupu dobuka peterelbana uk unune.
46009004	Ura, na kayapu, na ap, nun Allah yupu peterena deiyok nang ap nirya arye, Allah yupu peterebibibuk kekenyak nang arye, din ap, mek ap aripsikibuk, kum diptibye do? Kume, nun deiyok anya arye, aning aripsikcop ura diptibye.
46009005	Tonda, sik Allah yupu peterena deiyok nang bukni, yuk Rasul nang ap, Yesus el weit yapu ap, Peterus ap sik nirya ara, sik domik kilapu ap, neika peterelbanyake. Sikda sik kilapu ap peterepra banyak touk, na arye ton, ato kil Yesus dib tenebuk kil ton kum dopnamtinya ati, nyanululum do? Kume, na deiyok ati, ‘Dopnune,’ teneptinyop ura, kil doptinye.
46009006	Yuk peteren nang ara, yuk nang melikca deice arye, wininyak bukni, na ap, Barnabas ap, yuk nang arye nun ti ton melibuka arina kumce, nun bitinye tonok ara, nun yuk talye fil dopnimnya deice aryuk, din dibuka unanam do? Nun bitinye tonok ara, yuk ninye arye, kum melipsiting do?
46009007	Ara, anggun ton tenipdelulume. Winipmanto ning ara, yata yin talinanye birye, el fil dolul ning ati, el dekna arina kum bukni, el bidamnye yo bok deice aryuk ulul do? Kume. Yatanye birye, wa wiamlibani, wa kouamlye ning nong upturye wisiptop ura, kum libuka diptu do? Yata kil arye, basam weilamtua, obuka kwaliptingce, akil ati ariptingba kum diptu do? Kume, anirya ara, kum winipmanto.
46009008	Ayupu nyapmasina ara, talye ninye kanye deice aniryuk nyapmasin do? Kume, Allah arye, nyapdeibuk ura, Musa arye, sekeiyamuk yupu noutamak ara, ayupu deiyok atonun kum nyasulul do? Anggun ton tenipdelulume.
46009009	Allah arye, nyapdeibuk ura, Musa arye ayupu sekeiyamuk. ‘Sapi basam arye, anggun fil donmasilye talak ara, ‘Elce ton nun yakong dobuka diplyak’ tenen, el si bam bol tapu arye, kum kopdongopnamlulume.’ Allah arye, ayupu nyapdeibuk ning deiyok ara, sapi basam uk ati nyabuk do? Ninye ton tenena ati ayupu nyapsuk do?
46009010	Gume, dipkoprop Allah arye, ninye ap ati tenebukce, ayupu nyapdeipsuke. ‘Dipkoprop ninye bico’ tenen, melilana ati ayupu nyapdeipsuke. Wa tuku palinanye ap kouamikiba, nong uplirye wisipliba, lilbananye ap, ‘Wa wiamikca ani, aminyan nong uplibuk, lipnamak nang ara, bokuka aripsikibuk, nun ap neika dinamabe’ tenen, wa wipdatingto ura telebuka. Talya demuk fil dobicop ura, aminyan talak ara, bokuka kum arepdanamake ara, fia malye. Ati ara, Allah arye, nun nirya ati tenenyamsukce, ayupu nyapdeibuk ura, Musa arye, sekamuk.
46009011	Ati ara, sik wa wibuka koulamak ninye arye, yala ning kouamikiba, aminyan talak ara, paplirye nong ubuka wisiplyop ura, bokuka arepdanuka dilamak touk, nunce Allah yupu deiya koubuka yala ning atonun peterelamsupu. Winilamubu anya arye, winitalak ara, talye awabtu ning aripsutumba, kum doproptibye do? Arepsumunba doprobibyop ura, anggunce, ‘Se aning ara, ikin weik ning nun nong deice deipsikirye, moropmasiake,’ tenenamsulum do?
46009012	Ara, yuk peteren nang aminyan talak yayikce, winitalak peterenyakba, talye kanye deibuka arinyak ning ara, teleb bukni, nun minop talak peterelamsupu. Ati, weik teleb ning ara, nun babye ati ara, aning arepsutume. Dipkoprop nyapman do, tilila nyapman do? Dipkoprop ninguk nyapmasine. Peterena deiyok nang ulamubu deice arye, aning nirya morolamtibye bukni, nunce peterelamsupu talak ara, ‘Kristus arye ninye lyena laka teleb yupu ati, lik upliba, kum kekebikcak’ tenen, aning-aning nirya kum morolamsupu. Aning uk kum bukni, ikin wamsuk ning nirya ara, ‘Dauplye’ tenen, nunce anggun ti fia kum morolamsupu.
46009013	Ura, aning atonun ton nyapnusine. Allah el si erena ati, arilbalamak aik fum fil donyaka deiyok nang arye, anyasik aril yangalamak ning arye bokuka, sik din ning dolonyake. Tonda, Yahudi yala ninye ara, ‘Allah arye, nun malye ning kum kipdeipnamsil’ tenen, kam un ning obuka, keil yangabuka deiyamik deice, uku seklamikak deililyanganyake. Aning delinyak fil donyaka deiyok nang arye, kam ning obuka delinyak ning bokuka, sik dina ati dolonyake. Aning wininyaka ara, anggun ton kum tenepmalumce, moubuka kum kel kiplum do?
46009014	Ayupu nyapmasin touk, Yesus arye, nyapdeipsuke. “Yatanye do nirya, sikce na laka teleb yupu, ninye lyen yupu peterenyak nang ara, peterebikiba, sik yupu kekebice ninye arye, apeterenyak nang sik makuna ati, sik talinyak ning bokuka melibuka arinamake. Sik peterenyaka deice arye, yuk nang aripmakibuk, din dibuka unamake,” nyapdeipsuke.
46009015	‘Aning-aning nirya, na dekna ning atonun anya arye, merekuka aripnamniak’ tenen, morolamsitinye bukni, aning kum morolamsise. Tonda, asurat sekeipmasina ara, ‘Anggun Korintus mutuku ninye arye, aning-aning arinamake’ tenen, kum sekmasine. Kume. “Allah yupu peterenye talak nirya ara, dekna ning morona kumce, urdem aryuk peterenune,” nyabuka, yuk nang ati kanye deibuka laka nyanune anya arye, anggunce ato ning aripnumunyop ura, ayupu ara tonap kum nyaptinye. Na dipnyop ura, ara mitik ikin uka bukni, na arye Allah yupu urdem aryuk kum peterepsitinyop ura, weik ikin kanye bobuka unamne.
46009016	Ayupu nyapmasin bukni, Allah el yupu, ninye lyena ati laka teleb yupu peterenye talak ara, kanye erepnirye, “Na ara fia telebnye unune,” nyabuka kum erepdatinye. Aning ara, kume. Yesus arye na ti, ‘Paulus ara, na yupu dobuka peterelbinamle’ tenen, wipdeipnuke. Yesus arye, wibuka deipnuka anya arye, afil ara, kum bataktinye. Allah yupu peterenye fil bataknyop ura, fia ikin upnutue. Winipnyop ura, Allah arye, weik wenepnutue.
46009017	Bukni, Allah arye, “Afil doplyame,” nyabuka kum nyapdeipnutuba, na kanye aryuk Allah yupu petereptinyeto ura, sik keken ninye ati, dekna ning moroptinyeba, aripnitingop ura, ‘Moubuka aripniyake,’ teneptinye. Bukni, na kanye aryuk kum peterenune. Allah arye, “Na yupu, ninye lyen yupu dobuka peterenamlyame,” nyapnukce, wipdeipnuka ati, elce nyapnuk touk, el fil dopra unune.
46009018	Aning ati ara, yatato dekna ning dopropnamne do? Na dekna dolona atonun ning nyapnusine. Ara, ani. Peterena deiyoknye ununa anya arye, adeice arye, yo bok moroptinye bukni, aning kume. Aning-aning morona kum aniryuk, urdem aryuk peterepnyop ura, na kanye deipnamne. Na kanye delina ati peteresunune. Na dekna atonun ning dolona ati ara, aning uka.
46009019	Yuk nang sik yo bok deice dekuka deipnikce, “Nun fil urdem aryuk talye fil dopsilyame,” nyabuka fil dipnikiba, sik talininyakba, sik fil melinanye kum unune. Talinye unun bukni na arye, ‘Allah yupu peterepnibuk, ninye weik kekebikirye, weik arye dib tenepnamak’ tenen, yuk ninye nirya, sik amutam bukuka, sik talye fil melin nang atonun kibuka unune.
46009020	Yahudi yala ninye ap neika ulamse talak ara, ‘Yahudi yala ninye winilamik atonun winipnyop ura, Allah yupu peterepnibuk kekebikirye, Yesus dib tenepnamak’ tenen, sik winilamik ninguk talibuka winilamse. Na ara, mem yupu Musa sekamuk yupu amutam bukuka, amem ning nirya talibuka kum unun bukni, sik yuk ninye arye, ‘Ayupu ara, weik mambul’ tenen, talibuka unyak ninye ap, neika ulamse talak ara, sik winilamik touk winilamse. Winibuka ulamse deiyok ara, ‘Allah yupu peterepnibuk, kekebikirye, Yesus dib tenepnamak’ tenen, winilamse.
46009021	Yahudi yala kum ninye nirya ara, Allah arye, ‘Wininamlume, aning ara, kum wininamlume,’ nyapdeibukba, Musa arye sekamuk yupu, mem yupu kum kekelamika anya arye, ayupu talibuka kum unyake. Sikce aning-aning nirya tenena kumce talye kanye bobuka ulamak ninye ap neika ulamse talak ara, sik winilamak touk winilamse. Musa sekamuk yupu nirya tenena kumce, talye winilamse ning deiyok ara, ‘Winipnyop ura, Allah yupu peterepnibuk kekebikirye, Yesus dib tenepnamak’ tenen, winilamse. (Dipkoprop Allah arye, “Aning ara wininamlume, aning ara, kum wininamlume,” nyasulul yupu ara, kum batakanune. Kristus arye, nyasilye yupu talibuka diksukumuk unune. Aning ara, fia kum bataktinye.)
46009022	Bukni, sik kanye talima noutam dib tenenyaka ara, min kum wisiamuk ninye ap, neika ulamubu talak ara, ‘Yesus dib tenepnamak’ tenen, sikce winilamik touk winilamse. Ara, sik anang arye, ‘Se, mankau arye, malye unyap’ tenen, aning-aning batakuka winilamik touk, na babye aning batakuka ulamse. Yatato ninye do nirya, ayala-ayala ninye nirya, sik winilamik touk, sik ap neika ulamubu talak ara, malye winina kum bukni, sik winilamik ninguk talibuka ulamse. Deiyok ara, ‘Winipnyop ura, Allah yupu, ninye lyena ati teleb yupu peterepnibuk kekebikirye, Yesus dib tenepnamak’ tenen, winilamse.
46009023	Awinilamse nirya ap, aning tuba wininye ning nirya ap deiyok ara, ‘Ninye im sirya mutuku sirya, Allah el ninye lyen yupu, el laka teleb yupu kekebikirye, Yesus dib tenepnamak’ tenen, wininune. Tonda, winipnyop ura, Allah arye, “Na mapu ati, teleb ning arinamsine,” nyabuka nyapdeiamsuk touk, ‘Na ap, anggun ap, nun nirya arye, neika dopropbibirye, telebuk unamap’ tenen, wininune.
46009024	Na kayapu, tenipdenamlume. Sik bik-bik alamak nang ara, ‘Dekne ning dopropnamap’ tenen, ninye yupa weik arye, bik-bik abuka banyak bukni, minop menekuka bilinye binyuk, dekne ning dololule. Aning kum kel bikmalum do? Aning ati anggun babye, ‘Allah arye, dekne ning dipkoprop ning aripnamsil ning ara, dopropnamap’ tenen, fia piribuka teleb ubuka wininamlulume.
46009025	‘Dekne ning doproptibye’ tenen, piribuka bik-bik alamak ninye ara, min kum winipmace talak ara, minopce kintinina ati, ‘Nun nong mikip kipnamsil’ tenen, kelina ati bik-bik abuka banyake. Fil weik donyaka ara, ‘Dekne ning dopropnamap’ tenen, wininyake. Bukni, sik dolonyak ning ara, tia talak talin ning ati dolonyake. Anya arye, sik bik-bik alamak nang arye, dololamak ning ara, aminyan tuba fia kum winipnamle. Bukni nunda, ‘Nun kanye talima mikip kilina ap, teleb unamsil,’ tenena ap, fia mikip arye, pirinyaba ara, dekne ning, kum danamle ning dolona ati kume. Nunda, ‘Allah arye, arinamsil ning ara, kum danamle ninguk dopropnamap’ tenen, wininyabe. Aning ara, fia unamle.
46009026	Aning tenena ati ara, na tonok ara, yuk nang arye winilamak touk kum wininune. Ara, sikce, ilil upliba, ‘Amutuku binune,’ tenena kumce, kanye bona kum arye, lukdakirye, kwepdanin banyak touk kum wininune. Tonda, yuk nang arye, taruk pinibuka olalamak nang ara, sik kirikuka talye-talye olamak atonun kum wininune. Na ara, kelnye birye, yuknye el nong deice uk dipdongobuka olamle touk wininune.
46009027	Ara, na arye talye-talye uk kum wininune. ‘Allah arye, nyasilye touk diksukumuk unamne’ tenen, na nong ap, na kanye talima ap ati, fia moubuka kalikilanune. Ara, talye ati kume. ‘Yuk nang kekepnamak’ tenen, Allah yupu akunum peterenye bukni, aminyan ara, na babye malye winipnyop ura, Allah arye, dekne ning aripnamnil ning ara, ‘Na babye kum dopropnyak’ tenen, fia pi dobuka piripdenirye, na talima kalikildanune. Na Paulus arye, nyapsine.
46010001	Ara, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. ‘Malye winibibyeba, aminyan talak ara, dekne ning kum doprobibyak’ tenen, nyapmasin yupu dib teneplumce, ‘Moubuka kanye moupnamlulum’ tenen, nun apu yapu Israel nang Mesir mutuku batakuka, bisik balamik talak malye winilamikba, Allah arye, wenebuk ning ton nyapnusine. ‘Walwal nang atonun kum wininamlulum,’ tenena ati nyapsine. Allah arye, weik dua kan-kan noutamak ulamukce, sik deice balamukba, nun apu yapu nirya elilamikce, ‘E, abisik uk binuyap’ tenen, dobolbalamik. Tonda, bisik balamika ani, weik Noutam Mek kwen kup-kup yayikce, ‘Se, weik mekwen deibukce, bisik sekdongopsuka anya arye, binmanto kum upsile’ tenen, malye kanye bobik bukni, Allah arye, amekwen dana-dana kipdopbukba, nun apu yapu nirya anoutamak tuku mikmok bisik uk biyik.
46010002	Musa menekuka balamukba, nun apu yapu nirya arye, Allah dua kan-kan ulamukce, adua menekuka balamukba, sik nirya arye, adua amuak balamik ning ap, weik mekwen dana-dana kipdopbukba, tuku kel-kel abuk bisik biyik ning ap deice kel biklamikce, “Musa ara, nun deiyoknye ulule,” nyabuka ulamikce, Musa el yupu kekelamik. Winilamik ning ara, winipmanto ning ton nyapnusine. Ara, dib tenebibirye, yuk ninye nirya nun ti, ‘Anye bira, Yesus el mi akunum ulule kel biknamsiak’ tenen, mek dongolamak touk, nun apu yapu ara, Musa el amutam ulamikce, el ti melilamik.
46010003	Aning atonun, din patabukba, Allah im deice arye, dolilamukba, im deice roti din ning, el si ara, mana bulubuka, sik nirya neika dilamik.
46010004	Tonda, mek fia kum wamuk mutuku balamikba, mek weik patabukop ura, Allah arye, ninye winipmanto kum fil dobuka deice arye, weik mutuku yangan keil noutamak arye, mek panabuka balamukba, nun apu yapu nirya arye, amek kwebuka kikliman dilamik. Aning mana dilamikce, akeil noutamak arye, mek panabuka balamukba, kwebuka dilamika deice arye, kum dibik. Aning nirya winilamuk touk, aning deice arye, winipmanto ning ton kel biktibye. Mutuku yangan keil noutamak arye, mek balamukba mek kwebuka dilamik touk, dipkoprop ning ara, Kristus menekuka balamukce, el fil dolamuka deice arye, nun apu yapu ati melilamukba, sik kum diamik.
46010005	Anyapmasin ning nirya ara, nun apu yapu, Israel ninye yupa weik ulamikce, ninye kum winipmanto ning ara, Allah arye, fil dolamukba sik nirya neika elilamik bukni, tuba malye winilamikop ura, Allah arye, aninye ati yu ulamuk. Yu ubukba, aninye bokuka, yupa weik ning ati, malye kanye bobuka wenebukba, amutuku noutamak, mek kum wamuk mutuku dana-dana, weik arye, olamuk. Olamuka anya arye, sik diamikce aninye sirya daklamuk. Sik diamik ninye ara, weik diamikba, sik kayapu nang arye, tuku palibuka weilamik.
46010006	Ara, na kayapu, moubuka tenenamlume. Aning-aning nirya minop talak winilamuk ning ara, nun kel bikna ati, winipmanto ning winisulule. Minop talak nun apu yapu arye, malye ning patalamukba, sik kanye talima, malye ning deice uk deiamikce, malye-malye ulamik ati, Allah arye, aninye wenebuka olamukba, diplamik. Aning atonun, ‘Nun babye tuba malye unyabbuk, Allah arye, nun ti atonun wenebuka opsilirye, sirya daksilyak’ tenen, kanye moupnamnyabe.
46010007	Tonda, nun apu yapu Israel ninye kan-kan arye, bokuka ton nang ara, ‘Nun puturubuka deipmap ning ara, nun ni koprop atonun unamsile’ tenen, puturubuka deipna arye, talye ning si erelamika deice arye, Allah el si yanilamik. Winilamik touk, anggun winitalak ululum ninye arye, aning ton kum wininamlulume. Allah yupu deice ara, ayupu ton sekamik. Ayupu ara, ani. ‘Aninye arye, weik kwalina kwalibuka dinmeka ani, kwalin ning akunum dibuka sirya dakik ura, mot senmek talak noutamak arye, talye-talye yoldanmek. Sikda Allah ati melilamik ninye bukni, sik wininmeka ara, Allah fia dib tenena kum ninye winilamik touk wininmek.’
46010008	Tonda, nun apu yapu kan-kan arye, bokuka ton nang arye, talye-talye yolalamik touk kum wininamabe. Sik weik arye ubula yoldalamikop ura, Allah arye, aninye wenebuka oplobukba, tonok sum deice ara, yupa weik 23 ribu ninye dibik.
46010009	Tonda, nun apu yapu arye, “Allah dipkoprop teleb ubuka kum winilamsutue. El yata ati amalye mutuku noutamak boyanmasilce batakasulul do?” nyabuka, Allah ati malye yupu nyabuka pirilelamikce, Allah ati winildelamik. Ara, nyalamika deice arye, ‘Allah arye, nun ti bico tenebuka nimalye arye, tenesilye ara, dib do, telela do?’ tenen, Allah ati fia winilelamik. Nun apu yapu arye Allah ati, winilelamik touk kum wininamabe. Pirilelamik ati, Allah arye, sik wenena ati, sik dam yu kwatima deibukba, weik arye, yanuka si tolamuk ura, ninye weik diplamik.
46010010	Tonda, nun apu yapu arye, Allah ati, malye kanye bobuka, “Elce winipmasil ning ara, nun like. Elda yata ati ikin ning arisulul do?” nyabuka, Allah ati wenebuka derelamikce, el ti winildelamik touk, nunda kum wininamabe. Sikce Allah ati wenebuka winildelamikba, Allah arye, yu ubukba, el im deice melinanye malaikat tonok, el si ara, Ninye Ona Deiyok Malaikat, anye bira dobuka sik kan-kan dopdeibuk ura, ninye yupa weik oplobuk.
46010011	Nun apu yapu malye ulamikba, Allah arye, aninye wenebuk ning ara, ‘Yuk ninye nirya kel biknamak’ tenen, winipmanto ning akunum winipsile. Nun winitalak unyap ninye ara, sirya daknamle talak akunum dam yanamsila anya arye, ayupu minop talak sekamik ning deiyok ara, ‘Sik sirya talak wini upnamak ninye mankau arye, malye winibicak’ tenen, yupu sekeldongona ati, ayupu sekeiyamsike. Ati aning nirya tenepdemunce, kanye moupnamlulume, nyapsine.
46010012	Nun winitalak unyap ninye ara, yupu sekelongona ati, ayupu sekuka aryamsike. Aning ati ara, anggunce, ‘Kume, nunda, akunum diksukumuk ubirye, kanye darapdongobuka unmabe,’ teneplum ninye ara, ‘Mankau asa malye winipmunyeba, Allah arye, wenepsilyak’ tenen, kanye fia moupnamlulume nyapsine.
46010013	Ara, ‘Aning winipnune’ tenen, pataplya deice arye, talima lilosulul ning nirya ara, ninye mutuku-mutuku nirya aning aryuk, nun talima nirya lilosulule. Bukni, Allah arye nun ti, “Ura, ‘Na mapu malye winibicak’ tenen, kalekuka melinamsile,” nyalilamsuk touk, fia kum batakasulule. Elce nyalisilye atouk dipkoprop usilirye, melinauk usulule. Elce kalekuka melisilyop ura, nun talima lilosulul ning, kum bisipmanto ning ton kum yanamsile. Allah melisilya deice arye, aning nirya ara, malye kibuka bisiptibye. Ati, malye winin ning tenebibirye, ‘Aning winipnun’ tenen, kanye teniptobibyop ura, talima lilosulul talak nirya ara, Allah arye nun ti, ‘Amalye winin ning bataktingce, diksukumuk unamak’ tenen, loplobuka diksukum balamak bisik uk laka kipdeipnamsile. Talima lilosilye ning awabsilya babye, Allah arye, kintinipsilye bisik uk bipyop ura, kanye darapdongobuka telebuk unamabe.
46010014	Na kayapu, bico tenesunune. Sik yuk nang arye, ‘Aning ara, nun ni unamsil’ tenen, talye ning si erelamak touk, fia kum wininamlume. Aning winina ati, fia leibuka memepropnamlulume. Yuk ninye arye, talye ning ati, Isa si erebikiba, eipmunyop ura, anyaka batakuka bik-bik abuka yukak bindopnamlulume.
46010015	Ura, anggunda kanye bon ninye ululuma anya arye, anyapmasin yupu ara, ‘Dipdo, telela do?’ tenen, anggun yuk tenipdelulume.
46010016	Nun Deiyoknye Yesus el ining deice deksuka ara, ‘Fia tenepnamap’ tenen, mek makau bobuka, Allah ati, “Telebe,” nyabuka, neika dinyaba deice arye, Kristus el ining deice arye, lyepsuk ning ara, dopropbibyop ura, el ap talima dukdongobuka neika unyap do, kum do? Aning atonun, Yesus el nong ara, wanwanun yo deice obikbuk dipsuka ara, ‘Fia tenepnamap’ tenen, tonok kwaning dobuka, bokibirye neika dinyaba deice arye, Kristus el nong aripsuka deice arye, lyepsuk ning ara, dopropbibyop ura, el ap kanye talima dukdongobuka neika unyap do, kum do?
46010017	Kume, nunda yupa weik ninye yuk-yuk unyap bukni, kwaning tonok dobuka, bokibirye, nun nirya akwaning tonok neika dinyaba anya arye, nun nirya nong tonok atonun unyabe.
46010018	Tonda, Israel yala ninye wininyak ning ton tenipdelulume. ‘Allah el si erebuka kipnamap’ tenen, kam ning obuka kwalibikirye, ton tam bokuka, Allah arina ati, kintinibuka deibikirye, uku dongolamake. Bukni, ton tam ara, sik deiyok nang arye, dinyake. Aning dobuka Allah ati arenyak nang ap, sik bidamnye dina ati, aning bokuka dolonyak nang ap ara, sik ananguk ati sik tonok wininyake.
46010019	Ayupu nyapmasin bukni, adeice arye, ‘E Paulus ara, dib tenena kum nang arye, isa ati arinyak ning ara, mambul ning nyapsile. Tonda, talye ning si erenyak ning ara, isa babye mambul ning nyapsil,’ tenena kume. Ayupu ara, na ti kum nyanamnulume. Kume, isa babye, isa si erena ati arelamak ning babye, talye ninguk ulule. Mambul ning kume, nyapsine.
46010020	Aning ara, mambul kum bukni, sik Allah ati dib kum tenenyak ninye arye, ‘Isa si erepnuyap’ tenen, arenyak ning ara, isa mer si erena ati arinyake. Sikce, ‘Allah el si erebuka, el tonok kibuka si erenamak’ tenen, kum wininyake. Isa talibuka unyaka anya arye, anggun Korintus mutuku ninye arye, sik yuk ninye isa si erena ati, arilamikce ning neika dilamunyop ura, ‘Mangkau arye, isa ap neika upmunyak’ tenen, nyapsine. Aning ara, na like.
46010021	Gume, ‘Nun Deiyoknye Yesus ap, neika unamap’ tenen, el si erena ati, mek dilulum talak ara, Kristus ap, Isa Mutuku Dongonye el ap ati, anggun neika tabakuka kum si erenamlulume. Ara, kum winipmanto. El si erena ati, dinyap kwaning ara, Yesus el si erena ati wininyabe. Ati, Isa Mutuku Dongonye ap tenebuka, el si erena ati, yuk kwaning ap, tabakuka kum dinamlulume. Ara Yesus ap, isa ap, nun ap, talima dukdongobuka kum upmanto ati nyapsine.
46010022	Anggun tukwak ninye uk ululum bukni, ‘Nun mikip fia weik bukni, Allah el mikip mitikanun uk ulule,’ tenemunce winilulum do? Tonda, Yuk ning si erebuka dukdongobuka unyabbuk, Allah eipsilirye, ‘Se, na si uk ara, erepnitinge. Yata ati do?’ teneplirye, ‘Derepsutue’ tenen, winipnamap do? Aning ara, fia kume.
46010023	Ton ninye arye nyanyake, “Yata winin ning do nirya, nun kanye aryuk tenenyap ning nirya ara, talye kanye bobuka winiptibye,” nyanyak bukni, na Paulus arye, nyapsine. Awinin ning aning-aning nirya ara, talye kanye bobuka winiptibye babye, aning nirya kum melinamsile. Teleb kum kipdeipnamsile. Teleb ubuka kum deipnamsile. Tonda ninye arye, winipting ning nirya ara, talima dukdongobuka neika unamaba ati ara, teleb kum usulule, nyapsine.
46010024	Yata nang do nirya, ‘Aning ara, teleb ubdeipnutue’ tenen, ‘Na patapnil ninguk tenebuka unamne. Na uk teleb-teleb ubuka banamne bukni, yuk nang ning ara, daupmalye,’ tenebuka kum wininamlulume. Aning kum bukni, ‘Se, na kayapu nang ati, na yata winiptinyeba, sik teleb wiripnamak do? Tonda, na kayapu nang ati, teleb updeiptu ning ap, sik talima melin ning ara, anye,’ tenepmunce, melildanamlulume. Nun unamap talak nirya ara, ayupu deiyok ara, fia tenena uk unamabe.
46010025	Aning ati ara, isa si erena ati kam ning obikirye, ton kalibuka arenyak bukni, ton tam kwalibikirye, ‘Yuk nang dipnamak’ tenen, dobuka dekenyak ning ara, ‘Din teleb do, malye do?’ tenena ati, ayupu nyapnusine. Sik dekna deiyok nang arye, kam ulul ning, aning-aning nirya obuka tup doprobikirye, deklamakak deibicop ura, ‘Aning dibikirye malye upnun do, kum do?’ tenen, “Aning ara, dantam arye, boyanmalum do?” nyabuka, asilena kum aniryuk, talye kanye bobuka dekmunce, denamlume. Ayupu nyapmasina deiyok ara, ani. Allah yupu deice sekik. Ayupu ara, ani. ‘Tukwak mutuku-mutuku nirya ap, amutuku noutamak awablye ning nirya ap, Allah el ninguk ulule. Aning nirya ara, elcuk talilula anya arye, aning nirya ara, el ning uka.’
46010027	Dib tenena kum ninye arye, anggun Yesus ati dib tenelulum ninye ati, “Na ka koprop, din neika dipnuyaba ati, nun dam yalyame,” nyabuka moropsikcop ura, anggunce, ‘Se, na malye ning dipnun do? Aripnuniyak ning ara, dan tam arye, dekuka boyanmak ning do?’ tenena kum arye, dib tenena kum nang arye, anggun din ning aripsikce ning ara, talye kanye bobuka denamlume. Asildena kume.
46010028	Wininamlum bukni, min kum diamunye talak ara, tonoknye birye, “Adipnuyap domba tup ara, yuk nang arye, ‘Isa si erepnamap’ tenen, aripmangu ning ak kwalibuka deipmabe,” nyabuka laka nyabikiba, kekepmunyop ura, aning kum dipnamlulume. Ara, anggunce talye kanye bobuka diptum bukni, arup laka nyapmasilanye biti tenena ati ara, ‘Malye updeibibyak’ tenen, isa ati aripmace ning ara, kum dipnamlulume. Tonda, ‘Se, aning dibibnyop ura, ayupu nyapmanunye bira, eipnilirye malye kanye boplyak,’ tenena ati, isa ati aryamunye tup ning ara, kum dinamlulume nyapsine.
46010029	Yesus arye, akunum lyepsuka anya arye, aning nirya talye kanye bobuka diptibye. Ati ara, yuknye birye nyapnutue. Yuknye birye, ‘Aning ara, malye ning darepe, kum diptinye,’ teneplyop ura, yata ati el teneplya deice aryuk, na ti malye updeipnutu do? Kume. Ati ara, ‘Se, aning dipnyop ura, ayupu nyapmanunye biti, malye updeipnyake’ tenen, talima ikin ululnye bira, el ti kum nyapsine. Bukni, “Adomba tup ara, isa ati aripmangunge anya arye, aning dibibyop ura, malye upnyabe darepe,” nyabuka, laka nyalinye biti nyapne. Ara anye bira, ‘Malye do tenen, ikin kanye bolul,’ tenena ati, aning kum dipnululume, nyapsine.
46010030	Sik dib tenena kum ninye arye, din ning aning-aning nirya aripsikibuk, nun Ni Koprop Allah ati, “Telebe,” nyabibyop ura, yuk ninye yata ning deiyok ati, “Anggunda, malye ning dipmalum,” nyabuka, malye yupu nun nong deice deipsiting do? Kume, aning atonun nyapsitingop ura, malye kum wininyabe. Malye kum wininyap bukni, ‘Yuk ninye sik kanye ikin uplyak’ tenen, sik tenenyak ning ton moubuka tenenamabe.
46010031	Aning ati ara, anggun din ning ap, mek ap, dimunye talak babye, ura yuk winin ning nirya wininamlum talak babye, ‘Nun Ni Koprop Allah el si uk erebuka, el ti si erenamap’ tenen, wininamlulume.
46010032	Anggun wininamlum ning nirya deice arye, Yahudi yala ninye ap, Yunani yala ninye ap, yuk yala ninye nirya ap, ura, Allah ati dib tenena ninye nirya ap ati, ‘Na winin ning eipnikirye, sik ikin kanye bobuka aminyan malye winibicak’ tenen, kanye moupmunce, diksukumuk wini unamlulume. Anggun dib tenelulum ninye arye, talye kanye bobuka winimunye ning deice arye, ‘Yuk ninye ati, mangkau arye, malye kum winililanamlulume’ tenen, nyapsine.
46010033	Ara, na arye yuk ninye nirya ati, ‘Na wininye ning eipnikirye, Paulus ara, telebuk ulule, tenepnamak’ tenen, wininye touk, anggun Korintus mutuku ninye babye, aning atonun tenebuka wininamlulume. Wininuna ara, talye ati kume. Deiyok ara, na patapnilye ninguk tenepnirye, ‘Na bidamang ati, teleb kipdeipdanamne,’ kum tenenun bukni, yuk ninye sik patan ning ton tenepnirye, ‘Sik ton, malye kanye bona kumce, teleb unamak’ tenen, kanye moupnirye, unune. Tonda aning tenenune. ‘Teleb ubuka, diksukumuk upnyop ura, ninye weika arye Yesus ati, dib teneptingop ura, Yesus arye aninye lyepnamle’ tenen, unune. Na Paulus arye nyapsine.
46011001	Na kayapo, na arye Kristus winilamuk touk, ‘Aning uk talibuka wininamne’ tenen, diksukum unye touk, anggun babye, na unye ning eibuka, aning uk talibuka diksukumuk unamlume.
46011002	Na kayapo, na winilamse ning ap, anggun ti peterelamsisiba, kekelamlumce, na peterelamsise touk tuba tenepmunce, aning uk talibuka dobolbaluluma ati, na arye, “Telebe, anggun teleb winilulume,” nyapsine.
46011003	Winitalak ara, ‘Yuk yupu ton moubuka teneplumce, kel biknulum’ tenen, nyapnusine. Ara, yatanye do nirya, ninye nirya, sik Deiyoknye bira, Yesus Kristus el uka. Aning atonun, kilapu nirya ara, sik deice tam unyakce, deiyok nang ara, sik dolalamak nang unyake. Aning atonun, Kristus el deice tam ulul Deiyoknye bira, Allah el uk ulule.
46011004	Tonda, yatanye do nirya, yuk ninye bulubuka kekenyak sukum arye, ninye arye Allah ati morolamak talak ap, Allah yupu ati, peterelamak talak ap, winipnuce talak nirya, sik kisok deice kalun ning tuba kalupmacop ura, malye unyake. Deiyok ara, kisok deice kaluna kalubica deice arye, sik deiyoknye Kristus ati, malye kilinyaka ati nyapsine.
46011005	Bukni, yata kilapu do nirya, ninye bulubuka wekmakcak arye, Allah ati morolamak talak ap, Allah yupu peterenyak talak ap ara, kilapu nirya arye, sik kisok kalun ning kum ongobikcop ura, sik deice tam unyak nang, sik dolalamak nang sik akanye yapu ati, malye kilinyake. Butum aling, kisok kalun aling kisok deice kum kalubicop ura, sik kisok potong nirya dilo colamaka atonun wininyake. Nun nirya akunum kele, kilapu ara, kisok potong nirya dilo coptingop ura, ‘Malye winmake,’ tenenyabe.
46011006	Kilapu arye, ‘Kisok deice butum aling bola kaluna ara, nun like,’ tenebikirye, kum kalubikcop ura, fia malye winin ning bukni, yata kil do, ‘Na kisok kum kalupnune,’ teneplyop ura, akunuma, el kisok potong nirya dilo kuktue. Bukni, nun kele, kilapu kisok potong nirya kobuka dilo cona ara, fia malye winin ning anya arye, teleb ning ara, Allah morona talak ap, Allah yupu peterena talak ara, kisok kalun ning dobuka, sik kisok deice kalunamake.
46011007	Ninye nirya ara, Allah kum elinyap bukni, Allah arye, ‘Na urasin atonun kwepdeipnune,’ tenebukce, el urasin atonun bukni, mitik yuk tamubuka kwepdeipsuke. Tonda, Allah el fia teleb ap, mambul weik ap ulye touk, Allah arye, nun ninye ati, mitik atonun tamubuka kwepdeipsuke. Sal ara, wininyaka anya arye, Allah moron talak ap, Allah yupu peteren talak ap, atalakuk sik kisok deice kaluna ara, fia kum wininamake. Sal ara, kisok kaluna ara, kume. Ati, sik kisok deice kum kalubikcop ura, yuk ninye eibikirye, sik Deiyoknye Allah ati, el si uk erenamake. Bukni, kilapu ara, ninye amutam unyaka anya arye, sik kisok deice kaluna kalubikcop ura, yuk ninye eibikirye, ‘Akilapu sik akanye yapu ara, teleb wininyak nang,’ tenepnamake. Deiyok ara, sal sik deice tam ulul Deiyoknye bira, Allah ulule. Kilapu sik deice tam ulul deiyoknye bira, sik dolalamak nang unyake. (Winitalak ara, nun Yahudi yala ninye ara, winibuka unyaba anya arye, ayupu nirya nyapsine.)
46011008	“Kilapu ara, kisok deice kalunamake,” nyapmasina ara, deiyok ton aupmala ara, ani. Ara, minopce ulamuknye bira, kilapu arye, kum deibik bukni, Allah el kanye aniryuk talye kwepdeibuk. Bukni, minopce kwepdeibuk kil ara, Allah arye, sal yace yok doprobukce, kil kwepdeibuk. Ati kilapu ara, sal sik amutam atonun ukirye, sik akanye yapu nyanyak yupu ati, kekebikirye si erelanamake.
46011009	Aning uk kume. Allah arye, kil tonok akunum kwepdeibukce, ‘Akil melina ati, sal ninye tonok kwepdeipnune,’ kum tenebuk. Aning kum bukni, sal tonok akunum kwepdeibukce, aminyan ara, ‘Anye el melina ati, kil tonok kwepdeipnune,’ tenebukce akil tonok kwepdeibuk.
46011010	Aning ati ara, kilapu nirya ara, ninye bulubikirye, ‘Allah morona ap, el si erena ap winipnuyabe’ tenen, wininyak talak ara, Allah morona ap, Allah yupu peterena talak ap, butum aling bola dobuka sik kisok deice kalunamake. Wininamaka deiyok ning ton ani. Ara, sik im deice melin nang, malaikat tukwak kilapu wininyak ning ara, elinyaka ati, kilapu sik kisok deice kalunamake.
46011011	Ayupu nirya nyapmasin bukni, nun Deiyoknye Yesus ap talima dukdongobuka unyaba noutamak ara, ninye nirya arye, sik kilapu nirya ati, “Sik dauplye, nun uk ara, mambule,” kum nyaptinge. Aning atonun kilapu arye, sal ati, “Sik dauplye, nun uk ara, mambul unyabe,” kum nyaptinge. Nun nirya ansinibuka teleb ubuka neika unamabe. Sal babye, kilapu babye, mambul unyaba ati nyapsine.
46011012	Yupu deiyok ton aupmal. Ura, minop talak ara, Allah arye, sal ninye nong noutamak yace yok dobukabukce, kil kwepdeibuk. Tonda, winitalak ara, kilapu arye, sal delisinyake. Bukni, yata ning do nirya ara, Allah elcuk arisilibuk winisulula anya arye, “Aning ara, mambule, aning ara, mambul kume,” kum nyaptibye. Anirya ara, mambul uka.
46011013	Anggun bidamnye aryuk, nun winitalak wininyap ning ara, tenipdelulume. Ninye wekmacak arye, Allah moropnucop ura, kilapu arye, butum aling bola kisok deice kum kalubikcop ura, talye kanye bobuka Allah morobikcop ura teleb do, malye do?
46011014	Aning atonun, Allah arye, awinilul ning nirya kwepdeibukba, awinilye touk elinyaba deice arye, kum kel biktum do? Sal ara, sik kisok potong cang weik uplyop ura, aning ara teleb do, malye do? Aning ara, malye anya arye, aning ati ara, alye kum dakalanamak do?
46011015	Bukni, Allah arye, kilapu ati, sik kisok kaluna atonun ning, kisok potong cang ning ara, akunum aryamsuka ati, ara sik kisok potong cang uplyop ura, sik urasin teleb una atia tenenyabe.
46011016	Ura, yuk nang arye, ‘Aning ara, kume, kisok kaluna nyapmasil yupu ara, nun like. Elce talye nyapsile’ tenen, lik upliba, yupu yuk-yuk nyaptingop ura, ayupu ton nyapsine. Allah dib tenenyak ninye, mutuku-mutuku nirya ap, nun peterena deiyok nang ap, yuk-yuk kum nyanyabe. Anyapmasin touk, tonok kanye bobuka atouk tenebuka, anyapmasin touk wininyabe. Yuk ton kume.
46011017	Winira, yuk yupu nyapnusin deice arye, “Anggun teleb ubuka ululume,” kum nyapsitinye. Malye ululuma ati wenepnusin yupu ara, ani. Dipkoprop ara, ‘Yesus lyepsuke’ tenen, bulupmunce kwaning dimunye talak ara, malye ning weik arye winilulume. Teleb winimunye ning ara, mitik uka.
46011018	Minop nyapnusin yupu ara, sik yuk nang arye, nyapnikba, kekepse ning ara, nyapnune. Ara, “Sik Korintus mutuku ninye ara, ‘Allah yupu kekebuka, el si erepnuyak’ tenen, bulubikce talak ara, sik kanye tonok tenebuka, ansinibuka kum unyake. Sikda, kanye yuk-yuk tenebuka, talima wililanyakce, yuk-yuk kilongonyake,” nyapnikba, kekepse. Ayupu kekepse ning ara, mitika aryuk dib tenesunune. Ton nyapnik ning ara, ‘Telila do, dib do?’ tenenune.
46011019	Ninye yuk-yuk unyaka noutamak arye, Allah arye, ton ninye wibuka, ‘Anang nyanyak yupu ap, wininyak ning ap dib wininyake,’ tenepsilirye, kanye delisulule. Ton nang wininyak ning ap, tenenyak ning ap ati, kanye kum delisulule. Allah arye, ‘Ninye unyaka noutamak, Allah kanye delilul ninye ara atia, kel biknamak’ tenen, yuk-yuk unyaba deice arye, laka kilisululba, bikinyabe. Aning ati, kanye yuk-yuk tenena ap, yuk-yuk ululuma ap ara, dipkoprop aupnamle.
46011020	Anyapmasin bukni, Yesus arye, lyepsuk ning ati, ‘Fia tenepnamap’ tenen, kwaning dilyangamunye talak ara, anggun nirya arye, ‘Na kayapo nang yakibuk, neiktoto dipnamape,’ tenena kum arye, talye kanye bobuka minopce dibuka sirya dakalulume. Winipmunyop ura, ton nang arye, anggur mek weik arye, dibikiba, sik kanye wanganyake. Ton nang arye, din dibikcop ura, yuk nang yanuka talye yace ura, tamubuka banyake. Winilulum ati ara, ‘Yesus lyepsuke’ tenen, si erena ati, kwaning ap, mek ap dinyap ning ara, anggunda dipkoprop ning kum dilulume. Anggunda, talye din sirika dilamak touk talye uk dilulume.
46011022	Aning winiluluma ara, yata deiyok ati winilulum do? Anggun aik kum upmasutuba, anggun aik fum arye, talye din ap, mek ap kum diptum do? Akumop ura, aik awamli bukni, Allah dib tenena ati bulubikce ninye ara, ‘Aning ara, mambul kume’ tenen, talye tenelulumce ululum do? Tonda, sik aning-aning nirya kum uplye ninye, talye bona utotowa talina kum ninye ati, kum dibikiba, ‘Dauplye,’ teneluluma deice arye, ‘Bona utotowa talina kum ninye sik nong deice, alye dakna ning debibyeba, alye daknamake,’ tenemunce, aning winilulum do? Na kayapu, yata yupu ton nyapsitinye do? Anggun amalye ning winilulum ning ati, na arye anggun ti, “Urdem, aning ara, dauplye. Anggunda teleb ninye ululume,” talye nyapnusin do? Kume, aning ara, kum nyapsitinye.
46011023	Paulus arye, nyabuk. Nun Deiyoknye Yesus arye, nyapdeipnukba, anggun kel bikna ati peterepsise yupu ara, aupmala anya arye, anggun winimunye ning ara, “Malye winilulume,” nyabuka talye kum nyapsine. Bukni, Yesus arye, nyapdeipnukba, peterepdongopsisi ning ara, tonap nyapnusine. Yesus arye, winibuk ning ara, ani. ‘Malye nang arye opnamak’ tenen, Yudas Iskariot arye ninye yupu laka nyalbiyuk lukunyan uk, Yesus arye, roti din ning ereptalibuk.
46011024	Ereptalibukce, el li Allah ati, “Telebe,” akunum nyabukop ura, aroti din ning bokuk. Bokukce ayupu nyabuk. “Aroti ara, na nong atonun ulule. Na nong ara, ‘Anggun malye un ning ati punupsinirye, anggun lyepnamsin’ tenen, aripsine. Winitalak akwaning dipmap touk, aminyan babye akwaning dinamlum talak nirya ara, na nong ati fia tenenamnulume.” Yesus arye, nyabuk.
46011025	Tonda, aning winibuk touk, sik din nirya akunum dibikop ura, Yesus arye, tonok anggur mek makau dobuka ereiptalibukce, ayupu nyabuk. “Amek ara, na ining atonun ulule. Minop talak ara, Musa sekamuk yupu nirya moubuka kekelamika deice, Allah arye, Israel ninye, sik malye winilamik ning namin kilamuk bukni, winitalak ara, Allah arye, nyalisilye yupu yuke. Ara, ‘Na ining deice arye, ninye malye winin ning, Allah arye, kum daneiplirye lyepnamsile,’ nyapsine. Ati, amek dipmap touk, aminyan talak babye amek dinamlum talak nirya ara, na ining ati tenepnumunce, fia denamlume.” Yesus arye, nyabuk.
46011026	Nyabukop ura, ayupu ton nyabuk. “ ‘Winibuka uk wininamlulume,’ nyapmasina ara, talye ati kum nyapsine. Deiyok ara, aroti din ning ap, amek ap dinamlum talak nirya ara, aning diluluma deice arye, ‘Nun Deiyoknye Yesus arye, ninye lyena ati, nun ti punupsukce lyepsuke,’ nyabuka, laka nyana atonun, wininamluma ati nyapsine. Afia winibuka ulamunya ani, aminyan ara, na tamubuka dolyanamsine,” Yesus arye, nyabuk. Yesus arye, nyapsuka ati, na Paulus arye, ayupu tuba tamubuka tonap nyapsine.
46011027	Paulus arye, nyabuk. Ara, talye dina ati kume. Amek ap, aroti din ning ap ara, Yesus dibukce lyepsuk ning ati tenebuka denamluma anya arye, yatanye do, yata kil do, ‘Na malye winin ning akunum batakse do, malye tuba unun do?’ tenen, moubuka kum tenebikirye, kanye moubuka tenena kum, talye kanye bobuka dilinye ap, talye dilye kil ara, fia malye weik wininamake. Fia malye winin ning ara, ani. Ara, sik moubuka tenena kumce, talye kanye bobuka diluluma deice arye, nun Deiyoknye Yesus el nong ap, el ining ap ati, yanipmunce fia malye winilulume.
46011028	Aning ati ara, yatanye do nirya, ‘Amek ap, adin ning roti ap, dipnun’ tenen, kintinipnulye talak ara, ‘Na talima ak ara, malye winin ning tuba aupmanil do, kum do?’ tenen, moubuka tenipdelirye, atalak aniryuk malye winin ning nirya akunum bataklyop ura, aminyan denamle. Talye kanye bobuka dena meme. Anggun talima ak malye ning tuba aupmalye bukni, talye kanye bobuka dipmunyop ura, Allah arye, anggun ti wenepnamsile.
46011029	Ayupu ara, urdem ati kum nyapsine, na kayapu. ‘Yesus el nong aripsuka deice arye, lyepsuka ati, aning ara, mambule’ tenen, kanye moubuka tenena kum arye, el talima ak malye ning awamli bukni, adin ning ap, mek ap talye kanye bobuka dilinye bira, winilya deice arye, Allah arye, weik wenebuka oplopnamle. Amalye winilulnye opnamla deiyok ara, anye bira el deice uk unamle.
46011030	Ayupu nyapmasin touk, anggun moubuka tenena kumce, talye kanye bobuka, amambul mek ap, roti din ning ap, diluluma deice arye, anggun kayapu nang weik mikip ara, mitang upliba, bol malye bona ap, uk dena ap, unyake. Tonda winimunya deice arye, uk delepa, anggun kan-kan arye, ninye weik arye, dibinyake. Deiyok ara, anggun moubuka tenena kum arye, anggun talima ak malye ning tuba aupmasilibuk, Yesus el kwaning ap, mek ap, talye kanye bobuka diluluma deice arye, aikin ning usulule.
46011031	Anggun kan-kan arye, dibilulum bukni, nunce nun biramang ati, moubuka kalikdatibirye, malye winin ning ati, “Aning ara malye,” nyabuka bataktibyop ura, aminyan talak Allah arye aning ati wenebuka kum opnamsile. Bukni, nun bidamnang nun malye ning kum batakipyop ura, elce dipkoprop aning ati wenepnamsile.
46011032	Yesus arye, “Anggun malye ning ani,” nyabuka yupu lipsisikuka bokeipsilirye, nun nong deice ikin ning delisilya ara, ‘Na mapu ati, winitalak yupu bokipnirye, wenepyop ura, aminyan talak ara, Allah arye, talye ukirye dib kum tenenyak ninye nirya ati, yupu lipsisikuka bokuka weneplirye, oplopnamle talak ara, na mapu ap tabakuka, Allah arye, kum oplopnamle’ tenen, winitalak Yesus nimalye arye, wenesulule.
46011033	Ayupu nirya ati ara, ayupu tuba tamubuka tonap nyapsine. Ura, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Arup nyapmasin touk, ‘Nun neiktoto dipnuyap’ tenen, bululum talak nirya ara, anggun nirya arye, sik yuk ninye nirya ati, ‘Nun kayapu yakibuk, teleb ubuka neika uk dipnamape,’ tenenamlulume.
46011034	Yatanye do nirya, dina pataplyop ura, el bidamnye aik fum uk din akunum diplirye aminyan yanamlule. Ara, ‘Nun neika bulubibirye, wininyap ning deice arye, malye winibibyop ura, aminyan talak ara, Allah arye, wenepsilyak’ tenen, nyapmasine. Tonda, na Paulus arye, anggun dam yanyop ura, “Winipnamlulume, winipnamlulume,” nyabuka, yupu tonap tabakuka nyapnamsine.
46012001	Ara, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Allah arye, nun dib tenen ninye ati, ‘Teleb fil donamniak’ tenen, urdem aryuk aresilye fil dona deiyok ning ati asipdenuluma anya arye, yuk yupu ton nyapnusine. Ara, ‘Anggun walwal asa kum unamlulum’ tenen, nyapnusine.
46012002	Anggun nirya kele. Allah min kum dib teneamlum talak ara, yatato ninye ulamlum do? Yuk ninye arye, peterelamsik deice arye, dipkoprop teleb una kum bukni, yuk malye bisik dobuka bobinamsikba, anggunce talye ning ati, isa si erebuka ulalume. Anggun taruk arye, puturubuka delilalum ning ati, ‘Nun ni,’ nyabuka, aning si erelamlum bukni, aning nirya ara, yupu tonok babye kum nyapmanto ulamuk.
46012003	Winibuka ulaluma anya arye, na arye ayupu nyapsine. Anggunce, ‘Aning ara, Allah arye, yanganmasil do, kum do?’ tenen, piripdelumba, kel biknamtum ning ara, ani. Ara, yata ninye do nirya, Allah El Dib Kanye, el mikip arye, aninye talibuka melilya deice arye, anggunce, “Yesus ara, talinye ulula ati, Allah weneplirye, uku din mutuku dopkwetepnamtue,” nyabuka, Yesus ati malye yupu nyabuka, fia kum yaniptinge. Aning atonun, yata ninye do nirya, talye nang arye, “Yesus ara, dipkoprop nun Weik Ninye Deiyoknye usulule,” nyabuka, dipkoprop ning kum nyaptinge. Aning ara, Allah El Dib Kanye el mikip deice melilya deice aryuk, ayupu dipkoprop ning nyaptinge.
46012004	Ara, Allah el mikip deice arye, arisulul fil dona deiyok ning ati yuk yupu nyapnusine. Afil dona deiyok ning ara, yala yuk-yuk ulule. Bukni, Allah El Dib Kanye tonok, el deice aniryuk aning talye aresulule.
46012005	Aning atonun, yuk ninye bico tenebuka, melibuka fil donyapa ara, yala yuk-yuk aupmal bukni, nun Weik Deiyoknye Yesus, el tonok aryuk talisilibuk, afil donyabe.
46012006	Ayupu nyapmasin touk, Allah el fil dona ati, fil aning-aning weik aupmal bukni, ninye mutuku-mutuku nirya ati, afil dona deiyok ning arisilirye, nun talima noutam melibuka fil dosilinye bira, Allah el tonok ulule. Yuknye birye ton afil dona deiyok ning kum aresulule.
46012007	Ara, Allah El Dib Kanye arye, tenesilye touk, Allah el fil dona deiyok ning yuk-yuk bokuka aresulule. El Fil dona deiyok ning ara, yala yuk-yuk dobuka, ninye yuk-yuk ati bokuka arisulul bukni, deiyok ara, ‘Aning deice arye, sik dib tenenyak ninye nirya, neika melipdakirye, teleb winililanamak’ tenen, aresulule.
46012008	Allah El Dib Kanye arye, tonoknye biti, Allah el ulul ning ap, el laka teleb yupu deiyok noutamak ning ap laka nyana deiyok ning ariliba, anye bira weik kelnye ulule. Yuknye ati ara, Allah El Dib Kanye melipliba, Allah el yupu kekeplinye bira, “Ayupu nong noutamak ara, ani. Ati winibuka unamabe,” nyabuka, nyalina Deiyoknye usulule.
46012009	Allah El Dib Kanye aryuk, yuknye ati, ‘Allah ati ikin kum uptue. Aning-aning nirya Allah arye, winipsutu’ tenen, weik dib tenena deiyok ning ariliba, weik arye, dib tenebuka ulule. Aning atonun, Allah El Dib Kanye aniryuk yuknye biti, ninye kwetena deiyok ning ariliba, aning arelinye birye Allah moropliba, adip aryuk sik uk dilamle ninye ila tamubuka uk lopliba bulongonyake.
46012010	Yuknye biti, Allah el mikip ariliba, ninye kum winipmanto ning, mikip ning fil dolule. Yuknye bira, aminyan winipnamle ning min kum winyamlye talak arye, laka nyana deiyok ning ariliba, laka nyasulule. Allah El Dib Kanye arye, yuknye biti, Allah el teleb fil dona deiyok ning ariplibuk, teneplirye, nyalule. “Afil ara, Allah el mikip deice arye, dolule. Bukni, afil ara, Isa Mutuku Dongonye mikip deice arye, dolule,” tenebuka weneplirye, laka nyasulule. Ara, ‘Tilila ning ani, dipkoprop ning ani’ tenen, wibuka kintinilina deiyok ning dololirye, ulule. Yuknye biti, elce min kel kum bikamuk yupu bukni, Allah El Dib Kanye arye, ayupu nyana deiyok ning ariplibuk, dopdoplirye, yuk mutuku ninye arye, nyanyak yupu, adip aryuk teleb ubuka nyalule. Tonye bira, yuk nang arye, Allah El Dib Kanye, el mikip deice yuk mutuku nang yupu kekena deiyok ning ariplibuk, yuk nang arye, yuk mutuku yupu deice arye, nyakiba, anye birye kekeplirye, “Ayupu deiyok ara, ani. Ayupu deice ara, Allah arye, nyasulule,” nyabuka yupu lipsisikuka bokolilule.
46012011	Allah el mikip arye, el fil dona deiyok ning areselilye ning ara, yala yuk-yuk ulul bukni, anirya ara, Allah El Dib Kanye aryuk aresulule. Tonda, dib tenen ninye nirya ton batakana kum anggun nirya ati, el kanye aniryuk tenesilye touk bokuka yuk-yuk arisulule.
46012012	Ara, na kayapu, yuk yupu ton nyapnusine. Nun nong ara, kisok, taruk, yan, aning-aning nirya weik aupmalibuk, yuk-yuk usulul bukni, nun nong tonok dukdongobuka unyabe. Aning atonun, nun Kristus ati dib tenenyap ninye ap, el ap talima dukdongobuka unyaba deice arye, nong tonok unyabe.
46012013	Nun nirya ara, Yahudi yala nang babye, Yahudi yala kum nang babye, ura, yo bok deice dekenyak ninye babye, nun kanye aryuk talye fil dobuka unyap nang babye, nun nirya ati ara, Allah El Dib Kanye tonokuk aripsukbuk, nun talima ak weksuke. Tonda, Allah El Dib Kanye tonok, nun talima ak usulula deice arye, nong tonok kipdeipsukce dukdongopsuke.
46012014	Ara, anggun kele. Ninye nong deice upsuk ning ara, tonok ninguk kum usulule. Kume, kisok ap, taruk ap, yan ap, asing ap yala weik aulule.
46012015	Ati, winipmanto yupu nyapnusine. Nun yanuk ning ara, “Kume, na ara taruk kum ununa anya arye, ‘Anong dukdongobuka mambul kum unune’ tenen, nong kalibuka sekuka bataknirye, na yanuk unamne,” nyaptu babye, aning deice arye, yuk kum uptue. El nong deice fia aubuk ning anya arye, kum winipmanto.
46012016	Aning atonun nun amul ara, “Kume, na ara asing kum kununa anya arye, ‘Anong dukdongobuka mambul kum unune’ tenen, nong sekuka bataknirye, na amul uk unamne,” nyaptu babye, ayupu deice arye, yuk kum uptue. El nong deice fia aubuk ning anya arye, kum winipmanto.
46012017	Ara, nun nong ara, tonok ning uk, asing dem upsilyop ura, yata ning deice arye, yupu kekeptibye do? Aning atonun, nun nong ara, tonok ning uk, amul dem upsilyop ura, yata ning deice arye, nintong teleb ning kekeptibnye do? Kume, ue kum upsutop ura, nintong ning kum kekeptibnye.
46012018	Gume. Allah arye, kweipdeipsuk talak ara, tonok ninguk kwepdeiamsukba, winitalak babye kum delisinyake. Aning kum bukni, Allah arye, ‘Aning arye, afil donamak’ tenen, kisok, taruk, yan, aning-aning nirya kwepdeiamsukba, winitalak babye nong tonok ubuka delisinyake.
46012019	Kisok do, taruk do, yan do, tonok ninguk upsututo ura, yata wiribuka arye, nun nong tonok ubuka uptibye do? Aning ara, kum winipmanto.
46012020	Allah arye, kwepdeiamsukba, delisinyaka ara, aning-aning yuk-yuk usulul bukni, anirya dukdongobuka, nong tonok delisinyake. Aning atonun, el mapu ati ara, ‘Na fil yuk-yuk donamak’ tenen, el mikip arye, fil dona deiyok ning yala yuk-yuk arisulul bukni, Allah ap, talima dukdongobuka unyaba deice arye, nong tonok dukdongobuka neika unyabe.
46012021	Nun nong ara, dukdongobuka tonok unyaba anya arye, nun asing arye, nun taruk ati, “An fil dolul ning ara, kum patanulule. Anda talye daulyame,” kum nyaptu. Tonda, nun kisok arye, nun yan ati, “Anggun fil dorurum ning ara, kum patanulule. Anggunda, dauplye,” kum nyaptu.
46012022	Aning ara, fia kum bukni, nun nong noutamak ara, mikip ara, mitang usilye ning babye, kum winipsututo ura, fia kanye imun upsute. Aning-aning nirya patasilya atia.
46012023	Tonda, nun nong noutamak ara, ‘Se, aning ara, urasin malye ning,’ tenepmabye ning ara, ‘Urasin teleb upnamle’ tenen, adeice ara, kweirya ning donyabe. Tonda, nun nong noutamak ara, ‘Aning ara, laka upsiliba, yuk nang arye, eipsikiba alye dakaldanyabe,’ tenenyap ning ara, teleb ubuka, moubibirye duknuna ati, sanyum ap, lye ap, kinyabe.
46012024	Wininyap bukni, nun nong noutamak ara, mambul kum ning ara, taruk do, yan do, ‘Aning ara, mambul kumanya arye, yuk nang arye, eipsikca babye, daupmalye,’ tenenyap ning ati ara, talye kanye bobuka, nong bananguk unyabe. Unyaba ara, deiyok aupmal. Ara, Allah elcuk nun nong kweipdeipsuk talak ara, nong noutamak usilye ning yuk-yuk awamuk bukni, anirya dukdongobuka nong tonok kipdeipsuke. Bukni, nun nong noutamak, ton tam ati ara, yuk ninye arye, aning eipsikiba, alye usulul anya arye, Allah arye, nun nong noutamak bukni, atam ati ara, ‘Mambul tenebikirye, kanye mounamak’ tenen, kwepdeipsuke.
46012025	Winipsuka deiyok ara, sik nong nirya ati ara, ‘Aning ara, fia telebe, aning ara, malye ning,’ kum tenebikirye, ‘Anirya ara, weik mambul’ tenen, sik nong nirya ati, ‘Kanye moubuka unamak’ tenen, kwepdeipsuke.
46012026	Winibuka kwepdeipsuka anya arye, nun nong noutamak kwepdeipsuk ning tonok ning ton uk disilyebuk do, opsilyebuk do, winipsilyop ura, nun nong nirya uk disilyeba unyabe. Aning atonun, nun nong noutamak bukni, yuk tam ning ati, “Se, aning ara, urasin fia telebe,” nyapsikcop ura, nun nong nirya ati, kanye deibuka unyabe.
46012027	Ara, ayupu nirya nyapmasin touk, ayupu el deiyok noutamak ning ton tabakuka nyapnusine. Anggun dib tenelulum ninye nirya ara, Kristus el nong tonok atonun ululume. Anggun yuk-yuk yupa weik ululum bukni, anggun nirya ara, el ap talima dukdongopsuka deice arye, el nong tonok ululume. Ati anggun nirya ara, neika atonun mambul ninye ululume.
46012028	Allah ati dib tenebuburye, el mapu unyaba noutamak ara, Allah arye, nun nirya ati, ‘Fil yuk-yuk donamak’ tenen, kwepdeipsukce, fil dona deiyok ning yuk-yuk bokuka aresulule. Ara, minopce weik mambul ning ara, ‘Na yupu dobuka peterelbana ati deiya kouna deiyok nang, Rasul nang unamak’ tenen, nun Rasul nang wipdeiamsuke. Bitinye ning ara, el nyalye yupu laka peterena ap, aminyan unamle ning min kum upmalye talak, laka nyana ap, ati, ‘Nabi nang donyak fil dobuka unamake’ tenen, yuk nang wipdeiyamuk. Winilye ning ara, el yupu nirya peterena ati deiyok nang wipdeiamsuke. Yuk nang ati ara, ninye kum winipmanto ning, winipman kum fil donyak ninye ap, wipdeiyamuk. Tonda, Allah El Dib Kanye arye, mikip ariliba, ninye kwetena ninye ton wipdeiyamuk. Ton ning ara, ‘Yuk nang ati bico tenebikirye, sik patan ning ati melinang unamake’ tenen, wipdeiyamuk. Tonda, ‘Fil nirya teleb ubuka donamak’ tenen, “Wininamabe, wininamabe,” nyabuka, fil dona deiyok ning moubuka tenebikirye, fil laka nyan nang, administrasi nyalamak ap, wipdeiyamuk. Tonda, sik min kum kel bikamik bukni, Allah El Dib Kanye mikip deice arye, yuk mutuku ninye nyanyak yupu, aninye ariplibuk, ayupu dobuka, nyanyak nang ton wipdeiyamuk.
46012029	Ara, Allah arye, ‘Afil, afil yuk-yuk donamak’ tenen, fil dona deiyok ning arisulula anya arye, anggun ton tenipdelulume. Anggun kan-kan noutamak ara, anggun nirya Allah yupu peterelbana ati deiya kouna deiyok nang, Rasul nang ululum do? Tonda, anggun nirya Allah arye, nyalye yupu kekebuka laka nyana ap, aminyan winipnamle ning tenebuka laka nyana ati, nabi fil don ninye ululum do? Anggun nirya ara, Allah yupu sekik ning peterena deiyok nang ululum do? Anggun nirya ninye kum winipmanto ning winipman kum fil don nang ululum do?
46012030	Anggun nirya Allah el mikip ariliba, ninye kwetena nang ululum do? Anggun nirya Allah El Dib Kanye, el mikip deice arye, yuk mutuku ninye nyanyak yupu dobuka talye kanye bobuka nyalulum do? Anggun nirya ara, Allah El Dib Kanye arye, yuk mutuku ninye yupu nyanyaka ara, arisilibuk, “Ayupu deiyok ara, ani,” nyabuka laka nyalulum nang ululum do?
46012031	Gume, anggun Korintus mutuku dib tenelulum ninye ara, anggun nirya arye, afil yala yuk-yuk nirya, neiktoto atonun kum dolulume. Kume, Allah arye, bokuka yuk-yuk aryamsuk touk fil yuk-yuk dobuka winilulume. Bukni, ‘Allah arye, el fil dona deiyok ning, weik mambul ning aripsutuba, afil doptibye’ tenen, fia patasiliba, kanye deibuka unamlume. Aning-aning nirya babye awapsuk bukni, winitalak fia weik teleb ning aripsutuba, aning bobuka wininamlum ning ara, nyapnusine. Ati moubuka kekenululume.
46013001	Yatanye do nirya, yuk nang ati bico tenebuka kum melilamlanye bira, yuk mutuku ninye nyalamak yupu ap, Allah el im deice fil melinang, malaikat sik yupu ap, deice arye, mambul yupu nyaptu babye, Allah el kanye ara, ‘Anye bira mambul kum ati awablye,’ tenelule. El winilul ning ara, nong kum upnamle ati, el fil ara, mambul weik kume. Winipmanto ara, besi ning obikiba, weik lelim talye nyalamle atonun, ulule. Ara anye birye, mambul yupu ap, kekena teleb yupu ap, nyalul bukni, yuk nang ati, bico tenebuka kum melilula ati, atonye bira dipkoprop weik mambul kume nyapsine.
46013002	Yata ninye do nirya, anggunce yuk ninye ati, bico tenebuka kum melinyak ninye ara, talye uk unyake. Allah el kanye ara, sikda mambul kume. Aning atonun, Allah El Dib Kanye arye, aminyan winipnamle ning ap, aning-aning nirya ap, ati, laka nyana fil dona deiyok ning ariptuba, Allah arye, duknyamuk ning nirya ap, weik kel bikna ning nirya ap, moubuka tenepturye, laka nyapsutue babye, anye birye yuk nang ati bico tenebuka kum melilinye bira, Allah el kanye ara, ‘Anye bira mambul kum ati, dauplye,’ tenelule. Tonda, Allah arye, tonye ati, ‘Allah ara, ikin kum uptue. Aning-aning nirya kam aryuk uptue, tenenamle’ tenen, weik dib tenena deiyok ning areptuba, anye birye el fia dib tenelula deice arye, weik mutuku ati, “Tobuka bilyame,” nyaptop ura, topraka betua babye, anye birye yuk ninye ati bico tenebuka kum melilulnye bira, talye uk ulule. Allah el kanye ara, ‘Anye bira, dipkoprop mambul kum ati, dauplye,’ tenelule.
46013003	Aning atonun, tonoknye birye el talilye ning nirya dobuka, fia bona utotowa talina kum ninye ati urdem aryuk areblirye, ‘Malye nang arye na ti, “Anye bira dib teneplanye binya arye, nun like,” nyabuka, na dopropnirye, uku noutamak dongopnitinge,’ tenepturye, el bidamnye nong ap, ariptu babye, anye birye yuk nang ati bico tenebuka, kum melilulnye ulyop ura, el babye talye uk ulule. Awinilya deice arye, dekna ati, dekna ning, im deice binuka kum dopropnamle. Allah el kanye ara, ‘Anye bira dipkoprop mambul kume, daupmalye,’ tenelule. Deiyok ara, elce yuk ninye ati bico kum tenelula ati nyapsine.
46013004	Yuk ninye ati, fia bicoe tenebuka melilamice ninye ara, sik wininyak ning ton laka nyapnusine. Ara, yuk nang ati, ‘E, sik yata ati sikcuk winimak do?’ tenen, minopce arye yu upliba kum derenyake. Yuk nang ati bico tenenyak nang arye, yuk nang ati, ‘Yata wiribuka meliptinye do?’ tenen, fia nimalye aryuk melinyake. Yuk nang ati, bico tenenyak ninye arye, yuk ninye talinyak ning ap, sik wininyak ning ap, ati, ‘Se, naryuk taliptinirye winiptinye,’ kum tenenyake. Tonda, sikce sik bidamnye ati, “Nunda weik mambul nang unyabe,” nyabuka, kanye erebuka weik yupu nyana ap, dilana ap, kum wininyake. Yuk ninye ati bico tenebikirye, talima ariplibuk, unyak ninye ara, kanye talima namin ninye uk unyake.
46013005	Yuk ninye ati, bico tenebuka melilamak nang ara, yuk nang ati nimalye aryuk unyake. Sikda, ‘Na kwit birye, se tenebuka, malye kanye bopnunil do?’ tenena kum arye, yu upliba, malye yupu nyabuka, yuk nang ati kum yaninyake. Tonda, sikce, sik bidamang ati, ‘Na patapnile ninguk weik mambul bukni, yuk ninye pataplye ning ara, daupmalye,’ kum tenenyake. Yuk ninye pataplye ning ton tenebuka melinyake. Tonda, yuk nang arye, malye ubikiba, sik pol-pola yu uplibuk, derebikirye, kum wenenyake. Talye kanye bobuka nimalye aryuk unyake. Aning atonun, yuk ninye arye, sik ti malye ubikcop ura, luba kina kumce, fia tuba tenena uk ulamikirye, “Malye winipnik ning ara, ani, ani,” tenebuka, nukikirye, kisok deice kum delinyake. Yuk nang arye, sik ti malye upmace ning ati ara, ‘Dauplye’ tenen, talye mangkau kibikirye, tuba tamubuka tonap tuba kum tenenyake.
46013006	Yuk ninye ati bico tenebuka melilamak nang ara, yuk ninye arye, sik malye wininyak ning ap, malye tenenyak ning ap, ati, kanye deibuka kum unyake. Bukni, fia diksukum teleb winin ning ati, sikce kanye deibuka unyake.
46013007	Yuk ninye ati bico tenebuka melilamikce nang arye, kanye imun ning aupmalye babye, batakana kum aryuk, ‘Nun kayapu ati, kalikina uk unamne’ tenen, fia bico tenebuka melinyake. Sik anang ara, yuk nang arye, sik kayapu nang ati, malye nyanyak yupu ara, kekebikirye, adip aryuk talye kanye bobuka minopce dib kum tenenyake. Tonda, sikce yuk nang ati, ‘Kume, malye upmal bukni, winitalak daupmalibuk, aminyan ara, teleb winipnamlarya’ tenen, dina uk unyake. Kanye imun ning winipmalye talak nirya ara, sikce, ‘Adip aryuk bataknuyabe,’ kum tenenyake. Aning kum bukni, batakana kum fia lamapdongobuka tuba telebuk unyake. Tonda, yuk nang ati bico tenenyak nang ara, sik bidamang tenen ning aupmalya babye, yuk nang ati, tuba bico tenebuka milina uk unyake.
46013008	Ara, Allah arye nun ti, ‘Yuk ninye bico tenebuka melinamak’ tenen, bico tenena ati arisulul deiyok ning ara, kum kumdanapnamle. Fia aunamle. Bukni, dan mutuku do nirya, aminyan talak ara, aminyan winipnamle ning laka nyalamak ning ara, kum danamle. Sik kum kel bikamik bukni, Allah El Dib Kanye mikip deice arye, yuk mutuku ninye nyanyak yupu, talye kanye bobuka nyanyak yupu ara, aning babye kum danamle. Allah arye ariliba, weik kel bikamikce ning ara, aminyan kum danamle.
46013009	Deiyok ara, ani. Winitalak ara, ton tam ning ara, bikinyabe. Ton tam ning ara, kum bikinyabe. Aning atonun, aminyan kum danamle ning, ton tam ning ara, laka nyanyabe. Ton tam ning nirya ara, kum laka nyanyabe. Aning-aning nirya ara, winitalak arye kel kum biktibye. Aning nirya babye kum danamle.
46013010	Nyapmasin bukni, aminyan talak ara, aning-aning kum sungtaliplirye, fia winipman kum fil dolinye bira, Kristus tamubuka yalyop ura, winitalak sukultalisilye ning nirya ara, kum winipnamle. Winiplirye, winipman kum ning uk, kum suktalipmanto ning arisilibuk, aning ara, fia aunamle. Aning ara, kum uptue.
46013011	Na mitik mi ulamse talak ara, sik mitik mapu arye, yupu nyana ap, arikal dona ap, bik-bik abuka talye-talye kanye bona ap, ‘Deiyok ani, ani,’ kum tenebikirye, talye-talye winilamak touk winilamse bukni, nepnin balamse ani, akunum wisi danin basirye, ninye du nang akunum upnukop ura, mitik mapu winilamak ning nirya ara, akunum batakse.
46013012	Ayupu nyapmasina ara, deiyok ani. Mek kwen fumbisik dipdekirye, sik mining urasin uk yalyop ura, kanya eibikirye, mitik teleb ubuka elilamak touk, winitalak ara, aning-aning nirya mitikanun kanya atonun elinyabe. Bukni, ninye epdanduka miningdam epdakirye, fia teleb ubuka urasin laka elilamak touk, aminyan sirya talak ara, aning-aning nirya lakak aryuk eibibirye, teleb ubuka nong noutamak ning moubuka kel kipnamabe. Winitalak ara, mitikanun bikamse, ton ning ara, kum bikamse bukni, Allah arye na ti, na wininye ning ap, tenenun ning nirya ap, teleb ubuka kel bikinilye touk, aminyan sirya talak ara, na babye aning-aning nirya, moubuka kel bikuka unamne.
46013013	Winitalak ara, tukwak mutuku unamap talak ara, mambul ning ton winilye fia wininamle. Ara, dib tenena ap, ‘Aminyan talak ara, Yesus arye, dolyanamsile’ tenen, batakana kum aniryuk, fia dina uk una ap, yuk nang ati bico tenebuka melina ap, ara awinilye ning fia aunamle. Awinilye aupmal bukni, weik mambul ning ara, yuk nang ati bico tenebuka melinauk ulule. Na Paulus arye, nyapsine.
46014001	Na kayapu, anggun wininamlum ning nirya noutamak arye, bico tenebuka melilana uk wininamlume. Tonda, Allah el fil dona ati, el Dib Kanye mikip deice arye, ‘Fil dona deiyok ning aripsutue’ tenen, patasiliba kanye deibuka unamlume. Afil dona deiyok ning yala nirya patana teleb bukni, ‘Weik mambule’ tenen, fia patanamsil ning ara, Allah arye nyalyeba, el yupu laka nyabuka peterenya deiyok ning ati, fia patanamsile nyapsine.
46014002	Aning nyapmasina deiyok ara ani. Ara, yata nang do nirya, sik kel kum bikamikce, kum nyalamak yupu bukni, Allah El Dib Kanye mikip deice arye, sik talima ak dongopliba, yuk mutuku yupu deice nyalinye bira, anye birye yuk ninye sik moubuka kekena ati kum nyalule. Allah El Dib Kanye arisilye yupu nyalinye bira, Allah el kekena ati nyalule. Ayupu ara, dipkoprop nyapmasine. Allah El Dib Kanye arye, anye bira el talima ak nyalisiliba, yuk mutuku yupu deice nyalinye birye ayupu nyaplyop ura, yuk ninye nirya amul deice uk kekeltakanyak bukni, ‘Deiyok ani,’ tenebuka, moubuka kum kel biktinge. Ara, Allah El Dib Kanye mikip deice arye, ayupu dobuka, anye biti ariliba, anye birye duknuna yupu, ninye kum kekepmanto yupu uk nyalula ati nyapsine. Aning ati ara, weik arye pataplyeba, ‘Se, Allah arye, aripsutue,’ tenenamlum ning ara, ‘Yuk ninye ton kekepting’ tenen, Allah arye nyalyeba, ‘El yupu lak akarye, laka nyabuka, peterena deiyok ning aripsutuba, petereptibye’ tenen, pataplyeba, ‘Allah ati moronamlum’ tenen, ati nyapsine.
46014003	Allah El Dib Kanye mikip deice arye, yuk mutuku yupu nyanyak nang ara, Allah el yupu kekena ati nyanyake. Bukni, Allah arye nyapliba, el yupu lak kibuka, laka nyabuka peterena deiyoknye birye, el yupu nyalyeba, yuk ninye nirya, sik talima melina ap, mikip kilina ap, ati, ‘Melipnun’ tenen, nyalule. Ara sik dib tenen ning mikip kilina ap, sik talima melina ap, talima wisisilye ning kilina ap, sik kanye imun usilye ning, ‘Kanam upnamle’ tenena ap, ati, teleb yupu lak akarye nyalyeba, ninye nirya arye, teleb ubuka, kekenyake.
46014004	Allah El Dib Kanye mikip deice arye, ariplibuk yuk mutuku yupu deice arye, nyalulnye bira, elcuk el bidamnye ati nyaldalirye, talima kwa diprongobuka mikip kililalul bukni, Allah arye nyalyeba, el yupu lak akarye, laka nyabuka peterena deiyoknye birye, Allah dib tenenyak ninye nirya moubuka kekebikiba, sik talima kwa dakuka mikip kililule. El bidamnye ati kum nyalule.
46014005	Anggun Korintus mutuku ninye nirya ara, Allah El Dib Kanye mikip deice arye, aripsutuba, yuk mutuku yupu nyaptumop ura, na kanye mitik deipsitinye bukni, weik mambul ning ara, anggun nirya arye, Allah nyasilye yupu, lak akarye laka nyabuka peterenyak nang ulamtumop ura, aning ati, weik arye, kanye deipsitinye. Allah yupu laka nyabuka peterelinye bira, weik mambul fil dolul bukni, Dib Kanye arye, deiyok ning ariplibuk, yuk mutuku yupu deice arye, nyalulnye bira, mitik mambul fil uk dolule. Deiyok ara, Allah yupu lak kibuka peterenanye birye el yupu nyalyeba, Allah dib tenenyak ninye nirya kekenyak deice arye, sik kanye talima kwa baribuka, mikip kililula ati nyapsine. Yuk mutuku yupu deice nyalinye birye, “Deiyok ani, ani,” nyabuka laka nyaptop ura, sik keken ninye nirya moubuka kel biktingop ura, aning babye teleb nyaptinye. Ayupu deiyok ning moubuka kum teneptingce, kum kel keptingop ura, aning ara, teleb kume. Na Paulus arye, nyapsine.
46014006	Ara, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Anggun ton tenipdelulume. Anggun dam yatinirye, Allah El Dib Kanye mikip deice arye, yuk mutuku yupu deice nyapsitinye babye, ayupu talye nyaploptibya deice arye, melipsitinye do? Kume. Bukni, Allah arye, duknyamuk ning lak kibuka laka nyan yupu do, weik kel bikne yupu do, Allah arye nyaplyeba, laka nyabuka peteren yupu do, tonda, diksukum una ati, “Wininamlulum, wininamlulum,” nyabuka peteren yupu do, ayupu nirya atonun yupu nyapsitinyeto ura, adeice aryuk melipsitinye. Anggun moubuka kum kekepmanto yupu nyaptinya babye, anang arye, kum melipsitinye.
46014007	Ara, nun kam unyap ninye ati, tonda kam kum ulul ning ati ara, anyapmasin yupu dipkoprop uk ulule. Ati kam kum ulul ning, bung-bung ana el si ara, seruling ap, yuk ning ara, el si ara, kecapi ap, ati nyapnusine. Bung-bung ana dobuka nyalinye birye, tonok yupu mot nyalye touk, teleb ubuka kum nyaplyop ura, yuk ninye kekebikirye, yata wiribuka moubuka kel bikting do? Ara, bung-bung ana arye, malye nyaplyop ura, anang arye, ‘El nyalye mot atia,’ tenebuka kel bikting do? Kume, aning kum kel biktinge.
46014008	Aning atonun, sik yin talin nang arye, bung-bung ana, el si ara, terompet deice arye, tonok mot nyakiba, kekebikirye, adip aryuk, ‘Ura, amot kekepmapa anya arye, malye nang olbinuyabe’ tenen, kel kinyake. Bukni, aterompet nyalinye birye, teleb ubuka kum nyalyop ura, lelim talye kekepnamak bukni, yata wiribuka moubuka tenipting do? Kum bikmanto ning nyaplyeba, sikce, ‘E, winira olbinuyabe’ tenen, kel bikting do? Kume, talye lelim uk kekenamak bukni, lelim malye nyaplyeba, moubuka tenena kum ati, yin talin nang arye, kintinina kumce, talye kanye bobuka unamake.
46014009	Ayupu winipmanto ning nyapmasin touk, anggun Korintus ninye babye atonun winilulume. Allah El Dib Kanye, el mikip deice arye, yuk mutuku ninye nyanyak yupu arisilibuk, ayupu deice arye, anggunce, yuk ninye nirya kekepmanto yupu, teleb ubuka lak kum nyapmunyop ura, yata wiribuka, yuk nang nirya ayupu kekeptingce, ‘E, sik nyapmasiyak yupu ara, deiyok ani’ tenen, moubuka kel bikting do? Kume, kum kel biktinge. Aning ati ara, anggunce yuk mutuku yupu deice aryuk, anggun mutuku nang ati nyamunyop ura, yupu talye nyaltakana uk unamlume. Aning ati ara, kum wininamlume nyapsine.
46014010	Na kayapu. ‘Dip do, telela do?’ tenen, kanye kum boktopsutue. Tukwak mutuku noutamak ara, ninye yuk-yuk nyanyak yupu ara, yala fia weik aupmal bukni, ayupu nirya ara, deiyok ton aupmale. Sik bidamang arye, sik yupu koprop nyakiba, sik ayupu nyanyak nang kekebice ura, adip aryuk, ‘E, ayupu deiyok ara, ani’ tenen, moubuka kekenyake.
46014011	Ayupu nirya ara, deiyok aupmala anya arye, sikce yuk mutuku yupu deice nyabice ura, kekeptini bukni, deiyok kum biktinyop ura, anang arye na ti, ‘Anye bira, yuk mutukunye anya arye, elda ninye asiknye atonun ulule. Nun yupu kum kekeptue,’ tenepnamniyake. Aning atonun na arye sik yuk mutuku yupu nyanyak nang ati, ‘Sikda yuk mutuku yupu nyanyak ninye unyake. Na tam nang gume,’ tenepnamne.
46014012	Anyapmasina atonun, anggunce anggun ap neika ululum ninye ati, Allah El Dib Kanye mikip deice arye, yuk mutuku yupu diribuka nyapmunyop ura, anggunce anggun bidamang nang ati, “Sikda, yuk mutuku ninye atonun unyake,” nyalanamlulume. Anggun Korintus mutuku ninye arye, ‘Se, Allah el fil dona ati, el mikip deice arye, fil dona deiyok ning aning-aning nirya aripsutue’ tenen, patasilibuk, ululuma anya arye, ayupu nyapsine. Allah dib tenenyak ninye nirya, sik talima kwa dina ap, mikip kilina ap, ati, moubuka kel biknamting ning uk, ‘Allah arye, afil dona deiyok ninguk aripsutuba, nun neika unyap ninye ati melimdatibye’ tenen, fia patasiliba, unamlume. Yuk ninye ati kum melipmanto ning ara, patana kume.
46014013	Allah dib tenenyak ninye, “Sik kanye talima kwa baribuka mikip kelina ara, aning uk mambule,” nyapmasina ati ara, ayupu ton nyapnusine. Anye birye kel kum bikamuk bukni, Allah El Dib Kanye mikip deice ariplibuk, yuk mutuku ninye nyanyak yupu deice arye, nyaptunye bira, ‘Se, Allah arye melipnutuba, ayupu moubuka kekepnirye, lak kibuka laka nyapteneba, na kayapu nang nirya bita teleb kibuka kel bikting’ tenen, Allah moronamle.
46014014	Aning ara, urdem ati kum nyapsine. Kume, yuk mutuku yupu deice arye, Allah moronye talak ara, Allah El Dib Kanye melipniliba, na kanye arye, Allah moronun bukni, na kanye tenen ning deice arye, moubuka kum kekeptinya anya arye, ‘Deiyok ani’ tenen, kum kel biktinye.
46014015	Aning ati ara, yata wirinamne do? Ura, aning ton nyapnusine. Allah moron talak babye, Allah el si eren ati, mot nyanamne talak babye, Allah El Dib Kanye mikip deice melipniliba, na kanye arye, yuk mutuku yupu deice Allah moronamne talak nirya ara, na kanye tenen deice arye moronamne. Tonda, na tam nang nun nyanyap yupu deice arye, kekepmanto yupu ton tabakuka Allah moronamne. Ara, Allah El Dib Kanye melinilya deice arye, yupu nyanamne bukni, ninye kekepmanto yupu deice aryuk nyaptinyeto ura, aning uk ara, telebe. Yuk ninye arye, kum kekepmanto yupu ara, talye nyana kume.
46014016	Allah El Dib Kanye, el mikip deice arye, yuk mutuku yupu arisilibuk, anggun kanye arye, yuk mutuku yupu deice, Allah el si erebuka el ti, “Telebe,” nyalulumop ura, sik yuk ninye kum kekenmating noutamak arye, tonoknye ton moubuka kum keketurye, kum kel biktop ura, anye birye yata wiribuka, “E, na arye ton, dipkoprop moubuka tenepmana ati, ‘Anyanmak touk winipnamle’ tenen, Amin nyapne,” nyabuka tenepturye, nyaptu do? Yuk mutuku yupu deice arye, Allah ati, “Telebe,” nyaptuma babye, anggun nyalulum yupu ara, amutukunye birye moubuka kum kekeptu anya arye, “Na ton kekepmane,” kum nyaptue.
46014017	Ara, Allah el Kanye arye, yuk mutuku yupu ariplibuk, anggun ayupu deice arye, Allah ati, “Telebe,” nyabuka el si teleb kibuka ereptuma babye, anye birye moubuka kekepturye, kel kum kiptua anya arye, ayupu nyaluluma deice arye, el talima mikip kum kililulume. El moubuka kekena kum ati, ara kum winipmanto.
46014018	Ura, na kayapu, anggun Korintus mutuku ninye ara, Allah El Dib Kanye mikip deice arye, yuk mutuku yupu mitik nyalulum bukni, na kanye ara, Allah meliniliba, el Dib Kanye mikip arenilya deice arye, yuk yala mutuku nang yupu fia weik arye, nyanune. Aning ati ara, na arye Allah ati, “Telebe,” nyanune.
46014019	Aning arenilya anya arye, Allah ati, “Telebe,” nyanun bukni, na kanye ara, Allah dib tenenyak ninye arye, ‘Allah si erepnuyap’ tenen, bulubikce talak ara, ‘Ninye nirya moubuka kekeptingce, kel bikting’ tenen, sik kekepmanto yupu pamu barye uk nyapteneba kekeptingop ura, ‘Aning ara, fia telebe,’ tenenune. Bukni, sik kum kekeptingce, moubuka kum kel bikting yupu, Allah Kanye arye, aripnilibuk, yuk mutuku yupu deice arye, 10 ribu yupu nyaptinya babye, ‘Aning ara, mambul kume, daupmalye,’ tenenune. Deiyok ara, sik yuk ninye kum kekepting yupu deice arye, nyapnyop ura, sik kanye talima kwa baribuka mikip kum kipdeiptinya ati nyapmasine.
46014020	Ura, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Mitik mapu tenelamak touk tenemunya ara, bataklulume. Ura, malye ning pataplyeba, malye winina ati ara, fia mitik aling fum lin mapu arye, aning-aning kum tenebikirye, malye kum winilamak touk, anggun adip aryuk telebuk unamlulume. Bukni, anggun kanye tenen ning noutamak nirya ara, teleb nang, wisi akunum deibik ninye arye, kanye bobuka diksukum ninguk tenyak touk, anggun Korintus mutuku ululum ninye babye adip aryuk tenenamlulume. Malye winina ati ara, mitik mapu atonun unamlume. Teleb winina ati ara, wisi ninye atonun tenepmunce, telebuk wininamlume.
46014021	Allah arye nyapdeibukba, minop talak ulamuk nabi Yesaya arye, Allah yupu buku noutamak sekeiyamuk. Allah yupu lak kibuka sekamuknye sekamuk yupu ara, ani. Allah arye, nyabuk. “Aninye ara, na tenepse ninye ati, ‘Na yupu kekepnamak’ tenen, yupu laka nyan nang sik dam dobuka deipnamne. Ara, yuk mutuku ninye dobuka, na tenepse nang, sik dam dopdeipniba, na yupu bukni, yuk mutuku ninye nyanyak yupu deice arye, laka nyanamake. Wininamak bukni, anang dopdeipniba, na yupu nyanamtinga babye, na wipdeiamse nang arye na yupu kum kekepnamniyake. Na yupu kum dolonyakce, lik ati batakanamke. Na Allah arye, nyapne,” nyabuk. Ayupu nyabuk ning ara, Yesaya arye, sekeiyamsukba, na Paulus arye, nyapsine.
46014022	Ayupu aupsuka deice arye, bikinyabe. Allah arye, utenelule. Sik kum kel bikamik nang bukni, Allah El Dib Kanye mikip deice, yuk mutuku nang nyanyak yupu ariplibuk, peterelbikcop ura, peterebikibuk, dib tenena kum ninye kekebikirye, sikda, ‘Se, aning ara, dipkoprop Allah el mikip deice aniryuk nyapmasiyake,’ tenebikirye, ‘Diba tenepnamak’ tenen, Allah arye, aning aresulule. Ati, ‘Dib tenena ninye arye, kekenamak’ tenen, Allah El Dib Kanye mikip deice arye, ayupu kum aresulule. Ara, dib tenena nang arye, ‘E, Allah el mikip deice wininyak ning atia, tenepnamak’ tenen, kum aresulule. Bukni, Allah el yupu seklamika ap, nyasirikce ap, laka nyabuka peterena deiyok ning ariplibuk, el mikip deice arye, peteresinyak ara, dip tenen ninye, anggun melina ati arisilibuk, peteresinyake. Aning ara, anggun dib tenena kum ninye ati, arisulul ning kume.
46014023	Aning ati ara, anggun dib tenelulum ninye nirya arye, ‘Allah el si erepnuyap’ tenen, bulumunye talak ara, anggun nirya Allah El Dib Kanye mikip deice arye, yuk mutuku nyanyak yupu arisilibuk, ayupu deice arye, nyalulumop ura, yuk talye nang kekebikcop ura yata tenenamak do? Ara, sik yuk nang ayupu kum kekeptingce, moubuka kum kel bikting ninye ap, ura dib kum tenenyak ninye ap, anggun Korintus mutuku ululum ninye, anggun Allah yupu keken aik wekukapsikirye, kum kekepmanto yupu kekebikcop ura, “Kume, anyasik ninye nirya ara, motona talin ninye unyak atia,” nyabuka kum tenepnamsiyak do, kum do? Na kanye ara, aning uk tenepnamsiake.
46014024	Dipkoprop aning uk tenesinyak bukni, anggun dib tenelulum ninye nirya arye, Allah nyasulul yupu ap, kumce akunum sekeiyamsik yupu ap, laka nyabuka peterelulum talak noutamak, sik dib tenena kum nang ap, ‘Ayupu ara, dib do, kum do?’ tenen, kanye tenilton nang, sikce anggun Korintus mutuku Allah yupu keken aik wekikirye, anggun nyanamlum yupu moubuka kekepsitingop ura, telebuk unamake. Ara, anggun nyalulum yupu kekenamak deice arye, ‘Se, nunda dipkoprop malye winin ninye unyaba anya arye, Allah arye, yupu lipsisikuka bokeipsilirye, wenebuka opnamsil nang ara, nun unyabe,’ tenebikirye, malye kanye bopnamake. Aning ara, telebuka.
46014025	Anggunce Allah yupu lak kibuka peterepmunyop ura, dib tenena kum ninye, ayupu kekebikca deice arye, sik talima noutamak malye winibuka, dungnulamice ning ara, laka upliba, kisok talipdanuka malye kanye bobikirye, “Se, Allah ara, aninye sik talima noutamak dipkoprop ulule. Bukni, nunda malye ninye tuba unyabe,” nyabuka, Allah ati, dib tenebikirye, el si erenamake. Na Paulus arye, nyapsine.
46014026	Ara, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Anyapmasin yupu nirya ati ara, Allah yupu keken aik binuka, el si ati erenamlum talak ara, “Teleb winin ning ani,” nyabuka kel bikna ati ara, ‘Yata nyaptibye do?’ tenena kume. Aning ara, nyapnusine. Anggun bulubuka Allah yupu kekenamlum talak nirya ara, anggun nirya yuk-yuk bukni, tonye bira, Allah arye, el ti aribuk mot nyapnamsile. Tonye birye, “Diksukum una ati, winibuka unamabe,” nyabuka peterenamsile. Tonye birye, Allah el yupu duknyamuk bukni, anye biti lak nyabuk ura, kel bikuk ning ara, anggun kekena ati Allah duknyamuk yupu nong noutamak ara, lak kibuka peterenamsile. Tonye birye, el kum kel bikamuk bukni, Allah El Dib Kanye arye, ariplibuk yuk mutuku yupu deice nyapnamsile. Bukni, elce peterepsilyop ura, tonye bira, Allah El Dib Kanye arye, “Ayupu nong ara, ani,” laka nyabuka melipsilyop ura, ayupu kekebuka kel bikilinye birye, “Ayupu deiyok ani,” nyabuka, ayupu lak kibuka laka nyapnamsile. Aning-aning nirya ara, deiyok tonokuk aupnamle. Ara, Allah dib tenena ninye kekebikca deice arye, ‘Sik talima kwa baribuka mikip kilinamap’ tenen, wininamlume. Yuk ton kume. Na Paulus arye, nyapsine.
46014027	Allah El Dib Kanye arye, el teneamlye nang ati, yuk mutuku nyanyak yupu ariplibuk, ‘Nyapnusiyabe,’ tenebikcop ura, tonokto, bitinyeto nyapsitiring bukni, fia weik ning ara, winilye nang arye, nyapsitinge. Aning nyapsitinge bukni, tonok talak aniryuk, neika talye ansinibuka kum nyapnamake. Aning kum bukni, tonok-tonok arye, lak nyapnamake. Nirya tabakuka talye kanye bobuka nyana kume. Tonda, akunum yuk-yuk tonok-tonok arye, yuk mutuku yupu deice arye, nyapsikcop ura, adip aryuk tonoknye birye, “Ayupu deiyok ara, ani,” nyabuka laka nyapnamsile. Kumop ura, yuk mutuku yupu kum nyaplopsitinge. Ara, ayupu deiyok ning kum laka nyapsitingto ura, anang arye, yuk mutuku yupu deice arye, nyana kume, nyapsine.
46014028	Ton nang arye, ‘Yuk mutuku nang yupu deice nyapnuyap,’ tenebikirye, kintinipting bukni, ayupu kekepturye, laka nyapmantonye kum ulyop ura, ato yupu ara, kum nyaptinge. Kum laka nyapmantoop ura, yuk mutuku yupu nyapmanto nang arye, anggun dib tenelulum nang bulubuka, Allah yupu keken aik noutamak ara, talye yupu kum asa bunamake. Ayupu talye kanye bobuka kum nyaptinge. Sikce, sik bidamang ati sik talima noutamak aryuk nyapdatinge. Tonda, sikce Allah el kekena ati, sik talima noutamak aryuk tenebuka nyaptinge. Yuk ninye arye, amul deice uk talye kekeltakana ati, talye kanye bobuka nyana kume.
46014029	Ara, aning atonun, Allah el nyasilye yupu ap, min talak seklamik yupu ap, peterena deiyok nang ap, tonda aminyan winipnamle ning laka nyana deiyok nang ap, sik Allah yupu keken aik ulamtingce, aning ara, like bitinyeto, winiliyeto nyapsitinge bukni, yuk-yuk nyanamsiake. Sikce peterepsikcop ura, ayupu kekenamak ninye nirya arye, ‘Ayupu deiyok ani. Dib nyapmasiyak do, kum do’ tenen, moubuka tenenamake. Tonda, kekebikirye, ‘Nyapsila anya arye, wininamabe, winipnambe’ tenen, kanye deibuka moubuka kekenamake.
46014030	Anggun nirya kekenmamunye ani, sik tuba bukmace ninye kan-kan, Allah arye, duknyamuk yupu dobuka tonoknye biti, “Ayupu nyapnulyam,” nyapliba, anye el talima noutamak nyaplyop ura, anye kekeplirye, ‘Na ton nyapnune,’ teneplyop ura, minop peterenmalye deiyoknye birye yupu nyana kumce tunimabuka buklyop ura, ‘Na ton nyapnusine,’ teneplinye birye, aminyan nyapnamle. Ansinibuka tonok talak aryuk nyana kume.
46014031	Winibuka tonok-tonok nyapra banamluma deiyok ara, sik Allah yupu peteren nang nirya nyapnin bakiba, anggun bululum ninye nirya moubuka kekepmunyop ura, anggun nirya arye, moubuka kel kinamlulume. Tonda, anggun diksukum una ati, “Wininamlum, wininamlum,” nyabuka melibuka nyabikibuk, kekepmunyop ura, anggun kanye talima kwa baribuka mikip kilinamsiyake. Aning ati ayupu nyapsine.
46014032	Ara, nun Ni Allah lyebuka talisilirye, melisilyop ura, el fil dosilya deice arye, kanye deibuka diksukum ninguk unyabe. Allah fil dosilya deice arye, talye-talye yupu nyabuka, kouldana atonun kum unyabe. Amalye winin ning fil kum dolula ati ara, sik Allah yupu peterena ap, aminyan winipnamle ning laka nyana ap, wininyak ninye ara, sik bidamang kanye ap, nong ap, kalikildakirye, teleb ubuka nyanyake. Sik bidamnang aryuk, sik badamnye ati, lipsisikdakirye, teleb yupu uk nyanamake. Talya-talya kwalibuka una ara, kum wininamnyake. Winina ara, meme, na Paulus arye, nyapsine.
46014034	Winira, yuk yupu ton nyapnusine. Anggun Allah yupu kekenamlum talak nirya ara, kilapu ara, yupu nyana kum aniryuk, talye lamapdongobuka bukikirye, kekena uk unamake. Allah arye nyabukba, Musa sekamuk yupu noutamak nyasilye touk, kilapu ara, Allah yupu keken aik bulupmunye talak ara, yupu kum nyaptinge. Aning kum bukni, sik peterena deiyok ninye amutamak bukuka, nimalye aryuk unamake. Mutuku-mutuku nirya, Allah ati dib tenenyak ninye nirya arye, aning atonun unyaka ati, ‘Anggun Korintus mutuku ninye babye kekenamlum’ tenen, ayupu nyapsine.
46014035	Kilapu arye, ‘E anyapmasil yupu ara, deiyok yata yupu nyapmasil do?’ tenen, ‘Asipdetibye’ tenen, pataplyop ura, Allah yupu pakuka, sik bidamang asik tuba tamubuka bakirye, sik bidamang domikce nang atibuk asipdenamke. ‘Allah yupu kekepnuyap’ tenen, Allah yupu aik bulubuka weklalum talak nirya ara, kilapu yupu laka arye nyabikcop ura, adeice arye malye ubikirye, Allah si yaninyaka anya arye, Allah yupu keken talak ara, kilapu arye, yupu laka arye, kum nyanamake. Winina meme, na Paulus arye, nyapsine.
46014036	Na arye anyapmasin yupu ati, anggun Korintus mutuku ninye arye, ‘E, el nyapmasil yupu ara, talye dem atibuk nyapsile,’ tenepnamnulum do? Winibuka tenenumunyop ura, na arye anggun ti asipdenamsine. Allah el yupu ara, anggun Korintus mutuku ululum ninye arye, anggun tenena deice aryuk deiyok koubuka teneamlumce, peterelamsulumba, nun aminyan kel bikamubu do? E, akumop ura, yuk nang arye, anggun ti peterelamsikba, anggun uk kekebuka kel bikamlumba, nun yuk ninye nirya ara, kum kel bikamubu do, kum do? Allah dib tenenyak ninye mutuku-mutuku nirya akunum laka nyapmasin touk unyaka anya arye, anggun Korintus mutuku ninye babye atonun wininamlume.
46014037	Tonda ayupu ton nyapsine. Yatanye do nirya, ‘Kume. Allah arye, nyasilye yupu laka nyabuka peterena ap, aminyan winipnamle ning laka nyana ap ati, deiyok ning akunum aripnuka anya arye, aning laka nyananye nabi unune’ tenen, nyalinye ap, ura, ‘Na ara, Allah El Dib Kanye arye, el fil dona ati, fil dona deiyok mikip weik arye arepnukbuk, el Fil donune’ tenen, nyalinye ap ati, anggun kekenululume. Na arye nyapmasin yupu ati ara, ayupu nyapsine. Na Paulus arye, sekeipsin yupu ara, talye yupu kume. Nun Deiyoknye Yesus arye, nyasilye yupu uk peteresunune. Na kanye aryuk ayupu kum nyanune. Ati, aning uk tenepmunce unamlume.
46014038	Anyapmasin yupu ati, ‘Talye nyapsile’ tenen, luba kilinye bira, anggun ap, nun nirya ap arye, anye biti, luba kibirye, ‘Elda talinye’ tenen, el ti batakibirye, el yupu fia kum kekenamabe.
46014039	Ara, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Moubuka kekenululume. Arup nyapmasin yupu nirya ati ara, wininamlume. ‘Aning ara, weik mambul’ tenen, weik arye patasiliba, ‘Allah arye, afil deiyok ning aripsutue’ tenen, kanye deibuka wininamlum ning ara, Allah nyasulul yupu ati, deiyok noutamak ning laka nyabuka peteremunce, ‘Aning uk weik mambule,’ tenenamlume. Tonda, Allah El Dib Kanye arye, el mikip deice arisilibuk, sik yuk mutuku yupu deice arye, nyanyak yupu ara, “Aning ara, fia kum nyapsitinge,” nyabuka yupu kum sekenamlume.
46014040	Yupu kum sekenamlum bukni, anggun wininamlum ning nirya noutamak arye, talye kanye bobuka walana kum aniryuk, teleb-teleb ubuka, na akunum laka nyapmasin touk wininamlume. Na Paulus arye, nyapsine.
46015001	Na Paulus arye, nyapsine. Winira, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Na arye Allah el laka teleb yupu peterelamsibuk, kekebuka dib teneamlume. ‘Ayupu deice aryuk Allah lyepnamsile’ tenen, dib teneplumce, fia moubuka talibuka tuba winimunye ning ara, ‘Tuba tamubuka tenenamlum’ tenen, nyapnusine.
46015002	Na arye ayupu bobuka peterelamsisiba, kekelulum ning ara, kanye teniltona kumce, fia pi dobuka talipmunyop ura, Allah arye, lyepnamsile. Ara, apeterepsise yupu, ninye lyena ati, Yesus el laka teleb yupu ara, dib teneluluma deice arye, Allah arye, lyepnamsile. Ayupu nirya ara, fia pi dobuka kum talipmunce, ‘Dauplye’ tenen, batakmunyop ura, minopce dib tenemunye ning babye, kum dasilirye, nong kum upnamsile.
46015003	Aning ati ara, Allah el laka teleb yupu weik mambul deiyoknye bira, elce nyapdeipnukba, anggun kekena ati peterepsise touk, tonap nyapnusine. Minop talak Allah el yupu laka nyalamik nang arye, sekeiyamsik touk, Yesus Kristus arye, nun ti, ‘Sik malye winina ap, tenena ap ati, kum kipdeipnirye lyepnamne’ tenen, nun pununa ati dibuk.
46015004	Nun wenena ati Allah arye, oplopsutu bukni, nun pununa ati, Yesus obikbuk, dibukop ura, el weinak ati el nong dobuka keil deiya fumbisik dongobik. Dongopmek ani, like winilye sum daunmok ani, like winilye sum akunum ubukop ura, Allah yupu noutamak sekeiyamsik touk, Allah arye, Yesus kam bukeibuk.
46015005	Kam bukeibuk ura, aminyan ara, ‘Peterus eipnunil’ tenen, laka panabuka tikukba, Peterus arye, Yesus eibuk. Laka tikukba, Peterus eibuk touk, aminyan talak ara, tuba tamubuka tonap el mapu, sik 12 nang unmeka noutamak arye, panabuka tikukba, sikce ton Yesus eibik.
46015006	Aning akunum winibukop ura, aminyan ara, el ti dib teneamik nang, sal babye, kilapu babye, yupa weik 500 ninye bulubuka unmekak panabuka tikukba, sik tonok talak aryuk Yesus eibik. (Atalak eibik nang ara, weik talak ara, tuba kam unyak bukni, ton nang ara, akunum dibik.)
46015007	Ayupa weik arye, 500 ninye arye Yesus eibikba, aminyan ara, Yakobus unmokak panabuka tikukba, Yakobus arye, Yesus eibuk. Eibukop ura, aminyan talak ara, Yesus arye, ‘Na yupu bobuka peterelbana ati, deiyok kouna deiyok nang, Rasul nang unamak’ tenen, wipdeiyamuk nang, sik dam panabuka tikilyayukba, anang 12 nang arye, Yesus eibik.
46015008	Anang fil dobuka winilamak touk, Yesus arye na ti, ‘Anye birye na fil dopnamnil’ tenen, wibuka deipnuk ura, afil uk donune. Bukni, winibuka daulamnya ani, na ara aminyan sirya koprop tamto weipnuknye binya arye, kilapu sikce, mi bomikca ani, mi delilamak atonunye unune. Na talye daulamsani, aminyan talak ara, na dam ton panabuka tikukba, na asing arye, Yesus eipse.
46015009	“Na ara, sik asa delilamak mapu atonun unune,” nyapmasina deiyok ara, ani. Ara, na arye Yesus dib tenebikbuk, Allah el mapu kibuk ninye nirya ati ara, minop talak na arye, ‘Aninye ap, sik dib tenenyak ning nirya ara, aning nirya kum datue’ tenen, sik nong deice ikin ning weik arye deililamsirye, ton nang ati yupu nyapsiba, olamik. Winilamse ati ara, Allah arye, ‘Na yupu peterepnin bana ati, deiyok kouna deiyok nang, Rasul nang unamake’ tenen, wipdeiyamuk nang nirya ara, na deice tamto unyake. Sikda weik mambul bukni, na dib min kum tenepse talak ara, fia malye ulamse anya arye, sik amutamuk unirye, mitik mambulnye unune. Malye ulamse anya arye, yuk ninye arye, na ti, “Elda, Allah yupu peterelbana ati deiyok kouna deiyoknye, Rasulnye ulule,” kum nyapnitinge bukni, nyaninyake.
46015010	Malye ulamse ati ara, ayupu kum nyapnitinge bukni, Allah arye na ti, bico tenepnukce, el kanye aniryuk melibuka lyepnuka deice arye, el yupu peterelbana ati deiyok kouna deiyoknye una ati, wipdeipnuke. Bico tenepnukce, el kanye aniryuk melibuka lyepnuka nong ara, kum kum dayuk. Talya kum winilamse. Aning ara fia kume. Allah el yupu peterena deiyok nang nirya ara, fil mitik mikip arye, el Fil dolamik bukni, na ara mikip arye, Allah el Fil dolamse. File weik dolamse nyapmasin bukni, dipkoprop ara, na mikip deice aryuk fil kum dolamse. Kume. Allah bico tenepnukce, el kanye aryuk melilamnukce, el mikip aryamnuka deice aryuk, el Fil dolamse.
46015011	Aning ati ara, “Allah el laka teleb yupu, ninye lyena yupu deiyoknye ara, ani,” nyabuka, asurat noutamak nyapmasuka ara, na arye peterelamsisiba, dib teneplum do? Sik yuk peterena deiyok nang arye, peterelamsikba, dib teneplum do? Anirya atoto uka. Deiyok ara, tonoka. Nun nirya arye, Yesus el laka teleb yupu, ninye lyena yupu uk peterenyabe. Ayupu uk kekelamlumce, dib teneplume. Yuk yupu deice arye, kume.
46015012	Ara, na kayapu. Nun nirya arye, ayupu uk peterenyabe, nyapmasina anya arye, ayupu deice arye, “Kristus dibuk ura, Allah arye kam bukeibuk,” nyabuka peterenyaba ati, anggun kan-kan bukni, ton nang ara, “Kume, diamik ninye ara, Allah arye, kam kum bukeipnamle. Ara kum winipnamle,” nyabuka peterenyaka ara, yata wiribuka kel bikamtingce, ayupu nyapting do? Anyanyak nang ara, sik yata deiyok ati nyanyak do? Sikda tilila uk nyanyake, dipkoprop kum nyanyake.
46015013	Ara, anggun moubuka tenipdelulume. Allah arye, diamik ninye nirya ati kum ereipnamtuto ura, adeice arye, ayupu nyaptibye. “Kume. Aning ati, Kristus babye, kum kam bukeibuk. Allah arye, diamice ninye kum kam bulilule,” nyaptibye.
46015014	Tonda, dipkoprop Kristus kum kam bukeiptuto ura, nunce peterenyap yupu ap, peterebipyeba, dib tenelulum ning ap, nirya ara talye uk uptue. Allah arye, Kristus kum kam bukeiptuto ura, nun dib tenenyap ning nirya, nong una kum, talye uptue.
46015015	Aning uk kum bukni, nunce Allah el winibuk ning ati, “Kristus obikbuk, dibuk bukni, Allah arye kam bukeibuk,” nyabuka peterenyaba anya arye, dipkoprop ara, Allah arye, Kristus ati kum kam bukeiptuto ura, nunce Allah winibuk ning ati ara, tilila yupu uk nyanyabe. Nunce, “Dipkoprop Allah arye, Kristus kam bukeibuk,” nyabuka peterenyaba anya arye, aning kum uptuop ura, tilila nyan nanguk unyabe. Allah arye, akunum diamik ninye ati, kam kum bukeipnamtuop ura, aning deice arye, Kristus babye kam kum bukeibuk, tenetibye.
46015016	Nunce, “Dipkoprop winibuke,” nyabuka peterenyap bukni, Allah arye, akunum diamice ninye ati kam kum bukeipnamtuop ura, aning deice arye, ‘Kristus babye kam kum bukeibuk,’ tenetibye.
46015017	Tonda, Kristus dibuk bukni, Allah arye, kum kam bukeiamtuto ura, anggunce dib teneplum ning ara, talye ning dib teneluluma ati, “Nong kum upnamle,” nyaptibye. Allah arye, Kristus kam kum bukeiamtuto ura, nun ti kum lyepsutue. Tenipdelulume, Kristus min kam kum bukeiamtuto ura, anggunda, anggun malye Winilamlum ning ap, tenelulum ning ap, deice arye, talima tapu koulamsukba, malye winilamlum touk tuba ululume.
46015018	Tonda, Allah arye, Yesus ati kam kum bukeiamtuto ura, sik Yesus ati dib tenebik bukni, aminyan talak ara, akunum diamik ninye ara, kum lyepmanto unyake. Uku din mutuku uk binamake.
46015019	Se, na kayapo, tukwak mutuku unyap talak noutam uk, Kristus lyepsilirye, melinamsil bukni, aminyan sirya talak ati ara, ‘Melibuka kum lyepnamsile,’ tenebuka dib teneptibyeto ura, weik kanye imun upsute. Arup nyapmasin yupu ara, dipkoprop kum ulul bukni, Kristus arye, aminyan winipnamle talak ati kum lyepsetuop ura, ninye mutuku-mutuku nirya, nun dib tenenyap ninye ati bico tenepsitinge. Ara, yuk ninye ati, mitika arye, bico tenipting bukni, nun dib tenenyap ninye ati weik arye, bico tenepsitinge. Deiyok ara, ani. Yesus arye, sirya talak kum lyepnamsutuop ura, yuk nang nirya arye nun ti, ‘Se, sikda talye ninguk dib tenenyaka anya arye, talye-talye uk unyake. Ati sik bicoe,’ tenepsitinge. Bukni, Allah arye, dipkoprop Yesus kam bukibuk anya arye, yuk nang arye nun ti, ‘Talye nang’ tenen, bico kum tenepsitinge. Kristus dipkoprop lyesulul ati nyapsine.
46015020	Bukni, na kayapo, moubuka teniplulume. Arup nyapmasin yupu ara, Allah arye, Kristus ati, kum kam bukeiamtop ura, weik kanye imun kanye boptibye, nyapmasin bukni, aning kum wininamabe. Dipkoprop ning ara nyapnusine. Ara, Kristus dibuk bukni, Allah arye kam bukdeibukba, winitalak ara, dipkoprop fia kam ulule. Ara, wa wibuka kouamikibuk, wisiplyop ura, winiryuk kwaning minopce yongobuka libikirye, dilamak atonun, Allah arye, minopce kam bukeibuknye bira, Yesus aulule. Winiryuk kwaning minopce libikirye, bai kwaning aminyan lilamak touk, dib tenenyak nang akunum diamikca ani, aminyan ara, Allah arye, kam bukeipnamle.
46015021	Ayupu ara, talye kum nyapsine. Ninye dipna deiyok ning ara, minop talak tonoknye Adam arye, doprobuk. Adam arye, malye winibuk ura, dipna deiyok ning dopromuk anya arye, el dibuk ura, dadeipdanin yangalamik ani, winitalak unyap ninye tuba dibinyabe. Ninye tuba dibilamak touk, kam una babye atonun ulule. Ara, minopce tonoknye Yesus arye, deiya koubuka dibuk ura, Allah el mikip deice arye, anye bira tamubuka kam bukibuk deice arye, fia kam una deiyok ning ababye, tuba arisilibuk dolonyabe. Diba tenebibyop ura, fia kam una deiyok ning aresulule.
46015022	Dibibibuk, kam bukeipnamsila deiyok ning ara, “Tonoknye deice arye, yanganamsile,” nyapmasina ara, talye ati kum nyapsine. Kume, Adam malye winibuka deice arye, nun tukwak ninye nirya tuba dibinyabe. Aning atonun, Kristus ati dib tenebibibuk, Kristus el nong tonok dukdongopsuka deice arye, kam bukdeipsiliba, fia kam unamabe.
46015023	Kam bukeipnamsil bukni, Allah arye, ‘Aning ara minopce, aning ara aminyan,’ teneamsuk touk, aning uk wininamabe. Ara, Kristus ara, wa wibuka kouamica ani, wisiplyop ura, winiryuk kwaning minopce yongobuka libikirye, dilamak touk, Kristus minopce kam bukeibuk. Winibuka anya arye, Kristus sirya talak arye, tukwak mutuku tamubuka yalyop ura, elce talilye ninye ara, el na tenelul ninye anya arye, aminyan Allah arye, kam bukeipsiliba, fia kam unamabe.
46015024	Allah arye, teneamuk talak akunum uplyop ura, tukwak mutuku-mutuku nirya noutamak, ninye deiyok nang malye ning ap, im deice weik ninye deiyok ninye malye ning nirya ap, aning-aning talilya malye deiyok ning nirya ap, mikip aning-aning nirya malye ning ap ara, Yesus Kristus arye, aning nirya atu sung-sunga atonun kiploplirye, kum daneipnamle. Anirya ara, ‘Allah ati, nun lik’ tenen, yaninyak ninye nirya ati nyapne. Amikip ulul ning nirya ap, ninye deiyok ning nirya ap, Yesus arye, akunum kum daneiplyop ura, elce aning-aning nirya, el talilye ning nirya ara, dopdoplirye, el Li Koprop Allah ati, tamubuka aripnamle.
46015025	Ara, Kristus arye, aning-aning nirya deice tam ulirye, aning-aning nirya talibuka daulamlya ani, sikce, ‘Yesus ara, nun like’ tenen, el ti yaninyak ning ap, yaninyak ninye nirya ap ara, obisiblirye malye kipnamle. Malye kibuka bisiplyo ura, malye deiyok nang nirya kum kipdeiplyop ura, Allah arye, aning nirya dobuka, Yesus el amutam deipliba, Yesus arye, aning nirya yanipnamle. Aning nirya akunum winiplya deice arye, Yesus el talilye ning nirya dobuka, el Li Koprop Allah ati aripnamle. Aning nirya ara, el li Allah ati arepnamla anya arye, minopce afil nirya donamle.
46015026	Yesus el malye kiyamika ati, yanilelul ning, ninye dipna deiyok ning ara, Yesus arye, sirya dakuka oploplirye, ninye dipna deiyok ning kum kipdeipnamle. Sirya daknamla ati, ninye dipna deiyok ning babye, kum kipdeipnamle.
46015027	Malye mikip ning tonok ning babye kum bataknamle. ‘Nirya oplopnamle,’ nyapmasina ara, talye ati kum nyapsine. Kume, Allah yupu sekamik yupu noutamak ayupu ton aulule. Ayupu ara, ani. ‘Allah arye, aning-aning nirya dobuka, Yesus amutam deiplyop ura, Yesus arye, aning-aning nirya deice tam unamle. Aning nirya yanipnamle.’ Ara, ayupu deice ara, “Allah arye, aning-aning nirya dobuka, Yesus amutam deipliba, yanipnamle,” nyalul yupu aupmal bukni, Allah arye, el bidamnye ati, Yesus amutam kum deipdanamle. Aning ara, kume. ‘Yesus Kristus arye, aning-aning nirya talipnamle’ tenen, aning nirya dobuka, Yesus amutam deipnamlanye bira, Allah el bidamnye aryuk afil dopnamle atia.
46015028	Allah arye, aning-aning nirya Kristus amutam akunum deiplyop ura, Allah el Mi Koprop Yesus babye, Allah el amutam buknamle. Ara, Allah el bidamnye aryuk aning-aning nirya deice tam ulirye, ‘Aning nirya talibuka, Weik Deiyoknye fia unamle’ tenen, Yesus arye, Allah el amutam buklirye, unamle.
46015029	Ton ninye ara, sik kayapo nang akunum deiamik ninye bukni, ‘Melipnuyap’ tenen, sik kayapu nang melina ati, morobiceba, mek dongonyake. Ara, anggun tenipdelulume. Allah arye, el mapu ati, kam kum bukeipnamsutop ura, aninye ara, yata wiripnamak do? Diamik ninye kum kam bukeiptuto ura, afil donyak nang ara, yata ati mek dongoldanyak do? Aning ara, talye wininyaka.
46015030	Ara tonda, nun Allah yupu peterena deiyok nang wininyap ning ton tenipdelulume. Asum-asum nirya, akiting-akiting noutamak nirya ara, nun Allah yupu peterebipyeba, malye nang kekepsikirye, yu upliba, opmanto winisinyake. Allah arye, dib tenen ninye kum kam bukeipnamsutop ura, afil ara urdemuk dolamtibye.
46015031	Ura, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Na talye kum nyapsine. Asum-asum nirya Allah yupu peterenuna ati, yu nang arye, yu upliba, na ti opmanto wininyake. Se, na kayapo, anggun Korintus mutuku umunce, Yesus ati dib teneplumba, nun ap, anggun ap, Yesus Kristus ap, talima dukdongobuka ubya noutamak arye, na kanye delisunune. Ayupu dipkoprop ulye touk, arup nyapmasin yupu ton, dib ulule.
46015032	Na kayapo, Efesus mutuku noutamak unye talak ara, Allah yupu peterenibuk, fia yu weik nang arye, opmanto uninyak bukni, afil donuna ara, na talye kanye aryuk tenebuka, talye ulamtinyeto ura, aminyan ara, yata teleb ning winipnamle do? Kume, Allah el mapu akunum diamik ninye, kum kam bukeipnamsutop ura, ‘Afil ara, talye urdemuk donune,’ teneptinye. Afil ara, nong kum upnamtutop ura, dipkoprop kum uptop ura, ‘Dauplye,’ teneptibye. Ara, minop talak Yahudi yala ninye ulamikce nyalamik touk winiptibye. Sikce nyalamikbuk, Yesaya arye, sekamuk yupu ara, ani. ‘Sikce nyalamik, “Nun kam unamap talak ara, mitikanun uk kam unmabya ani, minopce talye dibinyaba anya arye, talye kanye deibuka dina ap, kanye wangalamak mek ap, talye kanye bobuka dinamabe,” nyalamik.’
46015033	Kume, na kayapo. Tilila ning dib teneldana kume. Dipkoprop yupu nyapnusine. Teleb ninye ulamice bukni, malye winin ninye ap, tabakuka unyaka deice arye, bol pibikba, aminyan ara, teleb winilamice ninye babye, malye winin ninguk doprobikirye, malye upnin banamake.
46015034	Anango, anggun kan-kan arye, ton ninye ara, Allah el winilul ning ap, el yupu ap ati, moubuka min kum kel bikamikce, walwal ninye uk tuba unyake. Aning ati, anggun Korintus mutuku ninye ara, anggun kanye walwal kipsukba, talye-talye ninguk tenepnin banmalumce, malye weik ululum bukni, fia teleb ning ara, anggun adip aryuk aning nirya batakuka, tuba tamubuka kanye moubuka unamlume. Anggun malye winilulum ning nirya batakuka diksukumuk unamlume. Ayupu nyapmasina nirya ara, ‘Kekepmunyop ura, se tenen, alye dakdanamak’ tenen, na Paulus arye, nyapsine.
46015035	Ara, Allah arye, kam bukdeipnamsil yupu ton nyapnusine. Ton nang arye, ‘Kam bulina ara, dib do, telela do?’ tenen, ayupu ati asildenyake. “Kume, akunum diamice ninye ara, Allah arye, yata wiribuka kam bukdeipnamsil do? Akunum kam bukeipsilye talak ara, yatato nong arisilyop ura kam bukuka unamap do?” nyabuka asildenyake.
46015036	Asildenyak bukni, aning ara, fia walwal arye, nyanyake. Winipmanto yupu ara, nyapnusine. Ara, anggun wa noutam koulamlum ning ton, winipmanto ning ton nyapsinyop ura, tenipdelulume. Yala duk donoklamlum ning ara, minopce bola deice ning kum lyuplyop ura, aminyan talak ara, nong kum palule.
46015037	Yala duk ak doklamlum ning ara, yakong do, diklanye do, yuk ning do, yala ning donoklamlum ning aminyan ara, nong upnamle ning ara, kum dokolulume. Aning kum bukni, fia mitik ning el duk ninguk dokmunyeba, aminyan talak ara, el nong palule. Yala duk ning ara, el urasin yuk, aminyan nong palul ning ara, el urasin yuk bukni, sik deiyok tonoka.
46015038	Yala duk ninguk dokolulum bukni, akunum dokamunya ani, Allah arye, “Ayala ning yala nirya el nong ap, urasin ap ara, winibuka, winibuka unamle,” teneamuk touk Allah arye ariplibuk, aminyan ara, pabliba, nong yuk-yuk ulule. Yakong ara, el nong yuk, diklanye yuk, sumik yuk, yata ning do nirya ara, Allah arye, nong yuk-yuk arelye touk palule.
46015039	Aning atonun, kam ulul ning aning-aning nirya babye, nong ap, urasin ap, yuk-yuk ulule. Ninye nong ara, sik urasin yuk ulule. Ninye kum bukni, yan arye tukwak yanibuka balamle ning nirya ara, bal do, basam do, kambing do, yuk yala ning do, sik nong ap, urasin ap, tup babye yuk-yuk ulule. Winipmanto ara, maka yala ning ara, sik tup yuk, mekwen fumbisik ulul ning ara, sik tup yuk ulule.
46015040	Ayupu nyapmasin touk, im deice ulul ning ara, sik nong urasin yuk ulule. Tonda, tukwak mutuku deice kam ulul ning ara, nong yuk ulule. Im deice ning yuk, tukwak ning urasin yuk ulule. Sik urasin teleb ulul ning ara, yala yuk-yuk ulule. Neiktoto atonun kume.
46015041	Aning atonun, kiting ara, el urasin fia teleb ulya ara, yuke. Wala ara, el urasin fia teleb ulya ara, yuke. Kurya nirya ara, kiting ap, wala ap, atonun kum bukni, sik urasin teleb ulya ara, yuk-yuk ulule. Tonda, kurya weik aupmala anya arye, sik kan-kan bukni, sik urasin teleb ulya ara, yuk-yuk ulule. Neiktoto kume.
46015042	Ara, aning nyapmasin touk, Allah arye, kam bukeipsiliba, nun winiryuk nong aripnamsil ning ara, fia urasin yuk kipdeipnamsile. Ninye tukwak nang dibibyeba, nun nong tup ap, bol ap, tuku lukusinyaka ara, urasin yuk lyun ninguk ulule. Bukni, diamibya ani, aminyan talak ara, Allah kam bukeipsilirye, aripnamsil nong ara, fia kum lyupmanto ninguk aripsilyop ura, fia kam unamabe.
46015043	Dibibyeba, nong tup ap, bola ap, tuku lukusinyaka ara, lyulul ning anya arye, malye kanye bobuka urasin bol malye ninguk lukusinyake. Bukni, Allah arye, kam bukeipnamsil talak ara, nun nong ara, fia urasin teleb ninguk aripnamsile. Nun nong tup ap, bola ap, tuku lukusinyaka ara, mikip kum ati, uk disilyeba, mitang ulul nong uk lukusinyake. Bukni, Allah arye, kam bukeipsilirye, winiryuk aripnamsil nong ara, mikip weik ning aripnamsile.
46015044	Nun nong tup lukusinyaka ara, talye tukwak lyun bol uk weisinyak bukni, Allah arye kam bukeipsilirye, aripnamsil nong ara, im deice ninguk aripnamsile. Ara, tukwak mutuku unyap talak ara, talye ninye nong, aupmasil bola uk unyabe. Aning atouk aminyan talak ara, kam bukeipnamsil talak ara, dipkoprop im deice nong uk arisilyop ura, kam unamabe.
46015045	Ayupu nyapmasina ara, talye kum nyapsine. Kume, deiyok ara, ani. Allah yupu sekamik ning noutamak ara, ayupu ton aupmale. Ara, ‘Allah arye, minopce kwepdeibuknye bira Adam ara, sal kwepdeibuk ura, kam ulamuk.’ Bukni, aminyan sirya talak Adam atonun bukni, bitinye ning dopdeipsuknye bira, kam una deiyok ning arisululnye Yesus ara, im deice anye ulule, talye tukwaknye kume.
46015046	Aning deice arye, bikinyabe. Im deice ning ara, minopce kum yayuke. Tukwak ninye nong ubuk ning ara, minopce kwepdeibuk. Ninye nong talye tukwak ning akunum ulamuk bukni, aminyan talak ara, im deice ning dobuka deipsuk ura, nun dam yayuke.
46015047	Minop talak Adam kwepdeibuknye bira, tukwak mutuku deice ubuk ning, tuku sung-sunga dobuka adeice arye, el nong kwepdeibuk. Aminyan talak dopdeipsuknye, Adam atonunye Yesus ara, tukwak ning arye, kum kwepdeibuk bukni, elda im deice akunum kam ulamukce, nun dam yayuk.
46015048	Aning ati ara, tukwak mutuku-mutuku nirya unyak ninye nirya ara, minopce kwepdeibuknye bira Adam ulamuk touk, tukwak ninguk unyake. Bukni, im deice arye, dopdeipsuknye ulye touk, sik im deice unyak ninye ara, el ulye touk unyake.
46015049	Aning atonun, Adam arye, deibuk ura, dadeipdanin, yangalamik ani, nun ni yapu arye, deipsikba unyap nang babye, Adam ulamuk nong ap, el urasin ap, ulamuk touk, nun babye aning atonun unyabe. Aning ati ara, im deice arye, yayuknye bira, im deice nong ap, urasin ap, ubuka ulye touk, aminyan talak ara, nun babye, el ulul im deice nong ap, el im deice ulul urasin ap, mitikanun atonun ubuka deipsilibuk, kam fia unamabe.
46015050	Ati, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Fia dipkoprop yupu nyapnusine. Ara, Allah kam bukeipsilirye, aning-aning nirya talibuka, el ap neika unamap talak, im deice ning arinamsil ning nirya ara, nun winitalak tukwak ulamap nong deice aryuk, dipkoprop kum doproptibye. Tonda, dipliba lyulamle ning arye, lyuna kum, kam fia unamle ning ara, kum doproptue. Ati, kum lyupmanto nong ap, fia kam una deiyok ning ap, arepsilyop ura, aning deice aniryuk im deice welepbibirye, Allah ap, neika kam fia unamabe.
46015051	Ara, anggun moubuka kekeplulume, na kayapo. Allah arye, minop talak duknyamuk ning bukni, winitalak akunum laka nyapnukba, kekepse yupu ton nyapnusine. Nun akunum dib tenebupu ninye kan-kan arye, nun nirya kum dipnamabe. Bukni, nun dib tenenyap ninye nirya ara, Allah arye, nun urasin ap, nong ap, kam unyap ning nirya ara, urasin fia yuk kipdeipnamsile.
46015052	Urasin ap, nong ap, yuk ning kipdeipnamsil ning ara, bebeya lingum ana fia minopce bebeya lingum alamle touk, tonda asing kuplamalamak touk, sirya talak Allah el bung-bung ana, el si ara, terompet, lelim nyaplyop ura, aning nyaplye talak aniryuk, nong yuk ning kipdeipnamsile. Sik asa kume, minopce adip aryuk urasin yuk kipdeipnamsile. “Winipnamsil,” nyapmasina ara, talye kume. Sirya talak terompet lelim weik arye nyaplyop ura, dib tenebik bukni, akunum diamik ninye ara, Allah arye kam bukeiplirye, kum lyupmanto nong, winiryuk ning aripnamle. Winiplyop ura, nun dib tenebuka, kam tuba unyap ninye ara, atalak aniryuk urasin ap, nong ap, urasin fia yuk, teleb ning aripnamsile.
46015053	Ninye dipnop ura, lyulamle ning ara, adip aryuk diplirye kum lyupmanto ning kintinibuka arisilyop ura kam fia unamabe. Winitalak dipmanto ning nirya ara, aminyan talak ara, kum dipmanto ning fia kam unamle ninguk arisilyop ura, kam fia unamabe. Aning ati ara, “Nun urasin ap, nong ap, urasin yuk ning kintinibuka aripnamsil,” nyapsine. Aning ara, talye ati kum nyapsine. Dib yupu uk nyapne.
46015054	Anirya ara, nun dib tenenyap ninye ati nyapsine. Tukwak unyap talak ara, dipna ap, lyuna ap, ulul nong kipman unyap bukni, aminyan talak ara, Allah arye dipna ap, lyuna ap, upmanto kum ning arisilyop ura, fia teleb kam upnamle ning dopropnamabe. Aning winipnamsil talak ara, dipmanto ning nirya, kum dipmanto ning, kam fia upnamle ning akunum doprobibyop ura, atalak ara, sik minop talak Allah yupu noutam sekamik yupu ara, nong upnamle. Allah yupu noutamak aminyan talak ara, laka danamuk ning ati, sekamik ning ara, ani. ‘Allah arye, dipna deiyok ning ara, akunum kum daneipnamle. Allah arye, dipna deiyok ning nirya ara, akunum bisibuka sirya dakmale.’
46015055	‘Dipna deiyok ning deice arye nun ti, tuba tamubuka tonap kum malye kipsitue. Winira dipna deiyok ning deice arye, kum opsutue. Tonda, dipna deiyok ning arye, tonap kanye imun kum upsutue.’
46015056	Ninye mutuku-mutuku nirya, ‘Se, aminyan talak ara, dipnamape’ tenen, ilil weik upliba, ilil kanye bonyake. Ilil kanye bonyaka deiyok ara, sik malye winilamice ning ati, ‘Allah wenepsilirye, opnamsil,’ tenen ati ilil ulule. Aning atonun, sik malye wininyak ning ati, dipnuce talak ilil weik ulula deiyok ara, Allah arye, ‘Wininamlume, aning ara, kum wininamlume,’ nyabuka, Allah yupu noutamak sekamik ning nirya batakuka, yaniltana uk unyaba anya arye, ‘Amem yupu deice arye, yupu lipsisikuka bokeipnamsil’ tenen, ilil weik usulule.
46015057	Talye unyak ninye arye, wininyak bukni, nun Allah ati dib tenenyap ninye nirya arye, Allah ati, “Telebe,” nyanyabe. Deiyok ara, Allah el Mi Koprop Yesus Kristus arye, nun pununa ati dibuk. Dibuk deice arye, nun ti lyepsukce, tapu kouamsuk ning noutamak arye, lopdeipsuke. Aning ati ara, nun Deiyoknye afil dopsuka deice arye, akunum teleb kipdeipsuke. Nun malye ning nirya, akunum malye kipdeipsukce, amalye ning kum kipdeipsuke. Winipsuka ati, ilil kum usulul bukni, nun Ni Koprop Allah ati, “Telebe,” nyabuka, el si erenyabe.
46015058	Aning ati ara, na bico tenepsinirye, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Anggun Korintus mutuku ninye, kanye bokoltona fia kum aniryuk, tonok kanye bobuka unamlume. Yata ning do nirya, ikin usilya deice arye, ‘Allah el yupu batakibiba, malye ning arye, yuk bisik bobisilyak’ tenen, teniltona kum, fia kalikdanuka unamlume. Allah el uk moubuka talipmunce, unamlume. Anggun kele, nun Deiyoknye Yesus ap, talima dukdongobuka ubirye, el ti ikin fil donyapa nirya ara, dipkoprop nong upnamle. Tilila fil kum donyabe. Aning ara, akunum kel kipluma anya arye, ‘Na nong ap, kanye talima tenen ning ap nirya, Yesus deice uk deipnirye, Yesus el fil uk donamne’ tenen, kanye bokoltona kum aniryuk, fia pi dobuka unamlume. Na Paulus arye, nyapmasine.
46016001	Winira, yuk yupu ton nyapnusine. Sikce na ti, “Allah dib tenebik ninye, talye bona utotowa talina kum ninye unyak nang, sik melina ati, yo bok bulubuka deibupu ning ara, yata wiripnamap do?” nyabuka, asipdenulum ning ati, nyapnusine. Sik Galatia mutuku unyak ninye, Allah dib tenenyak ninye ati, ‘Winipnamlume,’ nyabuka laka nyapse touk, anggun Korintus mutuku ninye babye, aning atonun wininamlume.
46016002	Winibuka wininamlume. Minggu-minggu nirya, anggun Allah yupu kekena ati bulubuka weknamlum talak deice arye, anggun yuk-yuk bukni, anggun nirya arye, yo bok awapsilye ning awapsilye touk, noutamak arye bokuka, ‘Yuk mutuku dib tenebik ninye ati melibuka arinamap’ tenen, delinamlulume. Weika arye dololulnye bira, weika arye delinamle. Mitika aryuk dololulnye bira, mitika aryuk delinamle. Anggun yo bok awapsilye touk delinamlulum ning ara batakna kumce, fia arina uk unamlulume. Ara, na Paulus arye, anggun dam yanyop ura, anggunce, ‘Se, Paulus yanmala anya arye, nun adip aryuk yo bok yata wiribuka bulupnuyap do?’ tenen, ‘Kanye imun upsilyak,’ tenena ati, nyapsine.
46016003	Yo bok bulubuka akunum deipmunyop ura, na aminyan yanyop ura, anggunce wibuka deipnamlum nang ati, ayo bok dobuka arina ati, laka nyan surat seknirye, aripnyop ura, anang arye, sik bulyamikce yo bok ap, asurat ap bobuka, Yerusalem mutuku dib tenebikce, talye bona utotowa talina kum unyak ninye ati, sik dam bicak arye, aripnamake.
46016004	Aminyan ara, na yanyeba, yupu talibibirye, ‘E teleb ning ara, Paulus ap, anang ap ara, Yerusalem mutuku nika arelbiting,’ tenebibyop ura, anggunce wipnamlum nang ap, na ap, neika uk Yerusalem mutuku binamabe.
46016005	Na kayapo, yuk yupu ton nyapnune. ‘Makedonia tam mutuku peterepra binamne,’ tenepsa ati, amutuku noutamak nirya peterepra banmanya ani, akunum binyop ura, aminyan talak ara, anggun dam Korintus mutuku ton tamubuka yanamne.
46016006	Min kum tenepse bukni, anggun dam akunum yanyop ura, ‘Nun neika mapnamap do, adip aryuk yuk mutuku benamne do?’ tenenamne. Tonda, yata mutuku do, na aminyan talak ara, benamne mutuku ati, ‘Sik Korintus mutuku ninye arye, melipnamniak’ tenen, ‘Arukna wala nirya anggun ap neika mapnamap do, kum do?’ tenen, tuba tenenune.
46016007	Adip aryuk anggun dam yatinye bukni, ‘Anang ap eipdabirye, adip aryuk kirikuka yuk mutuku binamne’ tenen, kum patanulule. Aning kume. ‘Anggun ap, na ap neika mabuka, din dibuka, yupu talibuka weik arye, unamabe’ tenen, patanulule. Bukni, aning babye, nun Deiyoknye Yesus arye, ‘Aning telebe,’ tenepnutop ura, wininamne. Kumop ura kume. El kanye aryuka.
46016008	Winitalak Efesus mutuku ununa anya arye, afia unmanya ani, Kaplina kwalina talak, el si ara, Pentakosta talak akunum uplyop ura, amutuku batakuka yuk mutuku benamne. Min kum binamna deiyok ara, nyapnune.
46016009	Ara, na nyanye yupu ap, na wininun ning ap ati, ‘Aning ara, nun like’ tenen, yanipnikirye malye kibuka bisininyak ninye weik amutuku unyak bukni, Allah yupu peterena ati, fil dona talak lo weik teleb ning, amutuku tuba upmanile anya arye, asukum uk tonap weiktonun mapnamne. Ara, ‘Peterepnibuk, ninye weik arye, dib tenepnamak do?’ tenen, unamna ati nyapsine.
46016010	Na arye nun Deiyoknye Yesus, el amutam unirye, el fil dopra balamne touk, nun kwit Timotius babye atonun fil dobuka ulula anya arye, elce anggun dam, Korintus mutuku yalyop ura, anggun ap neika unamlum talak nirya, teleb ubuka neika unamlume. Ara, ‘El ilil uplyak’ tenen, anggunce el ti taruk aribuka, “Telebe,” nyabuka, melibuka unamlume.
46016011	Ati, yata nang do nirya, ‘Anye Timotius ara, nun lik anya arye, taruk arebibyak arye, kum yukupnuyap’ tenen, batakana meme. Ara, ‘El ilil una kumce, kanye deibuka unamle’ tenen, nyapsine. Anggun ap neika umunye bukni, el binulirye, kintiniblyop ura, ‘Tamubuka Paulus dam melibuka bitue’ tenen, anggunce Timotius biti, “Telebe Paulus dam dabilyame,” nyabuka, nimalye arye melipmunce, na dam dopdeipnamnulume. Yuk nang dib tenebikbuk, nun weit yapu atonun ninye, yuk nang ap, el Timotius ap, na dam yanamaka anya arye, ‘Dan talak yanamak do’ tenen, na dina uk unune.
46016012	Winira, nun kwit Apolos biti nyapnusine. ‘El ap, sik yuk nang, dib tenebik nang ap, sik Korintus mutuku neika biting’ tenen, na mikip arye, el Apolos biti nyapse bukni, winitalak ati ara, elce, “Kume, na winitalak kum benamne,” nyapnuke. Ati, aminyan lo uplye talak uk, elce anggun dam yanamsile.
46016013	‘Malye winibibyak’ tenen, kanye moubuka fia kalikildana uk unamlume. Allah ati dib tenelulum ning ap, Allah el yupu ap ati, ‘Dip do, telela do?’ tenena kum arye, fia talibuka unamlume. ‘Se, yata wiripnamsiyak do?’ tenen, ilil asa una kume. Fin-fin kanye bobuka, mikip aryuk wininamlume.
46016014	Anggun wininamlum ning nirya noutamak arye, yuk ninye ati bico tenebuka, ‘Melinamabe’ tenen, deice aryuk unamlume.
46016015	Ara, na kayapo, anggunda Yesus ati dib tenemunyeba, du weit atonun unyabe. Anggun kele, sik Akaya tam unyak ninye kan-kan, Stefanus ap, el aik unyak ninye ap, Allah yupu peterebupeba, sik minopce dib tenebike. Sik yuk nang nirya ara, aminyan tam uk dib tenebike. Yuk nang bukni, Allah ati akunum dib tenebikbuk, Allah arye, ‘Na’ tenen, wepdeibuk ninye nirya ati, Stefanus ap, el aik neika unyak ninye arye, ‘Aninye melinamabe’ tenen, afil uk dobuka unyake.
46016016	Wininyaka anya arye, na kayapo anggun Korintus ninyeo, mikip arye, ayupu ton nyapsine. Stefanus ap, el aik unyak nang ap, ura, sik diksukum ulamak atonun unyak ninye arye, ‘Yesus ati diba tenebik ninye melinamap’ tenen, fil donyak ninye nirya ara, sik amutam bukuka, sik nyanyak yupu nimalye arye, kekebuka unamlume. Sik anang arye, ‘Allah el fil uk donamape’ tenen, tabakikirye, nun ap fil mikip arye, donyapa ati, ayupu nyapmasine.
46016017	Ara, Stefanus ap, Fortunatus ap, Akaikus ap na dam yayikba, neika ulamubu talak nirya ara, na kanye deibuka unune. Ara, anggun Korintus mutuku ninye na dam kum yanuka utibirye, kum melipnutum bukni, anggun ap, na ap neika kum ulamubu talak ara, asi nyapmasin nang arye, na patalamnuk ning ati, aribuka melyamnika anya arye, na kanye deibuka unune.
46016018	Anang arye na ti, na kanye talima tuba kwa barilamnikba, kanye deibuka ulamse. Aning atonun, sik anyapman nang uk, sikce anggun Korintus ninye ati, atonun winilamsike. Anang atonun nang nirya ara, fia teleb nang anya arye, kibuka si erenamlume.
46016019	Ara, Asia tam dib tenebuka unyak ninye nirya arye, anggun Korintus mutuku ululum ninye ati, “Nun kayapu, telebe,” nyalisinyake. Aning atonun, Akwila ap, el kil Pereskila ap, nun nirya ap, Yesus ap talima dukdongobuka neika unyaba anya arye, sikce, anggun Korintus mutuku ululum ninye ati kanye deibuka, “Telebe,” nyalisururake. Tonda, sik aik fum wekuka Allah yupu kekenyak ninye arye, anggun ti, “Telebe,” nyalisinyake.
46016020	Na unyak Efesus mutuku dib tenekirye, nun weit yapu atonun ninye, sal babye, kilapu babye, sik nirya arye, anggun Korintus mutuku ululum ninye ati, “Telebe,” nyalisinyake. Nun dib tenenyap ninye nirya arye, yuk dib tenenyak ninye ati eipdabirye, ‘Na kwit koprop’ tenen, talima melisiliba, si erebuka mutulanyap touk, anggun Korintus mutuku ululum ninye babye, yuk dib tenenyak ninye nirya ati aning atonun wininamlume.
46016021	Na ara Paulus, na taruk aryuk asurat sirya dakna yupu, “Telebe,” nyan yupu ati sekmasine. Yuknye birye kume.
46016022	Yata nang do nirya, sikce nun Deiyoknye Yesus ati, ‘Elda talinye’ tenen, el deice sik kanye kum delinyak ninye ati ara, na kanye ara, ‘Allah arye, sik weneplirye, uku din mutuku dopkweteptue’ tenen, nyapsine. “Se, na Deiyoknye Yesus, adip aryuk tamubuka yalyame,” nyapne.
46016023	Nun Deiyoknye Yesus, bico tenepsilirye, el kanye aniryuk melisilye ning, ‘Weika arye, arinamsile’ tenen, Allah morosunune.
46016024	Anggun ap, na ap arye, Yesus Kristus ati dib tenebupeba, el ap, talima dukdongobuka neika unyaba noutamak arye, anggun ti, na kanye deipnirye, bico tenesunune. Asukum uk deipne. Na Paulus arye, akunum nyapsine.
47001001	Telebe, na kayapu, na Paulus ap, nun weit atonunye Timotius ap, nun bitinye arye asurat sekeipsiname. Ara, anggun Allah ati dib tenebuka Korintus mutuku ululum ninye ap, ura, Akaya tam dib tenenyak ninye nirya ap ati, asurat sekeipsiname. Na Paulus ara, Allah arye teneamnuk touk, Yesus Kristus el yupu dobuka peterelbana ati, deiyok kouna deiyoknye, Rasulnye wibuka deipnuk ura, afil uk tuba donune.
47001002	Nun Ni Koprop Allah ap, nun Deiyoknye Yesus Kristus ap, sik bitinye arye anggun dib tenen ninye ati, sik kanye aryuk bico tenesurudakce, urdem aryuk melisururak ning ap, ura teleb una ati, kanye deibuka teleb una deiyok ning ap, ‘Abitinye fia arinamsirak’ tenen, Allah morosinyame.
47001003	Nun Deiyoknye Yesus Kristus, el li koprop ara, nun Ni Koprop Allah ati, “Anda fia telebe,” nyabuka el si fia erenyabe. Elda, ninye nirya ati kanye delisulule. Nun Deiyoknye, tonda nun ni koprop ulirye, kanye imun usilye talak nirya, nun talima kwa diprongobuka delina Deiyoknye bira, Allah ulule.
47001004	Nun ikin usilye talak noutamak nirya ara, elce kanye talima kwa diprongobuka melisulule. Kanye Talima kwa diprongobuka melisilya deiyok ara, ‘Yuk ninye ton ikin uplye talak ara, na mapu arye anang ati, talima kwa diprongobuka melinamak’ tenen, melisulule. Yuk ninye kanye imun upliba, ‘Yata wiribuka deice arye melipsitibye do?’ tenena kume. Ara, Allah arye nun ti, talima kwa diprongobuka melisilya mikip deice aryuk, nunce yuk nang ati melinyabe. Yuk ton kume.
47001005	Ara talye ati kume. Kristus el kanye imun ulamuk ning ara, nun deice babye ton usilibuk, kanye imun kanye bobuka unyap touk, Yesus el yupu peterelbanyap talak ara, yuk nang arye, ikin ning nun nong deice delisinyakba, ikin usulule. Bukni, ikin weik usilye touk, Kristus ati dib tenebuka, el ap talima dukdongobuka unyaba deice arye, nun talima weik arye kwa diprongobuka melisulule. Yesus melisilya deice aniryuk, nunce yuk ninye ati, ikin unyak talak ara melinyabe.
47001006	Aning ati ara, nunda, ‘Se’ tenen, ikin upsilyop ura, utenenyabe. Kume, ara nun kayapu nang, sik talima melina ap, sik lyena ap ati, ikin usulul bukni, aminyan talak ara, nun kayapu nang ton melinamabe. Allah arye nun talima kwa dipdanuka melipsilyop ura, ara anggun talima melina ati winisulule. Kanye imun kanye boplum talak noutamak nirya babye, Allah arye anggun kanye talima kwa dibuka melisilya deice arye, fil batakna kum aryuk, fia pi dobuka, nimalye arye fil tuba dolulume. Ara, nun nong deice ikin usilye ning atonun, anggun nong deice aikin ninguk usilya babye, anggun dib teneplum ning adip aryuk kum batakalule. Fia pi deibuka, nimalye arye fil tuba dolulume.
47001007	Nun kele, nun ikin usilye ning, sik Akaya tam ninye babye atonun ikin unyaka anya arye, Allah arye nun talima kwa dibuka melisilye touk, Allah arye anggun babye talima kwa dibuka melinamsile. Aning ati ara, nun kanye teniltona kumce, anggun Akaya tam ululum ninye ap, Korintus mutuku ninye ap ati, ‘Anang ara, telebuk unamake’ tenen, kanye deibuka tenesinyabe.
47001008	Ara, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Nunda, Propinsi Asia tam ulamnumu talak ara, ikin ulamsuk ning ati, ‘Kel bikna kumce, walwal asa upmunyak’ tenen, ayupu ton nyapnusine. Atalak ara, weik ikin ning weik ulamsukba, kanye imun kanye bomnumu ani, ‘Se, fil tuba kum doptinimnye. Nun fia kum winipmanto upsile’ tenen, ikin weik ulamsuk bukni, nunce ilil kanye bobuka, ‘Kume, nun dipnamnamca,’ tenelamnumu.
47001009	Aning ara, dipkoprop nyapne. Nun kanye talima noutamak ara, ‘Nun dipkoprop dipnamname,’ tenelamnumu. Fia malye kanye bobuka, ‘Dipnamname,’ tenelamnumu bukni, aning fia ikin ulamsuka ara, talye ati kum upsuke. Deiyok ara, Allah arye nun ti, utenebuke. Sikce, ‘Nun tukwak ninye, nun mikip deice aryuk afil doptinimnye, teneprikcak’ tenen, ikin ning aripsukbuk, ikin weik ulamsuke. Tonda, Allah arye nun ti utenepsuke. Sikce, ‘Nun mikip deice aryuk kume. Allah ara, akunum dipmakce ninye kam bulilulnye, el mikip deice aryuk afil doptinimnye’ tenen, ‘Kel biknamake,’ tenepsukce ikin ning aripsuke.
47001010	Ara, nun ikin weik ulamsukba, dipmanto wamnumu bukni, Allah arye lyebuka lopdeipsukce, teleb kipdeipsuke. Tonda, aminyan talak babye ara, fia lyepnamsile. ‘Allah aryuk fia lyepnamsil’ tenen, nun kanye ara, el deice uk deibuka, el ti dib tenebuka dinyame.
47001011	Winibuka unanam talak noutamak nirya ara, anggun Korintus mutuku ninye arye nun ti, Allah morosululuma deice arye melisululume. Winibuka anggunce nun ti Allah morosumunyop ura, yuk ninye weik arye nun ti tenepsikirye, “Allah, an ti ‘Telebe,’ nyapkiyabe,” nyabuka, el si erebuka nyanamake. Ara, ninye weik arye nun ti, Allah morolamibyeba, Allah el kanye aniryuk bico tenepsilirye, melisilye ning ati ara, ninye weik arye Allah ati, “Naio, nun morobupe touk, Paulus ap, el melin nang ap, melyamluma ati, ‘Telebe,’ nyapkiyabe,” nyanamake. Na Paulus arye nyapsine.
47001012	Ara, na kayapu, nun kanye deibuka ayupu nyapsitibye. Nunce tenepce nyana kum aniryuk, nun kanye talima diksukumuk upsilirye, ayupu nyanyabe. Amutuku-mutuku nirya ulamubu talak ap, ura weik mambul ning anggun ap neika ulamubu talak nirya ap, malye una fia kumce, diksukumuk ulamubu. Tenepce nyana fia kum aniryuk, dipkoprop uk ulamuburye fil dolamubu. Adiksukum una ap, duknuna kumce dipkoprop una ap ara, Allah arye aresulule. Winibuka unyaba nirya ara, dib tenena kum ninye arye, ‘Nunda weik kel nang,’ tenekirye winilamak atonun, aning deice kum unyabe. Nunda, Allah el kanye aniryuk bico tenepsilirye, melisilya deice arye aresilye touk, fia diksukumuk unyabe.
47001013	Anggun kum nyapmanto yupu ap, kum kekebuka kel kipmanto yupu ap ara, kum sekuka dolisinyaba anya arye, nunda dib tenena kum ninye arye, ‘Aning ara weik kel ning,’ tenenyak touk, ayupu deice arye kum nyanyabe. Na Paulus arye nyapsine. Tonda, na arye anggun ti, ‘Se, aning winipting’ tenen, patapnil ning ara ani.
47001014	Ara, minop ara anggunce nun ti, mitik kel bikamsulum touk, aminyan talak ara, weik arye kel biksumunce, bikamsulumce, nirya moubuka tenepsumunyop ura, anggunce nun ti, kanye deibuka, “Anggunda fia telebe,” nyabuka kanye deipnamsulume. Aning atonun, nun Deiyoknye Yesus arye, tukwak mutuku tamubuka yanamle talak ara, nunce anggun ti, “Anang ara fia telebe,” nyabuka, kanye deipnamsiyabe.
47001015	Ara, arup nyapmasin yupu, kanye bokoltona kumce, ‘Fia dipkoprop winipnamle’ tenen, dib tenepsisa ati, winibuka teneamsise. Ara, ‘Anggun Korintus mutuku ninye ara, anggun dam minopce uruna ati, yanuka binuka unmanya ani, sik batakuka yukak binmanya ani, aminyan talak ara, tuba tamubuka tonap, anggun dam yanyop ura, like bitinye sum neika unamap deice arye, teleb kipdeipnamsile,’ tenepsise.
47001016	Ara, ‘Makedonia tam binamna arye, bisik noutamak benamne talak ara, sik dam binuka unamne,’ teneamse. ‘Winipyop ura, aminyan talak ara Makedonia tam akunum binirye, ila tamubuka abisik uk yanamne talak ara, tuba tamubuka tonap, sik Korintus mutuku nang dam yanamne,’ teneamse. ‘Sik dam akunum yanyop ura, na Yudea tam benamne talak, anggun Korintus mutuku nang arye, Yudea tam bana ati, melibuka dopdeipniting,’ tenepsise.
47001017	Ara, ayupu nyapmasin touk tenipdesirye, ‘Winipnamne,’ tenepse talak ara, anggunce, ‘Paulus ara, talye una ati winipsuke,’ tenepnulum do? Tonda, anggunce na ti, “Wininamne, wininamne,” nyabuka teneplye talak nirya ara, sik dib tenena kum ninye arye winilamikce touk ulule. Ara, sikce, tonok talak aryuk, “Diba, wininamabe,” tonda “Kume, kum wininamabe,” nyabuka, talye tenepce, na tenen arye nyaltakalamak touk ulule. Aning atonun tenepnulum arye do?
47001018	Kume. Allah arye, “Wininamne,” nyabuka nyasilye touk, fia batakana kumce, dipkoprop aning uk winilamle touk, nunce anggun ti nyasinyap yupu ara, atonun ulule. Kanye bokoltona deice arye, tonok talak aryuk ton ning ara, “Diba,” ton ning ara, “Kume,” kum nyasinyabe. Moubuka tenebibirye, dipkoprop ninguk nyasinyabe.
47001019	Ara, talye ati kume. Na Paulus ap, Silas ap, Timotius ap, nunce anggun kan-kan arye peterelamubu yupu ara, ton ning ara, “Diba,” ton ning ara, “Kume,” nyabuka, kanye bokoltona deice arye kum nyalamube. Allah el Mi Koprop ara, Yesus Kristus, el nyasilye yupu ara, ‘Diba nyanun do? Kum nyanun do?’ tenebuka kum ulule. Yesus el yupu ara, afia nirya talak nirya, dipkoprop yupu uk, nyasulule.
47001020	Anyapmasin yupu deiyok ara ani. Allah elce nun ti, “Wininamsine,” nyabuka nyalilamsuk yupu weik aupmalya babye, Kristus el fil dosilya deice arye, Allah anyalilamsuk ning nirya ara, dipkoprop ulule. Ayupu nirya ara, nong dipkoprop upnamle. Tonok ning babye kum bataknamle. Aning ati ara, nun ap, Kristus ap, talima dukdongobuka unyaba deice arye, ‘Allah nyalilamsuk yupu nirya ara, Kristus arye fil dosilya deice arye, dipkoprop nong unamle’ tenen, “Diba,” nyanyabe. Tonda, ‘Aning ara dipkoprop nong upnamle’ tenen, “Amin,” nyanyabe. Winibuka nyanyaba deice arye, Allah el si erebuka el ti kibuka si erenamabe.
47001021	Ara, nun ap, anggun ap, Kristus ap, talima dukdongobuka neika una ap, dib tenena ap ati, el mikip arisilyop ura, fia kanye talima lamapdongobuka unyabe. Winina ati, talima mikip kilina deiyok ning arisilye deiyoknye bira, Allah el uk ulule. El bidamnye aryuk nun ti, ‘Aninye ara, na tenen ninye unyakce, na fil uk donamniyake’ tenen, wipdeipsuke.
47001022	Winipmanto ning ara, basam amol sekikceba, yuk nang eibikirye, ‘E abasam ara, el ning’ tenen, kel biklamak touk, Allah arye nun ti lakilin ning aripsuke. Ara, yuk ninye arye, nun ti, ‘Anang ara, Allah el ning, tenepnamak’ tenen, Allah arye el lak kilin ning nun deice deipsuke. Winipsukce, ‘Aminyan talak ara, winipnamle ning, dipkoprop winipnamsile, tenepnamak’ tenen, kil taruk muruna atonun ning ati, minopce el Dib Kanye dobuka, nun talima ak dongopsuke. Ara, minopce aryamsuk ning ati nyapsine.
47001023	Ara, yuk yupu ton nyapnusine. ‘Diba tenepnamnulum’ tenen, Allah dinmasil deice arye, ayupu dipkoprop uk nyapsine. Na minop arye anggun dam Korintus mutuku tamubuka kum yase deiyok ara, ‘Ikin ning anggun nong deice kum deipnamne,’ tenepsa ati, anggun dam tamubuka kum yanamse.
47001024	Anyapmana ara, ‘Nunce weik ninye deiyok nang atonun ubuka, anggun dib tenelulum ninye ati, anggun deice yaniptibye’ tenen, kum nyapsine. Aning ara, kum bukni, anggun dib teneluluma deice arye, kanye bokoltona kumce, fia lamapdongobuka ululuma anya arye, nun ap, anggun ap, neika fil dolamibye bukni, anggun kanye deibuka, fin-fina asa arye wininamlume. ‘Wininamlum’ tenen, ayupu arup nyapmasine. Na Paulus arye nyapsine.
47002001	Aning ati ara, na arye utenepse. ‘Kume, mince sik Korintus mutuku ninye dam binamsirye, fil dolamsiba, sik ikin kanye bolamik touk, tonap kum wininamake,’ tenepsirye anggun dam tuba tamubuka tonap kum yase.
47002002	Ara, na arye anggun ti wenepsiniba, anggun malye kanye bobuka, ‘Se’ tenen, engepmunyop ura, yata mutuku ninye ton, teleb uptingba, na kanye deiptinye do? Yuk nang ton kum ati, ‘Na wenepsiniba engenmace nang arye, na kanye delina ati, kum winipdeibniting’ tenen, ‘Sik wenena ati, sik dam min kum binamne,’ tenepsa ati nyapsine.
47002003	Atalak arye ikin surat sekeipsina deiyok ara, nyapnusine. Ara ‘Kume, na kanye delina ati, teleb uptingba, na kanye deiptinye,’ tenenun ninye ara, anggun Korintus mutuku ululum ninye anya arye, ‘Sikce malye ubikiba, na arye sik ti, ikin kanye bonune’ tenen, minop talak ara, surat tonok sekuka dopdeipsise. Ara, ‘Malye winibicak’ tenen, yupu sekelongona ati, mince asurat sekeipsise. Tonda, utenepsise. ‘Kume, sik Korintus ninye nirya ara, na teleb kanye bonun touk, anggun babye atonun teleb kanye bobuka, neika unamabe,’ tenepsirye kanye teniltona kumce, aning uk dib tenepsise.
47002004	Minyuma surat sekeipsise talak ara, fia ikin kanye bona ap, ‘Se’ tenen, malye kanye bobuka, talima sukuna ap, engelamsirye, asing maka weik ulamnuka deice arye, asurat sekeipsise. Ikin surat sekeipsise surat ara, ‘Anang asurat eibikirye, malye kanye bobuka engenamake’ tenena ati kum sekse. Aning kum bukni, ‘Asurat eibica deice arye, na arye sik Korintus ninye ati, fia weik arye bico tenenun ara, kel biknamak’ tenen, asurat sekuka dopdeipsise. Na arye anggun ti bico tenesununa ati, asurat sekuka dopdeipsise.
47002005	‘Mikip weik arye nyapnyop ura, ikin kanye bopnamak’ tenen, kum nyapsine. Bukni, mince malye winibuknye malye winibuka deice arye, na malye kanye bobuka engepse bukni, ara mitik mambule. El malye winibuka deice arye, anggun Korintus mutuku ululum ninye nirya ati, malye kipdeipsuke. Winipsuka ati, malye kanye bobuka engepluma ara, weik mambule.
47002006	El malye winibuk ning ati, anggun yupa weik arye, el nong deice ikin ning akunum wenebuka deiplum ning ara, akunuma, tenepne. Yuk wenena ning ton tabakuka, el nong deice kum delinamlulume.
47002007	Winitalak ati ara, anggun adip aryuk el malye winibuk ning ati namin kipmunce, el talima moubuka melipnamlulume. Wininamluma deiyok ara, elce, ‘Se, na fia malye winilamse’ tenen, fia engena ap, tenena ap, ilil kanye bobuka ulamlya deice arye, ‘El bouku tonap sukuplyak’ tenen, nyapsine. Anggunce el ti akunum wenepmunyop ura, akunuma nyapsine.
47002008	‘Anye bira, malye kanye bobuka, el bouku sukuplyak’ tenen, ati ara, na mikip arye nyapsine. Anggunce el ti, “Amio, aning ara, akunuma. Nunce an ti tuba bico tenebuka melinamkiyabe,” nyabuka, adip aryuk anye biti nyanamlulume.
47002009	Asurat sekeiyamsise deiyok ara, ton nyapnusine. Ara, ‘Ujian kilamaka atonun, anggun Korintus mutuku ninye ati winipdesiniba, yata teleb winin ning do nirya, na nyanye yupu nirya kekebuka, teleb winipnamak do, kum do? Ton ning ara, bataknamak do?’ tenen, asurat sekeipsise.
47002010	Winitalak ara, yata ninye ati do nirya, malye ubikiba, anggunce anang ati namin kipmunyop ura, na arye ton atonun, anang ati namin kipnamne. Malye ubikiba, namin kipmanto ning aublyop ura, na namin kinuna ara, anggun teleb kilina ati, anang namin kinune. Nun Deiyoknye Yesus Kristus arye, dinululba, anggun teleb kilina ati, sik malye ning namin kinune.
47002011	Tonda, na arye, yuk ninye sik malye wininyak ning namin kinuna ara, urdem ati kum wininune. Wininuna deiyok ara, ‘Isa ‘Mutuku Dongonye arye, nun mankau kanye bopmabye talak, malye kipdeipsilyak’ tenen, wininune. Ara, Isa Mutuku Dongonye arye nun nirya ati, ‘Anang ara, malye winilinamak’ tenen, dungnubuka malye-malye ulisulul ning ara, nun akunum kel bikamubu. Aning ara, walwal kum usulule. Na Paulus arye nyapsine.
47002012	Ara, yuk yupu ton nyapnusine. ‘Kristus el fil dona ati, ninye lyena yupu, laka teleb yupu peterenamne’ tenen, Teroas mutuku binamse talak ara, Allah arye el yupu peterena ati, lo teleb ning akunum kintinibdeipnuk ning ara, eibuka kel kipse. Ara, ninye wekna ati, buplan weik arye kukulilamak atonunuk, fia teleb lo arepnuk ura, ‘Amutuku ninye petereptinye’ tenen, akunum kel kipse.
47002013	Kel kipse bukni, na weit atonunye Titus ara, Teroas mutuku kum ulamukba, kum eipse ati, ‘Se tenen, na kanye talima noutamak teleb ulul do, kum do?’ tenen, na kanye talima noutamak ara, teleb ubuka kanye kum darapnuke. Titus kum eipse anya arye, sik Teroas mutuku ninye ati, “Telebe daulalume,” nyabuka, sik mutuku bataksirye, kirikuka Makedonia tam bise.
47002014	Allah ati, “Telebe,” fia nyanune. Ara, ton tam ninye arye, ton tam ninye ati obisibikirye, anang tomobikirye, kanye deibuka, lubuka, anang bolbalamak touk, nun Ni Koprop Allah arye, nun nirya ati, akunum talisulule. Talisiliba, ‘Yesus Kristus, el amutam unamak ninye, elce bobaliba, sikda el aminyan tam yangakirye, ninye nirya eipnamak’ tenen, Allah arye nun dib tenenyap ninye dopropsukce, Kristus el amutam akunum deipsuke. Teleb kita ning arye tong teleb ning balibuk, ninye kekelamak touk, Allah arye menekuka balirye, nunda el aminyan tam yangapyop ura, elce melisilyeba, nun ap, Yesus ap talima dukdongobuka unyaba deice arye, ninye mutuku-mutuku nirya eipsikirye, Kristus ati kel bikinyake.
47002015	Tonda, nun ap, Kristus ap, talima dukdongobuka ubirye, el yupu peterebibya deice arye, Allah arye kanye delisulule. Allah arye tong teleb ning kekeplirye, kanye deililul touk, Kristus arye, nun dib tenenyap ninye dobuka el Li Koprop Allah ati ariliba, Allah arye nun ti kanye delisulule. Bukni, Yesus el teleb yupu peterenyaba deice arye, daunyak ninye kekenyak bukni, sik kanye yuk-yuk tenenyake. Ton ninye ara, kam unamake. Ton ninye ara, dipnamake.
47002016	Aning ati ara, ton ninye ara, Yesus el yupu kekebikirye, ‘E, ayupu ara, fia teleb yupu ulula anya arye, aning kekebibyop ura, Allah lyepsiliba, kam fia unamabe. Aninye ara, yun ning siltong teleb nyasilye touk wininyak,’ tenenyake. Bukni, ton ninye ara, dipnamaka anya arye, anang ara, Yesus el yupu kekebikirye, ‘E, ayupu ara nun like. “Allah arye wenepsiliba dipnamape,” nyanmasiyaka ara, nun like. Sik dib tenenyak ninye ara, akunuma oltakana ning lyulamle tong nyasilye touk wininyake. Anang ara, nun like,’ tenesinyake. Ati, Yesus yupu kekenyak ninye ara, sik kanye yuk-yuk ulula ati, yata ninye sik bidamang mikip deice aryuk, amambul fil dopting do? Kume, aning kum winiptibye.
47002017	Aning nyapmasina ara, urdem aryuk kum nyanune. Ara, yuk ninye weik arye, ‘Allah yupu peterenmabya deice arye, ninye kekebikirye, yo bok weik aripsikibuk, yo bok weik doproptibye’ tenen, tenepce arye nyaltakanyake. Bukni, nunda aning atonun kum wininyabe. Aning kum bukni, nunda Allah dilesiliba, nun ap, Kristus ap, talima dukdongobuka neika ubirye, duknuna ap, tenepce arye nyana ap, kum aniryuk, dipkoprop yupu uk laka nyanyabe. Wininyaba ara, Allah arye dopdeipsuk ning unyaba atia. Tonda, Yesus el yupu nyanyap talak nirya ara, ‘Allah dam tikuka nyaptibye touk, wininyabe,’ tenenyaba anya arye, Allah arye disulula ati, aning moubuka tenebibirye, fia dipkoprop yupu uk nyanyabe.
47003001	Ura, ayupu nyapmasina ara, ‘Sikce teleb nang tenenamsiyak’ tenen, nun si ereipdanmapce nyanmap do? Kume. Tonda, yuk nang peterelbinuce talak ara, sik yupu kekepnamak ninye ara, ‘Diba tenenamsiyak’ tenen, deiyok nang arye surat rekomendasi noutamak arye, “Anang ara, teleb nang anya arye, sik yupu kekeplulume,” nyabuka sekeipsikiba, adeice aryuk peterepra banyake. Bukni, ato surat rekomendasi ning ara, anggunce nun ti seksetuma babye, yuk nang arye sik kekena ati seksitinga babye, dipkoprop kum patasulule.
47003002	Kume, kertas bok deice sekenyak yupu ara, kum patasulule. Deiyok ara ani. Anggun babye nun laka nyan surat atonun ululume. Aning ara, kertas bok deice sekna kum bukni, nun talima deice ak sekna atonun ululumba, ninye mutuku-mutuku nirya eipsikirye, kel bikisinyake. Ara, ‘Paulus ap, el mapu silip ap arye, teleb fil donyak do, kum do?’ tenen, anggun Korintus mutuku ninye ati peteryamububa, dib teneplumce, teleb umunyak, ninye nirya eipsitingce, nun ti, kel biksitinge.
47003003	Anggun dib tenebuka diksukum umunya deice arye, akunum laka usulule. Anggunda, Kristus arye surat sekeipsuka atonun ululume. Nunce Allah yupu peteren fil dolamububa, nong ulamuk ning ara, anggun dib tenelamlumce akunum aululume. Bukni, alaka winisululum ning ara, sekna ning ap, tinta bolpen mek ap, arye kum sekupu. Aning kum bukni, Kam Ulya Deiyoknye, Allah El Dib Kanye arye anggun ti, anggun talima noutamak fil dolamsukba, winitalak ara, laka nyan surat atonun ululume. Elce surat sekna atonun fil dolamsuk ning ara, pala keil deice kum sekuk bukni, anggun ninye talima noutamak fil dopsuka ning ara, sekna atonun laka usulule.
47003004	Ura, anyapmasin yupu nirya ara, kanye teniltona kum, fia dipkoprop tenenyabe. Aning fia lamapdongobuka dib tenenyaba ara, Allah dinmasilibuk, Kristus ap talima dukdongobuka, neika unyabbuk, Kristus deice aryuk unyaba ati, nun kanye kum bokoltonmasile.
47003005	Ara, ‘Nunda fia moubuka teleb fil don ninye unyaba anya arye, aning-aning nirya upmasilibuk, nun mambul nang unyabe’ tenen, kum nyaptibye. Bukni, Allah elcuk arisilyak fia moubuka teleb fil dona deiyok ning arisilibuk, teleb ubuka doptipyop ura, nun mikip deice aryuk kume. Ara, Allah el mikip deice aryuk wininyabe.
47003006	Allah arye ninye lyena ati, “Wininamsine,” nyabuka nyalisilye yupu ara, ‘Winiryuk yupu dobuka, peterepra banamak’ tenen, nun ti wipdeipsuke. Wipdeipsukce, fia moubuka teleb fil dona deiyok ning aresulule. Ayupu ara, ninye lyena ati, winiryuk yupu ara, mem yupu surat sekenyak yupu deice arye kum ulule. Aning kum bukni, Allah El Dib Kanye deice aryuk ulule. Deiyok ara ani. Mem yupu surat deice sekenyak yupu ara, ninye arye, ‘Anyuk talibuka dobolbayapya deice arye wininamap’ tenen, pirinyak bukni, teleb ubuka kum dobol binmanto kum unyaka anya arye, ayupu ara ninye osiliba, derelamak ning atonun ulule. Bukni, Allah El Dib Kanye ara, el fil dosilya deice arye, ninye kam una deiyok ninguk aresulule. Aning ati ara, Allah el ninye lyena yupu, nyalilamsil yupu, winiryuk ning ara, el Dib Kanye arye kam una deiyok ning arisilye ning deice uk ulule.
47003007	Ara na kayapu, anggun ton tenipdelulume. Minop talak Allah arye nyapdeibukba, Musa arye pala keil dobuka, akeil deice mem yupu sekdeibuk ning ara, ninye arye ayupu talibuka fia diksukumuk kum dobol binmanto ulamika ati, ninye dipna ning atonun upsuke. Upsuk bukni, ayupu yayuk talak babye, fia teleb ubuka dirina weik deice arye yayuk. Dirina weik ap, yayuk talak ara, Musa eibukba, el urasin ababye dirina weik ubuk. Dirina weik ubuk bukni, mitik kum danin balamuk talak babye, sik atalak elilamik ninye, Israel ninye arye Musa el urasin dirina weik tuba ulamuka anya arye, tuba-tuba kum elilamik. Deiyok ara, ayupu yayuk talak ara, dirina weik ubuk ura, mambul weik ulamuka ati, tuba eipmanto kum ulamik. Bukni, aminyan talak ara, Musa el urasin deice ubuk dirina ara, kum danin balamuk.
47003008	Mininop talak ninye dipna atonun yupu, mem yupu yayuk talak ara, dirina weik ubuka anya arye, Allah El Dib Kanye arye fil donamsil ning ara, fia teleb ubuka, dirina weik ap, mambul una fia weik ap unamle. Minop ning ara el mambul una ap, dirina ap ara, mitik uka. Winitalak akunum yanmasiraka ara, mambul fia weik.
47003009	Musa arye mem yupu sekamuk ning ara, ninye arye ayupu nirya kekebuka diksukum kum winipmanto ati, ayupu deice Allah arye winipdesilyop ura, dipkoprop dipnamabe. Bukni, aminop talak mem yupu ara, teleb ubuka dirina weik arye yayuke. Winiryuk yangalye yupu ara, Allah arye nun malye wininyap ninye ati, bico tenepsilirye, “Anggun ap, na ap neika una ati, ‘Anggunda diksukum winin ninye ululume,’ nyabuka akunum deipsine,” nyalisulule. Nun malye winin ning kilibuka kum danalisulul ati, el kanye aniryuk ayupu nyasulule. Nyasulula ati, ayupu ara fia teleb ubuka, weik mambul weik ulule. Ati, na kanye ara, minop yupu ara dirina ap, mambul una ap ara, mitika aryuk yayuk. Winiryuk yanmasil yupu ara, weik mambule nyapsine.
47003010	Minop talak yayuk yupu, mem yupu yayuk talak ara, dirina weik kibukba, “Ayupu ara, mambul weik,” tenelamik bukni, winitalak yangalye yupu ara, fia teleb ubuka, weik mambul ulula anya arye, minop yupu ap, winitalak yupu ap, neiktoto tenipdepyop ura, ‘Winiryuk yanmasil yupu ara, weik mambul anya arye, minop mem yupu yayuk ning ara, mitik mambul uka,’ tenenyabe.
47003011	Tonda, minop mem yupu yayuk ning ara, tia talak uk ulamuk bukni, teleb ubuka weik dirina ap arye yayuke. Bukni, winitalak yangalye yupu ara, tia talak kume. Ayupu ara, fia unamle ning anya arye, ayupu ara fia teleb ubuka, weik mambul yupu ulule. Minop ning ara, mitik mambul uka.
47003012	Aning ati ara, winiryuk yangalye yupu ara, ‘Fia aunamle,’ akunum tenenyaba anya arye, nun kanye ayupu deice deibuka, nun ilil kanye bona kum arye, fia mikip asa deice aryuk ayupu peterenyabe.
47003013	Musa ara, Allah arye amem yupu arebukba eibuk anya arye, el urasin deice dirina weik ulamuk bukni, adirina kum danin balamuk talak ara, ‘Israel ninye arye na urasin dirina kum danin balamuk ning ara, eipnecak’ tenen, el urasin deice butum aling kwilikdoba arye lilibuka balamuk. Musa ara, winilamuk bukni, nunda aning atonun kum wininyabe.
47003014	Bukni, sik Israel nang ara, Allah arye sik kanye tenena ati ara, kanye bokolton ning aribukba, teleb kanye ubuka kum tenelamik. Kanye bona kum winin ninguk winilamik. Aning aribuk talak arye diprongobuka, atalak noutamak nirya ap, winitalak ap, sik Israel ninye arye Musa sekamuk yupu, mem yupu peterebikibuk, moubuka kum teneptinge. Musa arye el urasin butum aling arye lelibuk ura, el urasin dirina moubuka kum eipmanto winilamik touk, winitalak babye Israel yala ninye Musa sekamuk yupu kekenamak talak ara, kanye bokolton uk unyake. Kristus dib tenebibibuk, el talima dukdongobuka deipsilya deice aryuk, kanye bokolton ning kum uptua ati, sik Israel ninye ara, tuba moubuka kum teneptinge.
47003015	Winitalak babye, Musa sekamuk yupu peterebikibuk, Israel yala ninye kekebikirye, ‘Deiyok ani’ tenen, moubuka kum teneptingce, kum biktinge. Ninye urasin butum aling kwilikdoba arye lelibicop ura, yuk nang kum eiptinge atonun, Israel ninye sik kanye talimak ara, luba talina deiyok ning tuba ulule.
47003016	Kanye luba talina ning tuba aulyeba, sik Israel ninye moubuka kum teneptinge. Bukni, Israel yala nang do, yata nang do nirya, nun Deiyoknye Yesus biti, dib tenebikcop ura, adip aryuk sik kanye bokolton ning kum ulule. Atalak aniryuk laka biktinge.
47003017	Ara, Nun Deiyoknye Kristus ara, Allah El Dib Kanye uk ulule. Tonda dan mutuku do nirya, Kristus el Dib Kanye ulirye fil dolyak nirya ara, tapu kousulul ning nirya lobuka lyesulule.
47003018	Tonda, nun nirya ara, nun urasin lelina kum, kimilana deice arye ninye urasin elilamak touk, nun ubya deice arye, yuk ninye arye, Yesus el winilul ning elinyake. Ara, nun Deiyoknye Yesus Kristus, el fia teleb ulye touk eibikirye, kel bikinyake. Nun Deiyoknye Yesus ara, Allah El Dib Kanye uk ulule. El fia teleb ulya deice arye, nun talima fum tam fil dosilirye, el teleb ulye touk, nun babye atonun teleb ulisulule. El ulye touk teleb winilisilye talak nirya ara, teleb winipnin balamibya ani, aminyan ara fia teleb wininamabe. Anirya ara, Yesus Kristus aniryuk, teleb ulisulule.
47004001	Aning ati ara, Allah el kanye aniryuk bicoe tenepsukce, melisilya deice arye, ninye lyena ati winiryuk nyalisulul yupu laka nyalbana ati, fil aripsuke. Winipdeipsukce, afil aripsuka ati, ‘Se, yata winiptibye do?’ tenena kumce, bouku kum sukupsiliba, kum batakanyabe.
47004002	Aning kum bukni, fia malye ning wininyak nang arye, ‘Yuk ninye eibuka kel biksikcak’ tenen, duknulamak ning aning-aning nirya akunum batakibirye, tenepce arye yupu nyana ap, tilila yupu ap kum nyanyabe. Tonda, Allah yupu dipkoprop nyasilye touk aning uk moubuka peterenyabe. ‘Yuk nang arye kanye deipsitinge’ tenen, nun kanye aryuk kwalibuka kum peterenyabe. Aning nirya kum wininyap bukni, Allah el dinmasilibuk, Allah el dipkoprop yupu ulye touk, aning uk dobuka laka arye peterenyabe. Peterenyaba deice arye, ninye nirya kekebikirye, sik kanye tenena noutamak arye nun ti, ‘Anang ara, dipkoprop uk wininyak,’ tenesinyake.
47004003	Nunce ninye lyena yupu, laka teleb yupu peterebibibuk, ton nang ati ara, kum kekepmanto unyake. Ara, ninye nirya kum bukni, ayupu kekena kum nang ara, sik dib tenena kumce, dipnamak ninye uk unyaka anya arye, ayupu moubuka kum kekepsitinge. Yuk deiyok ati kume.
47004004	Ara, tukwak mutuku nirya talilye Deiyoknye Isa Mutuku Dongonye arye, sik dib tenena kum ninye ati, asing kuna atonun kum ning arilule. Winiplyop ura, anang ara, Allah el dipkoprop yupu kekepman kum unyake. Winilya deiyok ara, sik kanye talima noutamak, Kristus el laka teleb yupu deice arye, Kristus el fia teleb ulya ning kel bikikirye, sik talima ak dirina atonun upliba, ‘Moubuka kel bikicak’ tenen, Isa Mutuku Dongonye arye ninye ati, asing kun ning arilule. Ariliba, Kristus el fia teleb ubuka weik mambul ulya ara, el laka teleb yupu ara fia bikman kum unyake. Allah el fia teleb ulye touk, Kristus el babye atonun ulule.
47004005	Nunce, nun bidamnye kanye tenenyap ning ap, nun bidamnye nong ap, ati kum peterenyabe. Aning kum bukni, nunce, “Yesus Kristus ara, nun Weik Ninye Deiyoknye el tonok ulule,” nyabuka peterenyabe. Tonda, Yesus el amutam ubirye, el fil uk donyapa anya arye, el ti fil donyap bukni, afil donyapa ara, anggun Korintus mutuku ap, Akaya tam ninye ap, anggun talye melin nang atonun unyabe. Ati nun yupu nyabibibuk, ayupu fia kum kekepmanto ninye ara, Allah arye teneamuk touk, sik dipnamaka ati kum kekepsitinge. Yuk deiyok ati kume.
47004006	Allah arye, “Kuna noutamak arye dirina unamle,” nyabuk. Ayupu nyabuknye Allah, elcuk fia mambul ning aripsuke. Ara, nun talima noutamak, el dirina ning aripsuka deice arye, Allah el fia teleb winilul ning ara, bikinyabe. Allah el fia teleb ulula ara, Kristus el winilamuk ning kel kibibya deice arye, laka usilibuk, bikinyabe.
47004007	Arup nyapmasin mambul ning, Yesus moubuka tenena ati, dirina atonun ning aripsuka ara, nun mikip kum ninye unyap wininyap bukni, nun talima noutamak aresulule. Winipmanto ning ara, ninye arye kira tuku dobuka, makau kintinibikirye, winiryuk arye dabuka delilamak ning, fia namin ning ulule. Aning ulye touk, nun nong babye namin ninguk unyabe. Ara, talye ati kume. Deiyok ara, ninye nirya, ‘Allah arye mambul ning aripsuk ning ara, mikip weik ning ulul bukni, Allah el mikip aryuk usulule. Ara, ninye mikip arye, Allah el laka teleb yupu peterenyak, kum tenepnamak’ tenen, ninye nong fum tam uk dirina weik ning aripsuke.
47004008	Ara, nunda, dana-dana tam nirya arye, ikin ning nun nong deice yangasulul bukni, kum teikisulule. ‘Yata wiriptibye do?’ tenen, kanye teniltonyap bukni, nun bouku kum sukusulule. Tonda, “Kume Allah el fil donyap ning ara, ‘Dauplye’ tenen, kum winiptibye ati, bataknuyabe,” nyabuka kum batakanyabe.
47004009	Nun dib tenenyaba ati, malye nang arye nun nong deice ikin ning delisinyak bukni, Allah arye kum batakasulule. Sikce opsikiba tukwak sakanyap bukni, sirya dakuka kum, kum daneipsitinge.
47004010	Malye nang arye Yesus obik touk, atalak-atalak nirya ara, sikce nun ti opmanto usinyake. Opmanto usinyak bukni, aning deiyok ara, Allah arye utenesulule. ‘Sik nong ap, sik kam unyaka ap deice arye, yuk ninye eibikirye, ‘E sik fil donyaka ap, kam tuba unyaka ap ara, Yesus el tuba kam ulirye, anang ati el mikip ariliba, adeice arye wininyake,’ tenebuka, kel biknamak’ tenen, winisulule.
47004011	Nun kam tuba unyap bukni, nunce Yesus ati dib tenebibibuk, yuk nang arye, ‘Anang oploptibye’ tenen, fia pidirinamsiyaka ara, deiyok ton aupmale. Ara, Allah arye nun ti, ‘Sik talye ninye nong noutamak ara, Yesus el kam una deiyok ning ap, el winilul ning ap, laka upliba, ninye nirya kel biknamake,’ tenesulule.
47004012	Aning ati ara, nunda atalak-atalak nirya, nun nong deice ikin ning deibuka opmanto winisinyak bukni, awinipsica deice arye anggun Korintus mutuku ninye ara, kam fia una deiyok ning kel bikilulume.
47004013	Allah yupu noutamak ara, minop talak sekik yupu ara ani. ‘Na dib tenepsa ati, adip aryuk na yupu nyapse.’ Ayupu sekuknye birye dib teneamuk touk, nun babye dib tenebuka ayupu nyasinyabe.
47004014	Nun kele, nun Deiyoknye Yesus Kristus dibuk ura, kam bukeibuknye, Allah arye nun ti kam bukdeipnamsile. Winipsilirye, Kristus ap, nun ap, anggun Korintus mutuku ninye ap dobuka, Allah el ulyak neika deipnamsile. Aning dib tenenyaba anya arye, ayupu nyasinyabe.
47004015	Arup nyapmap yupu nirya ara, anggun Korintus mutuku ninye, sik melina ap, sik teleb kilina ap ati, aning nirya ulule. Winipyop ura, Allah el kanye aniryuk bico tenepsilirye, melisilye ning, yuk ninye weiktonun tonap, ayupu kekebuka dib tenebikirye, weik upnin banamake. Ninye weik tonap dib tenebikcop ura, sik nirya arye Allah ati, “Nun Ni Allah, anda fia teleb,” nyabuka, weik arye nyakcop ura, Allah el si weik arye erebuka kinamake.
47004016	Aning-aning nirya wininamla ati, nunda, ‘Se, yata wiripnuyap do?’ tenen, ilil arye malye kanye bobuka, bouku kum sukupnamsile. Nun nong bola deice ara, dipkoprop asum-asum nirya ikin usilibuk, malye bol bopnamap bukni, nun kanye talima noutamak ara, Allah arye asum-asum nirya teleb kibuka winiryuk ninye atonun mikip kilisulule.
47004017	Tonda, nun ilil arye malye kanye kum bonyaba deiyok ton ani. Ara, kanye imun kanye upsile ning nirya ara, dipkoprop tia talak uk usulule. Tonda, kanam uk usulule. Kanye imun ning usilya deice arye, aminyan fia kam unamabak ara, fia teleb unamsile. Aning ara, weik mambul anya arye, winitalak ikin usilye ning ara, nun kanye ara, ‘Aning nirya ara, dipkoprop fia kanam atonunuk usulule. Aning ara, mambul kume,’ tenenyabe. Weik mambul ning ara, Allah ap neika fia kam unyabbuk, weik mambul ning arinamsil ning ara, kum nukmanto, fia weik arye arinamsile. Ati tukwak mutuku unyap talak, ikin usilye ning ati, ‘Aning ara, mitik mambul uka,’ tenenyabe.
47004018	‘Aning ara, yata wiribuka arye, teneptibye do?’ tenena kume. Deiyok aupmale. Ara, nun asing arye eibibirye, fia tenenyap ning ara, talye ninye asing arye eiptibye ning kume. Nun fia tenenyap ning ara, ninye asing arye kum eiptibye ning uka. Deiyok ton aupmale. Ara, ninye asing arye dinyap ning nirya ara, dipkoprop tia ninguk ulula anya arye, kum winipnamlarya. Bukni, asing arye kum elinyap ninguk ara, tia talak ning kume. Aning ara, fia aunamla anya arye, kum winipmanto ning winilula ati, aning uk tenenyabe. Na Paulus arye nyapsine.
47005001	Ara, yuk yupu ton nyapnusine. Nun nirya kele. Tukwak mutuku unyap talak ara, nun nong ara, butum aling aik, el si ara tenda, atonun tia ninguk ulule. Nun nong ara, tia talak uk ulula anya arye, malye upliba dibibyop ura, anong kum upsilyop ura, yuk ning dopropnamabe. Wininamap ning ati, winipmanto yupu ara, aik nyapnune. Allah arye akunum dipkoprop fia aupnamle aik kintinipsuk ning ara, aupmale. Anyaik ara, ninye taruk deice kum dobik. Anyaik ara im deice ulirye, fia atalak nirya aupnamle.
47005002	Im deice kintinipsuk ning aupmal bukni, tuba tukwak ning noutamak uk unyap talak nirya ara, ‘Se, winiryuk butum aling ongonyak touk, Allah arye im deice nong kintinipsuk ning ara, akunum dobuka ongoptibye’ tenen, fia patasiliba, malye nyabuka unyabe.
47005003	Ura, im deice ning ongopdeipsilyop ura, talye nong demuk kum unamaba ati, nyapsine. Dibibyop ura, nong demuk, ninye kanye uk kum unamabe. Allah arye winiryuk nong, im deice ning aripnamsile.
47005004	Anyapmasin yupu ara, deiyok ani. Ara, tukwak mutuku unyap talak nirya ara, tia nong uk ubirye, ‘Se, ikin usulul’ tenen, malye nyabuka engenyabe. Ara, ‘Nun tukwak nong kum dasutuba, talye demuk ulamtibye’ tenena kum bukni, ‘Nun nong tia talak ati upsuk ning kum uptu ura, im deice nong dobuka, anong dongobuka ongopdeipsutue. Winipsilyop ura, nun tukwak nong bol dibibyop ura, kum dalirye, fia kam unamap deice arye, im deice nong dobuka fia kam utibye,’ tenena ati nyapsine. Tonda, ‘Dipna deiyok ning kum datop ura, fia kam uninguk aunamle’ tenen, patana ati nyapsine.
47005005	Ara, arup nyapmasin yupu ara, nun Ni Koprop Allah arye nun ti, ‘Aninye ara, fia kam unamake,’ teneamsukce, kwepdeipsuka deiyok ara, akunuma. Tonda, winipmanto yupu nyapnusine. Ara, ninye arye, kil dona ati, aminyan talak ara, aning-aning weik arye arepnamaka ati, dopropnamak ninye, ‘Diba tenepnamak’ tenen, deiyok koubuka minop kil akulamak touk akupsuke. Aning atonun, Allah arye el Dib Kanye minop arepsuk bukni, daulamibya ani, aminyan talak ara, kam fia unamabe. Ara, aminyan talak ara, yanamsil ning nirya, ‘Dipkoprop winipnamle, tenepnamak’ tenen, el Dib Kanye minopce arepsuk bukni, aminyan ara, fia kam un ning ton aripnamsile.
47005006	Aning ati ara, atalak-atalak nirya ara, kanye teniltona kum aniryuk, ‘Fia dipkoprop unamsile’ tenen, lamapdongobuka pi dobuka unyabe. Tonda, nun kele, tukwak deice ninye nong noutamak tuba unyap talak ara, nun yuk mutuku unyabe. Tonda, nun Deiyoknye Yesus yukak ulule.
47005007	Nunda, asing arye elinyaba deice aryuk kum unyabe. Aning kum bukni, dib tenena deice aniryuk unyabe.
47005008	Arup nyapmasin touk, nun kanye teniltona kum aniryuk, dib tenebuka lamapdongobuka unyabe. Nun kanye patapsilye ning ara, tukwak ninye nong unyaba ara, dawaptubuk aning batakuka, nun Deiyoknye Yesus ulyak neika uptibyeto ura, ‘Aning ara, fia telebe,’ tenenyabe.
47005009	Winibuka tenenyabe. Aning ati ara, ‘Nun ninye nong tuba ubirye, tukwak kam unyap talak do, aning batakuka, im deice mutuku unamap talak do, weik mambul tenenyap ning ara, Allah arye kanye deipsutue’ tenen, el tenesilye touk aning uk talibuka, diksukumuk wininamabe. Yuk ning ton patasiliba, kum wininyabe.
47005010	Ayupu nyapmasin ara, urdem ati kum nyapsine. Kume, ninye mutuku-mutuku nirya aminyan sirya talak ara, Kristus arye ninye nirya yupu bokona ati, weik ninye deiyok nang arye bulamak ning takta kursi bulamak ning deice buklibuk, el dam binamabe. Kristus arye, ninye nirya dipdesilirye, ninye yuk-yuk bukni, nirya, sik fil dolamak ning ap, yupu nyalamak ning ap, nirya awinilamak touk, yupu lipsisikuka bokeipnamsile. Ara, ninye nong ubuka fil dolamubu ning ati, teleb ning babye, malye ning babye dipdesilirye, yupu lipsisikuka bokeipnamsile. Ati, ‘Yata fil doptibyeba, Allah arye kanye deipsutu do?’ tenena uk unamnyape, nyapsine.
47005011	Aning ati ara, Allah arye yupu lipsisikuka bokeipnamsil talak ara, ‘Malye winibupu ati wenepsilyak’ tenen, ilil una ara, usulula anya arye, nunce yuk ninye nirya ati, ‘Sik malye ning bataktingce, Yesus ati dib teneptinge’ tenen, fia pi dobuka peterenyabe. Nun winilamap ning ara, Allah el kele. Tonda, na patapnil ning ara, sik Korintus mutuku ninye, sik kanye talima noutamak ara, nun wininyap ning nirya laka upliba, ‘Kel biksutume’ tenen, patanulule. Nunda tenepce arye, talye yupu kum nyanyabe.
47005012	Nunce, ‘Korintus mutuku ninye arye, nun ti, teleb tenenamsiyak’ tenen, ayupu kum nyababe. Nunce nun bidamnye ati nun si kum ereipdanmabe. Aning kum bukni, ton ninye ara, ninye talima ak uplye ning kum tenebikirye, nong bol deice ning, nun asing arye elinyak ning, urasin awapsilye ninguk tenenyake. Aning atonun tenenyak ninye arye, nun ti malye nyapsicebuk, ‘Anggun Korintus ninye arye yupu tamubuka nyaptum’ tenen, ayupu nirya laka nyapmabe. Tonda, ‘Aning laka nyabibibuk, moubuka kel kipnamsulum’ tenen, nyapmasiabe.
47005013	Ara, ton ninye arye ara nun ti, “Sik wininyak ning ara, teleb nang arye wininyak atonun wininyake,” nyasinyak. Luba talin nang kum unyap bukni, teleb nang atonun uptibya babye, ‘Yuk ninye nirya arye, Allah el fia teleb winilya ara, moubuka kel bikting’ tenen, Allah el fil donyabe. Kanye bobuka, moubuka wininyak ning atonun winibibyop ura, aning ara, anggun Korintus ninye, anggun melina ati wininyabe.
47005014	Aning-aning winibya nirya ara, deiyok tonokuk ulule. Ara, Kristus elce nun nirya ati, bico tenepsilirye, melisilya deice arye, el mikip arisilibuk adeice arye el fil donyabe. Aning babye, talye ati kume. Kanye teniltona kum usilyeba, fia dipkoprop tenenyabe. Nun kele. Yesus arye, ‘Ninye mutuku-mutuku nirya dipnamak’ tenen, tukwak mutuku ninye nirya sik lyena ati, elda tonoknye birye, nun malye ning nirya pununa ati dipsuke. Aning ati, nun kele. Kristus dipsuka deice arye, nun malye ning nirya punupsuka ati, Kristus dipsuka deice arye, nun nirya akunum dibupe.
47005015	Tonda, Kristus arye ninye nirya sik malye ning pununa ati dipsuka ara, ‘Sik kam unamak talak ara, sik bidamang patan ning atibuk tenebuka, talye-talye unamak’ tenen, kum dipsuke. Aning fia kum bukni, Allah arye tenebuka ara ani. Ara, ‘Aninye nirya, sik yok pununa ap, sik lyena ap ati, Yesus dibuk.’ Dibuk bukni, Allah arye kam bukeibuknye, ‘Yesus el ti dib tenebikirye, el tibuk tenebikirye, el uk talibuka, el fil uk dobuka unamak’ tenen, Yesus arye el punupsukce, dipsuke.
47005016	Aning ati ara, winitalak arye diprongobuka oyanamle talak nirya ara, sik dib tenena kum nang arye, yuk nang ati tenelalamak atonun, nunce yuk nang nirya ati, aning atonun kum tenenamabe. Minop talak nunce Kristus ati, talye ninye tenelamak touk, ‘Anye bira talinye,’ tenebupu bukni, winitalak ara, aning tuba kum tenenamabe.
47005017	Aning atonun tuba kum tenenyaba anya arye, ayupu nyapsine. Yatanye do nirya, Kristus ati dib teneplirye, kanye talima dukdongobuka neika urikcop ura, elda fia winiryuknye atonun ulule. El kanye tenena ap, el talima ap, el ulul ning ap nirya ara, Allah arye, anye bira minop arye winilamuk ning nirya kum daneiplirye, winiryuk ninguk arilule.
47005018	Aning nirya ara, Allah elcuk fil dosilirye, aresulule. Minop arye Allah yuk, nun ninye nirya yuk-yuk ulamuburye, el ap neika kum upmanto ulamubu bukni, Allah arye nun lyena ati, Kristus dopdeipsukba, el fil dopsuka deice arye, el ap ansinibdeipsukce, teleb kipdeipsuke. Ati winitalak ara, el ap neika uptibye. Allah arye wipdeipsukce, ‘Aninye nirya arye, na Allah ap, ninye ap ansinibuka neika teleb una ati, na laka teleb yupu nirya laka nyabuka peterepra banamake,’ tenepsukce, wibuka deipsukce, afil aripsuke.
47005019	Nun peterenyap yupu ara, ani. Allah ap, ninye ap insinibuka teleb una ati deiyok yupu ani. “Ara, Allah arye tukwak ninye nirya, sik malye wininyak ning ati, ‘Namin kibuka kum daneipnirye, ila tamubuka ton kum tenepnirye, sik malye ning ati kum wenebuka opnamne’ tenen, Kristus dopdeipsukba, Yesus arye el ninye lyena fil dopsuka deice arye, Allah arye ninye mutuku-mutuku nirya ap, el ap ansinibuka neika teleb ulisulule.” Ayupu nirya laka nyabuka laka peterelbana ati, Allah arye nun wibuka deipsukbuk, afil talibuka donyabe.
47005020	Aning ati ara, nun Allah yupu peterena deiyok kouna deiyok nang ara, Allah el si deice arye, ninye lyena ap, el laka teleb yupu peterelbana nang unyabe. Ara, Allah elcuk anggun ti mening dam yanuka nyapsuk touk, nun deice nyasilyeba, ayupu dobuka anggun dam nyalyanganyabe. Aning ati ara, Kristus elcuk anggun mening dam kum nyapsutue anya arye, nunda el si deice arye anggun ti nyasinyabe. Nunce anggun ti nyanyap yupu ara ani. “Allah arye ninye lyena ati, insinibuka teleb ubuka delisilye ning ara, anggun ton dib tenebuka dolonamlume,” nyabuka nyasinyabe.
47005021	Ara, Allah arye nun lyena ap, yok pununa ap ati, malye winin ning tonok ning babye kum ulamukce, fia diksukum ululnye Yesus ara, Allah arye dobuka, tukwak ninye nun malye winin ning nirya el nong deice deibukba, nun malye ning nirya dobuka kum kipdeipsuke. Ara, nun malye winin ning pununa ati, winipsuke. Winibuka deiyok ara ani. Allah arye uteneamuk, ‘Tukwak ninye nirya, malye winin nang unyak bukni, na ara Allah fia diksukum unye touk, Kristus ap aninye ap talima dukdongopniba, Kristus deice arye, aninye diksukum kipdeipnamne,’ tenebukce, Allah arye afil dopsuke. Na Paulus arye nyapsine.
47006001	Nunda, Allah el fil nika melibuka donyap nang arye, anggun Korintus mutuku ninye ati mikip arye nyapsiyabe. “Allah el kanye aniryuk bico tenepsilirye, melibuka lyesulul ning ara, dib tenepmunce dopropmunyop ura, talye-talye winina ap, talye tenena ap, malye winin ap kum wininamlulume. Allah arye teneamsuk touk diksukumuk wininamlume,” nyapsiyabe.
47006002	Anyapsin yupu deiyok ara ani. Ara, Allah yupu noutamak ara, Allah arye Israel ninye ati nyapdeibukba, nabi Yesaya arye sekuk yupu ani. ‘Allah arye nyabuk, “Na arye, ‘Aninye melipnamne’ tenen, kanye deipse talak akunum ubukba, anggunce moropnulumba, kekepsirye melipsise. Na arye, ‘Ninye lyena talak atia,’ teneamsi talak akunum ubukba, anggun ti melibuka lyepsise,” nyabuk.’ Ati, Yesaya arye sekdeibuk yupu nyasilye touk, na Paulus arye anggun Korintus ninye ati nyapsine. ‘Aning nirya ara, yuk talak aryuk tenenamabe’ tenen, kum unamlulume. Winitalak ara, Allah arye kanye delisilye talak akunum upsile. Winitalak ara, Allah arye lyesilye talak akunum usulula ati, adip aryuk dib tenebuka teleb ubuka wininamlume, nyapsine.
47006003	Ura, yuk yupu ton nyapnusine. Nunce Allah el fil donyap ning nirya ati, ‘Yuk nang arye malye nyapsikcak’ tenen, kanye moubibirye fil fia moubuka donyabe. Ara, yuk nang arye, “Aning ara, malye wininyak ning ara ani,” nyapsiting ning nirya ara, dipkoprop kum wininyabe. Malye winiptipyop ura, yuk nang eibikirye, ‘Malye kanye bobikirye, dib kum tenepnamak’ tenen, malye kum wininyabe. Aning kum winibirye, fia moubuka diksukumuk wininyabe.
47006004	Malye winina fia kum aniryuk, nunda Allah el amutam ubirye, el fil melinang unyaba anya arye, yuk ninye nirya arye, nun wininyap ning nirya eipsikirye, ‘Anang ara, teleb nang uk’ tenen, kel biknamaka ati, yatato winin ning noutamak do nirya, diksukumuk wininyabe. Ikin usilya babye, batakana kum, fia pi dobuka fil tuba donyabe. Ikine usilye ning ara ani. Kanye eito-uto winina ap, ikin upsiliba talima sukuna ap, kanye imun ning usilibuk, kanye imun kanye bobuka una ap,
47006005	Malye nang arye nun nong deice kama arye donokuka osinyaka ap, tapu koubuka wenena aik dongosinyaka ap, ninye weik arye yu upliba waldanyak ning ap, fia ikin fil donyak ning ap, lukunyan mana kumce kam berenga debuka fia bulamap ning ap, din kum upsiliba din bulang bulamap ning ap, anirya awabsilya babye, nun fil kum batakanyabe.
47006006	Yuk nang nirya arye, ‘Anang ara teleb nanguk unyake, tenenamsiyak’ tenen, wininyap ning ara, ani. Nun kanye talima noutamak ara, malye winina fia kum, diksukumuk una ap; ‘Deiyok ani’ tenen, moubuka kekena ap; kel bikna ap unyabe. Tonda, ikin usilye ning do, malye winisinyak ning do, aning ati pola-pola yu una kumce, nimalye arye winina ap; yuk ninye sik patana ati melina ap wininyabe. Tonda, Allah El Dib Kanye mikip deice winina ap; tenepce arye winina kum bukni, yuk ninye ati dipkoprop bico tenebuka melina ap wininyabe.
47006007	Tonda, tilila yupu kum nyanyap bukni, fia dipkoprop ninguk nyana ap; Allah el mikip arisilibuk, adeice arye moubuka fil dona ap; aning-aning nirya wininyabe. Anirya ara, yin nang arye, taruk dana-dana tam yin talibuka olbalamak touk, malye winina fia kum, diksukumuk unyaba deice arye, Allah el fil donyabe.
47006008	Yuk ninye arye nun ti, kanye deibuka kibuka si erenamsiak talak babye, yuk nang arye nun ti, yu upliba malye yupu nyasikce talak ababye, afil kum batakanyabe. Teleb uk unyabe. Tonda, yuk nang arye nun ti, malye yupu nyabuka lululisinyak talak babye, nun wininyap ning ati teleb yupu nyasinyak talak ababye, Allah el fil kum batakanyabe. Nunda, duknuna kum, lakak aryuk nun fil dobuka teleb wininyap bukni, yuk nang arye nun ti, “Kume, sikda tilila nanguk unyake,” nyasinyake.
47006009	Anang nirya arye nun ti kel bikisinyak bukni, “Anang ara, mambul kume, sikda talye nang uka,” nyasinyake. Sikce nun ti, “Kume, anang ara, dipnamakca, ati sik dauplye,” nyasinyak bukni, kum omsikceba tuba kam unyaba ara, anggunce ton elisululume. Nun nong deice ara, kama arye weik bongobuka osinyak bukni, min kum oplopsikba, kum dibupa anya arye, anggun kele, nun tuba kam unyabe.
47006010	Tonda, nunce, ‘Se’ tenen, kanye imun kanye bobuka engenyap bukni, aning awabsilya babye, atalak nirya nun talima ak kanye deibuka unyabe. Nunda, aning-aning kum upmasilibuk, talye bona utotowa talina kum ninye unyap bukni, nun mambul fil donyapa deice arye, yuk ninye arye weik mambul ning doprobikirye, bona weik talinanye atonun unyake. Ara, nunda tukwak mutuku noutamak talye auplye ning ati, bona aning-aning nirya talibuka kum unyap bukni, dipkoprop ara nun akunum dopropbupe ning ara, weik mambul ning anya arye, nun kanye ara, bona weik talin nang atonun unyabe.
47006011	Ara, na kayapu, nunce anggun Korintus mutuku ululum ninye ati, nun talima weik arye arisilibuk, yupu talye kanye bobuka lakak anyuk nyanmasiyabe. Dungnubuka kum nyasinyabe. Ara, ‘Aninye ap kanye talima dukdongobuka neika uptibye’ tenen, lakak anyuk nyasinyabe.
47006012	Nunce anggun ti, telebe nyana ap, kanye delina ap, bico tenena ap weik arye winisinyap bukni, anggun Korintus mutuku ululum ninye ara nun ti, aning atonun kum tenesulume. Tonda, nun ti kanye deibuka, bico kum tenesulume.
47006013	Aning ati, na arye anggun ti, ‘Na mapu atonun unyake,’ tenesununa anya arye, na mapu awamnutu ak, na arye na mapu koprop ati, nyaptinye touk, anggun ti nyapsine. “Ninye arye yuk nang ati teleb kibuka arelalamak touk, anggun adip aryuk nun ti, ‘Kanye talima dukdongobuka neika unamabe’ teneplumce, kanye deibuka anggun kanye talima delisululume. Teleb ning ara, aning uka,” nyapsine.
47006014	Na kayapu, anggun dib tenen ninye arye, kilapu do, sal do, dib tenena kum ninye kum dolanamlulume. Tonda anggun dib tenen ninye ap, dib tenena kum ninye ap, fil tonok kum donamlulume. Anyapmasina ara, talye ati kume. Anggun tenipdelulume. Diksukum winin ninye ap, fia malye winin ninye ap, sik kanye talima insinibuka ulul do? Yuk-yuk ulul do? Aning atonun, kunuknak ap, dirina ap neika una teleb do? Kume, aning ara kum winipmanto.
47006015	Aning atonun, fia diksukumnye Kristus ap, fia malye ululnye Isa Mutuku Dongonye, tonda el si ton Belial ap, neika teleb kibuka uptiring do? Kume, aning ara, kum upmanto. Aning atouk, Yesus ati dib tenenyak ninye ap, Yesus ati dib kum tenenyak ninye ap, sik kanye talima neika ulul do? Kume, aning ababye kum upmanto. Ati anggun dib tenelulum ninye ap, dib tenena kum ninye ap, neika doldana ap, fil tonok dona ap meme.
47006016	Tonda, Allah el si erena ati, weik mambul aik ap, talye ning isa si erenyak aik ap, neika atonun ning do? Kume. Nun kanye talima ap, nong ap ara, Allah el wekna aik atonun unyabe. Allah arye nyabuk. ‘Na ap, anggun ap neika ubirye, anggun ap neika banamnyabe. Na ara sik Ni Koprop Allah unamne. Sikda na mapu unamniyake.’ Allah arye nyabuk yupu nyapsine. Tonda, Allah yupu noutamak sekik yupu ton ani.
47006017	Allah arye nyabuk. “Aning ati ara, talye ninye, dib kum tenenyak ninye kan-kan una batakuka, yukak kilonamlulume. Amalye wininyak nang ap, anggun ap neika ansinibuka una fia malye weik ati, anggun yuk-yuk unamlume. Na Allah arye nyapsine. Na arye anggun ti, ‘Aning ara, malye ning anya arye, talina meme,’ nyapdeiamsise ning, tonok ning babye kum talibuka winimunyop ura, na ara anggun dam yanuka dopdopsinirye neika unamabe.
47006018	Dopropsinirye, na ara anggun ni koprop unamsine. Anggunda na mapu ap, na kil mapu ap unamnulume. Na ara aning-aning nirya bisibuka, deice tam mikip weik ununye birye nyapsine,” na Allah arye nyapsine. Allah arye nyapdeibukba, Samuel arye sekeiyamsuk yupu ara, na Paulus arye nyapsine.
47007001	Na kayapu, Allah arye nun nirya ati, ‘Wininamsine,’ nyabuka, arup nyapmasin yupu nyalilamsukba, aupmasila anya arye, yata malye winin ning ap, malye tenen ning ap do nirya, nun nong malye winisilye ning ap, nun kanye talima malye winisilye ning ap, adip aryuk batakibirye, diksukum ninye uk unamabe. Ara, ‘Nun Ni Koprop Allah ara, fia mambule’ tenen, el si erena ati diksukumuk unamabe. Aning wininamaba ati, na Paulus arye nyapsine.
47007002	Na kayapu, anggunce nun ti kanye deipsumunce, bico tenepsululume. Nunce yuk ninye nirya ati, malye kum winililamubu. Tonda, nunce yuk ninye nirya ati, tilila yupu kum peterelamupebuk, sik tilila yupu dib kum tenelamik. Tonda, ‘Yuk nang sik ning ubula doproptibye’ tenen, tenebuka arye kum nyalamuburye, ubula kum dolamubu. Tonda, ikin ning yuk nang deice kum deililamubu.
47007003	‘Nun kayapo, kanye deipsululume,’ nyapmasina ara, ‘Anggun Korintus nang ara, malye nang unyake,’ nyabuka, ‘Anggun ti malye yupu nyapnusine’ tenen arye, kum nyapmasine. Aning kume. Min arye nyapsise touk, nunce anggun ti fia bico tenenyap anya arye, ‘Korintus mutuku nang sik melina ati, fia wininamabe. Tonda, anggun melina ati, nun dipna ababye telebuka,’ tenesinyabe.
47007004	Kume, na Paulus arye anggun ti, fia teleb kanye deipsisirye, teniltona kumce, ‘Aninye ara teleb nang,’ tenesunune. Yuk mutuku ninye ati, ‘Sik Korintus ninye ara, fia telebe,’ nyabuka laka nyanune. Anggun winimunya ati ara, tenepnirye, na teleb kanye bobuka unune. Tonda na talima melibuka kwa dinululume. Ikin ning usilya noutamak babye, na arye anggun ti, tenepnirye, fia teleb kanye bobuka, fin-fin asa arye unune.
47007005	Aning ara, talye ati kum nyapsine. Kume, nun Makedonia tam yapu talak ara, atalak-atalak nirya dana-dana tam arye ikin ning wamsukba, imun kanye bobuka ulamubu. Atalak nirya noutamak ara, malye nang ara nun yupu ati, yu kibukba yupu sekeldongona ap, waldana ap winilamsikba, nun babye kanye talima noutamak ara, ‘Se, yata upnamsil do?’ tenen, ilil ulamsuk. Atalak nirya ara, talye kanye bobuka dikdik sena talak, mitikanun uk kum wamsuk. Ikine uk tuba ulamubu.
47007006	Kanye imun ulamsuk bukni, ikin ulamle ninye nirya ati, kanye talima melibuka kwa dakuka melinanye bira Allah arye melipsuke. Ara, nun kwit Titus ara, nun dam yasuk deice arye, Allah arye nun ti kanye talima melibuka kwa dakuka melilamsuke.
47007007	Talima kwa dakuka melipsuk ning ara, Titus arye nun dam yayuk deice arye winipsuke. Tonda, anggunce Titus ati meliplum ning laka nyapsukbuk, kekebupu deice arye, nun ton kanye talima melibuka kwa dipsuke. Titus arye na ti nyapnuke. “Kume, sik Korintus mutuku ninye arye an Paulus ati, ‘Se, el ap epdatibye’ tenen, patalibuk, tenekinyake. Tonda, ‘Paulus ikin upliba, Se, yata wiriptibya deice arye, Paulus meliptibye do?’ tenekinyake. Tonda, sik Korintus mutuku ninye arye, ‘Malye winilamububuk, Paulus arye wenepsuk ning ati, talima bouku sukubuka unyabe,’ nyapkike. Ayupu nirya ara, Titus arye laka nyapnuke. Kanye deibuka ulamse bukni, ayupu nirya nyapnuka ati ara, anggun Korintus ninye ati, na kanye deipsirye, fin-fin asa arye upse.”
47007008	Ara, yuk yupu ton nyapnune. Na arye anggun ti, wenena surat minop ning sekeipsise. Asurat eipluma deice arye, malye kanye bobuka engeplum ning ati, ‘Se, aning ara, kum winiptinye’ tenen, malye kanye bopsi bukni, winitalak ara, aning tuba kum tenenune. Winira na kel bikse. Na surat deice arye, tia talak uk malye kanye bobuka engeplum bukni, aminyan ara, ila tuba tamubuka ton teleb ning winiluluma anya arye, winitalak ara, na kanye deipne.
47007009	Na kanye deipmana ara, ‘Sik malye kanye bobuka engebike’ tenena ati kum bukni, ‘Sik malye kanye bobuka engebika deice arye, sik malye winin ning nirya batakikce, tuba tamubuka telebuk winibike’ tenen, kanye deipsine. Allah arye, ‘Na mapu malye ubikiba, mambul kanye bopnamake,’ teneamsuk touk, mambul kanye bobuka engepluma anya arye, nunce asurat sekuka nyapsupu yupu deice arye malye kum kipdeipsupe.
47007010	Allah arye mambul kanye arisilya deice arye, engenyap bukni, aning deice arye malye unyap ning nirya batakibirye, lyena ning ati dib tenebibye ura, Allah arye lyesulule. Lyepsilyop ura, nun aminyan talak ara, “Se, aning kum winipmatibye,” tenebuka malye kanye fia kum bonyabe. Allah arye wenesilya babye, aminyan ara malye ning batakibirye, telebuk ubirye, kam unamabe. Bukni, sik talye unyak ninye, Allah dib tenena kum ninye ara, sik mambul kanye bobuka engelamikca ani, aminyan talak ara, sik bouku sukuplirye dipna uk unyake.
47007011	Ara, anggun Korintus ninye ton tenipdelulume. Wenen surat dopdeipsukba, Allah arye anggun talima noutamak fil dobukba, anggunda mambul kanye bobuka engepluma deice arye winipsuk ning ara, telebuka. Ara ani. Anggunce na ti, ‘Anang ara, teleb nang tenepnamsil’ tenen, fia pi dobuka yupu nyalamnulum ning ap, tonda, ‘Malye winipsuk ning kum daneiptibye’ tenen, pi dobuka fil dolamlum ning ap, tonda, ‘Se, yata ati malye winin ning nun noutamak tuba upmasil do?’ tenen, ilil kanye bobuka ululum ning ap, tonda, ‘Malye winin ning batakuka, teleb ninguk wininamabe’ tenen, patana ap, ‘Malye usilye ning batakuka, teleb kibuka mupdeipnamap’ tenena ap, tonda, malye usilye ning ati, “Dauplye,” kum nyanamap bukni, malye ning nirya ati ‘Yupu bokeibibirye, lipsisiknamap’ tenena ap; ura anirya ati ara, na kanye ara, telebuka. Adeiyok nirya ati ara, anggunce afil nirya dolamluma deice arye, ‘Anang ara, teleb winin ninye uk unyak’ tenen, laka upsilaba akunum kel kisinyabe.
47007012	Ati na kayapu, na surat sekeipsise ning ara, malye unanye bitibuk kum sekeipsise. Aning atonun, amalye winibuknye birye, malye winibuk ura, elce malye kibuka deibuk ninye bitibuk kum sekeipsise. Anirya kum bukni, Allah arye dinmasilibuk, anggun Korintus mutuku ninye arye, na ap, na neika fil donyap nang ati kanye deibuka talima arisilibuk, mambul tenesinyap ning ara, ‘Laka upliba kel biknamak’ tenen, asurat sekeipsise.
47007013	Aning-aning nirya ati ara, nun kanye talima melibuka kwa dakuka melisilyeba, kanye deibuka unyabe. Aning uk kum bukni, anggun Korintus mutuku ninye arye, anggun winilamluma deice arye, nun kwit Titus el kanye talima kwa dibuka melilamlume. Ara, Titus arye, anggun ti, ‘Malye tuba winipnamak do? Malye ning batakuka diksukumuk wininamak do?’ teneamuk bukni, winira akunum teleb winipluma anya arye, el kanye deibuka fin-fin asa arye ulamukba, nunce aning eibupurye, kanye deibupe.
47007014	Ara, Titus arye anggun dam min kum yayuk talak ara, na arye anggun ti, “Korintus ninye ara, fia teleb wininyake,” nyabuka kanye lon yupu nyapdeipsiba Titus kekebuk. Titus ap ulamlum talak ayupu nyapse touk, winilamlumba eibuk anya arye, na arye el ti nyapsise yupu dipkoprop winibuka anya arye, na alye kum dakdase. Ara, nunce, anggun Korintus mutuku ninye ati, nyalamubu yupu nirya, dipkoprop yupu wamukba, peterebupu touk, nunce Titus el kekena ati, “Korintus ninye ara, fia teleb kibuka unyake,” nyabuka kanye lon yupu nyabupu nirya, aning atonun winilamlumba, akunum laka kibuka ati, aning ababye dipkoprop uk ulule.
47007015	Tonda, Titus arye anggun ap, neika wamlum talak ati, kanye arye teneplirye, ‘E, sik Korintus ninye ara, na yupu nirya moubuka kekelamnikce, ‘Titus ap, el yupu ap ara, weik mambul’ tenen, ilil una deice arye moubuka kekelamnike,’ tenesulule. Winibuka tenesilye ning ara, Titus arye anggun Korintus ninye ati, weik arye kanye deibuka talima aresulule.
47007016	Teleb kibuka ulamluma anya arye, na arye anggun ti kanye bokoltona kumce, ‘Sik Korintus ninye ara, dipkoprop teleb unamak,’ tenesunune. Ati na kanye deipsine.
47008001	Ara, Yesus dib teneluluma ati, nun du weit atonun ululum ninyeo, anggun sal babye, kilapu babye kekepnululume. Allah el kanye aryuk bico tenebukce, sik Makedonia tam dib tenenyak ninye, sik mikip kilina ati aryamuk ning ara, ‘Kel biknamlum’ tenen, ayupu ton nyapnusine.
47008002	Sik Makedonia tam ninye ara, fia ikin weik ulamik bukni, aning-aning nirya fia kum wamukba, bona nirya kum talyamik noutamak ababye, weik arye kanye deibuka fin-fin asa arye ulamika anya arye, yuk pera mutuku ninye melina ati, yo bok weik bulubuka arebik.
47008003	Na arye ton eipse anya arye, na dib nyapsine. Sikce arebik ning ara, mitikanun kume. Sik talyamik ning awamuk touk, sikce arepmanto ning bukni, aning deice dukdongobuka weik arye tonap kum arepmanto ning tonap tabakuka arebik. Winibuka arebik ning ara sik kanye tenena deice aryuk arebik. Yuk nang arye, “Tabakuka areplulume,” nyana deice arye kume.
47008004	Sik Makedonia ninye arye nun ti, fia pi dobuka mikip arye moropsike. “Kume, Allah el dib tenebuka diksukum unyak ninye, sik aning-aning pataplye ninye melina ati, nunce ton tabakuka arepsitibye. ‘Aning ara fia mambul anya arye, winipnuyabe’ tenen, weik arye patasulule,” nyabuka moropnik.
47008005	Nunce sik Makedonia tam ninye ati, ‘Winibuka wininamake,’ tenelamubu touk kum winibik. Kume. Sik Makedonia ninye arye, minop talak sik bidamang kanye talima ap, sik badamnye nong ap bobuka, ‘Allah el amutamuk unamap’ tenen, Allah ati arebik. Sikce nong Allah ati arebik, aminyan talak ara nun ti arepsik. Aning nirya winibuka winibik ning ara, Allah arye, ‘Amutuku nang arye wininamake,’ teneamuk touk akunum winibik.
47008006	Aning ati ara, Titus arye akunum deiyok kouamukba, anggun Korintus mutuku ninye yo bok bulubuka arina ati kintiniamlum bukni, nunce Titus ati nyabupu. “Sik Korintus mutuku ninye ara, Allah arye bicoe tenebuka melisilya deice arye, yuk ninye melina ati, ‘Yo bok bulubuka arepnamap’ tenen, akunum kintiniamik. Ati, ance ayupu nyabuka melilbimemba, sik yo bok buluce ara sirya daknamake,” nyabupu.
47008007	Na kayapu, nun kele. Yata teleb winin ning do nirya, anggun Korintus ninye ara, mitika arye fil kum dolulume. Anggun dib tenelulum ning ap, anggun yupu nyalulum ning ap, anggun kel bikilulum ning ap, anggun na tenen kumce dipkoprop uk winilye ning ap, anggunce nun ti talima melisululum ning ap, weik arye winilulume. Nun kele, aning-aning nirya noutamak arye, anggunda fia pi dobuka, teleb ubuka winiluluma anya arye, nun kele, yuk ninye melina ati ara, yo bok melinamlum ning ababye, teleb ubuka wininamlume. Yuk nang arina ati, Allah arye melisilya deice arye, talima noutamak bico tenen ning arisilibuk, yuk ninye ati, bokuka arinyabe.
47008008	Na arye anggun ti, “Adip aryuk sik bona utotowa talina kum ninye melina ati, adip aryuk yo bok areplulume,” nyabuka mikip arye, kum nyapmasi bukni, na kanye tenepman ning ara ani. ‘Ara, sik yuk mutuku nang arye, ‘Bona utotowa talina kum ninye melinamabe,’ tenen, weik arye patalamukba, fia pi dobuka fil teleb ubuka dolamik touk, anggun Korintus ninye babye, yuk nang ati, fia dipkoprop ubuka, bico tenebuka melibuka arinamak do, kum do?’ tenen, nyapsine.
47008009	Aning ara talye ati kum nyapsine. Deiyok ara ani. Nun Deiyoknye Yesus arye nun nirya ati, bico tenelamsukce, weik arye melyamsuk touk, ‘Nun babye atonun wininamap’ tenen, nyapsine. Ara, anggun kele, nun Deiyoknye Yesus, el kanye aniryuk bico tenenyamsukce, melipsuka deice arye, teleb kipdeipsuke. Elda im deice fia weik sisinanye ulamuk bukni, nun melina ati ara, talye bona utotowa talina kum nang atonun dayukce, tukwak mutuku yayuk. Winibuka ulamuk ning ababye, deiyok aupmale. Ara, el talye bona utotoa talina kum nang atonun dayukce, fil dopsuka deice arye, ‘Sik tukwak ninye ara, bona utotowa talina kum ninye atonun unyak bukni, na arye aninye lyepnyop ura, sikda bona weik talilamak ninye atonun unamake,’ tenebuka wipsuke.
47008010	Ara, yuk ninye melina ati, yo bok bulubuka arinamluma ati ara, na kanye tenepmana ara nyapnusine. Anggunce teleb wininamlum ning ara ani. Min kiting tamun deice ara, ‘Nunce areptibye’ tenen, patana babye, dipkoprop anggun ning bokuka arina ababye, anggun Korintus mutuku ululum ninye arye, minopce deiyok koulamlume.
47008011	Winibuka kilamluma anya arye, ‘Yo bok bulubuka, bona utotowa talina kum ninye melibuka arinamabe,’ tenen, deiyok kiyamlum fil ara, winitalak ara sirya dakanamlume. Ara, anggun aning-aning talibuka ulalum atonun, aripnamlume. Ara, anggun minop talak, ‘Nun ton areptibye’ tenen, patalamsukbuk, kanye deibuka kintiniamlum touk, winitalak babye, sirya dakana ati, fia pi dobuka kanye deiplumce, arepnamlum ning ap, ‘Wininamlum’ tenen, nyapmasine.
47008012	Ara, nun kanye talima noutamak ara, ‘Se, bona utoto talina kum nang melina ati, aning-aning bulubuka areptibye’ tenen, patana weik awabsilyop ura, Allah el kanye ara, ‘Kume, anggunce auplye ning talibuka ulamak touk, arina ababye telebe. Bona weik talinyak nang arye, weik arye arinamake. Aning atouk mitika aryuk talinyak nang ara, mitika aryuk arinamake. Sik dipkoprop kum uplye ning kum arepmanto anya arye, aning ara, kum nukuka tenipnune,’ tenesulule. Ati, ‘Anggunda auplye ning taliplum atonun, bona utotowa talina kum ninye melina ati, bokuka arepnamlum’ tenen, nyapmasine.
47008013	Nunce anggun ti patapsilye ning ara, ‘Korintus mutuku nang arye, yuk ninye ati weik arye aripmakibuk, ikin upnamake. Sik dopropnamak ninye ara, kanam uk unamake. Korintus mutuku ninye ikin ubuk deice arye, sik dopropnamak ninye ara, kanye deibuka kanam uk unamake,’ tenenyaka ara, dipkoprop kum patasulule. Aning kum bukni, nun tenepmapa ara, ani. ‘Anggun ap, yuk nang ap arepdakirye, neika atonun telebuk unamake’ tenen, patasulule, nyapmasine.
47008014	Aning atonun, winitalak ara, anggun Korintus mutuku ninye arye aning-aning weik taliplum ning ara, bokuka arepmunyeba, sik yuk ninye aning fia kum ubukba, ikin ululbuk unyaka ara, kanam upnamle. Winipmunyop ura, aning atonun yuk talak ara, sik yuk ninye arye aning-aning weik talinamak talak ara, anggun Korintus mutuku ninye talilum ning kum dasilye ura, sik yuk mutuku nang arye tuba tamubuka anggun ti melibuka aripnamsiyake. Anggun ap, yuk mutuku nang ap, winibuka arepdamunyop ura, anggun insinip danuka neika unamlume.
47008015	Ayupu nyapmasina ara, deiyok ton aupmale. Ara, Allah yupu noutamak sekamik yupu ani. ‘Weika arye bulubuka libuknye bira, fia weik kum ubukba, ton ning ara, kum batakuk. Tonda, mitik bulubuka libuknye bira, kum sukuk ura, tonap kum patabuk.’ “Allah yupu sekamik ning dobuka akunum nyapmasine,” Paulus arye nyabuk.
47008016	Na arye anggun ti bico weik tenesinye touk, Allah arye Titus el talima noutamak bico weik tenena deiyok ning aribukba, el Titus ababye anggun Korintus mutuku ninye ati bico weik tenesulule. Aning ati ara na arye Allah ati, “Telebe,” nyanune.
47008017	Nunce Titus ati, “Korintus mutuku nang dam melilbinulyame,” nyabuka morobupuba, elce, “Telebe, na kanye deibuka melilbinamne,” nyabuk. Tonda, aning uk kume. El kanye aryuk, ‘Na fin-fin asa arye sik dam melilbinamne,’ tenelula anya arye, nun kele, elce anggun ti weik arye bico tenesulule.
47008018	Tonda, Titus ap anggun dam neika yanamlanye bira, elda Yesus el laka teleb yupu, ninye lyena yupu ati, fia teleb ubuka peterelula anya arye, Allah dib tenenyak ninye mutuku-mutuku nirya el ti, akunum kel bikikirye, “Elda fia teleb peterenanye,” nyanyake. El ap, Titus ap anggun dam yanamdake.
47008019	Tonda, sik yuk mutuku dib tenenyak ninye nirya arye anye biti, “Kume. Nun bulubupu yo bok ara, sik arel binul talak ara, anye ap neika benamlume,” nyabuka wibuka deiamik. Ara, ayo bok ara, ninye melina ati aripnamap ning ara, nun Deiyoknye Yesus el si erena ati arepnamabe. Tonda, ayo bok arebibya deice arye, nunce, ‘Se, bona utoto talina kum ninye meliptibye’ tenen, kanye deipsuk ning ara laka upliba, yuk nang ton kel biktinge.
47008020	Yuk nang arye, “Kume, ninye melina yo bok bulubik ning ara, arepmek talak ara, sikce malye winipmek,” nyabuka, ‘Malye yupu nyapsikcak’ tenen, anggun Korintus mutuku ninye arye bulubuka arepnamlum yo bok, libibirye arel binamap talak ara, fia moubuka arepnamabe.
47008021	Aning ara talye kum nyapsine. Kume, Allah ap, ninye yuk mutuku ninye ap, arye dinmasikirye, ‘Teleb winipnamak do, malye wininamak do?’ tenen, moubuka dinmasiyak anya arye, fia moubuka tenebibirye, teleb ubuka arinamabe. Allah ap, yuk ninye ap, anggun nirya arye, ‘Ayo bok bokuka arina ati, teleb winina ara ani,’ tenelamaka atonun, ‘Aning uk winipnuyabe’ tenen, pi dobuka fil teleb ubuka donyabe. Ara, aminyan yata ninye do nirya, “Sikda malye winipmake,” ‘Kum nyapsiting’ tenen, nyapsine. Ati, na ap, si sipmanu nang ap, neika bibirye, ayo bok arepnamabe.
47008022	Ara, sik yo bok bokuka aredelbana ati, deiyok nang yanamak talak ara, tonoknye ton dopdeipnamabe. Elda, minop talak fil teleb ubuka dolamukbuk, nunce el ti, ‘Anye bira dipkoprop pi dobuka, teleb fil dolulnye’ tenen, kel bikupu. Bukni, winitalak ara, elce sik Korintus mutuku ninye ati, ‘Anggunda teleb nang’ tenen, fia dib tenelula anya arye, weik arye tonap pi dobuka teleb fil donamsile.
47008023	Ara, Titus ati ara, elda, na kanye talima delinunye. El ap, na ap, ‘Sik Korintus mutuku ninye kan-kan fil donamname’ tenen, neika uk fil tuba donyame. Ara, el ap neika yanamak nang nirya ara, Yesus ati dib tenelamika ati, nun du weit atonun unyake. Sikda, talye nang kume. Anang arye fil teleb ubuka donyaka deice arye, Kristus ati si erebuka, el si kinyake. Tonda, yuk-yuk mutuku ninye, Allah dib tenenyak ninye arye, ninye melina yo bok bokona ati, ‘Nun nirya kum binmanto anya arye, anang ara nun si deice arye arilbinamake’ tenen, wibuka deibik nang unyake.
47008024	Aning ati ara, ‘Allah dib tenenyak ninye, mutuku-mutuku nirya kel biknamak’ tenen, anggun dam yanamak nang ati, laka arye bico tenebuka melinamlulume. Winipmunyop ura, nunce anggun ti kanye deibuka, ‘Anang ara fia teleb,’ tenesinyaba deiyok ara, laka upliba, ninye nirya eibuka kel kipnamake.
47009001	Ara, na kayapu, na kele. Anggunce, ‘Kume, bona utotowa talina kum ninye melina ati, nun ton yo bok bulubuka arepnamabe’ tenen, kanye deibuka kintinipdeiplum ning ara, na arye Propinsi Makedonia tam ninye ati akunum laka nyalamse. Winibuka laka nyalamse. “Kume, sik Propinsi Akaya tam ninye ara, min kiting tamun arye akunum deiyok koubuka, ‘Nun adip aryuk yo bok bulubuka arepnamabe’ tenen, akunum kintinibik. Sikda fia teleb wininyake,” nyabuka, anggun ti kanye lon yupu, teleb yupu nyalamsike. Ayupu nyalamsik bukni, sik Makedonia tam ninye kekelamikce, ‘Kume, sik Akaya tam nang arye, kanye deibuka aripnamaka anya arye, nun babye, atonun wininamabe,’ tenebikce kintinibik. Ati, anggun Korintus ninye arye, deiyok koupmunya deice arye, yuk mutuku ninye kekebikirye, sik babye kintinibikirye, arinamake. Aning ati ara, anggun Korintus ninye ara, Akaya tam noutam ulalumce, Allah dib tenenyak ninye, sik bona utotowa talina kum ninye melina ati, yo bok bulubuka aripnamap ning ara, akunum kel bikluma anya arye, weik arye tonap kum nyapnusine.
47009003	Bukni, na arye, “Sik Korintus mutuku ninye ara, dipkoprop yo bok bulubuka kintinipnamake,” nyabuka, kanye lon yupu nyapsise touk, dipkoprop kintinipmunyeba, nun dopdeipnamap nang, anggun dam aminyan yanamake, nyapsine. Tonda, nunce anggun ti teleb yupu nyalamubu ning ara, ‘Nong kum uplyak’ tenen, ayanamak nang anggun dam dopdeipnamsine.
47009004	Ara, deiyok ton ani. Ara, Makedonia tam ninye ap, na ap anggun dam yatibye ura, anggun dipkoprop kum kintinipdeipmunce, talye demuk ulamunyop ura, na ara mitik alye dakanamne bukni, anggun Korintus mutuku nang ara, weik arye alye dakdanamlume. Ara, na arye, “Kume, anggun Korintus ninye ara, dipkoprop kintinipnamake,” nyapsise ning ara, ‘Nong kum uplyak,’ tenena ati nyapsine.
47009005	‘Alye upsilyak’ tenen, na arye utenepse. ‘Teleb ning ara, nun du weit atonun nang, sik Korintus ninye dam dopdeipnibuk, ninye melina yo bok min kum aripmace talak, kintinina fil ati melibicop ura, ayo bok bulubuka dipkoprop kintinipnamake,’ tenepsise. Ara anggunce, “Yo bok weik arye bulubuka arepnamabe,” nyabuka nyalina yupu nyapdeiyamlum touk, ‘Dipkoprop kintinipnamake’ tenen, anang dobuka anggun dam dopdeipnamsine. Winipniba, anggun dam yanuka melipsicop ura, aminyan talak ara, ayo bok weik akunum kintinipdeipmamunye arye, kanye deibuka aripnamlume. Min kum yanmapye talak, kum kintinipmunyop ura, ‘Aminyan talak ara, mikip arye nyabibya deice aryuk aripsikibuk, aminyan talak ara, lik kanye bobuka arebiyak,’ tenena ati, na Paulus arye nyapsine.
47009006	Anyapnusin yupu deice, mambul ning kel biknuluma ati, fia tenenamlulume. Ayupu ara, ani. Yatanye do nirya, mitikanun arye koulamlinye bira, aminyan talak ara, mitikanun aryuk lipnamle. Weika arye koulamlinye bira, aminyan talak ara, weik arye lipnamle.
47009007	Ayupu nyapmasin touk, ninye nirya ara, sik talima noutamak arye, ‘Winibuka arepnamne,’ tenebikce touk, yuk ninye melina ati, bokuka arinamake. Kanye bokoltoliba, ‘Arepnun do, kum do?’ tenena ap, yuk nang arye anggun ti, “Sik adip aryuk areplulume,” nyapsikce ning ap, deice arye arina kume. Sik kanye deibuka fin-fin asa arye arenyak ninye ati, Allah arye kanye deilisulula ati nyapsine.
47009008	Tonda, Allah el kanye aniryuk bico tenepsilirye, fia weik arye melisilya deice arye, atalak-atalak nirya, anggun aning-aning nirya patapsilye touk, ayala ning nirya aupmasile. Tonda, Allah arye melisilyeba, nun patasilye touk aning-aning nirya arepsilyop ura, yata teleb winin ning do nirya, fil weik arye teleb ubuka donamabe.
47009009	Allah yupu noutamak sekik ning ton aupmalak eibuka tenenamlulume. Ayupu ara ani. ‘Allah el urdem aryuk arisilye ning ara, amutuku-amutuku unyak ninye bona utotowa talina kum ninye ati, bokuka arilule. Allah el malye winina fia kum, fia diksukum ulya ara, oyanamle talak nirya fia aunamle. Aning ara, kum winipmanto.’
47009010	Aning ati ayupu ton nyapsine. Sik wa koun ninye yala ning nirya arilula deiyoknye bira, Allah arye nun patapsilye kwaning din ning nirya aresulule. Anye biryuk, sik yala ning nirya arisilibuk, anggun yala ning weik upliba, kum ekuka dililum ning babye, weik arye arinamsile. Elcuk melisilyeba, anggun diksukum winin ning fil domunyeba, nong weik unamsile.
47009011	Allah arye winibuka melisilyeba, yata ning do nirya, weik arye arepsilyop ura, anggunce tuba tamubuka yuk ninye melina ati, bokuka arinamlume. Aning nirya ati weik arye arinamsil ning deiyok ara ani. Ara, aminyan lo uplye talak nirya ara, ‘Sikce yuk nang melina ati, bokuka weik arye arinamak’ tenen, aning-aning nirya arinamsile. Anggun Korintus mutuku ninye arye, yuk nang ati bokuka nun deice deipsumunye ura, yuk mutuku bobinuka arebibyop ura, aning dolonamak ninye arye Allah ati, “Na ni, telebe,” fia nyanamake.
47009012	Ninye melina ati, yo bok bulubuka arinamlum ning ara, Allah ati dib tenenyak ninye, bona utotowa talina kum ninye sik patan ning ati melipnamlulum bukni, aning uk kume. Tonda, aning arepmunyop ura, mek langdiplirye dikilsaklamle touk, aninye weik arye Allah ati, “Telebe,” nyanamake.
47009013	Ninye melina ati afil dopluma deice ara, yuk nang arye anggun Korintus nang ati, ‘Kume, anang ara, telebuk wininyak’ tenen, laka biknamake. Afil dolulum talak ara, ninye weik arye nyanamake. “Anggun Korintus ninye ara, ‘Kristus el laka teleb yupu dib tenenyape,’ nyalamak touk dipkoprop ayupu uk talibuka dobolbanyake. Tonda, sikce nun ap, yuk mutuku ninye ap ati, sik ning weik arye bokuka aresinyake,” nyanamake. Aning ati ara, ninye weik arye, nun Ni Koprop Allah ati, “Telebe,” nyanamake.
47009014	Tonda, aninye nirya arye, anggun Korintus mutuku ninye ati, Allah morosinyak talak arye, sik talima melipliba, Allah moronamsiyake. Allah moronamsiyaka deice arye nyanamake, “Kume, Allah el kanye aniryuk Korintus ninye ati, bico tenebukce melyamuka ara, mitika aryuk kume. Allah arye sik ti weik arye melyamukba, fia telebuk unyake,” nyabuka Allah moronamsiyake.
47009015	Na Paulus arye ayupu ton nyapne, “Allah, ance aresilyamnye bira, weik mambulnye bira, nun ninye nyalamap yupu deice aniryuk teleb kibuka kum laka nyaptibye. El ti tenebibirye, an ti, ‘Nun Ni Allah, anda fia telebe,’ nyabuka an si erekinyabe.” Na Paulus arye nyapne.
47010001	Ara, yuk yupu ton nyapnusine. Kristus el bidamnye kanye erena kumce, talima mitang ubuka una ap, ‘Na kwit malye kanye boplyak’ tenen, nimalye arye una ap arisilya deice arye, ayupu ton nyabuka moropnusine. Na Paulus arye nyapsine. Na kele, anggun kan-kan ton nang arye nyaninyake. “Kume, Paulus ara, neika bukuka dilanyap talak ara, ilil asa unyak nang atonun ulul bukni, nun neika kum unyap talak ara, mikip weik nang ulye touk, mikip arye nyasulule,” nyaninyake.
47010002	Ton nang ara, nun ti utenesinyake. ‘Kume, Paulus ap neika unyak nang ara, talye dib tenena kum ninye tenebuka ulamak touk unyake.’ Winibuka tenesinyak ninye ati ara, ilil kum asa ubuka mikip weik arye unamne. Bukni, anggunda aning atonun kum tenesululum ninye ara, na arye anggun dam yanyop ura, ‘Mitang aryuk yupu nyabuka fil dopsitinge’ tenen, moropsine. Na patapmanil ning ara, nimalye aryuk fil dopsitinye.
47010003	Yuk nang arye nun ti, “Talye nang wininyake,” tenesinyak bukni, ayupu kekeplulume. Atukwak mutuku noutamak arye unyap bukni, talye dib tenena kum ninye arye tenebikirye winilamak touk kum wininyabe. Aning kum bukni, malye winin ning nirya malye kiyamika ati, Allah arye arisilye mikip ning arye fil donyabe.
47010004	Diba tenena kum ninye arye, ‘Opsilye ning malye kipnamap’ tenen, talye tukwak yin talibuka olbalamak touk kum unyabe. Sikda, talye tukwak yin talibuka olbalamak bukni, nun talinyap ning ara, fia yuke. Allah arye el im deice mikip ulul ning melisiliba, malye ning malye kina ati aning winibuka yanilongonyabe. Yin talin nang arye, anggun ti opsikce ninye ati, sik domikce asik mikip asik uptu babye, anyasik nirya uluplobikirye amutuku ninye nirya obuka sirya daklamak touk, Allah melisilyeba, nunce im deice mikip ulye ning talibirye, Allah yupu yanina ninye nyanyak yupu nirya malye kibuka yaninyabe.
47010005	Winibuka unyap talak ara, Allah yanin ninye nyanyak yupu nirya ap, sikce, ‘Yuk nang Allah dib tenepnamak’ tenen, sik bidamang kanye erebuka tenepce arye nyanyak yupu ap nirya ara, bisibuka, kum kibuka delinyabe. Winibuka fil donyapa deice arye, nun kanye tenena ap, yuk ninye sik kanye tenena ap, tamupsilyop ura, Kristus arye, ‘Wininamake,’ tenesilye touk, ansinibuka tenebibirye, el yupu kekebuka, aning uk talibuka el ti dobolbanyabe.
47010006	Ara, anggun Korintus mutuku ninye kan-kan, ton nang arye, sik malye wininyak ning batakikce, Kristus ati, fia teleb ubuka dobolbanyake. Ton nang ara, tuba malye uk wininyake. Aminyan talak, Allah yupu yanibuka tuba malye winipnamlum nirya ara, akunum kintinyamipye arye, wenebuka yupu sekelongonamabe.
47010007	Anggunda, nong bola deice ninguk eipmunce, aning uk tenebuka yupu lipsisikuka bokolilulum ning ara, malye winilulume. Yatanye do nirya, “Na ara Kristus el mi unune,” teneplinye bira, tuba tamubuka tonap moubuka elcuk tenenamlule. Ara, elda Kristus mi ulye touk, nun babye atonun Kristus dib tenebuka dobolbipop ura, el mapu kipsukbuk unyabe. Nunda neika atonun anya arye, sik yuk nang, talima erelakirye, nun ti, “Sikda talye nang uka,” kum tenebuka nyapsitinge.
47010008	Allah arye fil dona deiyok ning aripsuk ning ara anggun dib teneplum ninye ati, kanye talima kwa dibuka melina ap, peterena ap, talima wisilina ap ati, aryamsukce, ‘Peterena deiyok nang unamak’ tenen, akunum wipdeipsuke. Ara, ‘Sik Korintus mutuku unyak ninye, sik nong deice ikin ning debibyeba, sik talima uk dinamle’ tenen, kum fil donyabe. Allah arye afil dona deiyok ning aryamsuk ning ati, kanye lon yupu nyaptinya babye, alye kum dakdanamne.
47010009	Ura, na arye anggun malye winilamlum ning ati, yupu sekelisunun surat ara, “Anggun ilil una ati seknune,” kum tenenun anya arye, anggun babye aning kum tenenamlulume.
47010010	Sik talima erelakce nang ara, na ti nyanyake. “Kume, Paulus arye yupu sekesulul surat deice ara, mikip arye nyasiliba, ikin usulul yupu nyasulul bukni, el bidamnye nong nun dam yalyop ura, elda talinye atonun ulule. Elce nyasilye yupu ara, talye yupu anya arye, nong kum upnamle. Elda, fia mambulnye kume,” nyabuka nyaninyake.
47010011	Ayupu atonun yupu nyaninyak nang ara, adip aryuk tonap tenepnamake. Anggun ap, neika kum unyap talak ara, nun surat deice arye mikip arye nyanyap touk, aminyan talak ara, anggun dam yapyop ura, asurat mikip yupu sekupu touk, mikip weik nang unamsiyabe. Ati, ‘Mikip arye wenepsilyak’ tenen, kanye moubuka unamlulume.
47010012	Ton nang ning ara, sikce sik bidamnye ati, “Nunda fia mambul nang,” nyabuka talima ereldanyak bukni, nunce aninye ati, “Nunda anang atonun unyabe. Sik babye, nun babye mambul atonun unyabe,” kum nyanamabe. Sikce sik bidamnye wininyak ning ati, winipdandekirye, ‘Se, nunda fia mambule. Nun mutuku nang unyak atonun, nun babye atonun teleb unyabe’ tenen, kanye erelace ning ara, sik fia walwal arye wininyake. Aning ara, weik kel bikna ning deice arye kum wininyake. Ara, walwal winina atouk wininyake.
47010013	Sikce sik bidamnye ati, talima erepdakirye, kanye lon yupu nyaldalamak touk kum nyanamake. Allah arye nun ti, “Amutuku noutamak fil donamake,” teneamsuk touk lo aripsukbuk, fil dolamubu mutuku ati, kanye lon yupu nyaptibye bukni, nun binuka fil kum dolamubuak ati, yupu kum nyapnune. Allah arye aryamsuk mutuku noutamak ara, anggun mutuku Korintus mutuku ton aubuke.
47010014	Nunce anggun dam kum yanuka peterepmasitibyeto ura, sik Korintus mutuku unmeka ati kanye lon yupu kum nyaptibye bukni, nunce Kristus el laka teleb yupu, ninye lyena yupu dobuka peterepra balamuburye, anggun mutuku ton peterelamsupu. Minop talak yanuka anggun mutuku peterena deiyok kouna deiyok nang ara, nun uka. Ati nun talye ati kum nyanyabe.
47010015	Aning atonun, yuk nang arye fil dolamik ning ati, kanye lon yupu atonun yupu kum nyanyaba anya arye, sikce nun ti, “Sik malye nyanyake,” kum nyapsitinge. Nunce anggun ti, ‘Se, winiptinge, winiptinge’ tenen, patapsilye ning ara, ‘Anggun dib teneplum ning ara, weik upnin baliba, wisiplyop ura, anggun Korintus ninye noutamak fil weiktonun tonap doptibye’ tenen, patasiliba, tuba tenesinyabe.
47010016	Sik mutuku noutamak fil weik tonap doptipyop ura, aminyan talak ara, nunce ninye lyena ati, laka teleb yupu dobuka, anggun ululum mutuku anyapce, otam yuk pera mutuku ton peterepra banamabe. Yuk nang arye, sik fil donyak mutuku noutamak akunum fil dolamik ning ati, yupu kum nyanamabe. Aning ara, nun patana kum ati, ‘Yuk pera mutuku peterepra bitibye’ tenen, patasulule.
47010017	Bukni kanye lon yupu nyana ati ara, teleb ning ara, atonok nyapnusine. Ara, kanye lon yupu nyanamlanye bira, nun Deiyoknye Yesus el tonok, kanye lon yupu nyaptu. Yuk ning ati, kanye lon yupu nyana kume.
47010018	Anyapmasin yupu ara, talye ati kum nyapsine. Allah arye, “Anye bira dipkoprop teleb ulule,” nyabuka erepdeipnamlanye bira, ara elcuk el bidamnye ati ereipdalinye bira kum bukni, nun Deiyoknye Yesus arye, “Elda telebe,” nyabuka ereipnamlanye binyuka. Aning ati ara, kanye lon yupu nyana ara, Yesus el tonok nyana telebe nyapmasine.
47011001	Ara, na kayapu. Na arye mitikanun walwal nang arye talye-talye nyaltakalamak touk nyapnyop ura, ‘Talye lamapdongobuka kekepnamlum’ tenen, moropsine.
47011002	Na arye anggun ti tenepnirye, ‘Anang ara, na tenen nang anya arye, yuk nang dam kipdobicop ura, anang arye talebikce ura, malye winibicak’ tenen, anggun ti kanye deibuka, yukulosunune. Allah arye nun nirya ati bico tenepsilirye, kanye talima melisiliba, yukulosilye touk na babye tenepsirye winisunune. Ara, winipmanto yupu nyapnusine. Ara, tonok tam nang arye, tonok kil dobuka, yuk tam nang ati, “Akil ara, yuk nang arye kum dobik. Fia teleb kam kil uk ulule,” nyabuka, arelamak touk, wininune. Ara, sik kil arin nang arye nyalamak touk, na arye anggun ti uteneamsise. ‘Korintus ninye ara, Kristus el yupu uk dib tenebikcebuk, tonoknye binyuk, Kristus elcuk aninye talipnamle’ tenen, anggun Korintus mutuku ninye ati wipdeiamsise.
47011003	Uteneamsise bukni, winira na ilil upnile. Ara, Isa Mutuku Dongonye arye, tenepce arye yupu teleb-teleb kibuka nyabukba, Hawa arye, tilila yupu dib tenebuk touk, ‘Anggun Korintus ninye babye atonun winipnamlum’ tenen, nyapsine. Ara, deiyok kouna talak ara, anggunce yuk yupu tabakuka dib tenena kum arye, dipkoprop Kristus el tonok dib teneamlum bukni, yuk nang arye, yuk yupu peterepsikca deice arye, ‘Anggun kanye tenen ning deice arye, yuk malye bisik kirikuka bimunyak’ tenen, ilil upnile.
47011004	Dipkoprop nunce Yesus el yupu peterelamsupu atonun kum bukni, yuk nang arye tilila yupu deice arye Yesus ati peterepsikceba, ‘Diba tenepnamlum’ tenen, nyapsine. Tonda, yuk nang arye, ninye lyena ati tilila yupu, peterepsikceba, ‘Tilila isa dib tenebuka dopropmunyak’ tenen, nyapsine. Anggunda, ‘Ayupu ara dib do, tilila do?’ tenen, moubuka tenena kum arye, yuk nang arye nyasikce yupu, adip aryuk kanam aryuk kekebuka dololulume. Winilulum ning ara malye uka.
47011005	Yuk nang arye, atilila yupu peterena deiyok nang ati, nyanyake. “Se, sikda, Allah yupu dobuka peterena ati, deiyok kouna weik mambul deiyok nang unyake,” nyanyake. Yuk nang arye atilila nang ati, “Weik mambul nang,” nyanyak bukni, na kanye ara, sikda weik mambul kum unyake. Na kanye ara, ‘Sikda weik mambul, na uk ara, mitik mambule,’ kum tenenune. ‘Na ara mitik mambulnye, sik amutamuk unune,’ kum teneldanune.
47011006	Na ara, weik sekolah kel nang arye kum peterepnikba, fia urasin teleb yupu, kekena fia teleb yupu, talye kanye bobuka kum nyanun bukni, dipkoprop Allah el yupu talibuka dobolbana deiyoknye bira na kele. Anggun ap neika ulamubu talak ara, nun winilamubu ning nirya deice arye, aning akunum laka ubukba, kel bikamsulume.
47011007	Atilila yupu peteren nang arye, “Nunce peterepsibyop ura, anggun Korintus mutuku nang arye, yo bok arinamsulume,” nyabuka morosinyak bukni, na arye, anggun Korintus mutuku ululum ninye ati, Allah yupu peterelamsise talak ara, ‘Peterepnibuk, yo bok arinamnulume,’ nyabuka, fia kum morolamsise. ‘Anggun Korintus mutuku ninye eipnirye, yo bok morona kumce, Allah el yupu peterenamne’ tenen, anggun amutam atonun ulamsise. Winilamsa ara, malye ulamse do? Kume, na kanye ara, aning ara malye kum winilamse.
47011008	Yuk mutuku nang mince akunum dib teneamik ninye arye, na melina ati, yo bok melibuka arelamnika deice arye, anggun Korintus mutuku ululum ninye ati melibuka peterelamsise. Winilamse deice arye, yo bok arelamnik nang ati ara, mitikanun ubula dolona atonun winilamse.
47011009	Tonda, anggun ap ulamubu talak noutamak, na patalamnuk ning kum upnukbuk, ‘Na patan ning kum danil ati, anang moropneba, sik Korintus ninye, sik nong deice ikin ning deipnun’ tenen, anggun ti kum morolamsise. Tonda sik dib tenebuka Propinsi Makedonia tam arye, Korintus mutuku yayikce, na patalamnuk ning arel yangalamnike. Minop talak babye, winitalak babye, aminyan talak babye, na patan ning kum morosununa anya arye, na winin ning deice arye ikin kum kilisunune.
47011010	Kristus el dipkoprop yupu na kanye talima noutamak unulule. Talye kum nyapsine. Aning dipkoprop ulye touk, anyapnusin yupu ara, talye kum nyapnusine. Ara, Propinsi Akaya tam noutamak unyak ninye kan-kan arye, yatanye birye yupu seknutuba, anyapmasin yupu bataknamne do? Kume, na patan ning ati, kum morolamsisa deice arye, ikin ning anggun nong deice kum deiamsise touk, tuba kum wininamne. Ara, na morona deice arye, ikin ning anggun nong deice kum delinamsine. Aning ara, na kanye delinulula ati, nyapsine.
47011011	Allah arye na ti, ‘Paulus ara, dipkoprop Korintus mutuku unyak ninye ati, fia bicoe tenelule’ tenen, akunum kel bikamnuke. Aning ara, talye kum nyapsine. Ati, “Paulus arye ayupu nyasilye ara, nun ti kanye kum deipsuka anya arye, el peterena dekna ati, ‘Yo bok aripnululume,’ nyabuka kum morosulule,” nyabuka kum nyanamnulume.
47011012	Na mince winilamse atonun tuba wininamne. Ara, na peterena fil ati, dekna ning kum moronamne. Winipnyop ura, sik tilila yupu peteren nang arye, sik bidamang kanye, weik erepdakirye, “Kume, Paulus arye peterepra winilamle atonun wininyabe,” nyabuka kum kwaliptinge. Na wininun ning yuk, sik wininyak ning yuk ati nyapsine.
47011013	Kume, sikce, “Paulus atonun unyabe,” nyabuka kwalinyak nang ara, tilila yupu peterena nanguk unyake. Sikda, “Allah el yupu dobuka peterelbana ati deiyok kouna deiyok nang, Rasul nang unyabe,” nyanyak bukni, dipkoprop kum unyake. Sikda tenepce aryuk talye fil donyake. Sik tilila yupu peterepra, talye fil donyaka deice arye, yuk nang mankau arye tilila yupu uk dib tenenyake.
47011014	Wininyaka ati ara, kum lukdatibye. Anang sik ni koprop Isa Mutuku Dongonye babye atonun, ‘Dirina arina im deice fil donanye, malaikat, tenepnamniyak’ tenen, malaikat nong ap, urasin ap atonun dalirye ninye dam yangalule.
47011015	Winilul anya arye, laka akunum upsile. El amutam unyak ninye, el mapu nirya ara, ‘Allah el diksukum ulye touk, diksukum una ati, fil melin nang, tenenamsiyak’ tenen, diksukum nong dem unyake. Winibuka tenepce arye wininyaka anya arye, sik malye-malye winilamak ning weik aulye touk, aminyan ara, Allah arye sik ti yupu bokuka lipsisiklirye, anang ati weik arye wenebuka opnamle.
47011016	Ara, tuba tamubuka tonap nyapsine. Yatanye do nirya, ‘Paulus ara, talye walwalnye, kanye bona kumnye ulule,’ kum tenenamnulume. Na ara walwalnye kum bukni, winibuka tenepnutuma babye, ayupu kekepnululume. Ara, sik walwal nang arye talye yupu nyakiba, yuk ninye arye, ‘Dawaplye, ayupu ara, danyapnyake’ tenen, lamapdongobuka talye kekelamak touk, kekepnululume. Sik tilila yupu peteren nang arye kwalin yupu nyalamak touk, na mitiktonun kwalin yupu nyapnusine.
47011017	Ara, sik kwalina ninye arye, ‘Nunda, weik kel nang’ tenen, kanye erepdakirye, talye-talye nyalamak touk nyapnusin ara, nun Deiyoknye Yesus arye nyalamle touk kum nyapman bukni, sik alye una ap, wenena ap ati, walwal nang nyalamak touk nyapnusine.
47011018	Ura, sik tilila yupu peteren nang ap, yuk ninye ap arye, sik bidamnang kanye erepdakirye, nyalamak touk, na arye ton, mitiktonun nyapnusine. Ara, sik tilila yupu peterena deiyok nang arye, anggun dam yanuka, erelana yupu atonun nyanyake. Ati na babye mitiktonun kwalina atonun yupu nyapnusine.
47011019	Anggunda, ‘Nun Korintus mutuku ninye ara, weik kel nang akunum unyabe,’ teneluluma anya arye, fia walwal nang arye anggun dam yanuka tilila yupu peterepsikcop ura, anggunce talye kanye deibuka kekena uk ululume. Anggun wenena ati nyapsine.
47011020	Aning uk kum bukni, yata nang do nirya, anggun dam yakirye anggun Korintus mutuku nang ati, “Winiplulume, winiplulume,” nyabuka, anggun yanipsikirye, sik amutam kilisinyak nang ap, anggun teleb ning nirya ubula dolosinyak ning ap, tenepce arye talye yupu nyapsikirye, anggun yanisinyak ning ap, sik badamnye erepdakirye, “Nunda anggun deiyok nang unamabe,” nyasikce nang ap, ura anggun dam yanuka, anggun urasin sik taruk arye oplopsikce babye, Anggun Korintus mutuku ululum ninye ara, yupu kum sekelulume. Talye lamapdongobuka ululume. Winimunya ara, yata ati do?
47011021	Anggun ap, nimalye arye ulamubu talak ara, aning kum winipsuka anya arye, winimunya ara, yata ati do? Anggunce nun ti, ‘Sikda, mikip kum nang,’ tenesululum do? Na ara walwalnye birye talye-talye nyalamle touk nyapmasina ara, anggun alye dakaldana ap, wenena ap ati nyapsine. Sik tilila yupu peterena deiyok nang arye sik badamnye kanye erepdakirye, erelana yupu nyalamak touk, na babye atonun nyapnusine.
47011022	Sik tilila yupu peterena deiyok nang dipdakirye, weik yupu nyanyak ninye ara, “Nunda Ibrani yala ninye unyabe,” nyabuka nyanyak do? Na babye Ibrani yala kopropnye unune. Sikda, Israel yala ninye arye deiamik ninye unyak do? Na babye Israel yalanye birye deipnuk ura, aunmane. Na babye, Abraham bira na deipkirik dopnye ulamuke.
47011023	Na kayapu, na ara motona talin nang nyalamak yupu atonun nyapmasina ara, anggun wenena ati nyapsine. Ara, sik tilila yupu peteren nang dipdakirye “Nunda Kristus el fil dona ati melinang unyabe,” nyanyak do? Sik talye nyanyak bukni, na ara, Kristus el fil melinanye, dipkoprop deiyoknye, anggun deice tam unune. Sikda, mitikanun arye fil domik bukni, na ara fil weik arye dolamse. Sikda, yu nang arye tomobikce, wenena aik dongobikba, like mitikanun uk ulamik bukni, na ara atalak-atalak weik arye tomopnikce, wenena aik dongopra balamnikba, like yupa weik ulamse. Sikda, yu nang arye kama dobuka, sik ti mitika aryuk kulabik bukni, na ti ara, fia weik arye olamnike. Tonda, na ara atalak ton, atalak ton, ikin weik ulamnukba, like yupa weik arye dipmanto ulamse.
47011024	Sik Yahudi yala deiyok nang arye, malye winin nang wenena ati, kama arye yupa weik 39 nukuka bongobuka olamak touk, sikce na tomopnikce, like pangu barye talak yuk-yuk deibuka, kama arye yupa weik 39 nukuka bongobuka opnin balamnike.
47011025	Aning uk kum bukni, like winilye talak, kat yo kama dobuka bobikce, na balye tam opnike. Tonok talak ara, keil dobuka na nong deice dobuka opnike. Winipnik ura, dipmanto upse. Like winilye talak, mek lia yo weksirye, laut mekwen deice balamse bukni, nun mek lia yo mekwen fum wekukba, dipmanto ulamse. Ulamse talak ara, tonok lukunyan nirya ap, kiting noutam nirya ap, weik laut mekwen deice bobuka balamnuk.
47011026	Na peterepra bana fia ulamse ati, obinmana, ayanamana kina uk fia wininune. Na asik fia ubuka unak ton kum upnuke. Opmanto ulamnuk ning ara ani. ‘Weik balul mek koubuka, otam binun’ tenen, pirilamse talak ara, mek dipmanto ulamnuke. Tonda, ‘Ubula dopropnamap’ tenen, obuka dalulonyak nang ap, na mutuku koprop nang bukni, yu nang ap, Yahudi yala kum nang dib kum tenenyak nang ap, ura, “Nunda dib tenenyaba anya arye, anggun weitcapu atonun unyabe,” nyanyak bukni, dipkoprop Yesus dib tenena kum, tilila yupu nyanyak nang ap, aning-aning nirya, ikin ulamnuk deice arye opmanto ulamnike. Tonda, opmanto ulamnik mutuku ara, weik asik domikba, ninye weik ulamikak ap, ninye kum ak bai tam mutuku ap, laut mekwen deice balamse ap, amutuku-amutuku nirya balamse talak noutamak ara, opmanto ulamnike.
47011027	Fia pi dobuka pirilamsirye, ikin fil weik dolamse. Asum-asum nirya, mana kum fil dona uk winilamse. Winilamse noutamak ara, like yupa weik ning ara, mek ap, dina ap kum wamuka ati, talye patanuk ulamnuk. Tonda, butum aling kum wamnuk talak ara, nong bananguk ulamsirye, aruklamnuke.
47011028	Aning-aning nirya ikin ning weik aupmal bukni, aning uk kume. Asum-asum nirya ikin kanye bobuka, ‘Se, Allah dib tenenyak ninye mutuku-mutuku nirya ara, teleb ubuka wininyak do, kum do?’ tenen, kanye imun kanye bobuka ulamsirye, tuba unune.
47011029	Ara, yata dib teneplinye do nirya, sik kanye talima mitang upliba, ikin asa ubicop ura, na babye atonun sik anang ati tenepnirye, ikin kanye bobuka mikip ara mitang upniliba, wininune. Aning atonun, malye winin ning arye sik talimak lildaliba, malye winibicop ura, na talima noutamak arye, ‘Se’ tenen, malye kanye bobuka unune.
47011030	Sik tilila yupu peterena deiyok nang kanye erepdakirye, erelana yupu nyalamak touk kum nyapnune. Na ara, na mikip ara, mitang asa unilye ning ati, erelana yupu mitikanun atonun nyabikirye, lakak uk nyapnamane. Na mikip ara, mitang asa ulamnye ning ati, kanye delinune.
47011031	Nun Deiyoknye Yesus, el Li Koprop Allah ara, el kele, anyapmasin yupu nirya ara, tilila kum nyapsine. Dipkoprop uk nyapne. Ninye mutuku-mutuku nirya, nun Ni Koprop Allah el si ati, adip aryuk erenamake.
47011032	Damsyik mutuku ulamse talak winipnuk ning ara, nyapnusine. Ara, amutuku nirya talibuka ulamuknye sisinanye Raja Aretas, el amutam ninye deiyoknye Gubernurnye birye, ‘Paulus tomobibirye, tapu koupnamabe’ tenen, Damsyik mutuku ulamik yin nang nirya ati, “Damsyik mutuku dana-dana nirya ara, Paulus ati, kalikmunce, eipmunyop ura, anye bira tomoplulume,” nyapdeibuk.
47011033	Nyapdeibuk, kalekuka dinmeka anya arye, ‘Tomopnamap’ tenen, piripdeyik bukni, anyasik dana-dana nirya weik cang keil poka domika noutamak jendela kin-kin wamuka arye, na kwit capu arye weik tapu keranjang atonun wiyamika arye, aning fumbisik lipdongopnikce, tapu kirikdongobuka batakdongopnin banmanika ani, tukwak bai tam dopkwetepnikba, loplobuka bindopsa ati, aGubenur arye kum tomopnuke. Na Paulus arye nyapsine.
47012001	Ara, erelana yupu atonun yupu nyanyaba deice arye, teleb kum ubuka deipsutu bukni, sik tilila yupu peterena deiyok nang arye, erelana yupu nyakiba, sik yupu kekena nang ululuma anya arye, ayupu tonap nyapnusine. Allah arye na ti lengdar deice nyapnuk ning ap, na talima tamupnukce, laka nyapnuk ning ap ati, laka nyapnusine.
47012002	Allah arye winipnuk ning nyapnune. Diba tenebuka Kristus ap talima dukdongobuka ulamse talak, men kiting tamun yupa weik odeikin tahun akunum ubuk bukni, winipnuk ning tuba tenenune. Allah arye na dobuka, im deice winilye ning noutamak deipnuke. Dobuka eidipnuka ara, nong kipman dobuka bobinuk do? Na kanye uk dobuka bobinuk do? Na walwal bukni, Allah el uk ara, dipkoprop kele.
47012003	Ila tuba tamubuka tonap nyapsine. Allah arye na nong kipman im deice welebuka nyapdeipnuk do? Na kanye uk dobuka im deice nyapdeipnuke do? Na walwal bukni, Allah el kele.
47012004	Allah dopropnukce, im deice malye ning tonok babye kum ulyak, fia teleb ak uk nyapdeipnuke. Idipnukba, kekepse ning ara, ninye yupu deice arye kum laka nyaptinye. Tonda, na kekepse ning ara, tukwak ninye ara, dipnamak nang anya arye, ayupu kum kekeptinge. Ati, ‘Ayupu kekebikcak’ tenen, yupu akunum seknuka anya arye, aning ara laka kum nyapsitinye.
47012005	Ara, anyapmasin ning ati ara, erelana yupu nyapmanto ning bukni, naryuk, na bidamnye ati kwalina atonun yupu kum nyapnune. Na kwalina yupu deice nyanamne ning ara, na biyuk, mikipnye kum unune. Aning kum bukni, na talima mikip ara, mitang asa unilye atibuk, ayupu uk nyanamne.
47012006	Aning winipnuk ning ati ara, dipkoprop winipnuka ati, ‘Ayupu erelalarye nyanamne’ tenen, nyaptinya babye, ayupu nyaptinya deice arye, malye nang walwal arye nyalamak atonun kum nyaptinye. Aning dipkoprop winipnuka ati nyapsine. Bukni, akwalina yupu atonun yupu weik arye kum nyanyame. Aning kum bukni, na peterenye yupu ap, na wininun ning ap kekepmunce, eipnulum ning ara, mambul ning aupmanilyop ura, ‘Paulus ara mambulnye,’ tenenamnulume. Mambul ning kum upmanilyop ura, kum eipmunyop ura, aning kum tenenamnululume.
47012007	Ara, yo tingkul opsilyebuk, nun nong bol weksilirye, uk weik dilamsil touk, Allah arye na ti, ikin ning na nong deice deiamnuke. Deiyok ara, Paulus ara, weik mambul weik ning kekebuka eibuk ati, Paulus arye, ‘Na ara weiknye, teneplirye, kanye erepdalyak,’ tenepnukce, ikin ning na nong deice deiamnuke. Allah arye, “Dauptue,” nyabukba, Isa Mutuku Dongonye arye na ti, ‘Ikin kanye bobuka unamle’ tenen, aikin ning na nong deice deipnuk ura, aunulule.
47012008	Winipnukba, like winilye talak deice arye, Allah ati moropse. “Naio, aikin unilye ning ara, ance aning dobuka, ila tuba tamubuka tonap teleb ubuka kipdeipnutume,” nyabuka moropse.
47012009	Morolamse bukni, Allah arye ikin unilye ning ara, kum dopropnuke. Ayupu nyapnune. “Kume. Pauluso, aning tuba upmakil ikin wapkilya ababye, na bico tenepkinirye, na kanye aryuk melibuka arekunun ning dopropmince, telebuk unalame. Akunuma. Deiyok ara ani. Na mikip aresunun ning ara, sik badamnye mikip mitang wininyak ninye ati ara, na mikip weik arye arepsitinye ura, fia teleb wininamake. Mikip mitang winimunya noutamak arye, na mikip arinamsin ning ara, laka upnamlarya,” Allah arye nyapnuke. Nyapnuka ati ara, na mikip ara mitang upniliba, ikin unilye ning nirya ati, talye kanye deibuka weik arye, “Teleb uka,” nyanamne. Deiyok ara, na mikip kum upnilirye, fia mitang uk unilye talak nirya ara, ‘Kristus el mikip weik arye aripnilibuk, adeice aryuk teleb wininamne’ tenen, kanye deibuka unamne.
47012010	Aning ati ara, Kristus el uk talibuka, el fil donamne talak noutamak arye, mikip mitang unilye talak ap, yuk nang arye na ti malye yupu nyabuka deilininyak talak ap, kanye imun kanye bonun talak ap, na dib tenepsa ati yu nang arye, ‘Nun lik’ tenen, na nong deice ikin ning deilininyak talak ap, anirya aupmanilya babye, ‘Aning telebuka’ tenen, kanye delilnamne. Ara, na mikip ara mitang upniliba, ikin unilye talak ara, dipkoprop Kristus mikip deice aryuk mikip unamna ati nyapne.
47012011	Ura, na kayapu. Erelana yupu atonun yupu nyapmasina deice arye, walwalnye atonun ubuka nyanmanu bukni, anggun malye-malye wininmaluma deice ati nyapmasine. Ara, dipkoprop na ara weik mambulnye kum unun bukni, ton nang arye, nyapnikcake. “Winitalak yakirye, peterenamsiyak nang ara, sikda weik mambul bukni, Paulus ara, mitik mambul uk ulule,” nyaninyake. Bukni, na kanye ara, sik talye uk nyanyake. Na ara atilila yupu peterena deiyok nang, mitik sik amuak babye kum unune. Ati, anggunce, “Paulus ara, telebnye ulule,” nyapnamnutum bukni, kum nyanululume.
47012012	Allah elce wibuka dopdeipsiliba, el yupu dobuka peterelbana ati, deiyok kouna deiyok nang, dipkoprop Rasul nang fil donyakba, mambul ning laka usulul ning ara, anggun kele. Ara, ninye kum winipmanto ning ap, weik mambul fil, winipsekmanto kum fil ap, dolamubu. Ara Allah arye, ‘Dipkoprop Allah el mikip deice aryuk fil donmake, tenepnamak’ tenen, mambul fil dosilye ap, anirya ara anggun dam peterelamsupu talak ara, awinilamukba elilamlume. Ikin ning aupsuk bukni, batakana kum, fia pi dobuka, afil-afil nirya dolamububa, amambul ning ulamsuk.
47012013	Anggunce, ‘Se, Paulus arye, yuk mutuku dib teneamik nang ara, sik mambule,’ tenelul bukni, ‘Paulus arye nun Korintus mutuku nang ati ara, mitik mambul uk tenesulule,’ tenelulum do? Kume. Neika ulamubu talak anggun ning kum morolamsise deiyok ara, yuk kume. ‘Na patan ning aripnikce deice arye ikin ning sik nong deice deipnun’ tenen, kum morolamsise. Bukni, ‘Aning kum moropsuka ati, malye ubuk,’ tenepnumunyop ura, ‘Mangkau kibuka monoknamlulum’ tenen, moropsine.
47012014	Min arye like bitinye talak anggun dam yanuka peterelamsise. Winitalak ara, ‘Like winilye ning sik dam binuka peterenamne’ tenen, akunum kintinipmane. Na patapnile ning ara, anggun bona ning ati kum bukni, anggun ti bico tenesunune. Ati, ‘Anggun nong deice ikin ning kum deipnun’ tenen, na patana ati anggun ning kum moronamsine. Ara, anggun ton tenipdelulume. Mapu arye sik ni yapu ap, sik nin yapu ap ati, aning-aning nirya bulubuka kum inibikirye, aminyan bokuka arenyak do? Kume. Sik ni yapu arye sik kintinibuka delinyak ning bokuka sik mapu ati arinyake.
47012015	Aning ati ara, na aupmanil ning nirya kiklipdenyop ura, anggun melina ati arepsitinya babye, telebuka. Aning uk kum bukni, anggun melina ati, fil weik dolamni bukni, na mikip nirya kum danutu ababye, ‘Aning telebuka’ tenen, kanye deiptinye. Na arye anggun ti weiktonun tonap talima melipnilyop ura, anggunce na ti bico tenelulum ning ara, mitik kipnin banmanil do?
47012016	Na kayapu walwal bukni, bico kum tenepnumunya babye, na kele. Neika ulamubu talak ara, ikin ning anggun nong deice kum deililamsise. Aning kum winilamse bukni, ton nang arye, “Kume. Paulus ara, tenebuka arye nyalamsuka deice arye, malye winilamsuke,” nyaninyake.
47012017	Anggun ton tenipdelulume. Na kwit capu dobuka, ‘Korintus mutuku ninye peterepnamak’ tenen, anggun dam dopkwetepsisa deice arye, anggun ning ubula dololamsik do?
47012018	Na kwit Titus ati, “Korintus mutuku unyak ninye ati peterelbilyame,” nyabuka mikip arye nyapdeipsiba, el ap, tonoknye nun weit atonunye ap, neika yarik. Titus ap, anggun ap neika ulamlum talak noutamak arye, Titus tenepce arye talye nyabuka, anggun ning ubula dololamsuk do? Kume. Elda kanye talima diksukumuk winilamuknye bira anggun kele. Nun ap, anggun ap neika ulamubu talak, teleb ubuka winilamubu touk, Titus babye atonun, anggun ap neika ulamlum talak ara, diksukumuk winilamuk.
47012019	Ara, ayupu nirya nyapmasin talak ara, yata tenepmanulum do? “E, Paulus ara, ‘Ayupu nyapnyop ura, telebnye tenepnamak’ tenen, nyapsine.” Yata tenepmanulum do? Kume, adeiyok ati kum nyapsine. Nunda, Kristus ap talima dukdongobuka unyabbuk, Allah arye nun wininyap ning nirya, dipdebuka yupu lipsisikuka bokeipnamsile ati, tenebuka arye talye kum nyaplopsine. Na kayapu. Na wininun ning nirya ara, ‘Anggun Korintus mutuku ninye anggun talima melipdanuka, mikip kilinamne’ tenen, wininune.
47012020	Na ilil upmanil ning ara nyapnusine. Na arye anggun dam yanyop ura, min arye ‘Winibuka, winibuka winiptinge,’ teneamse touk kum upmunyop ura, malye kanye donamne do? Aning atonun, anggunce na ti, ‘Paulus ara, winibuka, winibuka winiptue,’ tenenululum touk kum winipnyop ura, anggunce ton malye kanye bopnamnulum do? Tonda, na yanyop ura, yupu deice waldana ap, kanye talima wililana ap, yu weik upliba, weik arye yupu nyana ap, yuk-yuk tenelamunce, yuk-yuk kilongona ap, lululina ap, kanye erelana ap, kwalina ap, yuk nang arye, ‘Anang ara, malye nang tenepnamak’ tenen, ‘Malye yupu nyalina ap, winipnamlum do? Na yanamne talak ara, sik Korintus mutuku ninye tuba malye winibicak’ tenen, ilil unulule.
47012021	Tonda, anggunce amalye ning tuba winilamunyebuk, eipnyop ura, ‘Se’ tenen, malye kanye bopnyop ura, adeice arye, ‘Allah arye kanye imun kanye aripnilibuk, alye dakdanamne do?’ tenen, ilil upnile. Sik Korintus mutuku noutamak unyakce, malye-malye winilamik ning ati, “Se, nun malye wininyabe,” nyabuka, sik malye winin ning kum batakik ninye eipnyop ura, malye kanye bopnirye, na talima ikin unamnile. Sik malye unyakce kum batakanyak ning ara, ani. Ara, talye ubula yolana ap, Allah el winilul ning tenena kumce, fia malye-malye winina ap ati, ‘Mambul’ tenena kumce, talye kanye bobuka wininyaka anya arye, na alye dakdanamne.
47013001	Min arye like bitinye talak anggun dam yase bukni, aminyan tam yanamne ning ara, like winilye ati dilyanamsine. Allah yupu noutamak sekeipsik yupu nyapnusine. ‘Ton nang arye, yuk nang ati, “Winibuka, winibuka malye wininmake,” nyabikcop ura, anggun adip aryuk dib tenebuka yupu lipsisikmunce, kum wenepnamlulume. Aning kum bukni, yuk nang tonap bitinyeto, winiliyeto tabakikirye, “Kume, nun bidamnye asing eipmabe. Sik dipkoprop amalye ning winipmangue,” nyabuka ansinibuka nyaptingop ura, adeice aniryuk, ‘Diba, anang malye winipmake’ tenen, anang wenepnamlulume. Yuk nang ap tabakuka, “Nun ton dipkoprop eipmabe,” kum nyabikcop ura, anang kum wenepnamlulume.’
47013002	Ara, like bitinye talak anggun dam yanuka neika ulamubu talak arye, sik malye winilamik ninye ati, “Kanye mouplulume,” nyabuka wenyamse touk, winitalak ababye atonun, yukak unman bukni, tuba tamubuka tonap, anang ati nyapnusine. Na arye anggun dam Korintus mutuku tamubuka yanyop ura, anggun minop talak peterelamsise bukni, tuba tamubuka malye wininyak ninye ap, ura, yuk malye wininyak ninye ap, ‘Dauplye’ tenen, “Nun malye wininyabe,” nyabuka, sik malye winin ning kum batakanyak ninye tuba winikibuk eipnyop ura, “Dauplye,” nyabuka nimalye arye kum wenepnamsine.
47013003	Ura, anggunce na ti, ‘Kume, Kristus arye Paulus ati, el mikip ariliba, dipkoprop Paulus arye Kristus el yupu dobuka peteresulul do? talye uk ulul do?’ tenen, ‘Nong auptuba, eiptibyop ura, dib tenepnamabe,’ tenenululume. ‘Dip do, tilila do?’ tenenululuma anya arye, anggun dam yanirye, sik mince malye-malye winilamik ninye eipnyop ura, nimalye arye kum, mikip arye wenebuka yupu lipsisikuka bokeipsiniba, adeice arye kel kipnamnulume. Deiyok ara, Kristus arye anggun kan-kan noutamak fil dosilya ara, mikip ara nimalye arye kum fil dosulule. Anggun kanye talima noutamak ara, mikip arye fil dosulule.
47013004	Ara dip, sikce Yesus tongobuka, wanwanun yo deice arye obik talak ara, Yesus mikip namin uk ulamuk bukni, winitalak ara, Allah el mikip deice arye, kam bukdeibukba, mikip arye ulule. Aning atonun, Kristus ap, kanye talima dukdongobuka neika unyap bukni, nun mikip ara mitang nanguk unyabe. Bukni, Allah el mikip arisilya deice arye, nun ap, Kristus ap neika ubirye, anggun ti melibuka fil donamsiabe.
47013005	Anggunce anggun bidamnye ati, moubuka kalikdamunce, tenelanamlulume. Winilanamluma deiyok ara ani. Ara, ‘Nunda dipkoprop Kristus ap, kanye talima dukdongobuka neika unyap do? Talye yupu uk peterenyap do?’ tenen, winipdamunce, anggun winin ning nirya ara dilalinamlulume. Diba teneamluma deice arye, Kristus anggun talima ak weksukce, el ap kanye talima dukdongobuka akunum ululum ning ara, moubuka min kum tenipmalum do? Ayupu nyapman bukni, anggunce anggun bidamnye ati, winipdamunyeba, nong kum winipsilirye, dipkoprop Kristus ap, anggun ap, kanye talima dukdongobuka kum umunce sakmunyop ura, anggunce, “Kristus ara, nun talima noutamak ulule,” kum nyaptume.
47013006	Ara aning atonun, na kele. Nun unyap ning tenepsulumce, bikinamsulume. Nunda winildena ning deice arye kum sakupue. Dipkoprop Kristus ara, nun talima noutamak usulula anya arye, nong lakak usulule. Teleb uk unyabe.
47013007	Winitalak ara nunce anggun ti, Allah fia moronyaba ara, nyapnusine. Ara, ‘Sik Korintus mutuku ninye arye, tonok malye winin ning ababye kum wininamake’ tenen, morosenyabe. Ara, yuk nang eipsikirye, ‘E, Paulus arye peterelamuk ninye, Korintus mutuku ninye telebuk unyaka anya arye, Paulus ap, el neika peterenyak nang ap, telebuk unyake. Sik winildena ning atonun kum sakik, tenenamsiyak’ tenen, kum nyapsine. Aning kum bukni, yuk nang arye nun ti, ‘Kume. Paulus ap, el ap peterenyak nang ap, urdemuk fil donyaka ati, winildena ning atonun sakik,’ tenepsetinga ababye, aning ara mambul kume. Mambul ning ara, ‘Anggun Korintus mutuku ninye arye, diksukum ninguk talibuka fia unamlum’ tenen, Allah ati morosenyabe.
47013008	Nun wininyap ning nirya ara, Allah el dipkoprop yupu ati, kum sekuka yaniptibye. Aning kum bukni, nunda, ‘Allah el dipkoprop yupu teleb upnin baliba, duk weik moupnin banamle,’ tenen, fil donyabe.
47013009	Yuk nang arye nun ti, ‘Sikda mikip kum nang unyake,’ tenepsikirye, nyasinyak babye, aning ara mambul kume. Anggun Korintus mutuku ululum ninye arye, Yesus ati mikip arye talibuka, tuba teleb winimunyop ura, nun kanye ara, ‘Teleb uka,’ tenenyabe. Nunce anggun ti Allah morosinyap ning ara ani. Ara, ‘Allah arye sik malye winin ning nirya kum kipdeipturye, fia teleb kipdeiptuba, sik talima wisiptue’ tenen, Allah ati morosenyabe.
47013010	Adeiyok ati ara, na ap, anggun ap neika kum unyap talak noutamak arye, asurat deice nyapmasin touk, ayupu wenebuka sekeisunune. Tonda, ‘Na yupu kekebikirye, sik malye winin ning nirya bataktingop ura, na arye sik dam binuka unamap talak ara, nimalye aryuk utinyeba, talye kanye deibuka neika unamap’ tenen, ayupu atonun yupu sekuka surat dolkwetesunune. Nun Ninye Deiyoknye Yesus arye, ‘Na ti dib tenenyak ninye ati, deiyoknye unamle’ tenen, fil aryamnuka deiyok ning ara, ‘Aripniba, elce sik dib tenenyak ninye ati, sik talima mikip kipdeipliba kanye talima wisipnamle’ tenen, arenulule. ‘Anggun nong deice ikin ning deiplibuk, sik kanye talima sukunamle’ tenen, fil dona deiyok ning aripnilibuk, kum fil donune.
47013011	Ara, Yesus dib teneluluma ati, nun du weit atonun ululum ninyeo, anggun sal babye, kilapu ababye kekepnululume. Na arye anggun ti, ‘Se, winibuka, winibuka winipting’ tenen, patapnil ning ara nyapsinibuk, anggun kekebuka wininamlulume. Ara, ‘Allah arye nun malye winin ning nirya kum daneipsuturye, fia diksukumuk updeipsilibuk, kanye talima wisipnamsile’ tenen, patasilibuk, unamlulume. Tonda, tonok kanye uk tenebuka, teleb ubuka neika unamlulume. Walana ap, oldana ap, malye winilana ap kumce, nimalye arye teleb ubuka neika unamlulume. Aning-aning nirya akunum upmunyop ura, nun Ni Koprop Allah ap, anggun ap kanye talima dukdongobuka unamlulume. Anggun ti bataksilirye, el Allah yuk kum unamle. Allah elda, yuk nang ati bico tenebuka melildana deiyok ning aresulule. Tonda, nun ap, yuk nang ap, kanye talima namin ubuka teleb ubuka neika una ati, deiyok ning aresulule. ‘El ap, anggun ap neika unamlum’ tenen, Allah morosunune.
47013012	Anggun ap, yuk dib tenena nang ap, eipdamunyop ura, taruk talipdamunce, “Telebe,” nyanamlulume.
47013013	Tonda, Allah ati akunum dib tenebikce, na unun mutuku unyakce anggun Korintus mutuku dib tenelulum ninye ati, “Telebe,” nyasinyake.
47013014	Na arye anggun Korintus mutuku ululum ninye ati Allah morosunun ning ara ani. Ara, ‘Nun weik Ninye Deiyoknye Yesus bico tenepsilirye, el kanye aryuk talye melibuka arisilye ning ara, weik arye arinamsile’ tenen, Allah moronune. Tonda, nun Ni Koprop Allah arye bico tenepsilirye, melisilye ning ap, Allah El Dib Kanye arye nun talimak usilirye, melisilyeba, ‘Anggun ap, yuk dib tenenyak nang ap, kanye talima dukdongobuka unamlum’ tenen, Allah morosunune. ‘Anirya ara fia unamsil’ tenen, Allah morosunune. Ati, na Paulus arye telebe nyapsine. Asukum uk deipsine.
48001001	Telebe, na kayapu. Na Paulus ap, ura, sik yuk nang diba teneamikce, na ap neika ubirye, nun du weit atonun unyap ninye arye, anggun ti asurat sekeipsiyabe. Anggunda, nun du weit atonun ululum ninye, anggun Galatia mutuku tam diba tenelulum ninye ati, asurat sekeipsiyabe. Nun nirya arye anggun ti, “Telebe,” nyapsiyabe. Na Paulus ara, Allah el yupu dobuka peterelbana ati, deiyok kouna deiyoknye, Rasulnye unune. Talye nang arye sik kanye aryuk, ‘Peterepre banamle’ tenen, kum wipdeibnike. Tonda, talye nang aryuk, ‘Elda fil donamle’ tenen, kum dopdeipnike. Aning kum bukni, nun Deiyoknye Yesus Kristus ap, Yesus dibukba, el ti kam bukeibuknye, nun Ni kopropa Allah ap, sik bitinye aryuk wibuka dopdeipnirik ati, afil uk donune.
48001003	Nun Deiyoknye Yesus Kristus ap, nun Ni kopropa Allah ap, sik bitinye arye, anggun Galatia mutuku tam diba tenelulum ninye ati, bico tenesirikirye, sik kanye aryuk melisirice ning ara, ‘Walwalana kum arye, kanye deibuka telebuk unamak’ tenen, arisilye ning deiyok ning ap, arisilye ning, ‘Aning nirya ara, tuba-tuba weika arye tabakuka arinamsirak’ tenen, Allah morosunune.
48001004	Nun Deiyoknye Yesus Kristus arye, ‘Atalak malye-malye wininyak ninye ara, sik malye wininyak ning ap, malye tenenyak ning ap deice arye, na mapu malye kipdeibicak’ tenen, ‘Sik malye wininyak ning noutamak arye lobuka lyepnamle,’ teneamukce, nun malye wininyap ning kilina ati, el babye el biramang nong aripsuke. Yesus arye nun dekna ati, el nong aripsukba, malye nang arye obikba, nun pununa ati dibuk. Ara, nun malye wininyap ning wenena ati, Allah arye talye luba kibuka oplopsutu bukni, ‘Aninye wenebuka kum oplopnamne,’ teneamukce, Yesus aripsukba, nun pununa ati dipsuke. Aning nirya ara, nun Ni kopropa Allah arye Yesus ati, ‘Wininamle’ tenen, wipdeiyamuk touk, Yesus winibuka deice arye deksuke.
48001005	Ati, ‘Ninye mutuku-mutuku nirya arye, nun Ni kopropa Allah ati, el si uk erebuka, “Elda fia telebe,” nyanamak’ tenen, Allah moronune. Tonda, ‘Dor unamle talak nirya babye, Allah el si uk fia erenamak’ tenen, se tenenirye, Allah moronune. ‘Wininamle’ tenen, amin nyapne.
48001006	Se, na kayapu, anggun Galatia mutuku noutam ululum ninye arye winilulum ning ati, na malye kanye bobuka lukdanmance, ‘Sik Galatia mutuku ninye malye ubicak’ tenen, na ilil tuba unmanile. Ara talye ati kume. Yesus el kanye aryuk melyamsuk ning deice arye, ‘Aninye lyepnamne’ tenen, yukupsuknye ara, diba tenebuka el yupu kekelamlum bukni, winitalak ara, anye minyuma bataklumce, yuk yupu diba tenepre banmaluma ati ara, na lukdanmance, ‘Sik Galatia mutuku ninye malye winibicak’ tenen, na ilil tuba unmanile. Sik yuk tilila yupu peteren nang arye, sik yupu peteresikceba, anggun Galatia mutuku ninye arye ayupu kekemunce, sik tam kipropmaluma ati nyapsine.
48001007	Allah el kai teleb yupu, ninye lyena yupu ara, dipkoprop tenebuk ninguk ulul bukni, anggunce aning batakuka, yuk yupu kekebuka, yuk bisik banmaluma ati, ayupu nyapmasine. Ura, na walwal bukni, yuk nang arye anggun dam yakirye, sik tenenyak ning peteresice deice arye, kanye walwal upsiliba, teniltona uk ululum do, kum do? Ara, sik yuk yupu peteren nang ara, Kristus arye ninye lyena ati, el kai teleb yupu dobuka, yuk yupu ap ansinibuka peteresikceba, ‘Kanye bokoltonmasil,’ tenepsine.
48001008	“Sik anang arye, yuk yupu peteresikceba, kanye walwal unmasile,” nyapmasine. Bukni, yata nang do nirya, nun Allah yupu peterena deiyok nang babye, ura, Allah el im deice melin nang malaikat babye, sikce yuk yupu ap ansinibuka doproptingce, anggun dam yanuka peterepsicop ura, aning ara fia malye wininyake, nyapsine. Ara, nunce peterelamsupu yupu, dipkoprop Allah arye ninye lyena ati, el kai teleb yupu kum bukni, yuk nang arye yuk yupu ton ansinibuka peterepsicop ura, na kanye ara, Allah arye anang ati weik arye wenebuka, uku din mutuku dongoptuba, fia unamtinge, nyapne. Ara talye ati kum nyapsine. Sikce fia malye weik wininyaka ati nyapsine.
48001009	Nun minop talak arye akunum laka nyapdeiyamsubu touk, na arye winitalak tonap nyapnusine. Nunce peterelamsupuba, akunum diba tenelamlum yupu ara, dipkoprop Allah el kai teleb yupu, Ninye Lyen Yupu uk peterelamsubu. Ara, Allah arye ninye lyena ati nyapdeiyamsuk kai teleb Ninye Lyen Yupu. Ati, yata nang do nirya, ayupu kum bukni, yuk yupu ton dobuka, tabakikirye peterepsicop ura, na kanye ara, Allah arye anang ati weik arye wenebuka uku din mutuku dongoptuba, fia unamtinge nyapmasine.
48001010	Ura, anggun ton teneipdelulume. Ayupu nyapmasin deice arye, yuk nang arye, na ti, “Elda telebnye,” nyabuka, ‘Kanye deipnikirye, na si erepnamniyake’ tenen, nyapmasin do? Aning kum bukni, ‘Allah elcuk kanye deipnamnil’ tenen, nyapmasin do? Kume, na arye yuk nang ati, ‘Ura, sik kanye deipmanto yupu uk nyapnye ura, kekebikirye, na ti kanye delinamniyak’ tenen, yupu kum nyanune. Ato yupu, talye yupu nyaptinyop ura, Kristus el fil melinanye dipkoprop kum uptinye. Ati, talye nang arye kanye deipnitingce, ‘Elda fia telebnye tenepnitinge’ tenen, ayupu kum nyasunune. Na Paulus arye nyapsine.
48001011	Ura, na weit yapu atonun ninyeo. ‘Sik moubuka kel kipnuyak’ tenen, ayupu ton nyapnusine. Na arye anggun ti peterelamsise yupu ara, ninye lyen yupu, Allah el kai teleb yupu ara, talye nang sik kanye tenena deice aryuk nyalamik ati, kum kekelamupe.
48001012	Talye nang arye ayupu kum aripnike. Tonda, ninye arye peterelamnikbuk, kum kel kiyamse. Aning ara kum bukni, Yesus Kristus elcuk na ti, laka kibuka laka nyapnukba, ayupu kekamsirye kel kiyamse.
48001013	Ura, na kayapu, na talye ati kum nyapsine. Anggun kele. Yahudi yala ninye arye, diba tenebuka talinyakce wininyak ning ara, Yahudi nang dib tenenyak ning ara, na babye aning uk diba tenebuka talyamse. Aning ati dib tenebuka, ulamse ning nirya ara, yuk nang arye laka nyalamsikba, ayupu anggun akunum kekelamlumce, kel kiyamlume. Ara, ‘Yesus ati diba tenenyak ninye nirya, kum kipdeipnirye sirya daknamne’ tenen, yu weik ulamnukba, na arye pi dobuka fia pirilelamsirye, sik nong deice ikin ning weika arye delilamse. Winilamse ning ara, ‘Aninye nirya obuka sirya daknamne’ tenen, winilamse.
48001014	Tonda, na kayapu yuk nang ara, mitikanun aryuk Yahudi nang dib tenelamik ning, kel kipra balamik bukni, na tonok ara, weik arye kel kipra balamse, nun apu yapu arye, “Aning ara wininamlum, aning ton wininamlulum,” nyabuka peterelamsikba, kekebuka talyamupa ning ara, ‘Aning ara, weik mambule’ tenen, weika arye kel bikamsirye, aning uk talibuka winilamse. Yuk nang nirya ara, mitikanun aryuk kel kibuka ulamik bukni, na ara weika arye aning nirya kel kibuka talyamsirye dopra balamse.
48001015	Winibuka daulamse bukni, atalak noutamak ara aning kum tenelamsibuk, Allah ara na nin deipnuk talak arye, ‘Anye bira na ning,’ teneamnukce, wipdeipnuke. Winipnuka anya arye, elce bico teneamnukce, el kanye aniryuk yukupnukce, lyepnuke. Tonda, Allah arye na ti, ‘Anye bira, na yupu dobuka, Yahudi yala kum ninye ati peterelbinamle’ tenen, el mi kopropa Yesus fil dopnuka deice arye, winiryuk kanye talima aripnuke. Winipnuk ati, el mi kopropa Yesus arye winilul ning ara, laka nyalamnukce, na talima noutamak arye fil dolamnukba, na winilamse ning deice arye laka kipdeipnuk. Winipnukop ura, na arye, ‘Se, yatato fil donamne do? Tonda, yatato yupu peterenamne do?’ tenen, yuk nang dam binuka kum asilamse.
48001017	Tonda, atalak ara aning ton kum teneamse. Se, Allah arye, ‘Na yupu peterena deiyok nang, deiyok koun nang, Rasul nang unamak’ tenen, ‘Akunum wipdeiyamuk ninye sik dam binirye sik ti asipdenamne’ tenen, kum asilbinamsi. Ara, Allah arye na ti, min kum wipnuk talak ara, sik anang akunum wipdeiyamuk bukni, ‘Anang aryuk laka nyapnitingba, afil dopnirye, sikce nyanamniyak yupu uk peterenamne,’ kum tenepse. Aning ati ara, na arye, ‘Se, yata yupu peterenamne do?’ tenen, sik dam Yerusalem mutuku binuka kum asipdese. Sik dam kum bisi bukni, adip aryuk Arab mutuku noutamak bisirye, daulamse ani, aminyan talak ara, ila tamubuka Damsyik mutuku yase.
48001018	Ura, Damsyik mutuku tamubuka yasirye, amutuku noutamak uk daulamse ani, kiting tamun winilye akunum ubuk ura, Yerusalem mutuku welebise. Ara, ‘Peterus ap ansiniptinimirye, kel kipdanamnam’ tenen, bisirye, el ap like 15 sum deice arye neika ulamnumu. El aik malamse.
48001019	Atalak ara, nun Deiyoknye Yesus el weit kopropa Yakobus ap eibdanumu bukni, Allah el yupu peterena ati deiyok kouna deiyok nang, Yesus arye wipdeiyamuk Rasul nang, sik sebelas nang ara, anang kan-kan tonoknye babye, ton kum epdapu.
48001020	Na, talye kum nyapmasine. Allah dinmanila ati, anyapmasin yupu ara, dipkoprop yupu uk nyapsine. Na arye nyabuka sekelinye yupu ara, fia dipkoprop ulule. Tilila yupu kume.
48001021	Ura, Yerusalem mutuku binuka ulamsa ani, aminyan talak ara, Propinsi Siria mutuku tam ap, Propinsi Kilikia mutuku tam ap peterepra balamse.
48001022	Atalak noutamak nirya ara, sik diba tenebuka Kristus ap talima dukdongobuka unyak ninye, ara Yudea mutuku noutam unyakce, diba tenenyak ninye nirya ara, na ap min kum epdapu anya arye, sikce kum kel bikamnike.
48001023	Sik atam ninye nirya ara, yuk nang arye na winilamse ning ati laka nyalamikba, kekena uk ulamik. Sik kekelamik yupu ara ani. “Kume, nun nong deice ikin ning weik delilamsuknye bira, minop talak arye, ‘Sik Yesus ati diba tenenyak ning ara, kum uptue,’ teneamukce, ‘Aninye ap, sik diba tenenyak ning ap nirya ara, obuka atu kibuka bataknamne’ tenen, pirilelamuk bukni, winitalak ara adiba tenenyap ninguk el dem aryuk diba tenebukce, peterelule,” nyabuka, yuk nang arye ayupu laka nyalbalamikba, Yudea mutuku ninye kekelamik.
48001024	Ayupu kekelamikce, na ti kanye deibuka Allah el si erelamikce, “Allah ance, ikin ning weik nun nong deice delilamsuknye Paulus bira, ance akunum lyeplumba winira telebuk ulule. Anda, fia telebe,” nyabuka, Allah el si erelamik.
48002001	Ura, Na Paulus birye Siria mutuku ap, Kilikia mutuku ap noutamak ulamse ani, kiting tamun yupa weik 14 tahun akunum ubukba, Yerusalem mutuku ila tamubuka bise. Atalak ara, Barnabas ap, Titus ap dobukapsirye, neika welebupu.
48002002	Yerusalem mutuku bise ning deiyok ara, Allah arye na talima noutamak, “Winipnamlam, winipnamlam,” nyabuka fil dopnuka deice arye, bise. Tonda, ‘Ninye lyen yupu, Yesus el kai teleb yupu, Yahudi yala kum ninye unyakak nirya peterenun yupu laka nyapniba, sik Yerusalem deiyok nang ton kekepnamak’ tenen, bise. Bukni, Yerusalem mutuku deiyok nang dam binuka, na peterenun yupu laka nyalamse ning ara, ‘Amutuku talye daunyak ninye nirya eibikirye, na yupu kekepnamak’ tenen, laka kum bise. Sik deiyok nang, sik dam uk binuka laka nyalamse. Tonda, min arye na fil dolamse ning ap, winitalak fil donun ning ap ara, ‘Nong kum danamle do?’ tenen, laka nyalbise.
48002003	Anang dam Yerusalem mutuku bisi talak ara, na ap binumunye, el si ara Titus. Titus bira, Yahudi yala kumnye binya anya arye, den bola mouse kum sekenyak ninye, Yunani yala nang ulul bukni, el ti, sik Yahudi yala diba teneamik nang arye, “Nun Yahudi yala nang winilamap touk, anye bira Allah diba akunum tenebuka anya arye, ‘Laka uptu’ tenen, el den bola mouse adip aryuk seklyame,” nyabuka yupu kum deipsike.
48002004	Ura, aning ara, Allah el mapu laka una ati, den bola mouse seklamak yupu laka kipsuka ara, deiyok nyapnusine. Deiyok ara, yuk nang, sik dipkoprop Yesus ati diba tenena kum nang arye, nun Yesus Kristus ati diba tenenyap nang ati, winibuka teneamsik. ‘E, sik Yesus ati diba tenenyak nang ara, Musa sekamuk yupu, mem yupu ap, mem fil ap talibuka kum wininyaka ara, yata ati do? Aning ara, yata wiribuka unyak do?’ tenen, nun kan-kan duknubuka dilyasik. Nun Kristus ati diba tenebupa deice arye, akunum lyepsukce, teleb kipdeipsuka anya arye, ‘Mem fil dona ap, mem yupu ap kekebuka dobolbanyaba deice arye, Allah arye lyepnamsil’ tenen, diba kum tenenyabe. Ati sik duknubuka dilyasik nang arye, ‘Kume mem fil ap, mem yupu ap, sik nong deice deibibyop ura, anang ati tapu kouna atonun kiptibyeba, nun tam kipropsitinge,’ tenepsik.
48002005	Winibuka tenepsikce, nun kan-kan duknubuka yayik bukni, sikce, “Ura, ‘Allah el kanye deipsutu’ tenen, den bola mouse sekna ap, yuk mem fil dona ara weik mambule,” nyalamsik ning ara, tonok ning babye kum kekebupe. Sik nyalamik yupu seklamupa ara, ‘Ninye lyena ati, Allah el kai teleb yupu, dipkoprop ning uk, sik Galatia mutuku tam ninye arye, yuk talye yupu tabakna kum arye, dipkoprop ninguk tuba talinamak’ tenen, sik duknubuka dilyasik nang nyalamik yupu seklamubu.
48002006	Ura, na peterelamse yupu, Allah el kai teleb yupu, akunum langdibuka anya arye, kum suktalipnuke. Ati, sik mambul nang, Yerusalem mutuku peterena deiyok nang ara, yuk yupu ap tabakuka kum peterepnike. Tonda, ‘Anang ara, weik nang do, kum do?’ kum tenenyake. Na kanye ara, atenena atonun ning ara mambul kume. Allah arye ninye winilamice ning nong bol deice uk elcuk, ‘Anang ara weik mambul nang, anang ara mambul kum nang’ tenen, yupu kum bogolisulule. Allah arye ninye nirya ati talima kum wililule.
48002007	Arup nyapmasin touk, Yerusalem mutuku peterena deiyok nang arye, na ti, “Nun tenebibye yupu tonap tabakuka peterenamlyame,” kum nyapdeipnike. Aning kum bukni, na peterena yupu laka nyalamsibuk, sik ton kel kipnik. Ara, ‘Kume, Allah el kai teleb yupu, ninye lyena yupu dobuka, Yahudi yala ninye kekenamak’ tenen, Allah arye Peterus biti wipdeiyamuk touk, Allah arye Paulus babye wipdeiyamuk. Tonda, sik Yerusalem deiyok nang ara, ‘Allah arye Paulus ati, deiyok kouna ati peterena deiyoknye kibuke’ tenen, kel kipnik. Tonda, Allah arye Paulus biti ara, ‘Yahudi yala kum ninye ara, ninye lyena yupu kekenamak’ tenen ati, ‘Peterena deiyoknye akunum kipdeibuke,’ tenepnikce kel kipnik.
48002008	Aning kel biknika deiyok ara aupmale. Ara, Peterus birye, ‘Yahudi yala ninye dib tenepnamak’ tenen, Allah yupu peterebuka fil dolamuk ning noutamak arye, Allah weika arye melilamuk touk, na Paulus bira yuk yala ninye, Yahudi yala kum ninye ati, peterena deiyok kounanye kipdeipnukce, weika arye melilamnuke. Awinilamse ning nirya, sik Yerusalem mutuku unyakce, Yesus ati dib tenebuka, deiyok kinyak nang kekelamikce, kel biknike.
48002009	Kel kipnik ning ara, yuk nang arye, “Anang ara, weik deiyok nang,” nyalamikbuk, aulamik nang, sik si ara Yakobus ap, Peterus ap, Yohanes ap, sik nirya arye, na ap, Barnabas ap ati, sirik taruk arye telebe nyabuka aripsikce kipsik. Ara, sikce nun ti, ‘Anang ara nun fil donyap touk, sik babye atonun fil donyake’ tenen, sirik taruk arye talipsikce, kipsike. Taruk talibuka kipsika ara, na laka nyalamse yupu kekebikce, ‘E, Allah arye Paulus biti bico teneamukce, el kanye aniryuk Paulus biti weika arye melyamukba, Paulus birye Allah el fil teleb ubuka dolule’ tenen, kel biknikce, taruk talipsik talak ara, sik Yerusalem mutuku unyaka deiyok nang nirya eibike. Winipsikce, yupu talibupu talak ara, nyapnik. “Ura, nunda, ‘Yahudi yala ninye diba tenenamak’ tenen, peterelbinamap bukni, Paulus ap, el neika unyak nang ap arye, yuk yala ninye nirya, Yahudi yala kum ninye nirya ati, peterelbinamak,” nyabuka, yupu nyapdapu. ‘Aning ara telebe,’ tenen, neika atonun tenebupe. Na Paulus birye laka nyapsine.
48002010	Sik anang arye, nun ti, “Anggun peterelbinamlum talak nirya noutamak arye, aning-aning nirya kum talinyak ninye, talye bona utotoa talina kum ninye luba kina kum arye, melinauk unamlulume,” nyapsik. Nyapsik bukni, na babye atonun, ‘Bona utotoa talina kum ninye ati, kanye deibuka melinamabe,’ min arye akunum teneamse.
48002011	Ura, yuk yupu ton nyapnusine. Yerusalem mutuku batakuka yuk tam akunum binuka ulamsa ani, Antiokia mutuku ulamse talak ara, Peterus ton nun dam yayuke. Nun dam yayuk talak ara, malye winibuka anya arye, na arye el dam dipkoprop arye, duknuna kum laka arye wenepse.
48002012	Peterus ara, Yahudi yalanye ulul bukni, nun dam yayukce, nun ap, yuk yala ninye, Yahudi yala kum ninye ap, neika ulamubu talak ara, Peterus bira, ‘Anang ap neika dina ara malye kume’ tenebukce, talye mangkau asa Yahudi yala kum ninye ap, neika ansinibuka din dilamik. Anang ap din neika dilamik bukni, aminyan ara yuk Yahudi yala nang, Yerusalem mutuku ululnye, el si Yakobus dam arye yayik talak ara, Peterus birye, ‘Se, anang arye na ti, “Elda Yahudi yala kum ninye ap neika dinmaka ara, fia malye ulule,” nyabuka, malye tenepnicak’ tenen, Peterus birye Yahudi yala kum ninye dam batakuka yukak leibuka bindobuk. Peterus birye anang batakuka, yukak leibuka biyuka deiyok ara, sik Yahudi yala ninye arye den bola mouse sekenyak ninye anya arye, ‘Sik den bola mouse sekna kum ninye ara, malye nang,’ tenekirye, neika kum unyake. Tonda, neika kum dinyake. Ati Peterus birye utenebuk. Se, na ap, Yahudi kum ninye ap neika ansinibuka dibibyop ura, sik Yahudi yala ninye, nun dam winiryuk yanmasiak nang arye na ti, ‘Elda malye wininanye, tenepnicak’ tenen, ilil ubukba, Yahudi yala nang ara batakuka yukak leibuka bindobuk.
48002013	Atalak ara, Peterus birye deiyok koubuka winibukop ura, nun ap neika unmapu ninye, Yahudi yala nang nirya eibikce, sik babye atonun, Yunani ninye batakuka yukak leibuka banmek. Sik anang nirya ara, ‘Allah arye, Yahudi yala kum ninye ap neika una ara, malye kum tenelule’ tenen, akunum kel bikmek bukni, ‘Nun dam winiryuk yayik nang arye, malye nang tenepsicak’ tenen, ilil ubukba, nong bol deice ninguk tenebikce, malye unmek. Wininmek deice arye, na kwit Barnabas babye, ‘Se,’ tenebukba, anang arye Barnabas dobuka, sik mutuku tam uk bobiyik.
48002014	Sik nirya arye winibuka unmeka deice arye, Allah el kai teleb yupu nyasilye touk, winina kum bukni, ayupu yaniltanmekbuk, na arye eibuka kel bikcop ura, sik nirya kekenmekak uk, Peterus biti nyabuka wenepse. “Peterus amio, anda Yahudi yala nang arye deipkikba, Yahudi yalanye ulyam bukni, an uminye ning ara, Musa sekamuk yupu ap, yuk mem yupu ap, sik Yahudi yala ninye arye diba tenebuka winilamak touk kum ulyame. Anda, yuk yala ninye, Yahudi yala kum ninye arye, aning nirya tenena kum arye, talye luparabuka winilamak touk ulyame. Winibuka uminya anya arye, anda yata ati Yahudi yala nang arye diba tenebuka wininyak ning dobuka, yuk yala ninye, Yahudi yala kum ninye sik nong deice delilyam do? ‘Yahudi yala kum ninye ap neika ansinibuka kum dipnune’ tenen, leibuka binmalama deice arye, malye winipmalame. Wininmalama ati wenepkine.” Na Paulus birye Peterus biti nyabuka wenepse.
48002015	Ura, na kayapu. Ton nang arye, Yahudi yala kum nang ati, “Anggunda, fia malye winin nang nyanyake.” Ura nunda, Yahudi yala nang arye deipsikbuk, Yahudi yala ninye unyaba anya arye, Yahudi yala ninye arye wininyap ning ara, nun kele.
48002016	Bukni, nunda Yesus ati diba tenenyap nang unyaba anya arye, nun kele. Musa sekamuk yupu kekebibirye, aning uk moubuka talibibirye, diksukum ubuka dobolbanyaba deice, Allah arye nun ti, “Anang ara teleb ninye,” nyabuka, fia diksukum ninye kum winilisulule. Musa sekamuk yupu dobolbanyaba deice arye kum bukni, Yesus Kristus diba tenebibya deice aryuk, Allah arye nun ti, ‘Anang ara diksukum ninye,’ tenesilirye, teleb ulisulule. Yesus ati diba tenenyaba deice aryuk lyesulula ara, akunum kel bikuba anya arye, nun babye Yesus Kristus ati diba tenebuburye, nun kanye el deice uk deibupu. Yata ninye do nirya, Allah arye, ‘Aning ara wininamlulume, aning ara kum wininamlulume,’ nyapdeibuk ati, Musa arye sekeiyamsuk yupu kekebikirye, moubuka talinyakce, teleb ubuka dobolbanyaka deice arye, Allah arye aninye ati, “Sikda diksukum ninye unyake,” nyabuka, teleb kum ulinamle. Ayupu nirya moubuka taliptibya babye, diksukumuk kum uptibye. Aning ara kum winipmanto anya arye, Allah arye nun ti, “Sikda Yesus diba tenebika deice arye, diksukum ninye tenenamsine,” nyabuka, diksukum ninye ubuka winilisulule. Nun nirya ara, ‘Allah arye teleb ulinamsile’ tenen, nun bidamang Yesus Kristus ati diba tenebupe.
48002017	Yesus Kristus diba tenenyaba deice ara, Allah arye nun ti, “Sikda diksukum ninye unyake,” nyabuka, ‘Teleb ulinamsile’ tenen, wininyap talak ara, malye winin ning ila tuba tonap winibibyop ura, awininyaba deice arye yuk nang eipsikirye, nun ti, “Ara Kristus ara, malye winin ning ati kanye delilule,” nyapsiting do? Aning ara kume, ayupu ara dipkoprop kum nyapsiting. Yesus Kristus birye, malye winin ning nirya ara, kanye kum delilule.
48002018	Kume, na arye ulubuka batakse ning ara, ila tuba tonap dobukaptinirye, aning uk talibuka winipnyop ura, aning winiptinya arye, yuk nang arye na ti, “Anye bira, Allah yupu yaniltalule,” nyapnitinge. “Musa arye sekeiyamsuk yupu moubuka talibibya deice aryuk diksukum ninye unmabe,” nyabuka ila tuba tonap peterepnyop ura, malye uptinye. Minop talak ara, aning diba teneamsirye talyamse bukni, Yesus el kai teleb yupu peterenuna deice arye, minop talak talyamse ning ara, akunum batakse. Aning ati ara, aning ila tuba tonap kum talinamne.
48002019	Winipsa deiyok ara, ‘Musa sekamuk yupu talibuka dobolbanamne,’ tenepsirye, fia pi dobuka piripdemse bukni, adeice ara, akunum diamne nang atonun ulamse. ‘Ayupu nirya ara kum winipmanto ulamse ati, adeice arye Allah arye na ti kanye kum deipnuturye, diksukumnye ubuka kum kipdeipnutue’ tenen, kel bikamse. Musa sekeiyamsuk yupu bataksirye, winitalak ara, ‘Allah el tibuk diba tenebuka unamne’ tenen, unune.
48002020	Dipkoprop ara, Yesus Kristus wanwanun yo deice obika deice arye, Yesus arye na malye ulamse ning ati punupnuk anya arye, winipmanto ara na ap, Yesus ap dukdongobuka opnikba, dipse. Ara, Yesus dibuka deice arye, na babye dipna atonun winipsa ati nyapsine. Winipmanto ara, Kristus ap dukdongobuka opnika ati, winitalak ara, na babye yuk kum unun bukni, Kristus ara na talima noutamak ulule. Na ap, Yesus ap talima dukdongobuka unyame. Ati, ninye nong atonun ubuka tuba ununye talak nirya ara, Allah el Mi Kopropa Yesus ati diba tenenuna deice aryuk kam unune. Allah el Mi Kopropa arye na ti bico tenepnukce, na pununa ati, el bidamang el nong uk aribukba, yu nang arye obikba, na ti dibuke.
48002021	Winipnuka ati ara, Allah arye nun ti bico tenepsukce, el kanye aniryuk melyamsuk ning, Yesus arye nun pununa ati dipsuka ara, ‘Dawaplye’ tenen, kum bataktinye. Aning ara talye ati kum nyapsine. Musa sekamuk yupu kekebibirye, teleb ubuka dobolbalamtibya deice ara, Allah arye nun ti, “Anggunda diksukum un ninye,” nyabuka teleb ulilamsututo ura, Kristus birye nun pununa ati dibuk ning ara, nong kum uptue. Talya uk diptue. Bukni, mem yupu dobolbanyaba deice arye, Allah kum lyepnamsile. Kristus birye fil dopsuka deice aryuk lyepnamsile. Na Paulus birye nyapsine.
48003001	Se, anggun Galatia mutuku ninyeo, anggunda fia walwal nang atonun unmalume. Yata nang arye, tilila yupu peterelamsika deice arye, yupu dipkoprop ning moubuka kum kel bikamlum do? Kume, na arye peterelamsisiba, elilamnulum talak ara, “Yesus Kristus wanwanun yo deice obikbuk, dipsuka deice arye lyesulule,” nyabuka laka nyabuka peterelamsise.
48003002	‘Anggunce laka nyapnumunba, kekebuka kel kipnun’ tenen, asipdenusine. Allah arye el Dib Kanye aripsukba, anggun talima noutam weksuka ara, yata arye do? Musa sekamuk yupu, mem yupu kekebuka dobolbalamluma deice arye, el Dib Kanye aripsukba, doproplum do? Akumop ura, Allah el kai teleb yupu peterelamububa, diba tenepluma deice aryuk, Allah arye El Dib Kanye aripsukba, doproplum do?
48003003	Anggunda, fia walwal nang atonun umunce, winitalak yuk bisik kirikuka kwekdanin banulum do? Allah el diksukum un bisik bana ati, el Dib Kanye aripsukbuk, melisilya deice arye deiyok koubuka banmalum bukni, bisik noutamak arye, aning batakuka, ‘Nun ninye mikip deice aniryuk, Allah el bisik banmapya ani, sirya daknamap’ tenen, winipdenmalum do?
48003004	Diba tenena kum ninye arye, anggun nong deice ikin ning weik delilamsik ning ap, kanye imun kanye bomlum ning ap ara, nong kum upnamle do? Anirya winilamsuka ara, talya demuk winilamsuk do? Nong kum upnamle do? Anggun ton teneipdelulume. Kume, aning nirya ara, talya demuk kum winilamsuke.
48003005	Anggun ton teneipdelulume. Allah arye El Dib Kanye aryamsuk ning ap, tonda, elce etekdop ubuka don fil, ninye kum winiptibye fil dosulul ning ara, aning nirya arisilya deiyok ara, Musa sekamuk yupu moubuka dobolbalamluma deice arye aryamsuk do? Akumop ura, nunce peterelamububa, kekelamlumce, diba teneamluma deice arye, arilamsukba dololulum do? Kume, yuk deiyok ton kume. Anggunce diba tenelamluma deice aryuk, Allah El Dib Kanye arisulule. Tonda diba tenelamluma deice aryuk, Allah arye ninye kum winipmanto fil dosulule.
48003006	Aning ati ara, Abraham birye winilamuk ning ton teneipdelulume. Allah yupu deice sekamik ning ara, ayupu ton aupmale. ‘Abraham birye Allah nyalilamuk yupu ati, diba tenebuka deice arye, Allah arye, “Elda diksukumnye,” nyabuka, Abraham biti teleb kipdeibuk.’
48003007	Ayupu ara, aubuka anya arye, adeice arye kel biknamlulume. Yata ninye do nirya, Allah yupu kekebikirye, diba tenebikcop ura, dipkoprop Abraham el mapu atonun unyake.
48003008	Allah arye Yahudi yala kum ninye ati teneamuk. ‘Sikce diba tenepnica deice arye, “Aninye ara, diksukum ninye unyake,” nyabuka, teleb updeipnamne,’ teneamukce, ‘Aning ara laka upnamle’ tenen, Allah arye minop talak Allah yupu sekeiyamik nang ati, sik kanye talima tamubukce, ayupu nyalilamukba, anang arye sekeiyamik yupu deice arye laka ubuk. Yesus min kum yanamuk talak arye Abraham biti, Allah el kai teleb yupu nyalilamuk. Ayupu ara ani. ‘Allah arye Abraham biti nyabuk. “Abraham ance deipminba, dadeipdanin balamica ani, deipnamak mapu deice arye, ninye im sirya mutuku sirya nirya ati teleb ulinamne,” Allah arye nyabuk.’
48003009	Allah arye Abraham ati ayupu nyabuka anya arye, Abraham birye Allah ati, weik arye dib teneamuk. Winibuka deice arye, Allah arye Abraham biti, teleb kipdeiamukce, diksukum kipdeibuk touk, winitalak babye yata ninye do nirya, Allah ati diba tenenyak ninye nirya ara, Allah arye teleb kilisulule. Allah el kanye aniryuk, nun diba tenenyap ninye ati, diksukum ninye kilisulule.
48003010	Winisulul bukni, yata ninye do nirya, sikce, ‘Kume, Musa sekamuk yupu, mem yupu kekebibirye, ayupu moubuka talibibirye, teleb kibuka dobolbanyaba deice aryuk, Allah arye kanye deipnamsile,’ tenenyak ninye nirya ara, sikda bicoe. Allah arye anang ati diksukum kum kilinamle. Aninye ara wenepnamle. Aning deiyok ara ani. Allah yupu sekeiyamik yupu noutamak ara ayupu ton aubuk. ‘Musa sekamuk buku noutamak, mem yupu nirya ara, tonok ning babye batakna kum arye, fia teleb kibuka kekebikirye, kum dobolbanyak ninye nirya ara, Allah arye wenebuka oplopnamle. Allah arye nyabuk.’ Allah arye nyabuka ati, ‘Musa yupu kekebuka diksukumuk dobolbabya deice arye, Allah lyepnamsile,’ tenenyak ninye ara, sikda bicoe. Ara, amem yupu nirya moubuka talipnirye, tonok ning babye batakna kum arye, diksukum una ara kum winipmanto ati, Allah arye aning uk talinyak ninye ati wenebuka oplopnamle.
48003011	Kume, na kayapu, aning ara laka upsile. Allah yupu noutamak arye ayupu ton sekiamuk. Ayupu ara ani, ‘Allah arye ninye ati kanye deiplirye, diksukum kililul ati, telebuk unamak ninye ara, diba tenebica deice aryuk kam fia unamake.’ Allah arye nyapdeibukba, Habakuk arye ayupu sekeiyamuka anya arye, adeice arye laka akunum usulule. Yata ninye do nirya, Musa sekamuk yupu, mem yupu kekebuka diksukumuk dobolbanyaka deice arye, Allah arye, “Aninye ara, diksukum ninye akunum unyake,” nyabuka, teleb un ninye kum ulinamle. Sik biramang mikip deice aryuk, pi dobuka pirilenyaka anya arye, aninye ara fia tuba-tuba malye uk unamake.
48003012	Musa arye sekeiyamsuk yupu, mem yupu moubuka talinyak ninye ara, diba tenena deice arye kum unyake. Sikda fia pi dobuka, fil dona deice arye unyake. Sikce utenenyake. ‘Kume, amem yupu uk moubuka kekebibirye, fia pi dobuka dobolbanyaba deice arye, kam unmabe,’ tenekirye fia piribuka unyak bukni, kum winiptinge. Allah yupu sekamik yupu noutamak ara, ayupu ton aubuk. ‘Yatanye do nirya, Musa arye sekeiyamsuk mem yupu kekeplirye, tonok ning babye kum bataklirye, ayupu nirya dipkoprop dobolbilyop ura, ayupu deice aryuk kam unamle. Bukni, ayupu noutamak ara, tonok ning babye bataklyop ura, kam fia kum unamle.’ Ayupu aubuka anya arye, adeice arye kel kinyabe. Musa sekamuk mem yupu talibuka unyak ninye ara, utenenyake. ‘Ayupu kekebibirye, fia pi dobuka dobolbipop ura, awininyaba deice arye Allah arye lyepnamsile,’ tenenyake. Mem yupu talibuka dobolbanyak ninye ara, diba tenena deice arye kum wininyake. Sik biramang mikip deice aryuk wininyake.
48003013	Allah arye nyapdeibukba, Musa arye sekeiyamsuk yupu, mem yupu nirya moubuka talibikirye, diksukum kibuka kum dobolbanyak ninye ara, “Allah arye weneplirye, oplopnamle,” nyalamuk yupu aupmale. Bukni, Kristus arye nun tukwak mutuku ninye ati, el bidamnye nong aripdayukba, yu nang arye obikba, nun malye ulamubu ning lyepnamsuka ati dibuka deice arye, lopdeipsukce lyepsuke. Minop talak ara, mem yupu amutam ulamububa, amem yupu arye tapu koulamsuk bukni, Yesus arye fil dopsuka deice arye akunum loplopsuke. Anyapmasin yupu ara, talye ati kum nyapsine. Ara, Allah yupu sekamik yupu noutamak aubuk yupu deice arye kel kinyabe. Ayupu ara ani. ‘Wanwanun yo deice deibuka olamak ninye ara, Allah arye aninye ati wibukaplirye, wenebuka oplopnamle.’ Aning ati ara, kel kinyabe. Nun malye winina ati, Allah arye talye luparabuka oplopsutu bukni, Kristus wanwanun yo deice obikba, dibuka ara, talye ati kume. Nun malye winina ning pununa ati, dibukce lyepsuke.
48003014	Kristus dibuka deice arye nun malye ning nirya ati punupsukce, dekuka dopropsukce, lyepsuka deiyok ara, Allah arye nun ti, ‘Teleb kilinamne’ tenen upsuke. Ara, Allah arye Abraham biti, “Teleb ulinamkine,” nyalamuk ning ara, ‘Yahudi yala kum ninye babye arinamne,’ teneamukce kintinyamsuke. Ara, Allah arye, ‘Na mi Yesus Kristus arye fil dopnamla deice arye, Yahudi yala kum ninye babye, teleb winilinamne,’ teneamuk. Allah arye, ‘Abraham biti teleb ulilamse touk, aninye babye teleb winilinamne. Aning ara dopropnamake’ tenen, Yesus dobuka deipsuk ura, Yesus dibuka deice arye deksukce, lyepsuke. Aning babye, Yesus arye nun ti utenepsuke. Aninye arye, na Yesus Kristus ati, diba tenepnamniyaka deice aryuk, Allah arye, “Na Dib Kanye dobuka tukwak mutuku ninye arinamsine,” nyalilamuk ning ara, ‘Sik Yahudi yala kum ninye babye dopropnamak,’ teneamsukce, el dibuka deice arye lyepsuke.
48003015	Ura, na kayapu, ‘Anyapmasin yupu moubuka kel biknamlum’ tenen, asum-asum nirya winilamibye ning arye, winipmanto yupu ton nyapnusine. Ton tam nang arye ton tam nang ati, “Winibuka unamabe,” nyabuka nyalilamak yupu akunum talibuka sirya dakice ura, aminyan talak, yuk nang arye sik nyalilamak yupu ati, yuk yupu ap kum tapaktinge. Tonda, ‘Aning ara, daupmalye’ tenen, “Kum winipnamlulume,” nyabuka yupu kum sektinge. Aning atonun, Allah arye, “Wininamne,” akunum nyalilamuka anya arye, aning batakuka, yuk ning kum wininamle. Elce akunum nyapdeiyamuk touk wininamle. Ayupu ara laka nyapnusine.
48003016	Allah arye Abraham biti, “Wininamkine,” nyabuka nyalin yupu nyalamuk ning ara, Abraham ap, elce deibukba, dadeipdanin balamika ani, deipnamik mi, Yesus ati, nyalamuk. Allah yupu noutamak sekamik ning ara, Allah arye Abraham biti, “Ance deipminba, dordeipdanin banamak mapu arye, dadeipdanamak mapu arye tukwak mutuku ninye im sirya mutuku sirya nirya noutamak arye, ninye weika arye teleb ulinamak,” kum nyalule. Kume, Allah arye nyalamuk yupu ara, “Ance deipminba, dordeipdanin banamak nang arye, deipnamak mi ara, el deice arye tukwak mutuku ninye teleb ulinamne,” nyalule. Ati, anyalilamuk yupu noutamak ara, “Mapu,” nyamtuto ura, ara ‘Ninye weik ati nyapsuke,’ teneptibye bukni, ayupu deice ara, “Mi tonok,” nyabuka anya arye, adeice ara, ‘Ara tonok mi ati nyapdeipsuke. Tonoknye birye teleb winilinamsile’ tenen, kel kinyabe. Allah arye Abraham biti, “Ance deipminba, dordeipdanin banamak mi,” nyalilamuk mi ara, yuknye biti kum nyalilamuk. Kume, ara doyanamuk kiting tamun noutamak arye, Yesus Kristus deipnamuk ning ati ayupu nyapsuke.
48003017	Ura, aning ati ara, ayupu nyapmasina deiyok ning ton nyapnusine. Minop talak ara, Allah arye Abraham biti, “Wininamkine, an deice arye ninye im sirya mutuku sirya nirya teleb ulinamne,” nyalamuk. Aning akunum nyapdeibuk ura, sik nirya daulamika ani, kiting tamun yupa fia weik, kiting tamun 430 tahun akunum ubukba, Allah arye, ‘Wininamlulume, aning ara kum wininamlulume,’ nyapdeibukba, Musa kekebukce, ayupu ara, mem yupu sekdeiamuk.
48003018	Allah arye, Abraham ati ‘Wininamkine,’ nyabuka nyalin yupu nyapdeiamuk ning ara, minyuma talak nyabuk bukni, aminyan talak ara, Allah arye Musa ati, ‘Wininamlulume, aning ara kum wininamlulume,’ nyabuka mem yupu aribukba, Musa arye sekuk. Musa arye sekeiyamsuk yupu ara, aminyan talak sekamuka anya arye, ayupu deice arye Allah arye minop talak akunum nyalilamuk ning ara, yupu kum sektue. Minop talak nyalilamuk yupu ara, aminyan talak nyabuk yupu deice arye, kume kum deiptue. Musa sekamuk yupu ara, aminyan talak sekamsuka anya arye, Allah arye minyuma talak nyalilamuk ning ati, yupu kum sektue.
48003019	Ati, ton nang arye asilenyake, “Allah arye, ‘Wininamlulume, aning ara kum wininamlulume,’ nyabuka nyapdeiyamukba Musa arye sekeiyamsuk mem yupu ara, yata ning deiyok ati, aribukba sekamuk do?” nyabuka asinyake. Ati, amem yupu aripsuka deiyok ara nyapnusine. Ara, min talak ulamik ninye nirya malye-malye winilamika deice arye, Allah el yupu yanina uk ulamika anya arye, Allah arye mem yupu nyapdeibukba, Musa arye sekamuk. Allah arye utenebuk. ‘Sik Israel ninye ara diksukum winin ning kum kel kibikirye, malye-malye uk winibicak’ tenen, amem yupu aripnyop ura, ayupu moubuka talibikirye, dobolbalamica ani, aminyan talak ara, Abraham birye deipliba, dadeipdanin balamikca ani, deipnamak Mi, el akunum yalyop ura, amem yupu pununa ati, ami arye punupnamle. Musa sekamuk mem yupu ara, Allah arye nyapdeibukba, el im deice melin nang malaikat arye, Musa ati laka nyapdeibikba, Musa kekebuka sekiamuk. Musa elda ninye dana-dana noutamak ansinibuka, teleb ulina deiyoknye ulamuka anya arye, sik amalaikat arye ayupu laka nyalamikba, Musa arye ayupu kekebukce, ayupu dobuka Israel ninye lake nyalamuk.
48003020	Ninye dana-dana noutamak ansinibuka, teleb ulina deiyoknye bira, tonok tam nang atibuk fil kum dolule. Ara, atam ninye ap, ortam unyak ninye ap, ansinilina ati fil dolule. Aning atonun, Allah dantam, min talak ulamik ninye, sik Israel ninye dan tam ulamika ati, Musa birye ansinibuka teleb ulina deiyoknye ulamuk. Bukni, Allah elda tonoknye ulule.
48003021	Ura, minyuma talak ara, Allah arye Musa ati nyalin yupu aribuk bukni, aminyan talak ara, Musa biti mem yupu ton tabakuka aribuk. Winibuka anya arye, Musa sekamuk yupu mem yupu ara, ‘Allah arye minyuma talak nyalilamuk yupu ati, yanina atonun ulul do? Musa sekamuk mem yupu ara, Allah arye nyalilamuk ning yupu sekelul do, tenepmunyak’ tenen, ayupu ton laka nyapnusine. Aning ara, tenena kume. Musa sekamuk yupu, mem yupu akunum aripsikcop ura, aning moubuka kekebibirye, tonok ning babye batakna kum arye, dobolbatibiba, adeice arye kam fia una deiyok ning akunum dopropmatibyeto ura, fia diksukum un ninye akunum ulamtibye. Bukni, nun kele. Mem yupu talibuka dobolbanyaba deice arye, diksukum un ninye kum kipsutue. Tukwak mutuku unyap ninye nirya ara, diksukumuk kum unyabe.
48003022	Diksukum ulisulul ning ara, mem yupu dobolbanyaba deice arye, diksukum kum kilisulul bukni, Allah yupu noutamak sekamik ning deice arye kel kinyabe. Kel kinyap yupu ara, tapu koubikirye, wenena aik dongobikiba, kum loplopmanto ninye ulamak touk, ninye im sirya mutuku sirya nirya ara, malye una ap, malye tenena ap deice arye, tapu kouamsuk ura kum lopdanmanto ninye unyabe. Allah arye ayupu nyabuka deiyok aranda? Ara, Allah arye, “Diksukum una deiyok ning arinamsine,” nyabuka, nyalilamuk yupu ara, ani. Ara, Yesus ati diba tenebibya deice aryuk, diksukum una deiyok ning doproptibye. Talye un ninye kum bukni, Yesus ati dipkoprop diba tenenyak ninyeuk dopropnamake. Ara, Allah arye nun diba tenenyaba deice arye, ‘Aninye ara, diksukum ninye unyake,’ nyabuka, teleb kilisulule.
48003023	“Allah arye, ‘Yesus Kristus ati, diba teneluluma deice aryuk, diksukum ninye kilinamsine,’ nyabuka, nyalin yupu aripsuke,” nyabuka min kum laka nyapdeiamsuk talak, ayupu kum kekelamubu talak ara, fia ikin uk ulamupe. Ara, Musa sekamuk yupu mem yupu talyamupa deice arye, tapu koubuka wenena aik dongolamak ninye atonun ulamupe. Nunce kum lopdanmanto ulamupe. Allah arye nun nirya ati uteneamsuk. ‘Mem yupu arye tapu kouplibuk, kum lopdanmanto daulamica ani, aminyan talak diba tenena deiyok ning dobuka lakak kipnyop ura, diba tenepnamniyaka deice arye, aninye loplopnirye lyepnamne,’ teneamsuk. Wenena aik fumbisik atonun ulamup bukni, winitalak ara, nun Lyena Deiyoknye Yesus Kristus akunum yayuka ati, el ti diba tenebibyop ura, lobuka lyesulule.
48003024	Ati, Allah arye, “Wininamlulume, aning ara kum wininamlulume,” nyapdeibukba, Musa arye sekeiyamsuk yupu, mem yupu ara, nun teleb una ati bisik laka nyana deiyoknye, tonda peterena deiyoknye atonun ulamsuk. Tonda, nun wenena deiyoknye atonun ulamsuk. Bukni, Yesus akunum yayuka anya arye, winitalak ara, Allah arye nun ti, ‘Yesus ati diba tenebikcop ura, na kanye deice arye, “Aninye diksukum unyake,” nyabuka, teleb kipdeipnamle,’ tenesulule. Bukni, minyuma ara, Musa sekamuk yupu ara, “Anggun diksukum bisik ani,” nyabuka, laka nyana deiyoknye atonun, ulamsukbuk aminyan talak ara, Allah arye Kristus dopkwetepsukce, el ti diba tenebibyop ura, adeice arye teleb ulisulule.
48003025	Allah arye Musa sekamuk yupu, mem yupu aryamsuk ati, ayupu talibuka dobolbalamubu bukni, winitalak ara, Yesus ati diba tenena deiyok ning akunum yanmasila ati, Musa sekamuk mem yupu amutam tuba kum unyabe. Minop talak ara, amem yupu ara, nun bisik laka nyana deiyoknye, tonda nun peterena deiyoknye atonun ulamsuk bukni, winitalak ara kume. Ayupu amutamuk tuba kum unyabe.
48003026	Ura, na kayapu, winitalak ara, anggunce Yesus Kristus ati diba tenepluma deice arye, Allah arye el mapu akunum kipdeipsuke. Winitalak ara, dipkoprop el mapu ululume.
48003027	Anggun nirya diba teneamluma deice arye, mek dongopsik ati, Allah arye Kristus ap kanye talima dukdongopsuk deice arye, winitalak ara, Kristus ap dukdongobuka umunya anya arye, Allah el mapu ululume.
48003028	Winipsuka ati ara, winitalak ara, anggun nirya yala yuk-yuk ninye ululum bukni, Yesus Kristus ap kanye talima dukdongobuka umunya deice arye, anggun nirya ara, nong tonok atonun kibuka, el ap neika ululume. Ati winitalak ara, Allah arye nun diba tenenyap ninye ati tenesulula ara, ani. ‘Sik Yahudi nang ani, Yunani nang ani, ninye ani, kilapu ani, sik biramang kanye aryuk unyak ninye ani, talye fil dobuka unyak ninye ani, yuk nang arye yo bok deice dekikce, talinyakba, urdemuk fil donyak ninye ani,’ kum tenesulule. Aning kum bukni, nun diba tenenyap ninye ara, Allah arye Yesus Kristus ap, kanye talima dukdongopsuk anya arye, el ap ansinibuka neika atonun unyabe. Nun nirya ara nong tonok atonun unyabe.
48003029	Kristus ati diba teneplum ati, ‘Na dokola ninye’ tenen, akunum dopsuk ninye nirya ara, Allah arye nun ti winibuka tenesulule. El kanye ara, ‘Abraham birye deibukba, dadeipdanin yangalamik mapu atonun ninye unyaka anya arye, aninye babye, na arye Abraham biti nyalilamse ning dopropnamake,’ tenesulule. Tonda, “Abraham birye deipliba dadeipdanin banamak ninye ati, teleb ulinamne. El deipkirikdanin banamak mapu ati, teleb ning arinamne,” nyabuka nyalin yupu deice arye nyamuka ara, ‘Winitalak diba tenenyak ninye ara, sik babye atonun arinamne,’ Allah arye tenesulule. Na Paulus arye laka nyapsine.
48004001	Ura, yuk yupu ton nyapnusine. Arup nyapmasin yupu, ‘Deiyok ara ani, tenepnamak’ tenen, winipmanto yupu ton nyapnusine. Ara, tonoknye birye, el mi kopropa ati, “Na dipnyop ura, na talyamse ning nirya dopropnalame,” nyaptubuk, el mi arye el li kopropa talilamuk ning ap, talilamle ning ap nirya dopropnamle. Bukni, anye el mi mitik mi tuba ulul talak nirya ara, talye talinye atonun ulamlirye, talye fil melinanye atonun unamle. Mitik mi tuba ulul talak noutamak ara, el li kopropa diptua babye, el li birye talilamlye ning nirya min kum doproptue.
48004002	Anye el mi min kum nemlye talak noutamak ara, el li kopropa diptua babye, ami ara tuba mitik mi ulula anya arye, ami el du yapu do, el tam nang do, sikcuk ami el li kopropa talilamuk ning, ami melina ati kalikuka talamikca ani, ami akunum neplyop ura, tonda el li birye teneamuk talak akunum uplyop ura, ami el bidamnye el li kopropa talyamuk ning dobuka talinamle.
48004003	Ayupu winipmanto ning nyapmasin touk, nun tukwak mutuku unyap ninye nirya ara, mitik mapu atonun ulamubu talak ara, tukwak mutuku mem ning deiyok ninguk talibuka, aning amutam ulamubu. Tonda, Isa Mutuku Dongonye sik amutamuk ulamubu. Allah arye, “Na ti diba tenepnamak ninye ara, aning arinamne,” nyapdeiyamuk ning ara, min kum doprobupe.
48004004	Isa Mutuku Dongonye ap, mer nirya ap, sik amutam ulamuburye, tukwak mem ninguk talibuka ulamubu bukni, Allah arye, ‘Atalak ani,’ teneamuk touk akunum winibukop ura, Allah arye el Mi Kopropa dopdeipsuke. Allah el mi Yesus dopdeipsukba, Allah El Dib Kanye mikip deice arye tonok kil arye ami deibuk. Akil arye Allah el mi deibuk talak ara, nun Yahudi yala ninye nirya, Allah arye, “Aning ara wininamlulume, aning ara kum wininamlulume,” nyapdeibukba, Musa sekamuk yupu talibuka ulamuburye, amem yupu amutam atonun ulamupe. Aning atonun, ami Yesus babye, Musa sekamuk yupu amutam ulamuk. Musa sekamuk mem yupu amutam bukuka ulamubu bukni, Allah arye el mi dopdeibukba, atalak yayuka deiyok ara ani. Ara, Allah arye nun ti, ‘Musa sekamuk yupu, mem yupu amutam unyak ninye ara, deknamne.’ Na Mi Kopropa arye aninye deklirye, mem ning amutam unyakak arye lobuka lyepnirye, ‘Na mapu kopropa unamak’ tenen, diba tenenyak ninye ara, teleb kipdeipnamne. ‘Winipnyop ura, na arye sik ti kintinyamse ning nirya aripniba, sikce dopropnamak,’ teneamsukce, el mi Yesus dobuka aryamsuk.
48004006	Allah arye aning akunum winipsuka anya arye, Yesus ati diba teneamlumba, winitalak ara, Allah el mapu kopropa uk akunum ululume. El mapu umunya ati, el Mi Kopropa Yesus, el Dib Kanye dopdeipsukba, anggun talima fum weksukce tuba aulule. El Dib Kanye arye, Allah ati, nun talima noutamak arye, “Na Ni kopropa Allah,” nyalule.
48004007	Aning ati ara, arup winipmanto yupu deice arye nyapmasin touk, winitalak ara, anggunda talye fil melin nang atonun kum ululume. Aning ara kum bukni, Allah el mapu kopropa uk ululume. Allah el mapu kopropa uk umunya anya arye, Allah arye anggun ti, ‘Na mapu ati arinamne ning ara, anang babye dolonamake,’ tenesulule.
48004008	Ura, na kayapu, minop talak Allah min kum kel kiyamlum talak ara, Isa Mutuku Dongonye weik tapu kouamsuka deice arye, sik yupu uk kekebuka ulamlume.
48004009	Winilamlum bukni, winitalak ara, Allah el si akunum kel kiplume. Ura, elce anggun ti akunum lyepdopsuke. Allah el ulul ning akunum kel kiplum bukni, el yupu batakuka minop talak talyamlum ning, mikip kum ning, fia malye ning ara, tuba tonap talipre baluluma ara, yata deiyok ati winilulum do? Winimunye ning ara, ‘Amalye ning nirya batakamubu bukni, min arye talyamsuk Isa Mutuku Dongonye, tuba tonap tapu koubuka talipsutu’ tenen, wininmalum do?
48004010	Allah el kai teleb yupu dipkoprop nyasilye touk kum bukni, yuk bisik binmalumak arye, ‘Weik mambul sum ani, weik mambul wala ani, weik mambul li talak ani, weik mambul kiting tamun ani’ tenen, winimunya ara, fia malye weik winilulume.
48004011	Se, na arye anggun ti ilil upmanil ning ara, ‘Yuk bisik kirikuka banmaka anya arye, na Galatia mutuku ninye ati peterebuka fil dolamse ning nirya ara, urdem ati fil dolamse do? Afil dolamsa ara, nong kum upnamle do?’ tenen, ilil upmanil ati, nyapsine.
48004012	Se, na kayapu, anggun dam yanuka peterelamse talak ara, ‘Na yupu kekenamak’ tenen, anggun winilamlum ning atonun na ton talibuka winilamse. Winibuka ulamse anya arye, winitalak ara na arye moropsine. ‘Na ara mem yupu amutam winina kum dib aryuk, aning nirya batakuka winitalak diksukumuk unye touk, anggun babye atonun mem yupu amutam kina kum arye, aning nirya batakuka diksukumuk unamlum’ tenen, moropsine. Anggunce na ti malye ning dobuka, na nong deice kum deipmanulume.
48004013	Ura, anggun kele. Anggun dam minopce yanamse deiyok ara, weik uk dilamnukba, bisik binmanto kum ulamse ati, anggun dam yanuka, Allah el kai teleb yupu, ninye lyen yupu peterelamsise.
48004014	Na uk dilamnukba, adeice arye ikin ulamsuk bukni, ikin upsuka babye, anggunce na ti, ‘Anye bira talinye, elda nun like’ tenen, kum batakamnulume. Aning kum bukni, na arye anggun dam yasop ura, anggunce na ti weika arye melilamnulume. Ara, winipmanto, Allah el im deice fil donanye malaikat arye, anggun dam yatuop ura, tonda, Yesus Kristus el babye anggun dam yatuba, el ti, “Telebe,” nyabuka, taruk talibuka melilamtum atonun, anggunce na ti fia teleb kibuka melilamnulume.
48004015	Winilamnulum bukni, winitalak ara, anggun min arye kanye deibuka pinpin asa arye teleb winilamluma ara, yata deiyok arye kum winipsuk do? Na peterelamsisiba, kanye deibukap pinpin asa arye, teleb kibuka melyamnulume. Winilamnuluma deice arye, na kele, na melina ati, anggun babye asing lukuka aripnutumop ura, dipkoprop aripmanutum bukni, aning ara kum winipmanto ninge.
48004016	Peterelamsise talak ara, winibuka weik arye kanye deiyamnulum bukni, winitalak ara, anggun malye winipmalum ning ati, wenebuka dipkoprop yupu nyapmasina ati ara, anggunce, ‘Anye bira, nun like,’ tenenamnulum do, kum do?
48004017	Ura, “Musa sekamuk mem yupu talibuka dobolbanyaba deice aryuk, Allah arye lyepnamsile,” nyabuka, winitalak peteresikce ninye ara, winibuka tenenyake. ‘Galatia mutuku ninye ara, nun yupu kekepsikirye, nun tam kipropnamsiyak’ tenen, kanye deibuka peteresinyak bukni, wininyaka deiyok ara, teleb un ning ati kume. Kume, sik tenenyaka ara, ani. ‘Galatia mutuku ninye arye Paulus ap, el neika unyakce, peterenyak nang ap ati bataktingce, talima wilibikcop ura, nun tam kibikirye, nun dobolyanamsiyake. Nun tibuk kanye deibuka, nun fil uk fia pi dobuka dobonamsiyake’ tenen, anang arye kanye deibuka peterelamsiyake.
48004018	‘Nong ara winibuka unamle’ tenen, deiyok ning teleb ninguk winiptop ura, “Yuk nang arye peteresikceba, sik ti kanye deibuka, sik ti fil pi dobuka dona ara telebuka,” nyapsitinye. Ara, na ap, anggun ap neika unyap talak uk kum bukni, “Atalak-atalak nirya winina ara telebuka,” nyapsitinye. Bukni, yuk nang arye anggun Galatia mutuku ululum ninye peteresikce deiyok ning ara, malye winiptop ura, “Anirya ara malye uka,” nyapsitinye. Na kanye ara, anang arye peteresinyaka deiyok ara, malye ulule.
48004019	Se, na kayapu, anggunda bico tenesununa anya arye, ‘Na mapu atonun ninye unyake,’ tenesunune. Kilapu arye sik mi deipnuce talak, mi deiyok uk dilamle touk, na arye anggun ti, ‘Se, Galatia mutuku ululum ninye ara, Yesus Kristus el winilye ning nirya kel biktingce, sik talima wisiptue’ tenen, fia se tenenunce, kanye ikin bonune.
48004020	Tonda, ‘Winitalak ara, na ap anggun ap neika buktibirye, wenen yupu atonun nyana kum bukni, namin asa aryuk, teleb yupu uk na nyapsitinye’ tenen, fia se tenenune. Ara, anggun yuk bisik deiyok koubuka dobolbaluluma ati ara, ‘Deiyok yata ning arye wininyak do?’ tenen, kanye walwal unulule.
48004021	Ura, yuk yupu ton dukdongobuka nyapnusine. Anggunda, ‘Kume, Allah arye, “Aning ara wininamlulume, aning ara kum wininamlulume,” nyabukba, Musa arye sekamuk yupu, mem yupu amutam bikibirye, aning uk talibuka unamabe,’ tenenmalum ninye ara, teneipdelulume. Musa sekamuk yupu noutamak aubuk yupu nyasilya ara, moubuka kum teninmalum do?
48004022	Ati moubuka kekeplulume. Ayupu noutamak sekamik ning ton laka nyapnusine. Abraham birye el mapu bitinye deibuk. Ton mi ara elce yo bok deice dekukce talyamuk kil, el fil dona ati talye melin kil, el si ara Hagar. Abraham birye Hagar domukba, mi tonok deibuk. Ton mi bitinye ning ara, Abraham min arye domuk kil, el si ara Sara. Sara birye, aminyan talak mi tonok deibuk. Akil Sara ara, yuk nang arye, “Nun fil urdem arye dopsilyame,” nyabuka fil dilamik kil kum ulamuk. Sara ara el kanye aryuk ulamuk kile. Yuk nang arye akil kum deklamik.
48004023	Abraham birye yo bok deice dekuka dobuk kil, el fil melina kil, Hagar birye deibuk mi ara, ninye nirya arye sik domikce kilapu neika ulamikba, mi delilamak touk deibuk. Akil Hagar bira wisi kum danamuk kil anya arye, mi deibuk bukni, Abraham el minop talak arye domuk kil, Sara ara, fia wisi kil anya arye, Sara birye deibuk mi ara, talye yona arye kum deibuke. Ami ara, Allah arye Abraham biti, ‘Mi aripnamkine,’ nyalilamuka deice arye, Allah el mikip melibuka deice aryuk, Sara birye ami deibuk.
48004024	Ura, aning minop talak ulamuk ning ara, Allah arye, ‘Adeice arye aminyan talak wininamak ninye aning kekebikirye, kel biknamake,’ teneamuk. Ati, aning nirya ara, winipmanto yupu atonun ulula anya arye, deiyok ton aupmale. Akilapu bitinye ara, diksukum ulamrik bukni, Allah arye akilapu bitinye winilamrik deice arye, ‘Aminyan unamak ninye ara, mambul ning kel kipnamak’ tenen, winipsuke. Aning nong koprop ning ara nyapnusine. Akilapu bitinye ara, Allah arye, ninye lyena ati, “Wininamne,” nyabuka, nyalin yupu bitinye yuk-yuk nyalilamuk ning atonun winilamrik. Allah arye, “Wininamne,” nyalilamuk yupu tonok ning ara, Sinai Mutuku deice Allah arye sik Israel ninye ati, “Aning ara winipnamlume, aning ara kum winipnamlume,” nyabuka, Musa biti nyapdeibukba, Musa kekebukce mem yupu sekeiyamsuk. Ayupu talibuka dobolbalamikce ninye ara, yuk nang arye yo bok deice dekikirye, fil weik aruklamak ninye atonun unyake. Musa sekamuk yupu, mem yupu amutam bukuka unyak ninye ara, sik nin atonun kil ara, Hagar ulamuk.
48004025	Ati Hagar bira, Arab mutuku noutam bukni, Sinai Mutuku deice Allah arye mem yupu aribuk ning ati, ‘Aning ara Hagar atonun ulule,’ tenenamlume. Tonda, Hagar bira, weik asik domik ning Yerusalem atonun ulule. Deiyok ara, Yerusalem unyak ninye ara, Hagar ulamuk atonun wininyake. Ara, yuk nang arye yo bok deice dekikirye, fil weik aruklamak ninye atonun unyake. Aning atonun, Hagar babye, minop talak Abraham birye yo bok deice dekukba, el amutam ubuka talye fil uk dolamuk. Hagar atonun unyak ninye ara, ikin ning amutam unyake.
48004026	Bukni, nunce Yesus ati diba tenenyap ninye ara, aning atonun kum unyabe. Ara talye ati kum nyapsine. Deiyok ara, Allah arye im deice Yerusalem kintinipdeibuk ning ara, nun nin bitonun usulule. Ara domon yupu atonun ati nyapsine. Im deice unyak Yerusalem mutuku ninye ara, yuk talye nang amutam bukuka kum unyake. Sik kanye aryuk unyake. Ikin ning amutam kum unyake. Nun babye, aning atonun unyaba anya arye, im deice Yerusalem ara, nun nin bitonun usulule.
48004027	Anyapmasin yupu deiyok ton aupmale. Ara, anyapnusin yupu deice arye kel bikinyabe. Ayupu ara, ani. ‘Anda, mi delina kum kil, you kil ara, weik arye kanye deibuka yupu weik arye nyanamlyame. Anda mi deiyok uk kum dikilye kil ara, pinpin asa arye yupu weik arye nyanamlyame. Talye ati kume. Deiyok ara, ninye domikce kil ara, el mapu mitiktonun deipliba unamak bukni, you kil ara, el mi fia weika arye deipliba, gong weika arye ubribanamake. Allah arye nyabuk.’
48004028	Ura na kayapu, Allah arye Abraham biti, “Winipnamkine,” nyabuka nyalilamuk yupu deice arye, el kil Sara birye, Isak deibuk ura daulamuk touk, anggunda, Allah arye nyalilul yupu deice tam ululume.
48004029	Minop talak ara, Abraham birye Hagar domukce, talye deibuk mi el si ara, Ismael deibuk. Ton mi ara, Allah arye Abraham biti, “An mi aripnamkine,” nyalilamuka deice arye, Allah El Dib Kanye el mikip melibukba, Sara birye Isak deibuk. Talye fil melina kil Hagar domukce deibuk mi, Ismael bira, nepnin balamuka ani, akunum nebukop ura, Sara birye deibuk mi Isak biti, el nong deice ikin ning weika arye delilamuk. Aning minop talak winilamuk touk, winitalak babye, atonun wininyabe.
48004030	Sik diba tenena kum, talye nang arye nun diba tenenyap ninye ati, nun nong deice ikin ning weik delisiceba, ikin unyap bukni, Allah yupu noutamak sekamik ning nyasulula ara, tuba teninmalum do? Ayupu ara ani. ‘Kume. Yo bok deice dekukce, el fil ati, talye melin kil ap, elce deibuk mi ap, batakuka bai dopkweteplyame. An min arye doplum kil, el kanye aryuk tenelye touk ulul kil, Sara birye deibuk mi, aminyan dopropnamle ning ara, talye melina kil, Hagar arye deibuk mi ton kum doproptue. Ara kum winipmanto. Allah arye nyabuk.’
48004031	Anyapmasin yupu nirya aupmala ati ara, na kayapu ayupu ton nyapsine. Nunda, yo bok deice dekikceba, fil weik dilamikce, talye urdem aryuk fil dolamuk kil, Hagar el mi atonun kum unyabe. Kume, nunda yo bok deice dekna kum bukni, el kanye aryuk ulamuk kil, Sara birye deibuk mi atonun unyabe. Ara, nunda mem yupu talibuka ulamupa deice arye, ikin ning amutam ulamubu bukni, Yesus arye nun ti lopdeibuka lyepsuka ati, winitalak ara, mem yupu ap, ikin ning ap, amutam kum unyaba ati, ayupu nyapmasine.
48005001	Tapu kouamsuk ning noutamak arye, Kristus lyepsukce lopdeipsuke. Lyepsuka deiyok ara, ‘Musa sekamuk yupu mem yupu amutam bukikirye, ayupu uk talibuka fia dobolbanamak’ tenen, kum lyepsuke. Aning kum bukni, ara, ‘Lyepnirye, mem fil dona kum arye, talye kanye bobuka diksukumuk unamak’ tenen, Kristus arye lyepsuke. Aning ati ara, yuk-yuk ning, mem yupu atonun ning tabakuka winina kum arye, dakeiyam asa mikip arye unamlulume. Yuk nang arye, “Aning-aning fil dopmunya deice aryuk, Allah el kanye deipnamsile,” nyasinyak yupu ara, kekena kume. Ara, ‘Tapu koubuka delilamaka atonun winisikirye, nun nong deice ikin ning tabakalinamsiyak’ tenen, moubuka kalikinamlulume. Ayupu atonun yupu ara kekebuka dobolbana meme.
48005002	Na Paulus birye nyapnusin yupu ara, moubuka kekeplulume. Yuk nang arye nyapsikce deice arye, ‘Den bola mouse ning sekesinyak deice aryuk, Allah el kanye deipsilirye lyepnamsile’ tenen, diba tenepmunyop ura, anggun den bola mouse ning seksikcop ura, Kristus arye lyepsuka ara, sik ti nong kum unamle. Talya uk uptue. Ara, ‘Den bola mouse ning sekna deice arye lyepsutue,’ teneluluma ati nyapsine.
48005003	Tonda, ayupu ton nyapsine. Yatanye do nirya, Musa sekamuk yupu, mem yupu deice nyasilye touk, ‘Den bola mouse ning sekna deice arye, Allah lyepnamnile’ tenen, diba teneplirye, aning deice uk el kanye delilulnye bira, adip aryuk Musa sekamuk yupu nirya talibuka dobolbanamle. Amem yupu nirya talibuka dobolbanamle. Ton yupu talibuka, ton yupu ara batakuka kum uptue.
48005004	Sikda, ‘Musa sekamuk yupu dobolbanyap deice aryuk, Allah arye nun ti, “Anggunda diksukum un ninye,” nyabuka, teleb ulinamsile’ tenen, ululume. Aning tenena deice arye, anggunda, ‘Kristus arye fil dopsuka ara daupmalye’ tenen, bataklamak ninye winilamak touk, akunum winilulume. Anggunda fia yuk winilulume. Winimunya deice arye, Kristus el kanye aryuk bico tenepsukce, lyepsuka ara, akunum bataklumce, urasin tamubuka, yuk bisik akunum banmalume.
48005005	Anggunce winibuka wininmalum bukni, nunda aning kum wininyabe. Nunda, Allah El Dib Kanye mikip arye melisilyeba, Yesus ati diba tenenyaba deice arye, ‘Allah arye nun ti, “Sikda diksukum ninye unyake,” nyabuka teleb kipdeipnamsil’ tenen, diba tenenyabe. ‘Winibuka dipkoprop unamsile’ tenen, diba tenebibirye, ‘Diksukum kipdeipnamsil ning ara, dan talak winipnamsil do?’ tenen, kanye deibuka fia dina uk unyabe.
48005006	Yesus Kristus ap talima dukdongobuka neika unyaba noutam ara, Allah eipsilirye el kanye ara, ‘Den bola mouse ning sekna babye, sekna kum babye, mambule fia kume. Aning babye, aning babye nong kum danamle ning atia,’ tenelule. Allah eipsilirye, kanye delinamsil ning ara, tonok ninguk ulule. Ara ani. Yesus ati diba tenenyaba deice arye, yuk ninye ati, ‘Bico’ tenen, melinauk winibibibuk, Allah eipsilirye, adeice uk kanye delisulule. Mambul ning ara, anyuka. Yuk ning ton kume.
48005007	Ura bik-bik alamak nang arye, ‘Menekbisibuka minpola bik-bikapna arye, dekna ning aripnusiak’ tenen, yuk ning tenena kumce, mikip asa arye, bik-bik abuka balamak atonun, minop talak ara anggunce Allah el dipkoprop yupu kekebuka, teleb kipre balamlum bukni, winitalak ara, yata nang arye yuk yupu peterepsika deice arye, ayupu sekdongopsik do? Anggunda, Allah ati diba teneamlum ning ara, yata ati batakmalum do?
48005008	“Mem yupu talina ap, den bola mouse ning sekna ap ara, fia mambule,” nyabuka peterenyak yupu atonun ara, fia yuk ulule. Ayupu ara, Allah arye, ‘Anang lyepnamne’ tenen, yukupsuknye arye nyapdeibukba, kum peteresinyake. Ayupu ara, Allah arye kum nyasulule. Kume, yuk tilila yupu nyakce ninye arye, sik kanye aryuk ayupu peterenyake.
48005009	Ayupu tabakuka peteresiceba, ‘Malye winipmunyak’ tenen, adomon yupu tonap nyapsine. Luba kina meme. Roti nena deiyok ning, el si ara ragi, mitiktonun roti bun fumbisik dongopmakce bukni, nepnin banmalya ani, aminyan ara, aroti bun noutamak nirya bilyop ura, weika arye pala kilule.
48005010	Ura, nun Deiyoknye Yesus ap talima dukdongobuka unyaba anya arye, na arye, ‘Malye yupu mitiktonun peterepsica babye, nirya malye winilisulule,’ tenenune. Utenen nye touk, na kanye bokoltona kum arye, ‘Anggun Galatia mutuku ninye babye, atonun tenenamake,’ tenesunune. Tonda, malye yupu nyasilinye bira, na walwal bukni, na kanye ara, aning peteresilyeba, kanye walwal una ap, kanye teniltona ap kilinamasilnye bira, Allah arye wenepnamle. Elce peteresilye yupu deice arye, kanye teniltona uk usilya ati ara, Allah arye anye biti aminyan weneplirye, dopkwetepliba, ikin unamle.
48005011	Na kayapu, anggun ton teneipdelulume. “Den bola mouse ning sekna deice aryuk, Allah arye kanye deibuka lyepnamsile,” nyabuka, tuba peterelamtinyeto ura, yata ati, aning diba tenebuka talinyak nang arye, ikin ning na nong deice tuba delininyak do? Sik nyace yupu atonun nyalamtinyop ura, ikin ning na nong deice kum deipnitinge. Aning ara bataktinge. Bukni, na arye, “Yesus wanwanun yo deice obikba, dipsuka deice aryuk lyesulule,” nyabuka peterenya deiyok ati, anang arye yu upliba, na nong deice ikin ning delininyaka anya arye, ayupu batakuka den bola mouse ning sekna yupu dobuka petereptinyop ura, yu ulula deiyok ning kum uptue. Deiyok kum uptop ura, na nong deice ikin ning delininyak ning babye, kum wamtue. Bukni, tuba malye winilinyaka anya arye, ‘Den bola mouse ning sekna yupu kum peterelule’ tenen, kel kinululume.
48005012	Ati, na arye ayupu kum peterenun bukni, yuk nang arye anggun Galatia mutuku ninye ati, ayupu peteresice deice arye, kanye walwal kina ap, koulana ap kilisinyake. Aninye ati ara, ayupu ton yu arye nyapnusine. Na kanye ara, sikce, “Den bola mouse ning sekna ara mambule,” nyabuka peterenyaka anya arye, den bola mouse ninguk kum bukni, sik bidamang ati, deiyok tam nirya sekdatingop ura, na kanye deiptinye.
48005013	Ura, na weit yapu atonun ninyeo, Allah arye nyapsuka deiyok ara, ‘Tapu kouamuk ning lopdeipniba, mem fil dona kum arye, talye kanye bobuka diksukumuk unamak’ tenen, lobuka lyepsuke. ‘Wininamak’ tenen, lobuka lyepsuk bukni, anyapnusin yupu atonun kum tenenamlume. Ara, ‘E, winira Yesus arye akunum lyepsuka anya arye, nun kanye aryuk tenenyap ning ap, nun nong patasilye ning ap, aning uk tenebuka talya luparabuka malye unamap’ tenen, kum wininamlulume. Aning fia kum bukni, anggun nirya arye, yuk ninye nirya ati, bico tenepdamunce, melilana uk unamlulume.
48005014	Musa sekamuk yupu, mem yupu weik aupmal bukni, ayupu nirya dukdongobuka, weik mambul deiyok ara tonok ninguk ulule. Allah arye amambul yupu nyapdeipsuk ning ara ani. ‘Anggun bidamnye arye, anggun patan ning ati, ‘Aning ara mambule’ tenen, winimunye touk, anggun ap neika ululum ninye nirya ati, bico tenebuka melilana uk unamlulume.’
48005015	Kanye moupnamlulume. Winitalak wininmalum touk, kanye yuk-yuk tenepmunce, yu upliba, yupu deice arye walana weik tuba-tuba winipmunyop ura, anggun bidamnye arye, anggun bidamnang ati, fia malye ulildanamlume. Ati, amalye wininmalum ning nirya ara, bataknamlulume.
48005016	‘Anggun bidamnye arye, anggun bidamnang ati malye kipdeipdamunyak’ tenen, ayupu ton nyapnusine. Allah El Dib Kanye melisilya deice arye, el mikip arisiliba, adeice arye winipmunyop ura, tukwak ninye ubirye, nun kanye talima noutamak malye ning ulye akarye, kanye talima lilosululba, malye ning patasulul ning aupmalya babye, aning kekebuka kum wininamlulume.
48005017	Nunda ninye tukwak ninye uk unyaba anya arye, nun kanye talima noutamak malye ning aupmasilya arye, talima lilosululba, malye ning patasilye ning ara, fia yuke. Allah El Dib Kanye arye, nun talima talisiliba, teleb ninguk patasilye ning ara fia yuke. Apatan ning fia yuk-yuk ati, nun ninye kanye talima ap, Allah El Dib Kanye ap, olana atonun updikcop ura, nun kanye tenena arye, ‘Se, teleb winin ning winiptinye’ tenen, patalamsil ning ara, dipkoprop kum uptibye.
48005018	Bukni, yata nang do nirya, Allah El Dib Kanye el mikip arye talilulba, teleb unyak ninye ara, Musa el sekamuk yupu, mem yupu amutam bukuka kum unyake.
48005019	Ura, nun nirya kele. Nun ninye tukwak ninye ubirye, nun kanye talima noutamak malye ning aupmasilya arye, talima lilosululba, malye winilamap ning ara lakak kisulule. Amalye winin ning ara ani. Talye-talye yolana ap, malye winin ning patalyeba tenena ap, talima malye upliba, fia malye-malye winina ap,
48005020	Yuk talye ning ati, ‘Nun Ni kopropa’ tenen, Isa Mutuku Dongonye si ap, isa mer si erena ap, yuk nang ati derena ap, yu upliba, yuk nang ati, ‘Nun fia like,’ tenena ap, kanye yuk-yuk tenekirye, yu kilana ap, ‘Na ka winilye ning ara, na babye winiptinye’ tenena ap, yu weik upliba yupu weik arye walana ap, ‘Na uk weiknye ereipniting ura, weiknye uptinye’ tenen, patana ap, deiyok nang arye, “Wininamabe,” nyabikce yupu yanibuka, “Aning ara kume. Nun yuk unamabe,” nyabuka una ap, talima wililanyakce, ‘Sik yuk, nun yuk’ tenen, yuk-yuk una ap,
48005021	tonda, ‘Se, na kwit talilye ning ara, na babye taliptinye’ tenena ap, patana ap, yu mek weika arye dinyakba, kanye wangalamak ning winina ap, ninye weik bulubikirye, talye-talye yolalamak ning ap, ura, anyapmasin ning atonun winin ning nirya ara aupmale. Na kayapu, min arye, “Kanye mouplulume, winina meme,” nyabuka wenelamsise touk, tuba tonap wenepsine. Anyapmasin ning wininyak ninye ara, Allah arye nun ti lyebuka talinamsil ning ap, atalak arinamsil ning ap, dipkoprop kum dopropnamake. Winibuka malye-malye tuba wininyak ninye ara, Allah arye kum talinamle.
48005022	Ura, amalye-malye winina kum bukni, teleb yo arye, teleb yo duk moulamle touk, Allah El Dib Kanye, el mikip arye melisilyeba, wininamap ning ara nyapnusine. Ateleb winin ning ara, ani. Ara yuk nang ati bico tenebuka melilana ap, kanye deibuka pinpin asa una ap, kanye teniltona kumce, kanye deibuka una ap, yuk nang arye nun ti malye updeipsica babye, talima namin asa arye una ap, yuk nang pataplye ning ati melina ap, diksukum una ap, ikin upsilya babye fil batakna kumce, pi dobuka fia fil dona ap,
48005023	Yuk nang ati, ‘Se, tenebicak’ tenen, namin asa arye teleb yupu nyana ap, ‘Malye winipyak’ tenen, talima kalikdanuka una ap, aning-aning nirya ara, Allah El Dib Kanye el mikip arye melisilyeba, telebuk unyabe. Awinin ning nirya ati ara, fia teleb un ning anya arye, ‘Ninye im sirya mutuku sirya nirya arye, winibicak’ tenen, ninye nirya arye yupu kum sekenyake. ‘Winina ara telebuka,’ tenenyake.
48005024	Yesus Kristus ati diba tenebibirye, el ap talima dukdongobuka ubibye ura, elce nun talima talisulul ninye ara, wininyabe. Talye tukwak ninye ubirye, nun kanye talima noutam malye ning ulye akarye, talima lilosululba, malye ning patasilye ning ara, aupmal bukni, amalye winin ning kum wininyabe. Deiyok ara, Yesus Kristus wanwanun yo deice dibuk talak ara, nun ap dukdongopsuk anya arye, el dibuka deice arye, nun ton dibupu. Ara, nun ap, Yesus ap talima dukdongopsuk deice arye, nun malye ning patasilye ara obuka, yaniltana atonun unyabe.
48005025	Nun diba tenenyap ninye ara, Allah El Dib Kanye melisilya deice arye unyaba anya arye, Allah El Dib Kanye arye diksukum uliba, nunda dobolbana uk unamabe. El ulul touk, nun babye atonun unamabe.
48005026	Nunda, kanye talima erebibirye, ‘Nunda fia teleb ninye’ tenena ap, ‘Na ka talilye ning ara, na ton taliptinye’ tenena ap, yu upsilyeba, malye winililana ap kum unamabe.
48006001	Winira yuk yupu ton nyapnusine. Na weit yapu atonun ninye, anggun kayapu arye malye winibica, eipmunyop ura, Allah El Dib Kanye arye, anggun talima talisilye ninye umunya anya arye, anggun namin asa arye malye winipmace ninye ati wenepmunce, lipsisikuka peterenamlulume. Yu upu deice arye kum wenenamlulume. Malye wininyak ninye ati, namin asa arye wenenamlum bukni, anggun biramang talima noutamak malye ning lilosululba, ‘Malye winibibyak’ tenen, anggun babye, anggun bidamang ati, fia moubuka kalekelanamlulume.
48006002	Anggun ikin usilye ning ara, anggunce, anggun kayapu nang ati, neika talibuka melilanamlulume. Yuk ninye ikin uplye talak ara, anggunce melipnamlulume. Winipmunyop ura, adeice Kristus arye, “Wininamlulume, yuk ninye ati bico tenebuka melinamlulume,” nyapdeipsuk yupu atonun dipkoprop wininamlulume.
48006003	Yatanye do nirya, el sisinanye kibuka kum ulul talak bukni, el babye el biramang ati, ‘Na ara weiknye unune,’ teneplinye bira, el bidamnye ati tilila yupu nyapdalirye tilila yupu uk diba tenelule. Dipkoprop elda talinye uk ulule.
48006004	Anggun nirya, yuk-yuk bukni, anggun biramang winilulum ning ara, ‘Teleb wininun do, malye wininun do?’ tenen, asilanamlulume. Winipmunyop ura, anggun bidamnye arye winimunce, anggun teleb un ning ati, ‘Aning teleb’ tenen, kanye deipnamlulume. Ara yuk nang, sik wininyak ning dipdebuka, ‘Aning telebe, aning malye. Aning ara na unye touk winipmoe. Aning ara, na ning atonun kum bukni, elda fia yuk winipmale,’ tenena kum aryuk, anggun bidamnye arye, anggun winin ning atibuk, dipdandemunce, moubuka unamlulume.
48006005	Anyapmasin yupu deiyok ara ani. Anggun nirya yuk-yuk bukni, anggun biramang fil uk dobuka teleb unamlulume. Yuk nang deice uk una kume.
48006006	Tonda, yata nang do nirya, yuk nang arye Allah yupu peterebikiba, kekeplirye kel bikilulnye bira, apeteren nang arye, fil donyaka deice arye, aning kel bikilula anya arye, elce el talilul ning noutam bokuka, el peterena deiyok nang ati, teleb ning melibuka arinamle. Aning atonun, anggun nirya arye, anggun peterena deiyok nang ati, teleb ning mlibuka arinamlulume.
48006007	Tilila yupu kekebuka, diba kum tenenamlume. Allah arye aning-aning nirya disululnye anya arye, ‘Eipsilirye wenepsilyak’ tenen, kum duknuptibye. “Yala arye dokikiba, aning uk dokmalyop ura, lilamake,” nyalamak touk, anggun koupmunye ning atonun, aminyan talak ayalauk, nong upnin banamsile. Malye winipmunyop ura, malye uk upnin banamsile. Teleb winipmunyop ura, aminyan talak telebuk upnin banamsile.
48006008	Anyapmasin yupu ara ani. Yatanye do nirya, el kanye talima noutam malye winilye ninguk tenebuka, fil dopnin balamlyop ura, aminyan talak Allah arye anye biti, weneplirye oplopnamle. El talima noutam ara, malye ninguk ulamliba, malye una uk winilamlye deice arye, aminyan talak babye, wenen ninguk dopropnamle. Bukni, yatanye do nirya, ‘Allah El Dib Kanye arye kanye deipnamnil’ tenen, Allah El Dib Kanye arye nyalul yupu uk kekebuka, fil dopnin balamlinye bira, aminyan talak ara, kam una deiyok ning doproplirye, fia kam unamle. Ara, Allah El Dib Kanye arye, kam fia un ning aripliba, fia kam unamle.
48006009	Nun nirya arye, ‘Kume, diksukum una ap, yuk ninye ati teleb kibuka melilana ap ara, nun like’ tenen, kum batakanamabe. Teleb una ara kum batakanamabe. Teleb una ara, walwal upsilyeba, ‘Nun like’ tenen, kum batakibirye, fia telebuk winibibyop ura, aminyan talak ara, Allah el teneamlye talak akunum uplyop ura, aning nirya nong upnamla ati, kum batakanamabe. Allah arye kitinamsukce arinamsil ning aminyan talak ara, dopropnamabe.
48006010	Aning ara, lo tuba upmasilye talak ara, yuk nang sik patan ning do, ikin uplye talak do, eibibyop ura, aninye ati bico tenebuka melinamabe. Ninye nirya ati bico tenebuka melinamap bukni, fia weika arye bico tenebuka melinamap ninye ara, Yesus ati diba tenenyak ara, nun du weit atonun kipdeipsuk ninye ati, bico tenebuka melinamabe.
48006011	Ura, anggun nirya asurat deice dipdelulume. Paulus na taruk arye, asurat sekeipmasina anya arye, huruf weik ning arye sekmasine.
48006012	Sik yuk nang arye, “Kume, anggun den bola mouse ning ara, adip aryuk sekmunyeba, adeice arye, Allah arye, kanye deipnamsile,” nyabuka peteresikce ninye ara, sik nong bol deice ninguk tenekirye nyanyake. Aning ara utenenyake. ‘Den bola mouse ning sekeipyop ura, yuk nang arye, anang ara teleb nang, tenenamsiyak’ tenen, ayupu peterenyake. Den bola mouse ning sekenyaka deiyok ara, tonokuk ulule. Ara ani. “Kume, Yesus Kristus wanwanun yo deice obik ura, dipsuka deice aryuk, diba tenebibiba, Allah arye lyepnamsile,” nyabuka peterebibyop ura, ‘Sik Yahudi yala deiyok nang arye wenepsikirye, nun nong deice ikin ning deipsicak’ tenen, wininyake. Aning ati, “Den bola mouse ning sekna ara, mambul tuba,” nyanyake.
48006013	Nyanyak bukni, aning ton teneipdelulume. Sik den bola mouse ning akunum sekik nang babye, Musa sekamuk yupu, mem yupu ton tabakuka sekamuk ning ara, ayupu nirya talibuka kum dobolbanyake. Ayupu nirya talibuka kum dobolbanyak bukni, anang arye anggun Galatia mutuku nang ati, “Anggun den bola mouse ning, adip aryuk seklulume,” nyasinyake. Ayupu nyasinyaka deiyok ara, anggun nong bol deice fil dopmunye ura, anggun tam kibicop ura, adeice arye sik Galatia mutuku ninye ati, kanye deibuka kim-kimipdakirye, kwalinamake. Ati, ayupu nyasinyake. Deiyok yuk ati kume.
48006014	Na arye yata ning do nirya, kanye deipnirye merkapang kum donamne. Bukni, tonok ning atibuk, si erebuka kanye deipnirye, merkapang donamne. Ara, nun Deiyoknye Yesus Kristus wanwanun yo deice obik ura, nun lyena ati dipsuk ning ati, kanye deibuka, pinpin asa arye merkapang donamne. Yuk ning nirya ara, fia kume. Yesus Kristus wanwanun yo deice obikba, na ti dipnuk ara, na ap dukdongopnukce, na malye ulamse ning pununa ati dipnuke. Na lyena ati akunum dibuka anya arye, adeice arye na kanye ara ani. ‘Tukwak mutuku ulul ning, malye ning nirya ara, na ti ara, aning nirya akunum kum danmala anya arye, na talima lipropnuturye, malye kum kipdeipnutue,’ tenenune. Tonda, ‘Na tenenuna ara, tukwak ulul ning, malye ning nirya ara, fia kum patanamnile’ tenen, unune. Na ara, akunum dibikce ninye nirya kum patalamle atonun unune.
48006015	Ura, tuba tonap nyapnusine. Den bola mouse ning sekenyaka babye, kum sekenyak ning babye, mambule fia kume. Aning ara talye ninguk ulula anya arye, nong kum upnamle. Weik mambul ulul ning ara tonokuka. Ara, Allah el kanye ara, elce winiryuk kanye tenen ning ap, winiryuk talima ap arisulul ati, diksukum unyap ning ara, aning uk mambul ulule. Akunuma. Yuk ton kume.
48006016	Ayupu nyapmasin touk, diba tenebuka dobolbanamak ninye ara, ‘Allah arye aninye ati, kanye teniltona kumce, fia kanye deibuka teleb una ap, ura, nun malye wininyap touk adip aryuk wenebuka kum osulul bukni, bico tenesilirye, el kanye aniryuk melisilye ning ap arinamsile’ tenen, anggun ti Allah morosunune. Tonda, Allah arye, ‘Aninye nirya ara, na wiyamse ninye Israel ninye atonun unyake,’ tenesilye ninye nirya ati, ‘El kanye aniryuk melisilye ninguk arinamsile’ tenen, anggun ti Allah moronune.
48006017	Ura, asurat sirya dakna ati nyapne. Yesus el kai teleb yupu, ninye lyena yupu peterelamsiba, malye nang arye, ‘Ayupu ara nun like’ tenen, kulabuka olamnikop ura, na nong bol deice ara, dila weik tuba upnuka anya arye, yuk nang arye na ti, ‘Elda talinye’ tenen, na nong deice ikin ning delina kume.
48006018	Ura, nun Deiyoknye Yesus Kristus arye, bico tenebuka el kanye aniryuk melisulul ati, ‘Anggun kanye talima nirya teleb kipdeipnamsil’ tenen, anggun ti Allah morosunune. Ati na weit yapu atonun ninyeo, ‘Anyapmasin yupu dipkoprop unamle’ tenen, na Paulus birye “Amin,” nyapsine. Telebe akunuma, asukumuk deipne.
49001001	Telebe, na kayapu, na Paulus birye, asurat sekeipsine. Allah arye, na ti teneamnukce, wipdeipnuk atonun, Yesus Kristus el yupu dobuka peterelbana ati, deiyok kounanye, Rasulnye unune. Asurat ara, anggun Efesus mutuku umunce, Allah ati dib teneplumba, elce wipdeipsuk ninye ati sekeipsine. Anggunda, Yesus Kristus ap talima dukdongobuka umunce, fia batakana kumce, el uk talibuka umunye ninye ati, asurat sekeipsine.
49001002	Na arye anggun ti Allah morosunun ning ara, nyapnusine. Ara, nun Ni Koprop Allah ap, nun Weik Deiyoknye Yesus Kristus ap, sik bico tenesurudakce, sik kanye aryuk melisirikce ning ap, ura, ‘Yuk nang ap talima namin asa arye neika teleb kibuka unamak’ tenena ati, aresurudake. ‘Aning nirya aresirice ning ara, anggun Efesus mutuku ninye arye, aning nirya dolonamlum’ tenen, Allah morosunune.
49001003	Nun Weik Deiyoknye Yesus Kristus, el li kopropba Allah ati, “Telebe,” nyabuka fia nyanamabe. Kristus ap, kanye talima dukdongopsuka deice arye, akunum teleb kipdeipsuke. Ara, nun kanye talima teleb kilina ati patasilye ning nirya ara, im deice arye, akunum kintinibuka deiamsuke.
49001004	Anyapmasin yupu ara, talye ati kum nyapne. Deiyok ara, Allah arye, aning-aning nirya, min kum kwepdeiamuk talak ara, nun ti wepdeipsukce, winibuka teneamsuke. Ara, ‘Anang ara, Kristus ap, kanye talima dukdongopniba, el deice uk ucop ura, na Allah arye, sik ti tenenamne talak nirya ara, anang ara malye winina kumce fia diksukum nang unyak,’ tenenamsine. Ara, Kristus arye, fil dopsuk deice aryuk tenenamsila ati, ‘Anang ara, fia diksukum un ninye uk unyake,’ tenenamsile. Tonda, yata nang arye do, nun ti, “Anang ara, sik malye winin ning ani, ani,” nyabuka, Allah ati kum nyapsitinge. Aning nyapmasin touk, Allah arye nun ti, ‘Wininamake,’ teneamsukce wipdeiyamsuke.
49001005	Tonda, Allah fia bico teneamsuk ati, nun min kum deipsik talak arye, minop talak Allah arye, winibuka teneamsuke. Ara, ‘Anang ara, na mapu kopropba unamak’ tenen, ‘Yesus Kristus fil dopnamle deice arye, kwangnanamsine,’ teneamsukce, wepdeipsuke. Winipsuka ara, el kanye aniryuk talima ariyamsukce, nun ti kanye deiamsuke.
49001006	Aning nirya akunum winipsuka ati ara, ninye nirya kel kibicop ura, “Se, Allah bico tenepsilirye, el kanye aniryuk melibuka arisilye ning ara, weik mambule. Allah ara, fia teleb ulule,” nyabuka, el si weik arye, erenamake. Allah bico tenepsukce, talye uk arisilye ning nirya ara, el mi koprop deice arye, aripsuke. Allah arye, el Mi Koprop Yesus ati ara, kanye talima aribuka fia kanye delilule.
49001007	El mi Yesus, el ining biyuk deice aryuk, nun malye wininyap ning nirya namin kipsukce, kum kipdeipsuke. Nun malye winina ati oplopsutu bukni, nun pununa ati dibuksuka deice arye lyepsuke. Nun malye ning tapu kouamsuka noutamak arye, lobuka deksukce, lyepsuke. Winipsuk ning ara, mitiktonun kume. Allah el bico tenesilye ning ap, el kanye aniryuk talye arisilye ning ap, weik arye aulye touk, weik arye aryamsuke. Ara, nun malye ning ara, nukmanto kum wamsuk bukni, aning nirya kum kipdeipsukce lyepsuke.
49001008	Allah bico tenepsukce nun lyena ati weik arye, aripsuka ara, kum nukmanto. Fia weik arye, bico teneamsukce, lyepsuke. Tonda, weik kele bikne ap, aning-aning nirya ati, ‘Deiyok ani’ tenen, fia moubuka teneamuk ning ap, deice arye, lyepsuke.
49001009	Tonda, minop talak Allah arye, ninye lyena ati, ‘Kristus deice arye, ninye lyen ning kintinipnamne’ tenen, kanye deibuka akunum teneamuk bukni, aning nirya duknyamuk arye, ninye nirya kum bikamik. Bukni, winitalak ara, akunum laka kipdeipsuke. Allah arye, ‘Winipnamne,’ teneamuk ning nirya ati, kanye deiyamuk ati, akunum winipsuke.
49001010	Allah kanye deiyamukce, winibuka teneamuk. ‘Kume, na teneamsi talak akunum uplyop ura, yata ning do nirya, tukwak ulul ning nirya ap, im deice ulul ning nirya ap, dopropnyak arye, tonok Weik Deiyoknye, Yesus Kristus, el amutam deipnebuk, aning nirya talibuka, teleb kibuka neiktoto unamle. Kristus ara, aning-aning nirya deice tam ulirye, weik Ninye Deiyok kibuka talinamle,’ Allah arye, teneamuke. Allah minop talak teneamukce, aning nirya duknyamuk bukni, winitalak akunum lakak kipdeipsuk ning ara, akunum nyapsine. Na Paulus birye, nyapsine.
49001011	Ara, Allah elce, ‘Wininamne, wininamne,’ tenelul touk, aning-aning nirya talilirye fil doliba, aning nirya elce teneamuk touk, aning uk winilule. Tonok ning babye, kum batakalule. Aning atonun, minop talak, nun min kum deiamsik talak arye, Allah arye nun ti, wepdeiamsukce uteneamsuke. Yesus Kristus ati dib tenebupa deice arye, Yesus ap, kanye talima dukdongobuka ulamibya ani, sirya talak ara, Allah arye, ‘Aning-aning arepnibuk, fia talinamake,’ tenen, kintinipsuk ning nirya ara, aripnamsile.
49001012	‘Aninye ara, akunum lyepnebuk, ninye nirya eibuka kel bikikirye, na si weik arye erepnikirye, “Allah ara, fia telebe,” nyabuka, kibuka fia si erenamniyake,’ teneamsuk. Aning teneamsuk atonun, Allah arye, wibuka deiamsukbuk, nun Yahudi yala ninye noutamak arye, minopce Kristus ati, ‘Elcuk lyepnamsile’ tenen, nun kanye el deice deibuburye, dib tenebupe.
49001013	Ara, anggun Yunani ninye, Efesus mutuku ululum ninye ara, Allah el dipkoprop yupu peterelamsikba, kekeplum deice arye, Allah arye anggun ap, Kristus ap, talima dukdongopdeipsuke. Allah el laka teleb yupu, ninye lyen yupu kekebuka, dib teneplum talak ara, Allah arye, “Na Dib Kanye arinamsine,” nyabuka nyalilamsuknye bira, anggun ti aripsukbuk, anggun talima fum weksuke. Winipmanto ning ara, ninye arye, ‘Na basam kele kipnamak’ tenen, amul seklamak atonun, Allah El Dib Kanye dopropluma deice arye, akunum lak kipsukba, elce, ‘Na’ tenen, ninye akunum ululume.
49001014	Allah El Dib Kanye akunum aripsuk deice arye, nun kanye talima kum boktoptibye. Kume, winipmanto ara, ‘Wa wiyamubu ning nirya lilyanamap’ tenen, minopce winiryuk kwaning deililbalamak touk, Allah El Dib Kanye minopce aripsuk deice arye, nun kele kinyabe. Allah arye, kintinip deiyamsuk ning nirya ara, aripsilyop ura, dipkoprop dopropnamabe. Allah arye, nun nirya ati, ‘Na mapu unamak’ tenen, nun malye winilamupa noutamak arye, akunum lopdeksuke. Lobuka deksukba, el Dib Kanye ap, ulamibye ani, aminyan sirya talak ara, fia moubuka teleb kipdeipsilirye, el dam bobinamsile. Aning-aning nirya ati ara, ninye mutuku-mutuku nirya, “Allah ara, fia telebe,” nyabuka, el si weik arye erebikirye, el ti kinamake.
49001015	Allah arye, teleb kipdeipnamsila ati, anggun Efesus mutuku ninye dib teneplumba, kekepse talak arye, diprongobuka, atalak nirya ara, anggun ti Allah morosunune. Ara, yuk nang arye na ti, “Sik Efesus mutuku ninye ara, nun Deiyoknye Yesus ati, akunum dib tenebike. Sikce Allah ati dib tenenyak ninye nirya ati, bico tenebuka milina uk unyake,” nyapnik.
49001016	Nyapnik talak arye, diprongobuka, winitalak nirya ara, anggun ti tenepnirye, “Na Ni Allah telebe,” nyabuka, anggun ti Allah tuba morosunune.
49001017	Anggun ti Allah morosinye talak arye, moronye ning ara, laka nyapnusine. Ara, ani. ‘Nun Deiyoknye Yesus Kristus arye, si erelamuk Allah ara, nun fia mambul kopropnye Allah arye, anggun ti, melipsilirye, anggun kanye talima noutamak, weik kel kina deiyok ning ap, Allah tenesilye ning moubuka kekena deiyok ning ap, arinamsile’ tenen, Allah morosunune. ‘Aning arisilya deice arye, Allah el ulul ning nirya, weika arye, kel kibuka, el ap, kanye talima dukdongobuka unamlum’ tenen, Allah morosunune.
49001018	Tonda, aning ton Allah ati morosunune. Ara, Allah arye, anggun kanye talima noutamak, kel kina deiyok ning, dirina aripsilibuk, elce kinteneamsuk ning nirya ati, ‘Fia moubuka kel kinamlum’ tenen, Allah morosunune. Elce kinteneamsuk ning ara, ani. Ara, Allah arye, ‘Na ap, sik ap, aminyan talak ara, fia teleb ak uk neika unamabe’ tenen, yukupsukba, anggunce kintinibuka dina uk ululum ning nirya ara, moubuka kele kinamlulume. Tonda, Allah arye, ‘Na mapu ati, fia teleb kipdeipnirye, fia telebuk wininamake. Winibikiba, na ap neika unamabe’ tenen, fia weik arye, kintinpdeiamsuk ning, ‘Aning nirya kele kinamlum’ tenen, Allah morosunune.
49001019	Tonda, elce nun dib tenenyap ninye ati, el mikip weik arye, melibuka arisilye ning ara, nukuka laka kum nyapmanto ulul bukni, ‘Anirya moubuka kel kinalume,’ tenen, Allah morosunune.
49001020	Allah el mikip weika arye, melibuka arisilye ning ara, yuk mikip kume. Ara, Allah el mikip deice arye, Yesus kam bukeibuk. Amikip deice aryuk nun ton arisilirye melisulule. Yesus Kristus dibukop ura, Allah el mikip deice aryuk Yesus kam bukdeibukce, ‘Weik Deiyoknye unamle’ tenen, Allah el sirik taruk tam im deice bobinuka deibukba, bukuk. Yesus ara, Allah el sirik taruk tam bukukce ulule.
49001021	Allah arye, Yesus dobuka el sirik taruk tam im deice bukeibuk ning ara, yata ning do, yata ninye do nirya, el amutamuk unyakbuk, Yesus ara, sik deice tam uk ulule. Aning-aning nirya, elcuk talilule. Ara, im deice ulul ning do, tukwak ulul ning do, dan mutuku ulul ning do nirya, aning-aning nirya talibuka weik ninye deiyok ning atonun ap, malye mikip ulul ning ap nirya, Yesus el amutamuk ulule. Adeice tam ubuka, aning talibuka una deiyok ning nirya ap, im ap, tukwak ap, im sirya mutuku sirya bokuka, talinyak deiyok isa mer nirya ap, weik malye mikip ulul ning yala-yala nirya ap, Yesus elda aning nirya deice tam uk ulule. Weik mikip ulye ning ap, weik mambul ning ati, ninye arye, weik arye, si erebuka kinyak bukni, aning-aning nirya ara, sik si mitik mambul uka. Weik si kibuka erepmanto ning nirya ara, Yesus ara, aning nirya deice tam uk ulule. Elda aning nirya deice tam Weik Deiyoknye unamla ara, winitalak uk kume. Elda aminyan doyanamle talak nirya babye, atonun, aning nirya deice tam uk fia unamle.
49001022	Tonda, Allah arye, Kristus ati weik arye, erepdeibukba, yata ning do nirya, aning-aning nirya el amutam uliba, elda alip tam ulirye aning yala-yala nirya talilule. Aning nirya talibuka, Weik Deiyoknye ulye atonun, nunce Allah ati dib tenenyap ninye nirya ababye, nun Weik Deiyoknye usulule.
49001023	Winipmanto ning ati nyapnusine. Nun taruk ap, yan ap, nong ap, nirya dukdongobuka tonok nong uk unyabbuk, nun nong deice ara, kisok aupsuk touk, nun dib tenenyap ninye nirya ara, Kristus el nong atonun unyabe. Elda, nun kisok atonun, nun deiyoknye usulule. Yata ning do nirya, Yesus aning nirya taliplirye, moubuka sirya daklirye, teleb kililamle atonun, el ti dib tenebibirye, el nong atonun unyap ninye ara, nun teleb kilina ati, nun kanye talima patasilye ning nirya arisilibuk, langdisulule.
49002001	Na kayapu, anggun Efesus mutuku ululum ninye ara, minop talak anggun malye-malye winilalum ning ap, Allah el yupu yanilalum ning ap, winibuka ulalum deice arye, akunum diplamak ninye atonun ulalume.
49002002	Minop talak ara, sik Yesus ati dib tenena kum ninye arye, malye-malye winilamak touk, anggun babye, atonun malye winilalume. Asing arye, kum eilinyap bukni, im noutamak balamak Isa mere, sik ti talipsinaba, sik weik deiyoknye Isa Mutuku Dongonye, el yupu kekebuka ulalume. Ara, Allah el yupu yaniltalamak ninye ara, Isa Mutuku Dongonye elcuk sik kanye talima taliliba, malye weik wininyake.
49002003	Minop talak, min dib kum teneamubu talak ara, nun nirya arye, amalye wininyak ninye ap, ansinibuka ulamuburye, talye kanye bobuka, nun kanye talima noutamak tenelamubu ning ap, malye ning patalamsuk ning ap, adeice arye, talye kanye bobuka malye-malye uk winilamubu. Amalye tenena ap, malye winina ap ara, tukwak unyak ninye nirya arye, atonun wininyake. Allah el winilul ning ara, fia kum tenenyak touk, nun babye, minop talak kum tenelamubu. Winibuka ulamupa deice arye, malye-malye winilamak ninye atonun, Allah arye, nun ninye nirya ati, ‘Aninye malye wininyaka ati, na lik’ tenen, ‘Wenebuka oplopnamne,’ teneamsuke.
49002004	Malye-malye weik winilamubu ning ap, malye tuba wininyap ning ap ati, wenebuka oplopsutue. Akunum opmasutu bukni, Allah arye, nun nirya ati, fia weik arye, bico tenepsukce, lyepsuke. Lyepsukce, Kristus ap, talima dukdongopsuka deice arye, kam bulina atonun, teleb kipdeipsukce lyepsuke. Allah arye, nun malye winina ati talye oplopsutu bukni, ‘Se sikda bicoe’ tenen, namin kibuka mitang asa arye, kanye talima arisilya ara, mitiktonun arye kume. Weika arye, bico tenesulule.
49002005	Nunce el yupu yaniplobuka malye-malye ulamupa deice arye, akunum diplamak ninye atonun ulamubu bukni, Kristus ap, talima dukdongopsuka deice arye, kam bulina atonun, teleb kipdeipsukce, lyepsuke. Allah arye, lyepsuka ara, yuk deice arye, kume. El bico teneamsukce, el kanye aryuk talye meilyamsuka deice arye, lyepsuke. Nun teleb winina ati kume.
49002006	Kristus obik bukni, Allah arye, Kristus kam bukeibuk deice arye, Kristus ap, kanye talima dukdongopsuka anya arye, nun babye, kam bukeipsuke. Aning atonun, Allah arye, Kristus dobuka im deice bobinuka, erepdeibukba bukuk. Aning deice arye, Kristus ap, akunum kanye talima dukdongopsukce, nun babye, im deice bukeipsuke. Aning nirya ara, Yesus Kristus ap, kanye talima dukdongobuka neiktoto unyaba deice arye, kilisulule.
49002007	Ara, Allah arye, Kristus ap, kanye talima dukdongobuka kam bukeipsukce, im deice tam bukeipsuka deiyok ara, ani. Ara, Allah arye, uteneamuk. ‘Aninye lyepnirye, kam bukeibuka im deice deipnyop ura, atalak arye, diprongobuka, aminyan doyanamle talak, sirya talak unamak ninye nirya, kel biknikirye, nyanamniyake.’ “Kume, nun lyena ati, Allah arye bico tenepsilirye, el kanye aryuk talye arisilye ning ara, nukmanto kume. Fia weik arye, talima aresulule. Kristus aripsuk ura, elce fil dobuka, lyepsuka deice arye, akunum laka kipsuka ati, aning akunum bikmabe,” nyabuka, ‘Na si erepnamniyak’ tenen, Allah arye, aning nirya fil dopsukce, lyepsuke.
49002008	Allah el kanye aryuk lyepsuke nyapmasina ara, talye ati kum nyapmasine. Deiyok ara, ani. Anggunce, Allah ati dib tenelulum deice arye, Allah bico tenepsilirye, talye uk lyesulule. Aning ara, anggun teleb fil dobuka, diksukum ululuma deice arye, kum lyesulule. El kanye aryuk bico tenepsukce, lyepsuke. El kanye aryuk lyesulula ara, ‘Talye dem aryuk dib tenena deiyok ning aripniba, aninye arye, dib teneptinge’ tenen, aripsilirye, kanye deibuka lyesulule.
49002009	Nunda teleb fil dolamupa deice arye, kum lyepsuka ati, yata ninye do nirya, sikce, “Kume, na teleb fil dolamsa deice arye, lyepnuke,” nyabuka kwalin yupu kum nyaptinge.
49002010	Allah el kanye aryuk lyepsukce, teleb kipdeipsuka ati ara, Kristus ap, talima dukdongopsuka deice arye, winiryuk ninye atonun kipdeipsukba, unyabe. Lyepsukce, winiryuk ninye atonun kipdeipsuka deiyok ara, ani. Ara, minop talak Allah arye, nun dib tenenyap ninye ati, ‘Teleb winin ning yala-yala nirya fil dobuka unamake,’ teneamsuka ati, Kristus deice arye, winiryuk ninye kipdeipsukba, unyabe. Na Paulus arye, nyapsine.
49002011	Ara, na kayapu, Allah arye, tonok nong atonun akunum kipdeipsuka ati ara, na nyapnusin yupu ara, luba kum kipnamlulume. Minop talak Yahudi yala nang arye, anggun Efesus mutuku ninye ati, nyalamsik. “Anggun Efesus mutuku ninye ara, anggun apu yapu ara, Yahudi yala kum nang arye, deipsika ati, sikda bai tam nang atonun unyake. Yahudi yala kum ninye unyake. Sikda den bola mouse ning kum sekenyaka ati, sikda malye nang unyake,” nyalamsik. Ayupu nyalamsik ninye arye, sik badamnye ati nyalamik. “Nunda Yahudi yala ninye ara, yuk nang nirya, ‘Sikda Allah el mapu koprop unyake tenenamsiyak’ tenen, den bola mouse ning sekenyapa anya arye, nunda teleb nang unyabe,” nyalamik. (Nyalalamik bukni, den bola mouse ning sekena ara, ninye taruk arye, fil donyaka ati ara, adeice arye, Allah el mapu koprop kum kipdatibye.)
49002012	Tonda, minop talak ara, anggun ap, Kristus ap, talima dukdongobuka min kum ulalume. Anggun apu yapu ara, Israel yala ninye kum ulamika ati, Israel yala ninye ap, ansinibuka neika kum ulalume. Allah arye, Israel ninye ati, “Wininamsine, winibuka, winibuka arinamsine,” nyapdeiyamuk bukni, anggun Efesus mutuku nang ara, bai tam ninye asik nang atonun ulaluma ati ara, aning nirya ara, kum dopropmanto ulalume. Anggunda, Allah el si bikna ap, el ti dib tenebuka neiktoto una ap, fia kum ulaluma ati, ‘Allah arye, lyepnamsila ati, kintinibuka dinamabe,’ kum teneamlume. Talye demuk ulalume.
49002013	Minop talak ara, anggunda pera mutuku fia unyak ninye, fia bai tam ninye atonun ulalum bukni, winitalak ara, kume. Kristus el ining panabuka biyuka deice arye, Kristus ap, kanye talima dukdongobuka, akunum tonok nang kipdeipsuka ati ara, Allah el tam nang kipdeipsukce, el dam akunum dopdeipsuke. Winitalak anggun babye, Allah el mapu akunum ululume.
49002014	Minop talak ara, nun Yahudi yala nang ap, anggun Yahudi yala kum nang ap, neika dukdongobuka una kumce, fia yuk-yuk ulamubu. Bukni, winitalak ara, Kristus el nong tonok dibuk deice arye, nunda insinipdeipsuke. Min arye, nun danatam, anggun danatam anoutamak ara, weik cang poka atonun wamukba, kanye talima wilipdanamuburye, eipdanmanto kum ulamubu. Winibuka ulamubu bukni, Kristus arye, apoka atonun domsuk ning ara, daklobukce tonok yala nang atonun, akunum dukdongopsuke. Winipsuka ara, Yesus Kristus arye, nun pununa ati, el dipsuk deice arye, lyepsuke.
49002015	Nun ap, anggun ap, ‘Nun lik,’ tenelalamuburye, kanye talima wilipdanuka fia yuk-yuk ulamubu. Bukni, Allah arye, “Aning wininamlulume, aning ara, kum wininamlulume,” nyapdeibukba, Musa arye, sekeipsuk yupu ara, mem yupu wamuk ning ara, Yesus dibuka deice arye, akunum sirya dakukce, kum kipdeibuk. Amem yupu weik aubukba, nun Yahudi ninye arye, ayupu talibuka ulamubu bukni, Kristus el nong aripsukce, lyepsuka deice arye, amem yupu nirya kum kipdeipsuke. Winipsuka deiyok ara ani. Ara, ‘Yahudi yala nang ap, Yahudi yala kum nang ap, yuk-yuk unyak bukni, na nong deice arye, aninye nirya kanye talima dukdongopniba, nong tonok atonun kibuka ukirye, winiryuk nang atonun unamake’ tenen, winipsuke. Yesus el nong aripsuk deice arye, akunuma, nun Yahudi yala nang ap, anggun Yunani yala nang ap, el Yesus ap, kanye talima dukdongobuka namin arye, teleb kipdeipsukba, winitalak ansinibuka nun neika unyabe. Winitalak ara, ‘Like,’ kum tenelanyabe. Mangkau kanye bobuka neika dukdongopdanuka unyabe.
49002016	Tonda Allah arye, uteneamuk. ‘Na wanwanun yo deice opmaniyaka deice arye, aninye nirya ap, na ap, kanye talima dukdongobuka teleb kipdeipnyop ura, Allah ap, aninye nirya ap, ansinibuka teleb ulinamne,’ teneamsukce, nun pununa ati dibuk. Wanwanun yo deice dibuka deice arye, nun Yahudi yala nang ap, anggun Efesus mutuku ululum Yahudi yala kum nang ap, ‘Nun like,’ tenelalamubu ning deiyok ara, akunum kum kipdeipsuke.
49002017	Kristus yayukce, Allah el laka teleb yupu, ninye lyen yupu peterelamsuke. Ninye yala nirya ap, Allah ap, kanye dukdongobuka neiktoto teleb una ati, el yupu peterelamsukba, anggun fia bai tam ulalumce, Allah damak ara, fia pera atonun ninye ulalumbuk, anggun babye, kekelamlume. Aning atonun, nun Yahudi yala ninye Allah dam ara, miningdam ton unyap ninye babye, ayupu ton kekelamubu.
49002018	Ara, anggun ap, nun ap, ura ninye aning-aning nirya babye, nun Ni Koprop Allah ap, kanye talima dukdongobuka neiktoto una ati, tonok bisik uk usulule. Tonda, ninye ap, Allah ap, ‘Lik’ tenelana kumce, kanye deibuka teleb una ati ara, Yesus Kristus dibuka deice arye, dib tenebibyop ura, Allah El Dib Kanye aripsiliba, Allah ap kanye deibuka neika unyabe.
49002019	Kristus deice arye, Allah ap, neika unyaba ati ara, minop talak anggun Yahudi yala kum ninye ara, yuk mutuku ninye asik nang atonun, fia bai tam ninye atonun ulamlum bukni, winitalak ara, kume. Winitalak ara, anggunda Allah arye, ‘Anang ara, na mapu koprop’ tenen, talisulul ninye nirya ara, ansinibuka, tonok mutuku nang atonun kipdeipsukba, neiktoto unyabe. Anggunda, dipkoprop Allah el yala nang, el mapu koprop ululume.
49002020	Winipmanto yupu ton nyapnusine. Aik dona deiyok nang arye, fia unamle aik dopnamikce talak ara, anyaik ayukumna ati, tuku palibuka, keil yangapdeibikirye, adeice ak, aik nong dolamak atonun, Allah arye el mapu nun nirya ati, teleb kilisulule. Allah el yupu dobuka peterelbana ati, deiya kouna deiyok nang, Rasul nang ap, Allah el yupu laka nyabuka peteresinyaka deiyok nabi-nabi nang ap, sikda aik ayukumna ati, keil yangaldelilamak atonun winisinyake. Fia aik dopnamikce talak ara, aik dika deililamak keil ara, ‘Aik abilinga nirya funguk upnamle’ tenen, konop keil deibikirye, akeil deice, anyaik nong nirya dobuka deililbalamak touk, Kristus el babye, akonop keil atonun, nun Deiyoknye usulule.
49002021	Aik dopmakce talak, aik nong dopnin balamica ani, aning-aning nirya dukdongobuka dobikirye, sirya daklamak atonun, Kristus ap, ansinibuka unyaba deice arye, Allah arye talima dukdongobuka, tonok aik nong atonun unyabe. Nunda, Allah el pung diksukum aik atonun unyabe. Elce, ‘Anyaik fum tam ara, na unamne’ tenen, nun kanye talima noutamak fil dosulule.
49002022	Ara, anggun Efesus mutuku ninye babye aning atonun, Kristus ap, kanye talima dukdongobuka ulamunyop ura, Allah arye anggun ap, yuk dib tenenyak ninye nirya ap dobuka, tonok aik nong atonun kilisululce, dukulongosulule. Anyaik fum tam atonun ara, nun talima ara, Allah El Dib Kanye arisilibuk, wekuka usilya deice arye, Allah el babye, nun talima fum tam usulule.
49003001	Na kayapu, arup nyapmasin touk, Allah arye, nun nirya ati, Kristus fil dopsuk deice arye, nong tonok atonun kibuka, kanye talima dukdongopsuka ati ara, na arye anggun Yahudi yala kum ninye ati, Allah morosunune. Winitalak ara, na arye anggun ti, Yesus Kristus el yupu peterelamsise ati, yu nang arye, na tomobuka tapu koubuka wenena aik dongopnikba, unune.
49003002	Ara, na kanye ara, na nyapnusin yupu ara, yuk nang arye, akunum laka nyabikba, kekepnulume. Ara, Allah arye, anggun Yahudi yala kum ninye ati, bico teneamsukce, el kanye aryuk, ‘Sik melibuka lyepnamne’ tenen, kintinipsuk ning ara, ‘Paulus birye, ayupu dobuka peterelbinamle’ tenen, elce na wipdeipnukba, el laka teleb yupu, ninye lyen yupu, anggun ti peterelyasise.
49003003	Aning ara, asurat noutamak arye, mitikanun akunum sekmasine. Ara, Allah arye, ‘Wininamne,’ teneamuk ning, minop talak duknyamukbuk, ninye kum bikamik bukni, na kanye talima tamupnukce, laka arye, nyapnuke.
49003004	Ati, na akunum sekmasin yupu dobuka yinipnamlum deice arye, moubuka kekepmunce, kel biknamlulume. Ara, Allah arye, ‘Wininamsine,’ teneamsukce, Kristus fil dopsuka deice arye, akunum kintinipsuk bukni, dungnyamsuk ning, ‘Deiyok ani’ tenen, moubuka kel bikamse touk, asekmasin yupu yinipmunce, ‘Anggun babye, kel biknamlume’ tenen, nyapsine.
49003005	Allah arye, Kristus aripsukop ura, elce fil dopsuka deice arye kintinipsuk ning ara, minop talak ulamik ninye nirya ati, lak akarye, kum nyalamuk arye, kum biklamik. Bukni winitalak ara, Allah el yupu dobuka peterelbana ati, deiyok kouna, deiyok Rasul nang ap, el yupu laka nyabuka peterena ati nabi-nabi nang ap ati, Allah El Dib Kanye arye, ayupu nirya lak akarye, nyaliba, anang nirya moubuka kel bikinyake. Adeiyok nang nirya ara, Allah arye, wipdeiyamuka anya arye, sikda malye winina kumce, fia pung diksukum nang unyake.
49003006	Allah arye, duknyamuk bukni, el Dib Kanye arye, laka nyasulul yupu ara, ani. Ara, Allah el laka teleb yupu, ninye lyen yupu kekebuka dib tenebikca deice arye, sik Yahudi yala kum ninye babye, Allah doproplirye, melibuka talinamle. Sik babye, el mapu unamake. Allah arye, Yahudi yala ninye, Israel ninye ati, “Wininamsine,” nyalilamuk ning nirya ara, anggun Yahudi yala kum ninye babye, dolonamlume. Anggun ap, Israel ninye ap, kanye talima dukdongobuka, nong tonok atonun akunum teleb kipdeipsuke. Tonda, Allah arye, “Kristus deice arye, winibuka wininamsine,” nyabuka nyalisilye ning nirya ara, anggun ap, nun ap, neiktoto uk dolonamabe. Aning nirya dolonamaba deiyok ara, el laka teleb yupu, ninye lyen yupu dib tenenyap deice arye, arisiliba dolonyabe.
49003007	Ara, Allah arye ninye lyena ati, el laka teleb yupu peteren, fil donanye kipdeipnuka deiyok ara, laka nyapnusine. Ara, Allah bico tenepnukce, el kanye aryuk, afil dona deiyok ning talya urdemuk aripnuke. Allah el mikip arye, fil dopnuk deice arye, ‘Na laka teleb yupu peterena deiyok kounanye unamle’ tenen, akunum wipdeipnuke.
49003008	Na kanye ara, Allah el mapu nirya ara, ilil weik asa unyak bukni, na Paulus ara, ilil fia kumnye unune. Na ara, ilil fia kumnye ununa babye, Allah el kanye deipnukce, ‘Paulus ara, Ninye Lyena Yupu, Kristus el fia teleb yupu bobuka, Yahudi yala kum ninye peterelbinamle,’ tenepnukce, wipdeipnuke. Allah arye, Kristus deice kintinipdeipsukce, el ap kanye dukdongobuka upyop ura, arinamsil ning nirya ara, nukmanto kum ati, nunce kum biktibye.
49003009	Tonda, Allah arye, tenepnuke. ‘Paulus bira, na yupu laka nyabuka peterenamle,’ tenepnuke. Aning ara, ani. ‘Ninye nirya moubuka kekenamak’ tenen, Allah arye, ninye lyena ati, bico tenepsilirye, el kanye aryuk fil donamsil ning ara, ‘Paulus bira, “Allah arye, winibuka, winibuka wininamsile,” nyabuka, peterenamle’ tenen, wipdeipnuke. Allah arye, aning-aning nirya kwepdeiyamuk deiyoknye birye, ninye lyena ati teneamsuk ning ara, dungnyamukce el demuk kel bikamuk. Aning nirya duknyamuk bukni, Allah arye na ti, ‘Aning laka nyapnyop ura, Paulus kekeplirye, aninye nirya ati laka nyabuka peterelbinamle’ tenen, wipdeipnuke. Na Paulus arye, nyapsine.
49003010	Atalak noutam nirya, Allah arye, ‘Wininamne,’ teneamsuk ning ara, winira akunum lak kipmasile. Ara, ani. Allah arye, lyepsuk ura, el ti dib tenenyap ninye noutamak fil dosilye ning nirya arye, im deice unyakce, ninye deiyok nang ap, im deice mikip weik unyak nang ap, eipsikirye, ‘Se, Allah ara, aning-aning nirya moubuka teneplirye, fia weik mambulnye, ulule’ tenen, kel bikinamake.
49003011	Aning nirya ara, talye ati kum wamuk. Kume. Minop talak Allah arye, aning nirya ati, ‘Winibuka winipnamne,’ akunum teneyamuka anya arye, aning dipkoprop teneamuk touk Allah arye, nun Deiyoknye Yesus Kristus deice fil dopsukba, adeice arye, akunum lak upsukba, kel bikinyabe.
49003012	Nunce Yesus Kristus ati dib tenebibirye, el ap, talima dukdongobuka unyap deice arye, nun Ni Kopropa Allah ati moroptibye. Tonda, Allah ati moronyap talak ara, kanye teniltona kumce, ‘Dipkoprop kekepsilirye, kum bataknamsile’ tenen, ilil kum asa aryuk, nun talye kanye bobuka yupu nyaptibirye, el ti moroptibye. Ara, Yesus dib tenenyap deice arye, wininyabe.
49003013	Ati, na kayapu, anggun Efesus mutuku umunye ninye, anggun melina ati, fil dolamsa ati, winitalak ara, na nong deice ikin ning delininyakba, donmana ati, anggunce, ‘Se’ tenen, imun kanye kum bonamlulume. Anirya ara, anggun teleb kilina ati wininune anya arye, kanye deibuka unamlulume.
49003014	Ara, na kayapu, Allah teneamsukce, fil dolamsuk ning nirya ara, tenepne ning ara, nun Ni Kopropa Allah ati, ‘Anda fia teleb’ tenen, urasin kanupdongobuka moronune.
49003015	Nun Ni Koprop Allah arye, el mapu nirya ara, im deice unyak nang babye, tukwak mutuku unyak nang babye, kwepdeiamsuka anya arye, elda nun ni kopropa usulule. El si uk erebibirye, el mapu unyabe.
49003016	Na Paulus birye, anggun ti, Allah morosunun ning ara, nyapnusine. Ara, ‘Nun Ni Allah kopropa arye, aning-aning nirya talilulce, mambul weiknye ulye touk, el Dib Kanye arisiliba, melisilya deice arye, el mikip weik aresiliba, anggun kanye talima weik arye, melinamsile’ tenen, Allah morosunune.
49003017	Winipsilyop ura, anggun dib tenelulum deice arye, Kristus anggun kanye talima noutamak usiliba, el ap, kanye dukdongobuka unamlume. Tonda, weik yo yating tuku fumbisik bilirye, weik neplyop ura, ayo lulukna kumce fia teleb tiklamle touk, Allah bico tenepsilirye, melisilye ning noutam ululuma deice arye, ‘Sik yuk nang nirya ati, bico tenebuka melilamunce, fia teleb unamlum’ tenen, Allah morosunune.
49003018	Tonda, Allah el mikip melibuka aresilya adeice arye, anggun ap, Allah el mapu nirya ap, anggun nirya Kristus arye, kanye arisilye ning ara, ‘Weika arye, kel kinamlum’ tenen, Allah morosunune. Kristus bico tenepsilirye, weik arye, melisilya ara, fia kum nukmanto. Ninye arye, weik mutuku dup, el cang ap, pala ap, el kup-kup dana-dana ap, amutuku dup bukuka cang ap, tapu deibuka kum kiklipmanto ati ara, Kristus arye, bico tenepsilirye, el kanye aryuk, melisilya ara, laka nyapmanto kum ulule.
49003019	Kristus arye, kanye arisilya nirya ara, moubuka kum kel kiptibye bukni, elce bico tenepsilirye, melisilye ning dolomunce, el ap, talima dukdongobuka umunyop ura, aminyan ara, Allah el fia teleb winilye touk, ‘Anggun babye atonun, fia teleb wininamlum’ tenen, Allah morosunune.
49003020	Nunce Allah ati, ‘Winipsutue’ tenen, yupu deice moronyap ning ap, nun kanye talima noutamak tenenyap ning ap ati, ‘Anirya ara, fia weik,’ tenenyap bukni, nun Ni Allah ara, weik mambulnye, mikip fia weiknye ulula anya arye, nun morolamap ning ap, tenelamap ning ara, mitiktonunuk ulule. Elce nun kanye talima noutamak fil dosilye mikip deice arye, nun kum tenelamap ning ara, fia mambul weik ning, fil dopsutue.
49003021	Nunce Allah ati, dib tenenyap ninye, nun noutamak arye, fil dosiliba, fia teleb unyap ning ap, ura Yesus Kristus arye, fia mambul fil dosilye ning ap, anirya adeice arye, Allah el si weik arye, erenamabe. Ara, winitalak ap, aminyan doyanamle talak nirya ap, “Allah elda fia mambule,” nyabuka el si erenamabe. ‘Aning ara, nun ap, nunce debibyeba dadeipdanin, banamak ninye babye, Allah el si uk fia erenamak’ tenen, patanulule. Aning ara, ‘Dipkoprop winipnamle’ tenen, na Paulus birye, “Amin,” nyapsine.
49004001	Ara, na kayapu. Nun Deiyoknye Yesus ati fil dolamsiba, yu nang arye, tomopnikce, tapu koubuka wenena aik dongopnikba, asukum uk unune. Na arye anggun ti nyapsine. Allah ati dib teneplum arye, akunum lyepsuka ati ara, Allah arye anggun ti, ‘Na mapu unamaka ati, winibuka, winibuka diksukumuk wininamake,’ teneamsuk atonun, adip aryuk aning uk tenebuka unamlulume, nyapsine.
49004002	Talya-talya winina kumce, yuk nang sik amutam bukuka kanye talima darapdongobuka telebuk unamlume. Yuk nang ati minopce lik upsiliba, derelana ap, wenena ap, kum bukni, malye upsikca babye, ‘Dauplye’ tenen, bico tenepdamunce, nimalye arye, melilana uk unamlulume.
49004003	Allah El Dib Kanye nun talima fum weksukce, nun nirya ati kanye dukdongopsukce, nong tonok nang atonun kipdeipsukba, unyabe. Ati, ‘Kanye talima dukdongobuka telebuk unyaba ara, malye winibibyeba, bokuka yuk-yuk ubibirye, malye ning winibibya deice arye nong sekdayipyak’ tenen, fia pi dobuka piripdemunce, yuk nang nirya ati, nimalye arye, teleb ubuka neiktoto unamlulume. Ninye weik ululum bukni, tonok kanye bobuka, talima dukdongobuka telebuk unamlulume.
49004004	Nun dib tenenyap ninye nirya ara, kanye dukdongobuka nong tonok atonun unyabe. Allah El Dib Kanye arye, tonok nong atonun kilisulule. Aning atonun, Allah arye nun ti, ‘Aninye lyepnamne’ tenen, yukupsukba, dib tenebuburye winitalak ara, ‘Elcuk dolyasilyop ura, el ap, neika fia unamaba ara, dan talak arye, dolyanamsil do’ tenen, aning atibuk kintinipdeibuka dina uk unyabe.
49004005	Nun Weik Ninye Deiyoknye tonok ulule. Nun dib tenebuka talinyap yupu ara, tonokuk ulule. Dib tenebibyop ura, mek dongosinyaka ara, tonok ulule.
49004006	Nun dib tenenyap ninye ara, nun Ni Kopropa Allah tonok usulule. Elcuk nun nirya ara, lyepsukce, tonok nong atonun kipdeipsuke. Nun Ni Kopropa Allah ara, aning-aning nirya deice tam ulirye, aning nirya talilule. Aning-aning nirya talilya deice arye, fil dolule. Nun dib tenenyap ninye nirya ara, nun kanye talima noutam usulule.
49004007	Ara, nun nirya ara, nong tonok atonun unyap bukni, Kristus arye, teneamsuk touk bico tenepsukce, ‘Mambul fil teleb kibuka donamak’ tenen, el mikip deice arye, fil dona deiyok ning yala-yala nirya bokuka, yuk-yuk aresulule.
49004008	Winibuka arisilya ati ara, Allah yupu noutam ton ayupu sekik. Ayupu ara, ani. ‘Allah arye, nyabuk. “Elda im deice welebuk talak ara, el minopce biyukba, el mikip arye, akunum bisibuka yaniplobuk nang nirya ara, el aminyan tam banmek. Im deice biyukop ura, sik tukwak mutuku unyak ninye ati, fil dona deiyok ning yuk-yuk bokuka aribuk,” nyabuk.’
49004009	Ayupu nyabuk noutam ara, “Welebuke,” nyabuk deice arye, akunum laka upsile. Ara, im deice tuba tamubuka min kum welyamuk talak ara, minop talak tukwak mutuku yanamuk.
49004010	Tukwak mutuku yayuknye bira, yuknye kume. Ara, im deice welebuknye Yesus Kristus uka. Tuba tamubuka im deice tam welebuka deiyok ara, ‘Im sirya, mutuku sirya aulul ning nirya ara, tenepnirye, aning-aning nirya deice tam na unyop ura, aning nirya teleb unamne’ tenen, im deice welebuk.
49004011	El Kristus aryuk, ‘Afil, yala-yala nirya donamak’ tenen, el mikip deice arye, fil dona deiyok ning yala yuk-yuk bokuka, tukwak ninye ati aripsuk ning ara, ani. Allah yupu dobuka peterelbana ati, deiyok koupnamik Rasul nang ap, “Allah yupu ani,” nyanyakce, aminyan winipnamle ning lak lena nabi nang ap, Allah ati dib kum tenenyak ninye, ‘Dib tenepnamak’ tenen, peterelbana nang ap, Allah ati dib akunum tenebik ninye, sik deiyok nang ap, Allah yupu sekik ning peterena nang ap, afil dona deiyok ning nirya, el mikip deice arye, bokuka yuk-yuk aripsuke.
49004012	Aning nirya aripsuka deiyok ara, ‘Allah ati dib tenenyak ninye arye, teleb fil moubuka dobikirye, yuk dib tenenyak ninye ati, melibuka unamak’ tenen, aripsuke. Aning atonun, Allah dib tenenyak ninye arye, ateleb fil nirya donamaka deiyok ara, ‘Dib tenebikcop ura, Kristus ap, talima dukdongobuka ubikirye, el nong tonok atonun unyak ninye nirya melipdakirye, sik kanye wisiplibuk, teleb ulilanamak’ tenen, afil dona deiyok ning yala-yala nirya donamabe.
49004013	Aning fia fil dobuka melipdabirye, daulamibya ani, aminyan talak ara, nun dib tenenyap nang nirya ara, tonok kanye bobuka, ansinibuka, Kristus ati dib tenebibirye, Allah el Mi Kopropa Kristus ap, kanye talima dukdongobuka ubibirye, el ti weika arye, kel biknamabe. Winibuka upyop ura, nun kanye talima wisipsilirye, Kristus fia diksukum, teleb kibuka ulamle touk, nun babye moubuka, telebuk kipdeipnamsile.
49004014	Fia moubuka telebuk kipdeipsilye talak ara, mitik mapu arye, ‘Aning dib do, tilila do?’ tenen, teniltona uk ulamak touk, tuba kum unamabe. Aning atonun, mek linglinga mekwen deice bolkekenmalye talak ara, itam-utam kilanmalya ani, bobalamle tonun kum unamabe. Aning atonun, tonda yo bok tuku deice sakmalibuk, kumanya doplye talak ara, kumanya mikip arye, otam binaplya, atam yanaplya kinmalya ani, erelolamle atonun, kum unamabe. Sik yuk nang arye, talye peterenyak yupu, yala yuk-yuk peterepsikca babye, ayupu kekena kum, yupu tunimabuka unamabe. Sikda, ‘Anang ara, nun tam uk kipdopsiting’ tenen, tenepce talye tilila yupu peterepsikca babye, kanye boktopsilirye, nun kanye orbina ayana kum kinamsile.
49004015	Aning kum bukni, kanye teniltona kumce, kanye talima aripsiliba, Allah el dipkoprop yupu peterelanamabe. Bico tenepdabirye, dib yupu uk nyabuka peterelanamabe. Winibuka ulamibya ani, Kristus ap, kanye talima dukdongobuka ulamibya ani, nun talima wisipsilya deice arye, nun wininamap ning nirya ara, telebuk unamsile. Kristus ara, Nun Deiyoknye diksukum winilye touk, nun babye neiktoto wininamabe. Winipmanto ati ara, elda nun nong kisok atonunye usulule. Nunda, el nong atonun unyabe. Ati elce tenesilye touk, aning uk wininamabe.
49004016	Tonda, nun taruk ap, yan ap, nong deice upsuk ning, mil-mil arye, dukdongopsiliba, nun nong tonok aryuk, fil teleb ubuka dolamabe. Aning atonun, nun yuk-yuk unyap bukni, Kristus nun Deiyoknye nun talima talisilirye, el mikip deice arye, dukdongopsilyop ura, nun fil yala yuk-yuk donyap deice arye, kanye talima arepdanuka melilanyabe. Wininyaba deice arye, nun kanye talima nirya wisisulule. Atalak noutamak nirya ara, nun nirya arye, yuk dib tenenyak ninye nirya ati, kanye dukdongobuka, bico tenepdabirye, melilanamabe.
49004017	Ara, na kayapu, anyapnusin yupu ara, talye ati kum nyapsine. Kume, na ara nun Deiyoknye Kristus, el fil melina deiyoknye ununa deice arye, ayupu nyapdeipnusine. Anggun Yahudi yala kum nang ara, dib tenena kumce, anggun kanye talima noutamak talye-talye tenenyak nang deice arye, malye-malye winilamak touk, anggun Efesus mutuku nang arye, sik talye nang wininyak atonun tuba kum wininamlume.
49004018	Sik dib tenena kum ninye arye, ‘Allah el winilul ning ara, nun lik’ tenen, kum kekelamikce, sik kanye talima fia gat akunum kibukba, fia walwal nang akunum unyake. Unyaka anya arye, sik kanye tenen ning nirya ara, kuna atonun akunum ubukba, Allah ap, kanye dukdongobuka neika upmanto kum ninye akunum unyake.
49004019	Winibuka unyakce, sik kanye talima noutamak ara, ‘E, awinin ning ara, malye ning ati, Allah arye, wenepsilyak’ tenen, malye kanye bobuka kum tenepmanto nang unyake. Winitalak ara, ‘Malye ning anye, teleb ning anye’ tenen, moubuka kum tenenyake. Winibuka talye kanye bobuka fia malye ukirye, ubula yolana ning aning-aning nirya ap, malye-malye winin ning nirya ap, weik arye, wininyake. Wininyakce, ‘Kume, amalye winin ning yala-yala nirya ara, tuba tonap wininamabe’ tenen, pataplibuk unyake. Sik fia malye wininyak ning ara, fia kum bataktinge.
49004020	Bukni, na kayapu, anggun Efesus mutuku ninyeo, anggunda amalye-malye winin nang atonun ning deice arye, kum peterelamsikba, Kristus ap, kanye talima dukdongobuka un ning ara, kum bikamlume.
49004021	Aning fia kum bukni, na kele. Yesus babye, el nong ap, el yupu ap, el winilul ning ap, fia diksukum winilye touk, adeice aryuk peterelamsikba, Kristus el yupu kekeplumce, el ti moubuka kel bikamlume.
49004022	Ara, anggunda peterelamsikba, kel bikamlum ning ara, tuba tamubuka tonap nyapnusine. Ara, anggun minop talak dib kum teneamlum talak ara, anggun kanye talima noutamak malye ning patalamsuka deice arye, anggun winin ning nirya malye kililalalume. Fia malye anya arye, “Pubundanalamle butum aling kwiribuka bataklamak touk, anggunce minop talak malye winin ning min arye winilamlum ning ara, aning nirya bataklulume,” nyabuka peterelamsike. Malye winin ning patana deice arye, teleb tenen ning ara, kum kipnin balamlya ani, sirya dakalule. Winiplyop ura, teleb kibuka kum teneptibye.
49004023	Tonda, ayupu peterepsik. Ara, “Winiryuk butum aling ongolamak atonun, Allah el mikip deice arye, anggun kanye talima noutamak nirya winiryuk ning atonun kipdeipsiliba, winiryuk diksukum ninguk tenenamlulume. Allah arye, winiryuk ninye atonun kipdeipsuk ning ara, kel bikmunce unamlulume.
49004024	Aning ara, Allah arye, utenebuk, ‘Kume, malye ning tonok babye, kum uniliba, fia diksukumuk unye touk, na mapu babye, atouk unamake,’ tenepsukce, winiryuk kanye aripsuke,” nyabuka peterelamsikba, akunum kekebuka kel bikamlume.
49004025	Ati ara, Allah arye, ‘Na unye touk diksukumuk unamake,’ tenesulula ati ara, winibuka unamlume. Ara, na tenebuka, tilila yupu nyalamak ning nirya batakuka, anggun neikak ululum ninye ati, dipkoprop yupu uk nyanamlulume. Nun nirya ara, nong tonok atonun kibuka unyaba ati, dipkoprop yupu uk nyalanamlulume.
49004026	Allah yupu sekamik atonun, anyuk wininamlulume. Ayupu ara, ani. ‘Yu upsilye talak ara, dipkoprop malye kum kililanamlulume.’ Tonda, anggunce yuk nang ati, yu upsilye talak ara, minopce lipsisikdanamlulume. Yu tuba upmasilibuk, kiting wekelbilirye, kuna daklyop ura, fia malye ati, winina meme. ‘Mapmapya ambusum noutam aryuk lipsisiknamap,’ tenena kume. Yu upsiliba, tulum kanye bopdamunye talak ara, minopce lipsisikdanamlulume.
49004027	Tonda, malye winina deiyoknye, Isa Mutuku Dongonye birye, anggun ti, ‘Anang sik talima lipdopniba, malye winipting’ tenen, kalikisulul ati ara, el ti mitiktonun babye lo arina, meme.
49004028	Min arye, ubula dolamik nang ara, winitalak tuba tamubuka tonap, ubula kum donamake. Aning kum bukni, ‘Sik bona utotowa talina kum ninye ati na ning noutamak arye bokuka, sik ti melibuka arepnamne’ tenen, sik bidamnye taruk deice arye, yuk ninye melipmanto fil, teleb fil adip aryuk donamake.
49004029	Teleb fil donamak talak ara, tenebuka tilila yupu kum nyanamake. Dib yupu uk nyabuka, teleb kipdanuka fil donamake. Malye nang arye, yupu nyakibuk, yuk ninye kekenyakce, malye kanye bolamak yupu atonun yupu nirya ara, kum nyanamlulume. Aning kum bukni, anggunce yuk ninye ati, ‘Sik ikin upyle ning yata ning do? Yata teleb yupu nyaptinya deice arye, sik talima kwa diptinye do?’ tenepmunce, ninye talima kwa dina yupu uk nyanamlulume. Ara, ‘Na yupu teleb ubuka nyapnya deice arye, sik kekepnamake ninye melipnamne’ tenen, yupu moubuka nyanamlulume.
49004030	Tonda, anggun winimunye ning nirya ati, winibuka tenenamlulume. Winipniba, Allah El Dib Kanye arye, kekebuka eipnilirye, ‘Se, sik malye wininmake,’ tenepnilirye, ‘Malye kanye boplyak’ tenen, malye una kumce, fia diksukumuk unamlume. Allah El Dib Kanye ara, talye ati kum aripsuk bukni, basam amul seklamak atonun, Allah El Dib Kanye aripsuka deice arye, urasin kintinilina atonun winipsuke. Ati, adeice arye, nun kele. ‘Akunum lyepsukce, deksuka ati ara, daulamibya ani, sirya talak weik mambul sum ara, sirya memeproplirye teleb kipdeipsilirye, el dam bobinamsil’ tenen, bikinyabe.
49004031	Tonda, yu usilye ning ap, yuk nang malye upsikiba yu usilye ning ap, derelana ap, yupu deice walana ap, anirya ara, batakanamlulume. Tonda, yuk nang arye, ‘Anang ara, malye nang, tenepnamak’ tenen, lulupdeibuka nyalulum yupu ap, yu usiliba, yuk nang ati malye-malye winina ap, nirya ara, batakanamlulume.
49004032	Amalye winin ning nirya akunum batakmunyop ura, anggun nirya arye, yuk ninye nirya ati, bico tenebuka melilana uk unamlume. Wininamlum talak noutamak ara, yuk nang arye, anggun ti, malye usinyak ning ati ara, ‘Dauplye,’ tenebuka, namin kinamlulume. Ara, Allah arye, anggun ap, Kristus ap, kanye talima dukdongopsuka deice arye, anggun malye winin ning nirya ara, kum kipdeipsukce, namin kisilya atonun, anggunce yuk nang ati, atonun wininamlulume. Na Paulus arye, nyapsine.
49005001	Allah arye, anggun nirya ati, ‘Na mapu unyak,’ tenepsilirye, kanye talima melisiliba, anggunda el mapu akunum ululuma anya arye, Allah fia diksukum ulye touk, kel kipmunce, ‘Nun babye, atonun unamap’ tenen, unamlume.
49005002	Ara, minop talak ulamik Yahudi ninye arye, ‘Allah nun malye winin ning namin kipsilirye, nun moronyap yupu kekenamsil’ tenen, Allah el si erena ati, kam ning obuka arina ap, nintong teleb ning dobuka, uku dongona ap, ulamika atonun, Kristus arye nun ti, bico tenebuka kanye talima aripsukce, elcuk el bidamnye nong, Allah ati aribukce, nun yok pununa ati dibuk ura, Allah arye, kanye deibuk. Yesus arye, kanye talima aripsukce, bico tenesilye touk, anggunce yuk ninye nirya ati, bico tenebuka melilana uk unamlulume.
49005003	Ara, anggunda, Allah arye, wipdeipsuk ura, el mapu akunum ululuma ati, anggun kan-kan noutamak ara, talye yolana ap, malye-malye winin ning yala-yala nirya ap, ‘Aning-aning nirya, weik arye, dobuka taliptinye’ tenen, kanye talima fum tam ‘Se,’ tenena ap, anirya ara, mitikto babye fia kum unamlulume. Allah arye, ‘Na ninye, fia pung diksukum nanguk unamak’ tenen, wibuka delilul ninye ara, ato malye winin ning fia kum wininyaka anya arye, anggun babye, amalye ning nirya kum wininamlulume. Kum winipmunyop ura, yuk nang arye, anggun Efesus mutuku ululum ninye ati, ‘Sikda winibuka, winibuka malye wininyak’ tenen, kum nyapsitinge.
49005004	Aning atonun, Allah el mapu ara, diksukum un ninye unyaka anya arye, anyapnusin ning ara, anggun babye, fia kum wininamlulume. Ara, yupu si dabuka derelamunce, ninye wan yupu ap, talye-talye yupu nyaplobikirye, yebyeban yupu ap, ‘Yuk nang akutupnamak’ tenen, talye kwalinyak yupu ap, teleb nang kum winipnamting ning yupu talina ap, anirya ara, fia kum nyanamlulum bukni, teleb ning ara, Allah atibuk, “Nun ni telebe,” nyabuka fia nyanamlulume.
49005005	Amalye winin ning nirya, “Kum wininamlume,” nyapmasina ara, urdem ati kum nyapsine. Fia dipkoprop tenenamlulume. Anggun talye yolana ap, malye-malye winin ning yala-yala nirya ap, ‘Aning-aning nirya, weik arye, taliptinye’ tenen, kanye talima fum tam ‘Se,’ tenena uk, unyak ninye ara, Allah ap, Kristus ap, neika kum uptinge. Ara, Allah ap, Yesus ap lyepsirikirye, nun talima talisirikceba, fia teleb kibuka unamabak ara, amalye winin ning wininyak ninye tonok babye, ansinibuka kum unamabe. Allah arye, amalye wininyak ninye dobuka, fia yukak deipliba, talye uk unamake. ‘Aning-aning nirya weik arye doproptinye’ tenen, mun tululul nang ara, ‘Dip’ tenena, kum nang arye, ‘Nun ni koprop’ tenen, talye ning ap, Isa Mutuku Dongonye si erelamak nang atonun unyake. Aunyak ninye babye, Allah arye, arinamsil ning dobuka, el ap, neika kum unamake.
49005006	Na kayapu, talye nang arye, talye-talye yupu, nong kum upnamle yupu talye nyaplobikiba, ‘Mankau arye, tilila ning dib tenebibyak’ tenen, anggun kanye moupnamlulume. Talye ati kum nyapsine. Amalye nyapmasin ning nirya wininyak ninye arye, Allah el yupu yaniplobuka, wininyaka ati ara, Allah yu weik upliba, sik nong deice ikin ning weik deiplirye, weika arye, wenelule.
49005007	Ati, amalye wininyak ninye atonun ninye nirya ap, anggun ap, ansinibuka una meme. Sikce malye wininyak ning yala-yala nirya ara, anggun Yesus ati dib tenelulum ninye arye, fia kum wininamlulume.
49005008	Sik malye wininyak ninye ap, ansinibuka una meme nyapmasina deiyok ara, ani. Minop talak ara, anggun Efesus mutuku ululum nang ara, fia malye-malye ulamluma deice arye, kunuknak atonun ninye ulamlum bukni, winitalak ara, nun Deiyoknye Yesus ap, talima dukdongobuka umunya deice arye, dirina ninye atonun akunum ululume. Ati Dirina Deiyoknye arye el mapu una ati, akunum teleb kipdeipsuka ati, dirina nang ulamak atonun diksukumuk unamlulume.
49005009	Deiyok ara, ani. Duk moulamle yo arye, el yo yala ulye touk duk moulule. Duk moulamle atonun, diksukum winina ati dirina usilibuk, duk moulamsil ning ara, nyapnusine. Ara, teleb winin ning yala nirya ap, Allah ara, malye ning tonok ning babye, kum ulirye, pung ulye touk, diksukum winin ning nirya ap, tilila nyana kum aniryuk, dipkoprop yupu uk nyana ap ara, aning-aning nirya ara, dirina ning ulule. Teleb yo arye, teleb duk moulamle atonun, anggunda dirina atonun ninye ululuma anya arye, ateleb winin ninguk wininamlulume.
49005010	Tonda, anggun nirya arye, ‘Se, nun yata wiriptibyeba, Allah el kanye deipnamsil do?’ tenen, fia piribuka kel biknin banamlulume.
49005011	Malye yo arye, malye yo duk moulamle atonun, sik malye wininyak ninye, sik talima kunukna deice arye, nong kum upnamle ning, malye ninguk wininyake. Sik wininyak ning nirya ati ara, fia memepdopmunce, aning kum wininamlulume. Talye kanye bobuka, aninye ap, ansinibuka una kum bukni, sik malye wininyak ning ati, laka deice arye, yupu nyapmunce, batakanamlulume. Ara, yuk nang nirya ara, moubuka kel kiptingce, ‘Amalye winin ning bataknamak’ tenen, anggunce, “Kume, sik malye winin ninye ara, kunuknak atonun malye wininyak ning ara ani-ani,” nyabuka, laka arye, laka nyapmunce, yupu sekelongonamlulume.
49005012	Sik ti, yupu sekenamluma deiyok ara, ani. Ara, sik fia malye winikirye, Allah yaninyak ninye arye, yuk nang kum elinyak ak, dungnubuka wininyak ning ara, fia malye anya arye, nun teleb nang arye, yupu deice uk laka nyabibyop ura, alye upsute.
49005013	Yata ning do nirya, kunuknak arye dobuka, dirinak deibibyop ura, laka kipliba, ninye nirya arye, “E, aning ara, winibuka ulule. Malye ning ani, teleb ning ani,” tenebikirye, moubuka kel bikinyake.
49005014	Yata ning do nirya, dirina arye aning deice deipliba, lakak uk ulule. Laka upliba, moubuka kel biktibirye, ‘Aning teleb ning, aning ara, malye ning’ tenen, bikinyabe. Aning ati ara, ayupu ton nyanyabe. “Amio, an diplumnye bira kam buklyame. Kristus el dirina arye, teleb kipdeipnamkile.”
49005015	Aning-aning nirya ati ara, anggun Efesus mutuku ninye ara, walwal unyak nang atonun talye mankau kanye bobuka kum unamlume. Anggunda, ‘Walwal arye, malye winibibyak’ tenen, fia kanye moubuka umunce, weik kel nang arye, winilamak touk diksukumuk wininamlume.
49005016	Winibuka telebuk umunye talak noutamak nirya ara, ‘Lo talak ton kum upsiliba, teleb fil kum doptibnye ati, lo tuba awapsilye talak ara, fia pi dobuka telebuk wininamap’ tenen, fia moubuka telebuk wininamlume. Winitalak ara, malye-malye winin ning ap, malye wininyak ninye ap, weik aupmale ati, “Anggun kanye moupnamlulume,” nyapmasine.
49005017	Aning ati ara, kanye bona kumce, talye kanye bobuka walwal arye, kum wininamlum bukni, nun Deiyoknye birye, ‘Wininamake,’ tenesilye touk, aning uk moubuka kel biknin banamlume. Walwal asa arye, malye kum wininamlum ning ton nyapnusine.
49005018	Ara, kanye wangalamak mek dibikcop ura, sik kanye wangabikiba, talye yolana ap, malye-malye winina ap, wininyaka anya arye, mek dibibyeba, kanye wangapsiliba malye winina ara, meme. Aning kum wininamlum bukni, Allah El Dib Kanye aripsukbuk, nun kanye talima wekuka usilinye birye, ‘Allah El Dib Kanye arye, nun kanye talima talisilye deice arye, el mikip kipdeipnamsile’ tenen, el amutamuk unamlulume.
49005019	Anggun nirya arye, anggun ap, neika ululum nang ati, mot sebuka, kanye talima kwa dilanamlulume. Ara, Mazmur Allah yupu deice sekeipsuk ning ap, ‘Allah el si erepnuyap’ tenen, anggun kanye aryuk mot sekuka nyamunye ning ap, Allah arye, anggun talima noutam, ‘Winibuka nyanamlulume,’ nyabuka laka nyasiliba, mot nyamunye ning ap, amot yala-yala nirya nyanamlulume. Amot-amot nirya nyanamlum talak ara, anggun kanye talima noutamak arye, Allah el si erepmunce, el ti kibuka si erenamlulume.
49005020	Winibuka wininamlum talak nirya ara, nun Deiyoknye Yesus, el si deice arye, nun Ni Kopropa Allah ati, “Aning-aning awapsilye ning nirya ara, telebe,” nyabuka, Allah el si fia erenamlume.
49005021	Tonda, anggunce Kristus ati, ‘Elda mambule, nun Deiyoknye usulule’ tenen, winimunya deice arye, anggun ap, neika umunye ninye ati ara, sik amutam bukuka nimalye arye, unamlume. Kanye talima kum ereldanamlulume.
49005022	Anggun kilapu nirya arye, anggun akanye yapu ati, sik amutam bukmunce, sik yupu kekebuka nimalye arye, unamlulume. Winibuka unamlum talak ara, ‘E ara, nun Deiyoknye Yesus, el si erena ati, el amutam bukibirye, el yupu kekenyapa atonun, nun akanye yapu sik amutam bukuka unyabe,’ tenenamlulume.
49005023	Wininamluma deiyok ara, ani. Ara, Kristus arye, nun ti lyepsukce, el ti dib tenenyap ninye nirya ara, dukdongopsukba, el nong atonun unyaba anya arye, nun kisok atonun ululnye ara, el Kristus uka. Elda, nun lyena ati, Lyena Deiyoknye usulule. Aning atonun, anggun kilapu nirya, anggun akanye yapu ara, anggun deiyok nang unyake.
49005024	Nun dib tenenyap ninye nirya arye, nun Deiyoknye Kristus ati, el amutam bukuka, el yupu moubuka kekebibirye, elce nyasilye yupu kekebuka, nimalye arye, ulamapa atonun, yata winin ning do nirya, aning-aning nirya ati, anggun kilapu nirya ara, anggun akanye yapu ati atonunuk, adip aryuk sik amutam bukmunce, sik yupu kekebuka, nimalye arye, unamlume.
49005025	Ara, anggun sal ati, ayupu nyapnusine. Ara, Kristus arye, el ti dib tenebupu ninye ati, fia bico tenebuka talima aripsukce, nun ti lyepsuk atonun, anggun sal babye, anggun domunye kilapu ati kanye talima aripsilyop ura, bico tenebuka fia telebuk unamlume.
49005026	Kristus arye, el ti dib tenebupu ninye ati, dibukce lyepsuka deiyok ara, nyapnusine. Ara, elce uteneamsuke. ‘Anang ara, na mapu unamak’ tenen, na laka teleb yupu deice arye, sik malye winin ning kum danalina ati, aninye ara, mek likina atonun kipdeipnirye, sik malye winin ning nirya kilipnirye, kum daneipnyop ura, aninye fia teleb kipdeipniba, ‘Na mapu dipkoprop unamake,’ tenepsukce dibuke.
49005027	Yesus Kristus arye, winipsuka deiyok ara, ani. Aning tenebuk. ‘Sik malye winin ning nirya kum kipdeipniba, malye ning tonok ning babye kum upliba, na ti dib tenenamniyak ninye ara, fia diksukumuk unamak ninye kipdeipnirye, na tenen ninye una ati, aninye dobuka deipnamne’ tenen, Yesus Kristus teneamsukce winipsuke. Ara, Yesus arye, nun ti, ‘Na ti dib tenenyak ninye ara, malye ning tonok ning babye, kum upliba, fia diksukumuk unamak’ tenen, lyepsukce, teleb kipdeipsuke.
49005028	Aning atonun, anggun sal nirya arye, anggun bidamang nong ati, kanye deibuka teleb ulilamlum atonun, anggunce anggun dolalum kilapu ati, adip aryuk talima aripsilibuk, bico tenebuka, milina uk unamlume. Yatanye do nirya, elce domlye kil ati, bico tenebuka milina uk ululnye bira, awinilya deice arye, elcuk, el bidamnye ati melilanamle.
49005029	Anggun kele. Ninye mutuku-mutuku nirya sik bidamnye nong ati, ‘Na lik’ tenen, malye kum ulilanyake. Aning kum bukni, din dibuka, telebuk ulilanyake. Ati, anggun sal arye, anggun dopromunye kilapu ati, bico tenebuka teleb kibuka melinamlume. Aning atonun, nun dib tenenyap ninye ara, nun patapsilye ning nirya ara, Kristus arye, melibuka aresulule.
49005030	Nun nirya ara, yuk-yuk unyap bukni, Kristus arye, kanye talima dukdongopsukce, el tonok nong atonun kipdeipsuka anya arye, nun patapsilye ning ara, melibuka aresulule.
49005031	Allah yupu noutamak ara, sal ap, kilapu ap, dolana ati, ayupu ton sekdeibik. Ayupu ara, ani. “Yatanye do nirya, el li kopropa ap, el lin kopropa ap, batakuka, el kil doplyop ura, sik bitinye ara, nong tonok atonun kibuka, kanye talima deipdarikirye, neika uk unamrake,” Allah arye, nyabuk.
49005032	Ayupu ara, sal arye, kil donamak ning ati, sekdeipsuk bukni, ayupu noutamak ara, ‘Nong tonok atonun unamdake,’ nyabuka sekdeipsuk ning ara, ikin aniryuk kel kiptibye. Ayupu deiyok ara, weik kel kiptibya deice arye moubuka kekeptibye. Ayupu nyasilye touk, na Paulus birye, ayupu deice arye, nun dib tenena ninye ati, nyapsine. Ara, ‘Kristus ap, el ti dib tenebice ninye ap, kanye talima dukdongobuka, nong tonok atonun unamake’ tenen, Allah arye, nyapdeipsuke.
49005033	Ayupu deiyok noutamak ning ara, bitinye upsil bukni, dipkoprop nyapsine. Anggun sal nirya ara, anggun babye anggun bidamnye ati kanye deibuka teleb ulildalamlum atonun, anggun domunye kilapu ati, fia bico tenebuka milina uk unamlulume. Tonda, anggun kilapu nirya arye, anggun akanye yapu ati, kipmunce, sik yupu kekebuka namin asa arye, neika unamlulume.
49006001	Anggun mapu nirya ara, nun Deiyoknye Yesus ap, kanye talima dukdongobuka neika umunye talak noutamak nirya ara, anggun ni yapu ap, anggun nin yapu ap ati, si erebuka sik yupu moubuka kekepmunce dobolbanlulume. Aning ara, diksukum winina ati, ‘Anggun ton wininamlulume,’ nyapdeipsine.
49006002	Allah arye, nyapsuke. ‘Allah arye, “Anggun mapu nirya ara, anggun ni yapu ap, anggun nin yapu ap ati, kipmunce sik yupu kekenamlulume. Winibuka umunye ura, Allah melipsilirye, mikip aripsilyop ura, kiting tamun weik arye, tonap kam unamlume. Tonda, aning-aning nirya telebuk wininamsile. Anggun ni yapu ap, anggun nin yapu sik yupu kum kekepmunyop ura, aning kum wininamsile,” Allah arye, nyabuk.’ Ara, Allah arye, ninye ati, “Wininamlume,” nyapdeiyamuk yupu weik aupmal bukni, wini nyapmasin yupu deice ara, deiyok koubuka, “Winipmunyop ura, na arye teleb kipdeipnamsine,” nyabuka, minyuma ning nyapdeiyamsuke.
49006004	Tonda, anggun ninye wisi ati ayupu nyapnusine. Anggunce anggun mapu ati, weik arye, wenebuka derepmunyop ura, anggun mapu ara, ‘Se’ tenen, kanye imun kanye bobuka, talima sukulule. Ati, anggun mapu ati, yu upsiliba mikip arye, wenena meme nyapsine. Aning kum bukni, nun Deiyoknye Yesus arye, ‘Wininamake,’ tenesilye touk, anggunce el yupu dobuka, anggun mapu nebice talak nirya ara, “Aning wininamlulume, aning ara, kum wininamlume,” nyabuka, namin asa aryuk peterenamlume.
49006005	Sik yo bok deice deksikiba, talye ati fil domunye nang ara, anggun deiyok nang arye, nyasice yupu ara, moubuka kekepmunce, ‘Nun deiyok nang ara, fia mambule’ tenen, si erebuka unamlume. Aning nirya ara, tenepce winina kum bukni, anggun kanye talima diksukum ubuka telebuk wininamlulume. Ara, ‘Kristus nyapsutuba, el yupu kekebuka dobolbana atonun winipnuyabe’ tenen, anggun deiyok nang arye, nyasice yupu ara, kekebuka teleb ubuka wininamlulume.
49006006	Aning ara, ‘Nun deiyok nang arye, eipsikce talak uk, sik yupu kekebibirye, teleb ubuka fil donamap bukni, kum disice talak ara, bataknamabe,’ tenena kume. Ara, ‘Talima arye, fil teleb ubuka kum donamap bukni, nun deiyok nang arye, disice talak kanye deipnamsitinge,’ tenena kume. Aning kum bukni, anggun deiyok nang arye, disice talak babye, kum disice talak babye, telebuk fil donamlulume. Ara, anggun fil don talak nirya ara, utenenamlulume. Ara, ‘Allah arye, tenelul touk, tenepce tilila arye, winina kum bukni, dipkoprop telebuk unamne. Kristus el fil melinanye atonun unamne’ tenen, anggun deiyok nang arye, nyasice fil, teleb kibuka donamlulume.
49006007	Yata fil do nirya, fil donamlum talak ara, kanye bokoltona kumce, utenenamlulume. ‘Kume, na arye talye ninye ati, sik fil kum donune. Na ara, nun Deiyoknye Yesus, el fil ati donamne’ tenen, anggun deiyok nang arye, arukusinyak fil nirya ati, fia pi dobuka, teleb ubuka donamlulume. Ara, ‘Na Deiyoknye Yesus el si erena ati, afil donune,’ tenenamlulume.
49006008	Winibuka tenepmunce, fil teleb ubuka donamluma deiyok ara, nyapnusine. Ara, anggun kele, yatanye do nirya, fil teleb ubuka doplyop ura, nun Deiyoknye Yesus arye, anye bira el fil dobuk ning ati, dekna ning aripnamle. Ara, yo bok deice arye, dekikce ura, urdem ati, fil don nang babye, sik kanye aryuk fil donyak nang babye atonun, fil donyaka dekna ati, fil dolamaka atonun, Yesus arye, dekna ning aripnamsile.
49006009	Ara, anggun fil deiyok nang ati ara, ayupu nyapnusine. Arup ara, anggun fil melin nang ati, “Winipnamlulume,” nyabuka sekmasin touk, anggun deiyok nang arye sik amutam unyakceba, anggun fil melibuka donyak ninye ati, teleb ubuka neika unamlulume. Anggun melin nang ati, ‘Ilil upnul’ tenen, “Amapo, na nyapmasin touk, fil kum dopnumunyop ura, ikin ning anggun nong deice winibuka deipnamsine,” nyabuka, wenena kume. Ayupu ara, talye kum nyapsine. Ara, anggun kele, anggun amutam talye fil melin nang ap, anggun deice tam fil deiyok nang ululum ninye ap, anggun Weik Deiyoknye bira tonokuka. Elda im deice ulirye, tukwak mutuku ninye nirya dipdebuka, yupu bokeipnamsil ning ara, ansinibuka unamsile. ‘E anang ara, na kayapu nang ati kum wenepnamne’ tenen, kanye kum wilisulule. Weik nang babye, mitik nang babye atonun tenepsilirye, nun winilamap atonun dekna arinamsile. ‘Ton nang ara mambule, ton nang ara, mambul kume,’ kum tenesulule. Nun winilamap atonun yupu lepsisikuka bokolisulule.
49006010	Winira na kayapu, asurat sirya dakna ati, yuk yupu ton nyapnusine. Anggun ap, nun Deiyoknye Yesus ap, talima dukdongobuka neiktoto unamlum talak noutamak arye, el mikip weik arisilya deice arye, lamapdongobuka mikip arye, unamlulume. Mikip unamlum ning ara, Allah el mikip deice aryuka.
49006011	Sik yin talin nang arye, kat ning dobuka ongobikirye, olalbalamak touk, Allah arye, mikip kilin ning arisilye ning nirya dobuka unamlulume. Tonok ning babye, batakana meme. Winipmunyop ura, Isa Mutuku Dongonye arye, tenepce tilila yupu ap, malye-malye winilisilye ning deice arye, ‘Malye winipting’ tenen, kiklipdesutu babye, mikip arye, lamapdongobuka unamlulume. Malye kum wininamlulume.
49006012	Aning ara, talye kum nyapsine. Nun nong deice ikin ning deipsikirye, nun kanye talima malye kilina ati, usulula deiyok ning ara, ninye arye, kume. Tonda, nun ti opmanto usulul ning ara, ninye arye, kume. Aning kum bukni, malye ulul ning nirya talibuka, deice tam mikip ulya deiyoknye Isa Mutuku Dongonye ap, tonda Isa Mutuku Dongonye el amutam unyak bukni, im ap, tukwak ap, im sirya mutuku sirya bokuka, talilya deiyok isa mer ap, fia malye tukwak kunuknak mutuku noutamak mikip ulul isa mer ap, asing kum elinyap bukni, im noutamak unyak isa mer ara aning-aning nirya ap, aisa mer nirya arye, nun dib tenenyap ninye ati, ‘Malye kibuka, optibye’ tenen, yaniltasinyake. Ati, winipsikiba, ikin weik usilye ning deiyok ara, ninye arye kume, ara Isa Mutuku Dongonye aryuka.
49006013	Aning ati ara, ‘Isa Mutuku Dongonye arye, anggun kanye talima malye kipdeipsilye ura, malye ubibyak’ tenen, Allah arye, nun kanye talima mikip kilina ati, arisilye ning nirya ara, dolonamlulume. Tonok ning babye, batakana kume. Ara, yin talin nang arye, ‘Ninye oldan talak arye opsicak’ tenen, sik nong deice kat ning ongolamaka atonun, Allah arye, nun kanye talima mikip kilina ati, arisilye ning dopropmunce, kintinilinamlulume. Aning nirya dobuka kintinipdeiptum ura, dan talak arye do nirya, malye ning yalirye, kiklilesilya babye, ilil kumce, fia lamapdongobuka, mikip arye, unamlulume. Kintinina kumop ura, mikip kum uptume. Malye ning arye, malye kibuka bisipsilyop ura, malye winipra banamlume.
49006014	‘Winipsilyak’ tenen ati, fia kintinibuka kanye tonok tenebuka mikip arye, unamlume. Allah arye, aripsiliba, ongonamlum ning ara, ani. Ara, yin talin nang deiyatinga delilamak atonun, Allah el dipkoprop yupu kekepmunce, moubuka talinamlume. Allah el yupu ara, anggun deiating atonun upnamsile. Tonda, yin talin nang arye, taram deice ting kiniklamak atonun, Allah el diksukum ulye touk, nun ti, ‘Diksukum ninye unamak’ tenen, teleb kipdeipsilyop ura, anggun babye, diksukumuk unamlume. Diksukumuk una ara, anggun taram deice ting kiniklamak atonun upra banamlulume.
49006015	Yin talin nang arye, sik yan deice kat sepatu ongolamak atonun, Allah el laka teleb yupu, ninye lyena ati, el teleb yupu kel kimunya deice arye, kintinipdeipnamlulume. El laka teleb yupu kekebibya deice arye, el ap, ansinipdeipsiliba, kanye deibuka unyabe. El laka teleb yupu ara, sik yan deice ongolamak ning, kat sepatu atonun upnamsile.
49006016	Aning-aning nirya kweirya dobuka kintinipmunyop ura, yin talin nang ara, ‘Mal arye opsicak’ tenen, kelapye dobuka, sik urasin tam talibuka balamak touk, fia mikip arye, Allah ati dib tenenamlume. Isa Mutuku Dongonye arye, nun ti, ‘Sik kanye malye kipdeipnye ura, malye unamak’ tenen, kiklildesilye ning ara, uku mal dopna arye, dolamak touk ulule. Anggunce Allah ati, dib tenepmunya deice arye, Isa Mutuku Dongonye el uku mal tangapmunce, kiklilden ning nirya, obisiptume. Ati, anggunce Allah ati mikip arye, dib tenenamlum ning, ara anggun kelapye atonun upnamsile.
49006017	Yin talin nang arye, ‘Nun kisok copsicak’ tenen, kat topi kalulamak atonun, anggun kanye tenen ning kalekna ati, Allah arye, akunum lyesilya ara, fia tenena uk unamlulume. Tonda, Allah El Dib Kanye el parang ya atonun ning, Allah el yupu ara, moubuka kel kipmunce, talibuka unamlulume. Anggun kisok kaluna atonun ning ara, Allah arye, lyesulule tenena atia. Anggun parang ya atonun ning ara, Allah el dipkoprop yupu atia.
49006018	Aning nirya bobuka, unamlum talak noutamak nirya ara, Allah El Dib Kanye arye, anggun kanye talima talisilirye, el mikip deice nyasilye touk, Allah morona ap, aning-aning nirya ap, anggun patan ning ati, Allah morona ap, fia wininamlulume. Ati, ‘Allah El Dib Kanye mikip arisilya deice arye, Allah moronamabe’ tenena, uk umunce, talye kanye bobuka, lik una kum aryuk unamlulume. Tonda, batakana kum, fia pi dobuka, Allah ati fia moronamlume. Allah moronamluma ara, ani. Ara, ‘Allah arye wibuka, el mapu kipdeipsuk nang nirya ati, Allah arye melinamsile’ tenen, anggunce Allah moronamlume.
49006019	Tonda na kayapu, na ti Allah moronamnulume. Ara, ‘Paulus bira yupu nyanamle talak nirya ara, Allah arye, teleb yupu aripliba, teleb kibuka peterenamle’ tenen, Allah moronamnulume. Tonda, Paulus birye, ‘Ayupu ati derepnamniyak do?’ tenen, ‘Ilil kumce, mikip asa ubuka, Allah el laka teleb yupu, teleb kibuka petereptue’ tenen, anggunce na ti Allah moronamnulume. Allah arye, el laka teleb yupu deiyoknye bira, minop talak duknyamuk bukni, winitalak akunum laka kipdeipsuk ati peterenyabe.
49006020	Na Paulus birye, ayupu dobuka peterelbalamsa ati ara, yu nang arye, ‘Ayupu ara, nun lik’ tenen, tomopnikce, tapu koubuka wenena aik dongopnik ura, asukum uk tuba unune. Aunun bukni, ayupu laka peterena deiyoknye tuba unune. Dipkoprop teleb ning ara, anggunce, ‘Paulus bira, ilil fia kum aryuk, mikip kibuka, mikip arye peterenamle,’ tenen, Allah moronamnulume.
49006021	Ara, na kayapu, nun weit atonunye Tikikus, nun Deiyoknye Yesus ap, kanye talima dukdongobuka ulirye, batakana kum, fia pi dobuka Yesus ati fil dolule. Tikikus birye, na wininye ning ap, imun unulul ning ap, nirya ara, anggun kekena ati, anggun dam yalirye, laka nyapsiliba kekepmunyop ura, na unye ning nirya kel biknamlume.
49006022	Na arye, Tikikus dobuka, anggun dam dopdeipne ning deiyok ara, aning uka. Yuk ton kume. Elce anggun Efesus mutuku ululum ninye ati, nun winisilye ning ap, nun unyap ning ap, laka nyapsiliba kekepsumunye ura, ‘Aning deice arye, anggun kanye talima mikip kipdeipnamsile’ tenen, anggun dam dopdeipsine.
49006023	Telebe, sik dib tenebik ati, nun weit yapu atonun ninye nirya ati, Allah moronun ning ara nyapnusine. Ara, ‘Nun Ni Koprop Allah ap, nun Deiyoknye Yesus Kristus ap, sik bitinye arye, anggun nirya ati, mambul ning arinamsirak’ tenen, Allah morosunune. Arinamsirak ning ara, ani. Ara, yuk nang ap, kanye deibuka, nimalye arye neiktoto una deiyok ning ap, yuk nang ati bico tenebuka melildana deiyok ning ap, Allah ati weik arye dib tenena deiyok ning ap, ‘Adeiyok ning nirya aripsirikce ura fia telebuk unamak’ tenen, na arye anggun ti Allah morosunune.
49006024	Tonda, yata mutuku ninye do nirya, nun Deiyoknye Yesus Kristus ati, sik kanye el deice uk deibuka, el uk talibuka unyakce, fia kum batakanyak ninye ati ara, Allah moronun ning nyapnusine. Ara, ‘Allah bico tenesilirye, el kanye aniryuk talye arisilye ning, weik arye, aripsilirye teleb kipdeipnamsil’ tenen, Allah morosunune. Telebe akunum nyapsine. Na Paulus birye, asukum uk deipsine.
50001001	Nun kayapu telebe. Nun bitinye Paulus ap, Timotius ap, asurat sekeipsiname. Nun bitinye ara, Yesus Kristus nun talima talisilya deice, el amutam unyamce, el yupu uk kekebuka, el fil uk donyame. Asurat ara, anggun Filipi mutuku umunce, Yesus Kristus ati diba teneplumce, el uk talibuka, diksukumuk umunye ninye ap, ura, Allah yupu peterena nang sik melina deiyok nang ap, Allah yupu aik fil melina don nang ap, anggun nirya ati, ayupu sekeipsiname.
50001002	Nun Ni Kopropa Allah ap, nun Deiyoknye Yesus Kristus ap, sik bitinye arye, anggun Filipi mutuku dib tenelamlum ninye ati, bico tenesururakce, anggun kanye aryuk melisirice ning ap, ‘Yu ulana kumce, kanye deibuka telebuk neika unamak’ tenen, arisilye ning deiyok ning ap, arisulule. ‘Aning nirya ara, tuba-tuba weik arye tabakuka arinamsirak’ tenen, anggun Filipi mutuku ululum ninye ati, Allah morosunune.
50001003	Na Paulus arye anggun nirya ati, tenesinye talak nirya ara, na anggun ti, “Na Ni Allah telebe,” nyabuka morosunune.
50001004	Na arye anggun nirya ati, Allah morosunun talak nirya ara, weik kanye deibuka, anggun ti Allah morosunune.
50001005	Ara, urdem ati kume. Deiyok ara, dib teneplum talak dipdongobuka, anoutam talak deiyok koubuka winitalak ap, Allah el laka teleb yupu, ninye lyen yupu peterepnin banun ning ati ara, fia teleb kubuka melilamnulume. Ati, anggun ti tenepsinirye, weik kanye deibuka, Allah morosunune.
50001006	Tonda dipkoprop na kele, anggun talima noutamak, teleb fil deiyok koubsuknye bira, Allah el uka. Allah arye fia afil uk dopnin balamsilirye, melilamsilya ani, aminyan talak sirya daknamsile. Ara, Yesus Kristus arye ninye yupu bokolina ati, yanamle talak ara, Allah arye anggun talima noutamak teleb fil dosilye ning ara, sirya daknamsile ati nyapsine. Aning nirya ara, na dipkoprop weik kel anya, weik kanye deibuka, anggun ti Allah morosunune.
50001007	Na arye anggun ti bico tenesununa ati, arup asurat deice nyapmasin yupu ara, telebe uka. Ara, na kele, tapu koubuka wenena aik dongopnikbuk, aunye talak, Allah el laka teleb yupu, ninye lyen yupu ati peterenye talak babye, Allah arye melinulule. Atouk, malye nang lik tenebuka, Allah yupu ati, “Ayupu ara, talye yupu uka,” nyaninyak bukni, na arye, “Kume, deiyok ara ani,” nyabuka, lipsisikuka peterenun talak babye, Allah fia bico tenenululce melinulule. Allah arye, na ti wininulul touk, anggun babye atouk, anggun ati fia bico tenebuka, melisulula anya arye, na weik arye kanye delisunune. Allah arye, anggun ti melisulule, akunum kel kiyamsise. Ati, ‘Allah arye, anggun talima ak fil dosilye ning ara, teleb ubuka sirya daknamsile,’ tenesunun ara, telebe uka.
50001008	Na talye kum nyapsine. Allah el kele. Yesus Kristus, nun nirya ati, ‘Na mapu’ tenen, fia bicoe tenesilye touk, na babye, anggun Filipi mutuku ninye nirya ati, fia bico tenesunune. Tonda, ‘Filipi mutuku ninye ara, na ap, neika utibye’ tenen, patanulule.
50001009	Utenebuka, Allah morosunun ning ara, nyapnusine. Ara, ‘Anggun weik kel kina deice, nong bol deice ninguk kum bukni, anggun talima noutamak ulul ning nirya, fia moubuka tenelamunce, anggun bico tenebuka melilanamlum ning ara, weik upnin banamle’ tenen, Allah morosunune.
50001010	‘Wininamlum’ tenen, Allah morosununa ara, deiyok ara, ani. Ara, dipkoprop teleb winin ning, ‘Fia teleb ning ani’ tenen, moubuka tenepmunce, teleb ninguk wipnamlulume. Winipmunye ura, ‘Malye winina kum arye, diksukumuk wininamlum’ tenen, Allah morosunune. Winibuka fia daulamunyebuk, yuk ninye nirya anggun ti, ‘Sik malye wininyak ning ara, ani’ tenen, kum nyapmanto unamake. Winilamunya ani, anoutam talak nirya ap, Kristus arye, tukwak ninye nirya yupu bokolina ati, sirya yanamle talak ap, ‘Atouk teleb uk wininamlum’ tenen, Allah morosunune.
50001011	Atalak noutam nirya ara, anggun ap, Yesus Kristus ap, talima dukdongobuka neika ululumbuk, Kristus el mikip deice melisiliba, fia diksukumuk winilamlum ani, ‘Teleb winina ati, duk weik moupnamsile’ tenen, Allah morosunune. Diksukumuk winilamunyebuk, duk weik moupsilyop ura, ninye nirya eipsikirye, “Allah elda fia telebe,” nyabuka, el si erebikibuk, Allah el si weik upnamle. Winiplyop ura, ‘Ninye weik el si kel kibikirye, el si uk erepnamak’ tenen, Allah morosunune.
50001012	Ara, na weit yapu atonun ululum ninye ara, ‘Ayupu kele kipnululuma’ tenen, nyapsine. Ara, sik yuk nang arye tapu koubuka, wenena aik dongopnikba, asukum uk unune. Unun bukni, wenena aik unya babye, Allah el laka teleb yupu, ninye lyena yupu tuba laka nyanibuk, adeice ninye weik tonap, ayupu kekebuka, diba tenebikirye, diba tenen nang weik upnin banyake.
50001013	Ninye weik tonap, ayupu kekelamnik ning ara, Roma mutuku sisinanye, ninye deiyoknye Kaisar, el weik aik kalikna ati yin talin nang ap, ura el aik fil don nang ap, yuk ninye nirya ap, akunum lakak kel kiyamnike. Akunum lakak kele kipnik ning ara, yuk nang, wenena aik dongopnik ara, talye ati kume. Ara, ‘Paulus arye, Kristus ati diba tenebukce, Yesus el ninye lyena yupu peterelula ati, tapu koubuka, wenena aik bita dongobike’ tenen, akunum kel kiyamnike.
50001014	Amutuku talina deiyok nang, wenena aik dongopnikba, yuk nang laka nyalamikop ura, amutuku-amutuku unyakce, nun deiyoknye Yesus ati, diba tenelamik ura, du weit atonun unyap nang ara, akunum kekebika deice, sik talima kwa dibuk. Talima kwa dibuka, minop talak ara, Allah el yupu mitik mikip arye, peterelamik bukni, winitalak ara, wenena aik dongopnikba, aning akunum kekebika anya arye, amutuku diba tenena nang arye, fia pi dobuka, ilil kum aryuk, Allah el yupu fia mikip weika arye peterenyake.
50001015	Ara, ton nang ara, Kristus el yupu peterenyak bukni, na ti talima wilipnikce, ‘El yupu kekenyak ninye ara, Paulus el batakuka, nun tam kepropsitinge’ tenen, tenepce arye, Yesus el yupu peterenyake. Yuk nang ara, aning atouk kum bukni, tenepce arye tenena kum, ‘Teleb uk neika unamap’ tenen, talye luba kibuka, Yesus Kristus el yupu teleb ubuka peterenyake.
50001016	Sikce na ti, kanye delininyak ninye ara, Kristus el yupu dobuka, lak akarye peterenyake. Aninye ara, sik kele. Ara, malye nang arye, Paulus dobuka, wenena aik dongobik ning ara, talye ati kume. Ara, ‘Allah arye, Paulus ati teneamuk touk, Allah el laka teleb yupu, ninye lyena yupu peterena ap, Allah yupu yanina ninye ati, “Deiyok ani,” nyabuk, yupu sekna ap, ning ati ara, Paulus dobuka, wenena aik dongobik’ tenen, akunum kel kiyamik. Kel kibika ati, bico tenena deice arye, ‘Ninye nirya arye, Kristus ati kel kipnamak’ tenen, el yupu peterenyake.
50001017	Wininyak bukni, sikce na ti talima wilipnikce, ‘Paulus bira, nun like,’ teneninyak ninye uk ara, ‘Ninye nirya nun tam uk kipsikirye, nun tibuk weik nang tenenamsiyak’ tenen, Kristus el yupu peterenyake. Anang ara, talye luba kibuka peterena kum, sikce, ‘Paulus bira kawat rantai tapu arye, tapu koupdabikce, wenena aik dongamik ura, anyaik tuba ulul talak ara, nunce Kristus yupu peterebibyebuk, amutuku talina deiyok nang arye, Paulus el nong deice, ikin ning weik tonap, deipnamak’ tenen, tenepce arye peterenyake.
50001018	Wininyak bukni, na kanye ara, ‘Dauplye, aning ara, mambule,’ kum tenenune. Na kanye ara, weik mambul ning ara, Kristus el yupu peterenyaka uka. Ara, teleb kanye bobuka peterebikce ning babye, talima wilipna arye, tenepce arye peterebikce ning babye, ura, yatato wiribuka wininyak do nirya, Kristus el yupu peterenyake. Weik mambul ning ara, anyuka. Ati, anang-anang nirya arye, Kristus ati peterenyaka anya arye, na weik arye kanye deipne. Diba, winitalak kanye deipman touk, weik arye kanye deibuka tuba unamne.
50001019	Ara, talye ati kume. Anggunce na ti, Allah moronululum ning ap, Yesus Kristus el Kanye arye, melinulul ning ap, deice arye, aikin ning upnilye ning nirya ara, na kanye talima wisinilya deice arye, teleb ulinamnila ati, na kanye deipne nyapsine.
50001020	‘Winiptinye’ tenen, na fia patanululbuk, ‘Dipkoprop wininamne’ tenen, kanye deibuka, tuba tenenun ning ara, nyapnusine. Ara, na nyapnamne yupu ap, na wininamne ning nirya ap, deice arye, ‘Malye winipnikca deice arye alye kum dakdanamne’ tenen, fia patanulule. Alye una kum bukni, minop talak na winilamse ning nirya deice arye, Kristus el si ereiyamsa atonun, winitalak babye, ilil kum, balye tam kipnirye, ‘Na wininamne ning nirya deice arye, Kristus el si erenamne,’ fia tenenune. Ara, na kam una arye do, dipna arye do, adeice arye Kristus elce, el si ereipnamle. ‘Na kam una babye, dipna babye, telebe uka,’ tenenune.
50001021	Ara, urdem ati kum nyapsine. Kume, na kanye ara, na kam unye talak nirya ara, Kristus el mikip arilnilce, el melinilya deice arye, na wininye ning deice arye, Kristus el si erenamne. Aning atouk, na dipnyop ura, Kristus ap, na ap, ansinibuka neika unamnama anya arye, aning ara, telebe uka. Ara, na ti tabakalona ati, ‘Aning nirya ara, teleb uka,’ tenenune.
50001022	Bukni, dipna kum, na nong kam ubuka tukwak mutuku noutam tuba ulamnyop ura, teleb fil dopnye ura, duk weik teleb ubuka moupnamle. Bukni, kam una do, dipna do, dan tam ning wiptinye do? Na kanye ara, dipna babye, kam una babye, telebe uka anya arye, na ikin upnila ati, tonok ninguk kum wibuka nyaptinye.
50001023	Na kam una babye, dipna babye, ara telebe anya arye, na kanye teniltona uk unune. Fia weik teleb ning ara, ‘Na diptinye ura, tukwak mutuku batakuka, Kristus ap, ansinibuka, nun neika unamtinimnye’ tenen, patanulule.
50001024	Bukni, na arye sik ti, ‘Petereptinya deice arye, aninye tuba meliptinye’ tenen, dipkoprop patanmanil ati, tenenuna ning ati ara, ‘Na Paulus tuba kam utinyebuk, anang ap, neika utibye ura, na arye melipsitinye. Anggun ti ara, aning ara fia telepnye,’ tenenune.
50001025	Aning ara, akunum diba tenepse anya arye, anggun Filipi mutuku ninye melina ning ati ara, ‘Na kam unun talak uk, melipsitinye,’ akunum tenepsa ati, na ap, neika unamabe. Ati, dipkoprop teleb ning ara, anyuka. Wininamna deiyok ara, ‘Anggun diba teneplum ning nirya ara, anggun talima noutamak wisibuka, teleb upnin bakirye, weik kanye deibuka unamlume’ tenen, melisinirye na ap, neika tuba unamabe.
50001026	Tonda, wenena aik fum tam arye, lopdeipnikiba, na arye tamubuka, anggun Filipi ninye dam yaniba, anggun ap, Yesus Kristus ap, talima dukdongobuka, neika ubibya deice arye, weik arye kanye deibuka unamlulume. Ati ara, na ap, neika tuba unamabe, tenepne.
50001027	Bukni, atalak-atalak nirya ara, anyapmasin atouk do, yuk winipnamsil ning do, yatato winipnamsil do nirya, weik mambul tenenamlum ning ara, nyapnusine. Ara, ‘Kristus el laka teleb yupu, ninye lyena yupu nyasilye touk, fia moubuka kekebibirye, ayupu uk teleb-teleb ubuka, diksukumuk unamabe,’ tenenamlume. Winipmunyop ura, na dilyasitinye talak babye, dilyangana kum arye, kekena uk upsitinye talak babye, na biknamsine. Ara, ‘Sik Filipi mutuku ninye ara, sik kanye talima ap, kanye ap, ansinibuka kanye lamabuka unamak’ tenen, kel biknamsine. Tonda, anggun nong ara, yuk-yuk ululum bukni, tonok kanye uk bobuka, tonoknye ato kibuka, Yesus el laka teleb yupu fil dona ati, fia pi dobuka, neika fil donamlume.
50001028	Winibuka unamlum talak nirya ara, yuk nang arye, ‘Aning ara, nun like’ tenen, yaninamsiake. Wininamsiak bukni, aninye ati, ilil fia kum unamlulume. Ilil fia kum umunye deice arye, anggun yanisikce nang ati, laka kinamlulume. Diba tenena kum nang arye, kel kipnamak ning ara, ani. Ara, diba tenenyak ninye ara, Allah arye, lyebuka dopropnamle bukni, sik diba tenena kum ninye uk ara, kume. ‘Se, Allah arye wenebuka oplopnamsile’ tenen, kel kipnamake. Ara, sik malye nang kel kipnamak ning ati nyapsine.
50001029	Allah anggun ti, ‘Diba teneptinge’ tenen, bico tenelamsukce, lo talye aripsukbuk, diba tenelulume. Aning ati ara, anggun nirya, tonok kanye bobuka, Yesus Kristus el yupu ati, pi dobuka fil donamlume. Tonda, lo aripsukbuk, diba teneluluma atouk, Allah arye, ‘Na mapu ara, Kristus diba tenebikca deice, aryuk malye nang arye sik nong deice ikin ning weik delinamake,’ teneamsuk touk, wininamsiake. Aning ati ara, ‘Yesus el laka teleb yupu fil dona ati, fia pi dobuka, neika fil donamape,’ fia tenenamlume. Aning nirya ara, Yesus fil dopsuka deice arye, tenesulule.
50001030	Minop talak, na ap, neika ulamubu talak ara, malye nang arye, na nong deice ikin ning deiamneikba, ikin ulamse, anggun elilamnulume. Tonda, winitalak babye, “Malye winin nang arye, Paulus tuba yanibikiba ikin ulule,” nyakibuk kekelulume. Aning kekemunya atouk, anggun babye atonun, diba tenena kum nang, anggun Filipi mutuku ninye ati, anggun nong deice ikin ning delisinyake. Wininyaka anya arye, na kele, Allah arye, ‘Na mapu ati, wininamake’ tenen, akunum teneamsuke. Na Paulus arye nyapsine.
50002001	Na kayapu, Kristus ap, talima dukdongobuka neika umunye deice arye, anggun kanye talima noutamak melibuka kwa dibuka, mikip weik arisulule. Tonda, Kristus arye anggun ti, bico tenebuka melisilya deice arye, anggun talima kwa disulule. Tonda, Allah El Dib Kanye anggun talima ak ulula deice arye, anggun kanye talima tonok kilisiliba, nimalye neika ansinibuka ululume. Tonda, anggun talima noutamak, bico tenelamunce, talima dukdongobuka ululume. Ululumce, nimalye teleb kibuka melilalulume.
50002002	Diba, na kele anyapmasin ning nirya ara, dipkoprop winiluluma ati, na kanye moubuka delisunune. Ara, anggun kanye tenena ara, tonokuk bobuka, bico tenelamunce, anggun kanye talima ansinibuka, ‘Nun fil ara, aning uk wininamap’ tenen, tonok fil uk tenebuka wininamlulume. Winipmunyop ura, dipkoprop na weik arye, kanye weik deipnamsine.
50002003	Yata winin ning do nirya, ‘Na uk ereipnitinge,’ tenena ap, kwalina ap, maknye kintinilina ap, deice arye, fil kum donamlume. Aning ara, fia kum bukni, anggun adip aryuk talima namin kibuka, amutam umunce, anggunce yuk ninye nirya ati, ‘Kume na kwit el uk ereiptinge. Na ara, mitik mambul bukni, el uk ara weik mambule’ tenen, tenelanamlulume. ‘Weiknye bira na uka,’ tenena kume.
50002004	Anggun nirya, anggun babye, patan ning atibuk kum tenenamlume. Anggun nirya adip aryuk yuk ninye nirya ati, ‘Aning ara, sik babye, mambule anya arye, sik patalamlye ning ton arinamne,’ tenelanamlulume.
50002005	Yesus Kristus, el kanye talima tenelamuk touk, anyuk tenebuka wininamlulume. Elce tenelamuk ara, nyapnusine.
50002006	Yesus ara, dipkoprop Allah ulye touk ulamuk bukni, ‘Allah atouk ununa ara, kum bataknune, na’ tenen, ‘Anyuk talibuka fia unamne,’ kum tenelamuk.
50002007	Aning kum tenelamuk bukni, Allah atonun ulamuka deiyok ning batakuka, talye fil melin nang atonun ubuka, ninye nong ap, urasin atonun dayukce, tukwak mutuku kolukuk.
50002008	Ninye nong atonun dayukce, talima darapdongobuka, amutamak ulamukce, el li Allah el yupu uk kekebuka ulamuk. Winibuka daulamuka ani, el li birye teneyamuka atouk, malye nang arye obikba, dibuk. Aning ara, talye dipna kume. Malye nang arye ninye on ning fia malye ninguk wibuka, wanwanun yo deice deibuka, obikba, dibuk. Yesus arye, ‘Teleb daopnenyake,’ tenebuke.
50002009	Utenelamukce, aning nirya winibuk ati, Allah arye Yesus dobuka, aning-aning nirya deice tam akunum erepdeibuke. Erepdeibukce, weik mambul si Yesus aribukba si dobuk. Yata ning do nirya, el amutamuk ulule. Weik si dobuka, ara, ‘Aning-aning nirya taliplirye, Weik Deiyoknye unamle’ tenen, weik si aribuk ura, dobuk. Yata weik si do nirya, asi-asi nirya deice tam, si fia teleb ninguk wibuka dobuk.
50002010	Allah arye Yesus erepdeibuk ura, fia mambul si dobuka deiyok ara, ani. Ara, im deice unyak nang ap, tukwak mutuku nirya unyak ninye ap, tukwak amutam ulul ning nirya ap, babye, yata kam un ning do nirya, sirya talak ara, ‘Yesus el si kekebikirye, kutam tuku dinikdongobuka si erepnamake. Na arye anang nirya dobuka, Yesus el amutamuk bulubuka deipnamne,’ Allah arye teneamuk. ‘Winipnamne’ tenen, Allah arye Yesus erebuka deibuk.
50002011	Tonda, yata mutuku ninye do nirya, ninye mutuku-mutuku nirya, Yesus el si kekebikirye, “Yesus Kristus elda, Weik Ninye Deiyoknye Allah ulule,” nyabuka lakak nyapnamake. Anyapnamaka deice arye, nun Ni Allah, el si weik erepnamake. ‘Allah ara, weik mambule,’ tenepnamake. ‘Winipnamak’ tenen, Allah arye, Yesus ereipdeibuk. Na Paulus arye, nyapsine.
50002012	Aning ati ara, na kayapu, minop talak dipdongobuka, anoutam talak nirya, na yupu kekebuka, teleb kibuka winimunya atonun, fia wininamlume. Tonda na ap, neika ulamubu talak babye, winitalak nun yuk-yuk unyap talak babye, Allah el yupu uk kekebuka, el yupu uk talibuka dobolbalulum touk, afia wininamlulume. Allah arye, ‘Afil winibuka donamak’ tenen, teleb kibuka teneamsuk touk, ‘Aning uk pataplya ati, afil uk tenebuka donamak’ tenen, anggun kanye talima noutamak melibuka fil dosulule. Winibuka anggun talima noutamak fil dosulul anya arye, anggunce atouk, yuk-yuk tenepmunce, ‘Allah arye lyepnamnil ara, weik mambule,’ tenenamlume. Tonda, ‘Na mikip kumnye birye malye winipnun’ tenen, kanye fia moupnamlulume, na Paulus arye, nyapsine.
50002014	Anggun fil donamlum ap, anggun wininamluma nirya ap, noutamak, kanye lik-lik asa una ap, kanye bokoltosilibuk, malye nyana ap, walana kum aryuk telebuk fil dobuka unamlulume.
50002015	Winibuka wininamluma deiyok ara, nyapnusine. Ara, winipmunyop ura, Allah el mapu kipsilyeba umunce, malye winina fia kum upmunyop ura, ‘Yuk nang, malye yupu anggun deice kum deipsitinge’ tenen, nyapsine. Winitalak unyak ninye ara, fia malye ning talibuka, malye ninguk tenebuka, malye-malye unyak bukni, na nyapmasin touk diksukumuk upmunyop ura, yuk nang, sik malye wininyak ning ara, anggunak bol kum doupnamsile. Im deice noutamak kurya tiklirye, dirina weik ulamle atonun, anggunce Allah el kam una yupu talibuka, peterena ap, el yupu dobolbana ap, umunye ning ara, winitalak fia malye wininyak ninye kan-kan noutamak, dirina atonun unamlume.
50002016	Ayupu nirya nyapmasin touk, Allah el kam una deiyok yupu talibuka, dipkoprop moubuka kekemunce, telebuk utumop ura, ‘Na talye uk fil kum dolamse, nong lakak upnamle’ tenen, aminyan ara, na weik kanye deipnamsine. Ara, Kristus arye, ninye mutuku-mutuku nirya ati, yupu bokeiplirye, wenebuka opnamle talak ara, na weik kanye deipnamsine ati, nyapsine.
50002017	Bukni, na opnikca babye, telebe uka. Anggun nirya ati, teleb kanye uk bobuka unamne. Anggun babye, atonun, na ti teleb kanye uk bobuka unamlulume. Ara, winipmanto yupu nyapnusine. Allah si erena ati, kam ning obuka arilamibirye, ‘Fia teleb upnul’ tenen, sirya dakana ati, aning deice teleb mek dikuka delilamap atouk ning ton nyapnusine. Ara, Allah diba teneluluma deice, el fil uk dolulum ara, Allah ati arinyap ning atouk ulule. Malye nang opnicop ura, Allah ati arinyap ning deice dikilongolamap mek atouk ulule. Ara, ‘Allah arin ning fia teleb upnul’ tenen, teleb mek dikuka, delilamap ning ara, na opnicop ura, amek atonun uptinye.
50002018	Na arye anggun nirya ati, teleb kanye uk bobuka, unamne. Ara, anggunce Allah diba teneluluma deice arye, el fil uk dolulume. Aning ati ara, Allah diba teneluluma ara, akunum teleb ulul bukni, ‘Fia teleb upnamle’ tenen, sirya dakana ati, na opnitinga babye, na ap, anggun ap, kanye deipdatibye.
50002019	Nun Deiyoknye Yesus Kristus arye, “Teleb ur winiplyame,” nyapnutop ura, na arye, ‘Wininamne,’ tenenun ning laka nyapnusine. Ara, ‘Timotius ara, anggun Filipi ninye, anggun mutuku minopce dopkwetepnamsine. Timotius dobuka, anggun mutuku dopkwetepnibuk, elce anggun melibuka daulamlye ani, tamubuka na dam yanamle.’ Yalirye, “Anggun Filipi ninye wininyak ning ara, ani-ani,” nyabuka, laka nyapniliba kekepnirye, ‘Na kanye deipnamne,’ tenenune.
50002020	Timotius arye, ‘Sik Filipi ninye ara, sik pataplye ning ap, sik wininamak ning nirya ap ati, dipkoprop melinamne’ tenen, pataplibuk fia tenelule. Timotius arye, anggun melina ati, fia tenesilye touk, yuk nang ton kum unyake. El ulul atonun nang, na ap, kum unyabe, el tonoka. El Timotius uk aning atonun tenelule. Yuk nang ton kume.
50002021	Ara, urtalya ati kum nyapsine. Sik yuk nang nirya ara, Yesus Kristus el fil ati, mambul kanye bobuka, ‘Fil donamape,’ kum tenenyake. Sik yuk nang nirya arye, talye ning, sik babye, tenebice ninguk tenebuka, winyaka ati nyapsine.
50002022	Sik yuk nang wininyak bukni, Timotius el uk ara, anggun kele, el fil dolamuka deice arye, el ulul ning akunum lakak upsuke. Ara, tonok teleb mi arye el li ap, fil teleb ubuka fil dolamle atonun, Timotius ap, na ap, neika fil dolamnumu. Ara, Allah el laka teleb yupu, ninye lyena yupu peterelbana fil ati nyapsine.
50002023	Aning ati ara, amutuku nang na winipnamniak ning akunum lakak uplibuk, kel kipnyop ura, adip aryuk Timotius dobuka, anggun dam dopdeipnamsine. ‘Winipnamne’ tenen, patanululbuk fia tenenuna ati, nyapsine.
50002024	Tonda, na ap, nun Deiyoknye Yesus ap, talima dukdongobuka unyamce, tenenune. Ara, Yesus arye winibuka tenepnutop ura, na babye, anggun dam dilyanamsine.
50002025	‘Yanamne,’ tenenun bukni, tonda, na kwit Epafroditus ara, anggun dam tamubuka dopdeipnamsine. Anggunce, ‘Epafroditus bira, Paulus el patana ning ati melibuka winipnamle’ tenen, minopce na dam dopdeiamnulume. Epafroditus ara, na weit atonun ulirye, Yesus el laka teleb yupu, ninye lyen yupu ati, melibuka neika fil dolamnumu. Tonda, yin talin nang arye, ‘Aning opnuyabe,’ tenebice nang ati, fia darabuka olbisilalamak atonun, Epafroditus ap, na ap, nun neika, fia pi deibuka, mikip arye, Allah yupu peterebuka balamnumu. Ara, Yesus el yupu ati, “Deiyok ani,” nyabuka, fia moubuka lakak peterelamnumu.
50002026	Epafroditus arye anggun ti, ‘Se, na kayapu’ tenen, bico tenesulule. Tonda, yuk nang arye, “Nun kayapu, Epafroditus ara, uk weik dinmale,” nyabuka laka nyabik ura, anggun Filipi ninye kekeplume. Yuk nang arye, Epafroditus ati, ‘Uk dipkuk ning ara, Filipi ninye akunum kekebik,’ nyabik ura, Epafroditus kekebuk. Kekebukce, ‘Se na kayapu nang mambul kanye bopnikcak’ tenen, el babye, mambul kanye bopmale. Ati Epafroditus dobuka, anggun dam dopdeipnamasine. Aning tenenuna ara, telebuka. Na Paulus arye, nyapsine.
50002027	Yuk nang arye, “Epafroditus uk weik dinmale,” nyabik yupu ara, talye yupu kume. Dipkoprop uk weik dilamukbuk, dipmanto ulamuk bukni, Allah arye el ti bico tenebukce, melibuka kwetebuk. Tonda na kanye ara, Allah arye, ‘Na mi Paulus ikin akunum unmal bukni, el kwit Epafroditus diplyop ura, ikin weik tonap, upnamle,’ tenepnuke. Anya arye, Allah arye Epafroditus kwetebuke. Allah arye Epafroditus el kwetebuk ura, na ti bico tenepnuka arya.
50002028	Epafroditus arye, ‘Na uk dipnuk ning ara, Filipi ninye kekebika ati, se’ tenen, mambul kanye bopmale. Aning ati ara, na kanye fia teleb tenepna arye, Epafroditus anggun mutuku dopdeipnamsine. Dopdeipnyeba, anggun dam yalibuk, eipdamunyop ura, anggun kanye deipnamlume. Tonda, elce melisilyebuk, anggun kanye deipmumya deice arye, na arye anggun ti, ‘Se, na kayapu nang teleb unyak do, kum do?’ tenelamsirye, ikin wamnuk ning ara, caknam upnamnile.
50002029	Epafroditus yalyop ura, anggun Yesus ap, dukdongobuka umunye ninye arye, anggun weik kanye deibuka, taruk aribuka, telebe nyabuka ansininamlume. Tonda atalak-atalak nirya ara, Epafroditus ap, el atouk nang ap, ati, si erenamlume. Ara, urdem ati kume.
50002030	Anggunce na ti kum melipmanto ulamnuluma anya arye, el dopdeipnumunba, ‘Kristus el fil uk dopnun’ tenen, Epafroditus arye na melyamnuka deice arye, dipmanto ubuk. Kristus el fil dona ati, dipmanto ubuka anya arye, winitalak ara, elda anggun dam yalyop ura, el ti, weik kanye deibuka, kinamlulume. Na Paulus arye, nyapsine.
50003001	Ura, na weit yapu atouk ninyeo, Yesus ap, dukdongobuka umunce, weik kanye deibuka unamlulume. Minop talak ara, anyapnusin yupu akunum nyamsise bukni, ila tonap, nyapnusin ara, na ikin una kume. Tonda, ‘Mankau arye malye ning tenepmunyak’ tenen, yupu seknusine. Tonap ayupu uk kekepmunyop ura, ayupu moubuka melinamsile. Anya arye, anggun melina ati ayupu nyapnusine.
50003002	Sik Yahudi yala ninye, malye unyakce, ‘Allah arye kanye deipnamsil’ tenen, “Sal den bam bol mouse ning sekenamlulume,” nyabuka peterenyak nang ara, yu ulamlye kam arye fia yu uplibuk, ubula dona ap, walana ap, malye winilamak atonun, anang babye, malye wininyake. Ara, nun yupu yanipsikirye, ‘Sik yupu kekenyak ninye ara, nun yupu uk kekebuka nun tam kepropsitinge’ tenen, malye yupu nyasinyake. Aninye ara, wininyaka anya arye, ‘Anang nun malye updeipsicak’ tenen, memelonamlulume. Anang ara, winibuka tenenyake. Ara, yuk nang, ‘Aninye ara, malye winin ning batakuka, Allah el na tenen nang unyake, tenepnamsiak’ tenen, bikilin ning ati, sal den bam bol mouse ning sekenyake.
50003003	Bukni, nunda dipkoprop malye ning batakuka, Allah el na tenen ninye unyabe. Ati, ‘Sik Yahudi yala nang ninye ara, malye updeipsicak’ tenen, memelonamlulume. Nunda, Allah El Dib Kanye arye, el mikip arisilya deice arye, Allah el si erenyabe. Nun kanye talima teleb ulin ning ati ara, nun bidamnye mikip ap, nun nong winilamap ning ap, adeice arye, ‘Teleb uk winilinamabe,’ fia kum tenenyabe. Aning tenena kumce, ‘Yesus Kristus elda weik mambule’ tenen, ‘Elce fil dopsuka deice aryuk, teleb ulisulule’ tenen, dib tenenyabe.
50003004	Yuk nang arye, ‘Nun mikip ap, nun nong ap, ulamibya deice arye, teleb winilinamabe,’ tenenyak touk, fia kum tenenyabe. Bukni, aning atonun teneptibyop ura, na babye, weik arye tonap, teneptinye. Yuk nang arye, ‘Nun mikip deice arye, winilamap ning deice arye, teleb winilinamabe,’ talye tenepting bukni, sik Yahudi yala ninye arye, ‘Fia mambul ning ara, ani-ani,’ tenenyak ning ara, na babye, weik atouk ulamse. Ati laka nyapnusine.
50003005	Ara, na weik yala ara, Israel yala nang arye deipnikba, like pin barye sum akunum ubuk ura, na den bam bol mouse ning seknike. Na yala koprop ara, Benyamin yalanye ununa anya arye, Yahudi yala nang arye, nyalamak yupu ap, winilamik ning ap, mem ning nirya ap, na weik arye, kel kibuka ulamse. Ara, Allah arye, “Wininalulume, aning ton kum wininamlulume,” nyamukba, Musa arye seklamuk yupu, mem yupu ning ati ara, sik Farisi nang arye, ayupu uk fia talibuka diksukumuk unyaka atonun, na babye, weik arye telebuk ubuka ulamse.
50003006	Na arye aning uk diba tenelamsirye, ‘Yuk ninye arye, talye dib tenenyak ning, nong kum upnamle ning nirya kum daturye, nun tenenyap ninguk weik upnamle,’ tenelamse. Utenelamsirye, Yesus ati min dib kum teneamse talak ara, Yesus dipkoprop akunum tenelamik ninye ati, sik nong deice ikin ning weik delilamse. Tonda, ‘Allah arye nyamukba, Musa seklamuk yupu, mem yupu talibuka, diksukumuk dobolbabyop ura, adeice aryuk Allah arye nun ti, teleb nang tenepnamsile’ tenen, Yahudi yala nang arye, wininyak ning nirya ara, na babye talibuka diksukumuk winilamse. Malye winin ning ara, tonok babye, ton kum winilamse.
50003007	Anirya, winibuka ulamse bukni, yata diksukum winin ning do nirya, yuk nang arye, ‘Elda fia telebnye, tenepnamniyak’ tenen, mem fil atonunuk fil dolamse ning nirya ara, winitalak na kanye ara, ‘Anirya ara, talye ning uka,’ tenenune. Wininuna ara, ‘Yesus el uk dib tenepnirye, fia talibuka unamne. Kristus aryuk lyepnamnile. El uk ara, weik mambule, yuk ning nirya ara, fia kume’ tenen, unune.
50003008	Anyapmasin yupu uk kume. Tonda, teleb-teleb kibuka winilamse ning weik aupnuk bukni, Yesus dib tenepnirye, ‘Na deiyoknye Yesus Kristus ap, dukdongobuka unaname,’ akunum tenepne ning ati ara, ‘Mince arye tenelamse ning nirya ara, malye ning atouk, dauplye,’ tenenune. Ara, ‘Na Deiyoknye Yesus Kristus ap, talima dukdongobuka una ara, fia mambule,’ ati nyapsine. Minop talak ara, na diksukum ulamse deice arye, ‘Aning deice arye, teleb updeipnamnile,’ tenelamse bukni, winitalak na kanye ara, ‘Aning nirya ara, mal-malya, sukulonga donoklamak atonun ning ulule,’ tenenune. Tonda, ‘Lyun ning atonun ning ulule,’ tenenune. Winibukap tenenuna deiyok ara, ‘Weik mambul ning ara, Kristus el uk talibuka, el ap, talima dukdongobuka unaname’ tenen, nyapne.
50003009	Musa seklamuk yupu talibuka dobolbanirye, diksukum unya deice ara, Allah arye, ‘Anye bira telebnye ulule,’ kum tenenamnile. Aning kum bukni, fia patapnil ning ara, na arye, Kristus ati diba tenenun deice aryuk, Allah arye, “Elda telebnye,” nyabuka deipnamnile. Aning ara, akunuma. Yuk winin ning deice arye, teleb kum kipdeipnamnile. Kristus ati, dib tenebibya deice aryuk, Allah arye, talye arina atonun, ‘Aning ara, diksukum teleb nang unyake,’ tenepsilirye, teleb kipdeipnamsile.
50003010	‘Se, aning winiptinye’ tenen, fia patapnil ning ara, nyapnusine. Ara, dipkoprop Kristus ap, talima dukdongobuka unirye, Allah arye, Kristus kam bukeibuk ura, winira Kristus mikip weik ulye touk, ‘Na babye, winiptinye’ tenen, patanulule. Tonda, Yesus el kanye imun ning weik ulamuka ani, nun malye winina ati dibuk touk, na babye ikine upnutop ura, akunum diamik ninye atouk uptinye. Akunum diamik ninye atonun uptinye nyanmana ara, diamik ninye, malye winin ning nirya kum patalirye, malye kum winilamak touk, ‘Na babye, malye ning kum patapnutu ura, malye kum winipnamne’ tenen, patanulule. Ara, Kristus arye, el mikip weik arinulula deice arye, ‘Malye ning arye, na talima kum lilonamnile’ tenen, nyapne.
50003011	Winibuka dafia ulamtiniba, sirya talak ara, ‘Kristus arye, el ti diba’ tenena ninye nirya, diamice bukni, tuba tamubuka kam bukeipsilirye, im deice bulubuka deipnamsilak ara, ‘Na babye, dobuka, im deice uk deipnamnil’ tenen, patanulule.
50003012	Na kayapu, anyapmasin ning nirya ara, ‘Akunum sirya dakuka winipse’ tenen, kum nyapsine. Tonda, ‘Nada, fia malye winina kum, diksukumnye akunum unune’ tenen, kum nyapsine. Apatanilye ning ara, min kum winipman bukni, Kristus arye na ti, ‘Anye ap, na ap, talima dukdongobuka unimirye, diksukumuk ubuka fia unamname’ tenen, lyebuka talipnukce, tuba talinulule. ‘Winipnamle’ tenen, lyebuka talipnuk touk, na bidamnye, ‘Kristus dukdongopnirye, diksukumuk unamne’ tenen, fia pi deibuka, el fil uk palibuka donune.
50003013	Na weit yapu atonun ninyeo, Yesus Kristus arye na ti, ‘Diksukumuk ubuka, wininamle,’ tenepnuk ning nirya, dipkoprop min kum sirya dakse bukni, tonok mambul wininun ning ara, nyapnusine. ‘Ara, minop winilamse ning ara, batakukapsirye, aning tuba’ tenena kum bukni, aminyan na ti winipnamnil ning ap, na arye winipnamne ning ap, anyuk tenebuka unune.
50003014	Sik bik-bik abuka ban nang arye, pitin kilin ak bita dinmakirye, ‘Dekna ning dopropnuyap’ tenen, mikip arye, fia pi deibuka, bik-bik abuka balamak atonun unune. Ara, Allah arye, na ti, ‘Im deice yalirye, dekna atonun ning dopropnamle,’ tenepnukce, yukupnuke. Yukupnukce, Yesus Kristus ap, na ap, kanye dukdongopnuka anya arye, el ap, neika unyama ati, anyuk tenebuka, fia pi deibuka, fil donune.
50003015	Nun kanye talima akunum wisipsuk ninye nirya ara, adip aryuk na nyapmasin touk, tenebuka wininamabe. Winibuka anyuk tenelamibya ani, yata ning do, tonok ning babye, anggun kanye yuk tenepmunyop ura, Allah arye aning ati lipsisikuka peterepsilirye, lakak kipdeipnamsile.
50003016	Kanye yuk tenepmunyop ura, lakak nyanamsil bukni, weik mambul ning ara, nun akunum kel kibuka diksukumuk unyap ning ara, ila tamubuka batakna kum, aning uk fia talibuka dobolbanamnyabe. Ila tamubuka tonap, talye-talye kum wininamnyabe.
50003017	Na nyanun yupu ap, na wininye ning ap ara, diba tenebikirye, dobolyangalamice ninye ap, anggun Filipi nang ap, ansinibukabmunce, sik winilamak ning atonun wininamlulume. Tonda, “Wininamlulume, wininamlume,” nyabuka peterebupu ning uk, aning uk talibuka dobolbalamice ninye ara, moubuka eipmunce, sik winilamak touk, anggun Filipi nang babye, atouk wininamlulume.
50003018	“Nun peterebupu ninguk talibuka, wininamlulume,” nyapsine yupu ara, urtalya ati kum nyapsine. Deiyok ara, ani. Minop nyalamsise touk, ila tamubuka tonap, engebukapnirye, ayupu deiyok ara, ani nyapsine. Ara, yuk nang weik, sik malye-malye winilamaka deice arye, ‘Kristus wanwanun yo deice obik ara, talye ning uk,’ tenebuka yaniltana nang atonun wininyake.
50003019	Aninye aning ara, sirya talak ara, Allah arye, weik wenebuka fia onamle. Oplirye bataknamle. Anang ara, sikce, ‘Aning weik mambule,’ tenenyak ning ara, sik talye nong deice patalamle ning ap, sik babye, kanye deililana ning ap, anyuka. Sikce malye-malye winipmace ning deice arye, malye kanye bobuka, alye ulamtu bukni, amalye wininyak ning ati ara, maknya kintibuka kwalina ap, kimkimilana ap, unyake. Sik kanye talima nirya ara, talye tukwak deice ninguk delinyaka ati nyapsine. Tukwak ning deice uk delinyaka ati, nyapsine.
50003020	Sikda wininyak bukni, nun uk aning ara, nun mutuku kopropa ara, im deice tam uka. Nun yala ara, im deice nang kipdeipsuke. Tonda, nunce, nun Ninye Lyena Deiyoknye bira, ‘Dan talak im deice dolyanamsil do?’ tenen, el ti kanye deibuka, fia kalekuka dina uk unyabe. Dolyanamsilnye bira, yuknye kume. Ara, nun Weik Ninye Deiyoknye, Yesus Kristus el uka.
50003021	Yata ning do nirya, Yesus el weik mikip deice arye, aning-aning nirya talibuka, el amutamak delilule. Atouk el mikip deice aniryuk, nun talye tukwak nong bataksilirye, nun dobuka urasin fia yuk ning kipsilirye, el fia teleb im deice nong ulye touk ubuka, kwepdeipnamsile. El fia teleb ulye touk, nun babye, teleb winipsiliba unamabe. Na Paulus arye, anggun Filipi ninye ati, nyapsine.
50004001	Na kayapu. Na weit yapu atonun ninyeo, fia bico tenesunune. ‘Se, kanye eibratibye’ tenen, fia tenesunune. Anggun nirya ati, na kanye fia weik deipsine. Yesus arye dekna ning aripnamnil ning deiyok ara, anggun tia. Ara, Yesus el laka teleb yupu peterelamsisibuk, anggunda diba tenelamluma ati, dekna ning arinamnile. Yesus el weik mikip deice arye, nun nong talye nong dobuka, el nong fia teleb ulye touk, nun nong im deice ninguk kwepdeipnamsile. Aning ati ara, na arup nyapmasin touk, nun Deiyoknye Yesus talima dukdongobuka umunce, diksukumuk ubuka, kanye lamapdongobuka uk unamlulume.
50004002	Ara, yuk yupu ton nyapnusine. Ara, anggun bitinye kilapu Eyodia ap, Sintike ap ara, Yesus ap, talima dukdongobuka uptringce, ‘Wininaname’ tenen, ‘Tonok kanye uk bobuka, telebuk unamrake’ tenen, nyapsine. ‘Wininamrurume’ tenen, anggun si Eyodia ap, Sintike ap, anggun bitinye ati moropsine.
50004003	Tonda, asurat dopropnalamnye, na kum bataknulumce, fil neika uk fia dolamnumunye, na kwit an ti moropnukine. Ara, abitinye kilapu ara, Allah el laka teleb yupu, ninye lyen yupu fil dona ati, na ap, sik ap, fia pi dobuka, neika fil dolamubua ati, ance sik bitinye kilapu ati melipnamlyame. Aning atouk, na kwit Kelemen ap, ura, na ap, neika fil dolamubu ninye nirya ap, ati, milina uk unamlyame. Anyapmakin ninye nirya sik si ara, Allah el kanye talima fum tam Fia Kam unamak Ninye ati, si seklamuk buku noutamak akunum sekdeipsuke.
50004004	Yesus ap, talima dukdongobuka, kanye deibuka uk unamlulume. Anyapmasin touk ila tamubuka tonap, nyapnusine. Yesus ap, talima dukdongobuka, kanye deipdanuka unamlulume. Neika unamlum talak nirya ara, kanye deibuka unamlulume.
50004005	Anggun talima namin ubuka, yuk nang nirya ati bico tenebuka, neika teleb umunyop ura, adeice arye yuk nang nirya eipsikirye, nun Deiyoknye Yesus dolyanamsil talak ara, ‘Akunum dam upmasile’ tenen, lakak kel biknamsiake.
50004006	Yesus nun dolyanamsil talak ara, akunum dam upsil anya arye, yata ning do nirya ati, ilil upsiliba, ‘Se, yata upnamap do’ tenen, teniltona uk kum unamlulume. Ilil upsiliba, teniltona kum unamlum bukni, aminyan winipnamsil ning noutamak nirya ara, Allah ati moronamlulume. Ara, Allah ati telebe nyabuka, anggun patapsilye ning nirya ara, lakak nyapmunce, Allah fia moronamlulume.
50004007	Allah fia morolamunyop ura, Allah arye kanye teleb bobikirye kanya, lamabuka dakiyam asa un ning arinamsile. Kanye tunimabuka una deiyok ning arisilya deice arye, anggun ap, Yesus Kristus ap, kanye dukdongobuka unamlulume. Atalak nirya ara, anggun ilil una kum aryuk, mankau kanye bobuka telebuk unamlulume. Allah arye, ‘Kanye teleb bopnamak’ tenen, teleb un ning aresilya ara, talye ninye kanye aniryuk kum kel kiptibye.
50004008	Telebe na kayapu, asurat sirya dakana ati ayupu nyapnusine. Ara, yata teleb ning do nirya, fia dipkoprop mambul ning ap, kwalina kumce diksukum una ap, malye ning fia kum mingne ning ap, ninye nirya arye, ‘Aning dipkoprop teleb,’ tenenyak ning ap, afia teleb ning nirya uk ara, tenena uk unamlulume. Yata ning do nirya, awinin ning ati ara, ‘Allah arye kanye delilule,’ tenenyap ning nirya ara, aning uk tenebuka unamlulume. Malye winin ning yala-yala nirya ara, kum tenenamlulume.
50004009	Tonda, na arye peterelamsibuk, diba tenebuka doproplum ning ap, na nyapdeiamsise yupu ap, na arye teleb winilamsibuk elilamlum ning ap, anirya tenebuka dobolbana uk wininamlulume. Anyapmasin touk, diksukumuk winilamunyop ura, kanye bon ning arisilya Deiyoknye, Allah ap, anggun neika dukdongobuka unamlume.
50004010	Winira yuk yupu ton nyapnusine. Yesus ap, kanye dukdongobuka, neika unirye na kanye deipne. Kanye deipne deiyok ara, anggunce na ti, ‘Se, Paulus el pataplye ning ati, yata wiribuka meliptibye do,’ tenelamnulum bukni, dipkoprop melipmanto talak lo kum wamuka ati, kum melyamnulume. Bukni, winitalak ara, tuba tonap, ‘Paulus melinamabe,’ tenepnuluma ati, na kanye deipsine.
50004011	“Kanye deipsine,” nyapmasina ara, ‘Aning-aning patanilye ati, nyapnye ura, aripnamniak’ tenen, kum nyapsine. Aning kumde. Yata winin talak do nirya, aupnile ning ara, weik ning do, mitik ning do, aupmanil touk, talye kanye bopnirye unune. Aning ara, akunum kel kiyamse.
50004012	Yata winin ning do nirya, awablye ning fia kum uplibuk, fia patanulul talak babye, awablye ning tuba weik upnilibuk, kum patapnilye talak babye, na akunum ulamse ati, akunum kel kiyamse. Ati talye kanye bobuka unune. Yata winin talak do nirya, talye kanye bobuka, una ati tenena deiyok ning ara, akunum kel kiyamse. Din ning weik aupmalibuk, weik din talak babye, ura, din ning kum uplirye, din fia patapnilye urdemuk unye talak babye, akunum bikamse.
50004013	Yata winin ning do nirya, Kristus ap, kanye dukdongobuka unirye, el mikip arinilya deice arye, aning-aning nirya winiptinye.
50004014	“Winiptinye,” nyapsin bukni, na ikin upnuk talak noutamak, anggunce melilamnuluma ara, telebuka.
50004015	Aning uk kume. Anggun Filipi mutuku umunye ninye ara, anggun kele. Allah el laka teleb yupu winiryuk kekebuka diba teneplum talak ara, ‘Yuk mutuku ton peterelbinun’ tenen, Makedonia mutuku batakuka, binuse talak ara, anggun Filipi ninye ap, na ap, nun bidamnang aryuk melilalamubu. Yuk mutuku diba teneamik ninye nirya, tonok babye, kum melilamnike. Anggun Filipi mutuku Ninye aryuk melyamnulume.
50004016	Tonda, Tesalonika mutuku ulamse talak, aning-aning patalamnuk talak noutamak ara, na melina ati, anggun Filipi mutuku ninye ton talak ton, ila tamubuka ton talak ton, na patalamnuk ning dolilamnulume.
50004017	Anyapmasin yupu ara, ‘Tuba-tuba arinamniak’ tenen, kum nyapsine. Aning kum bukni, na kanye deipnirye nyapmasina deiyok ara, anggunce melipnuluma anya arye, aminyan ara, ‘Allah arye dekna dolamak atonun ning arinamsile’ tenen, kel kipnulum tenena, ati nyapsine.
50004018	Anggunce dopdeipnulumba, weik arye akunum dopropse. Aning uk kum bukni, tonda anggunce Epafroditus ariplumba, elce dobuka boyanuk ning akunum dopropse ati, na patapnuk ninguk kum bukni, weika tonap, dopropse ning ara, akunum moubuka aupmanile. Nunce Allah arina ati, el kanye deililul ning, kam ning obuka aribibirye, nintong teleb ning uku dongobibiba, nintong arye Allah ulyak welelamle atouk, anggun urdem aryuk aripnulum ning ara, atong teleb ning atouk ulule. Anggunce winilamlum ning ati ara, Allah arye kanye deilisulule.
50004019	Tonda, na arye el si erenun Allah ara, elce aning-aning nirya, mambul ning, fia teleb ning weike talibuka ulya atouk, anggun Yesus Kristus ap, kanye dukdongobuka, neika umunyop ura, anggun patapsilye ning nirya fia arinamsile.
50004020	Ninye mutuku-mutuku nirya, ‘Nun ni Allah ati, elda weik mambul tenebikirye’, ‘El si weik fia erenamak’ tenen, Allah moronune. Aning ara, ‘Dipkoprop fia wininamak’ tenen, akunuma, Amin nyapne.
50004021	Yesus Kristus diba tenebuka, el ap, kanye dukdongobuka unyakce, sik Filipi mutuku diksukum ubuka unyak ninye nirya ati, “Paulus arye telebe nyapdeipmasile,” nyapdeipnamnululume. Tonda, Yesus diba tenebuka, na ap, neika fil donyap nang, nun weit yapu atouk nang arye, anggun Filipi ninye ati, “Telebe,” nyasinyake, nyapsine.
50004022	Tonda, na aunman mutuku unyakce, Yesus diba tenebuka diksukumuk unyak ninye nirya arye, anggun Filipi mutuku ninye ati, “Telebe,” nyasinyake, nyapsine. Tonda, Roma mutuku nirya talilya, weik ninye deiyoknye, Raja Kaisar, el fil don nang ap, el asik nang ap, unyak bukni, sik kan-kan Yesus akunum diba tenebik nang arye, anggun Filipi mutuku nang ati, “Telebe,” nyasinyake, nyapsine.
50004023	Nun weik deiyoknye Yesus Kristus bico tenepsilirye, talye melisilye ning arisilibuk, anggun ap, Kristus ap, kanye dukdongobuka umunce, anggun kanye noutamak wisibuka, fia unamsil talak nirya ara, ‘Anggun kanye ap, Yesus ap, kanye dukdongobuka unamlume’ tenen, Allah morosunune. ‘Afia winibuka unamsil’ tenen, akunuma, “Amin,” nyapne. Telebe, na Paulus arye akunum nyapsine. Asukum uk deipsine.
51001001	Na Paulus ap, nun weit atonye Timotius ap, nun bitinye nang arye asurat sekeipsiname. Na Paulus ara, Yesus Kristus arye, ‘Na yupu dobuka peterepra banamle. Rasulnye unamle’ tenen, wipdeipnukba, el fil uk fia donune. Wininuna ara Allah arye, ‘Paulus na fil uk donamnil,’ teneamnukce, wipdeiyamnuk ati, aning uk wininune. Ati, batakna fia kumce, el fil uk talibuka ululuma anya arye, nun du weit atonun ninye ululume.
51001002	Asekeipsinam surat ara, anggun Kolose mutuku umunye ninye ati sekeipsiname. Anggun Kolose mutuku ninye ara, Allah diba teneamlum ati, el mapu kipdeipsuke. Winipsuk ati, anggunda malye una kum aryuk, diksukumuk ululume. Anggunda, Yesus Kristus ati diba tenebuka, el ap kanye talima dukdongobuka ululume. Nun Ni Kopropa Allah arye, anggun Kolose mutuku dib tenelulum kili sal ati, bico tenesilirye, el kanye aryuk melisilye ning ap, ‘Yu ulana kumce, kanye deibuka telebuk neika unamak’ tenen, arisilya deiyok ning ap, arisulule. ‘Aning nirya ara, tuba-tuba weik arye tabakuka arinamsil’ tenen, anggun Kolose mutuku ululum kili sal ati Allah morosunune.
51001003	Yuk ninye arye nyasinyake. “Kume, sik Kolose mutuku unyak ninye ara, Yesus Kristus diba tenenyakce, yuk ninye Allah ati diba teneamik ninye nirya ati, bico tenebuka, sik kanye talima dukdongobuka unyake,” nyasinyake. Winibuka nyalamsikba kekenyama ati, anggun Kolose mutuku ninye ati Allah morosinyam talak nirya ara, Allah ati, telebe nyanyame. Allah ara, nun Deiyoknye Yesus Kristus el li koprop ulule.
51001005	Yesus Kristus diba tenemunce, yuk diba tenen ninye ati, bico tenebuka kanye arisilibuk, umunya ara, talye ati kume. Winiluluma deiyok ara, Allah arye, ‘Aninye ati teleb ning ap, fia kam una deiyok ning ap, arinamne’ tenen, kintinibuka im deice moubuka deiamsuk ning ara, anggunce, ‘Fia kam una deiyok ning ara, nun dipkoprop dolonamabe’ tenen, kanye teniltona kum aniryuk, fia kintinibuka dina uk ululume. Winiluluma ati, Yesus diba tenebuka, yuk ninye ati bico tenelulume. Allah arye kintinibuka deiamsukce, aminyan arinamsil ning yupu ara, asurat noutamak arye nyapmasin ning nirya ara, Allah el fia dipkoprop yupu, ninye lyen yupu, el laka teleb yupu peterelamsik noutamak arye, akunum kekelamlume.
51001006	Yata mutuku do nirya, Allah el dipkoprop lak teleb yupu, ninye lyen yupu ara, dib tenen nang arye peterenyakba, ninye mutuku-mutuku nirya kekebikirye, dib tenebikcop ura, dib tenen, ninye weik upnin banyake. Winipmanto ara, duk moulamle yo, duk weik moulamle touk, ninye arye Allah el laka teleb yupu diba tenebikca deice arye, diksukum winin ninguk talibuka unyakce, sik teleb un ning weik upnin balule. Mutuku-mutuku nirya noutamak arye, ninye weik diba tenebikirye, teleb-teleb kibuka ulamak touk, anggun Kolose mutuku ninye babye, atouk ululume. Ara, ayupu kekelamlum talak arye diprongobukap, aminyan talak nirya ara, anggun kan-kan arye, Allah el laka teleb yupu kekelulumce, duk weik moupnin balulnye bira, weik nelamle. Winisilye ning deiyok koubuk talak ara, Allah arye nun nirya ati, bico tenesilirye, lyesilyop ura, el kanye aryuk, urdem talye fia melisilye yupu, dipkoprop deiyok koubuka dololalum talak arye, deiyok kipsukce tuba-tuba usulule.
51001007	Ayupu nirya ara, nun kwit Epafras arye peterelamsukba, kel kiyamlume. Epafras ap, nun ap, ‘Kristus el amutamuk ubirye, el fil uk donamap’ tenen, neika fil donyabe. Epafras ati, nunce fia bico tenenyame. Nunda, anggun dam kum yatinimnye bukni, nun kwit Epafras bira, batakna fia kum arye, ‘Kolose ninye peterebuka fia melinamne’ tenen, Kristus el yupu uk talibuka fil dolule. Winilya ara, Kristus ati afil dolule.
51001008	Epafras arye, nun ti, nyapsuke. “Allah El Dib Kanye arye, el mikip arisilya deice arye, anggun Kolose ninye arye, sik bitinye ap ura, ‘Allah el ti dib tenenyak’ nang nirya ap, ati, fia bico tenebuka kanye arisulule,” nyabuka laka nyapsuk ura, kekepnume.
51001009	Aning nirya laka nyapsuk ning ati ara, Epafras arye, anggun ti ayupu nyapsuk talak arye dipdongobuka, atalak ap, aminyan unamsil talak ap, ura, atalak-atalak nirya babye, batakna kum arye, anggun Kolose nang ati, Allah fia morosinyame. ‘Allah arye anggun Kolose ninye ati wininamle’ tenen, morosinyam ning ara, nyapnusiname. Ara, Allah arye anggun ti, ‘Wininamake, aning ton kum wininamake,’ teneamsuk ning nirya ara, ‘Dipkoprop moubuka kel kibikirye, aning uk wininamak’ tenen, morosinyame. Ara, ‘Weik kel kina deiyok ning doprobikirye, kel ninye unamak’ tenen, morosinyame. Tonda, Allah El Dib Kanye arye, el mikip arisilya deice arye, nong bol deice ninguk kum bukni, ‘Fia noutamak deiyok kel ning ton moubuka tenenamak’ tenen, Allah morosinyame.
51001010	Nunce anggun anang ati, ‘Aning nirya dolonamak’ tenen, Allah morosinyam ara, urdem ati kume. Deiyok ara, Allah arye, ‘Na mapu winibuka, winibuka diksukumuk unamake,’ tenesilye touk, dipkoprop aning uk talibuka, ‘Anggun unamlum ning nirya teleb ubuka unamlum’ tenen, Allah morosinyame. Tonda, ‘Wininamluma deice arye, Allah arye kanye delinamsil’ tenen, nunce anggun ti Allah morosinyame. Winibuka winimunyop ura, Allah arye kanye delinamsil ning ara, lilibuka nyapnusine. Ara, yata teleb winin ning nirya do, diksukum ninguk yala-yala nirya umunyebuk, teleb duk weik moupnin banamsile. Tonda, Allah ap, kanye dukdongobuka umunye ning ap, Allah winilul ning nirya ara, ‘Weik arye kel kipra banamak’ tenen, nunce anggun ti Allah morosinyame.
51001011	Tonda, Allah el weik mikip weik ulamle touk, elce anggun Kolose ninye ati, mikip weik arisilibuk, kanye imun ning weik upsilya babye, ‘Batakana fia kum arye, fia pi dobuka fil domunce, kanye teniltona kum arye, telebuk unamlume. Tonda, ikin upsilya babye, yuk nang ati, minpola arye yu uplibuk, fil kum batakanamlum bukni, nimalye aryuk unamak’ tenen, nunce anggun ti Allah morosinyame.
51001012	Tonda, weik arye kanye fia deibuka, pinpin asa arye, nun Ni Allah ati, ‘Teleb, nyanamak’ tenen, Allah morosinyame. Nun Ni Allah ati, tuba-tuba, ‘Telebe,’ nyanamlulume. Nyanamluma deiyok ara, ani. Ara, Allah arye, ‘Na mapu nirya akunum teleb kipdeipnirye, im deice dekna weik ning arinamne’ tenen, kintiniamsuk ning ara, ‘Sik Kolose ninye im deice ukirye, sik babye teleb ning dopropnamak’ tenen, akunum teleb kipdeipsuke. ‘Im deice dekna ning dopropnamak’ tenen, teleb keipdeipsuka ati, nun Ni Allah ati, ‘Telebe’ nyabuka, weik arye kanye delinamlulume. Nun Ni Allah arye, aning-aning nirya talilirye, im deice weik dirina noutamak fia unamlak ara, nun ap, anggun ap, dib tenen ninye nirya ap, neika unamabe. Anggun Kolose ninye ap, ‘Im deice unamlum’ tenen, Allah arye akunum teleb kipdeipsuke.
51001013	“Im deice weik dirina noutamak umunce, mininga dekna weik ning dolonamlume,” nyapmanama ara, urtalya ati kum nyapname. Isa Mutuku Dongonye arye, nun kanye talyamsukba, fia kunuknak atonun ulamubu noutamak arye, Allah arye akunum lobuka lyepsuke. Lyepsukce, el kanye deiamuknye, el Mi Koprop Yesus arye, aning-aning nirya talibuka, weik deiyoknye kibuka ulya noutamak, akunum dobuka deipsuk ura, aunyabe. Winira, el Yesus elcuk talisulule.
51001014	Allah el mi Yesus fil dopsuka deice arye, nun Ni Allah arye lyepsukce, akunum teleb kipdeipsuke. Ara, nun malye winilamubu ning ap, malye tenelamubu ning ap ati, adip aryuk oplopsutu bukni, bico tenelamsukce, nun malye ning namin kipsukce kum danipsuk ati, kam fia unamabe nyapsiname.
51001015	Allah el ulye touk, el Mi Koprop Yesus babye, fia dipkoprop atouk ulule. Allah ara, ninye asing arye kum eipmantonye ulule. Allah arye aning-aning nirya kintinibuka, deiamuk. Bukni, winipmanto ning ara, ninye arye winiryuk mi deibikce ura, ami arye anggun ning nirya talibuka ulamle touk, Allah el Mi Koprop Yesus ara, deiyok kouna deiyoknye fia weik mambulnye ulule. Ulirye, aning-aning nirya talibuka, deice tam ulule.
51001016	Aning-aning deice tam ulirye, fia weik mambulnye ulula ati ara, lilibuka nyapnusiname. Yata ulye ning do yuk-yuk yala nirya ara, elcuk kwepdeiyamuk. Im deice ulul ning nirya ap, tukak mutuku noutamak ulul ning ap, ninye asing arye elinyak ning nirya ap, aupmal bukni, ninye asing arye kum eipmanto ning ap, aning-aning nirya ara, elcuk kwepdeiyamuk. Tonda yata mikip ulye ning do nirya, ninye weik nang deiyok nang, Sisinanye Raja nang nirya ap, deice tam weik nang unyak nang ap, sik amutam ukirye, mitik fil talibuka donyak nang ap, talye nang bukni, yuk nang arye anang ati, ‘Nun ni yapu,’ tenebuka, deiyok yupu nyanyak nang ap, anang-anang nirya babye, Allah el Mi Koprop arye kwepdeiyamuk. Yata ulye ning do, yuk-yuk yala nirya ara, elcuk aning nirya kwepdeiamukce, ‘Aning talipnibuk, aning ap, aninye nirya ap, sikce na si erebuka kinamniyak’ tenen, kwepdeiyamuk.
51001017	Allah el Mi Koprop Yesus ara, aning-aning deice tam ulirye, weik mambulnye ulya ara, deiyok ton nyapnusine. Ton ning ara, Allah arye aning-aning nirya, min kum kwepdeiamuk talak ara, Yesus elda, akunum minop arye aulamuk. Tonda, Allah arye nyalyeba, Yesus el fil dobuka el ulya deice arye, aning-aning nirya ara, kum danipnin balule. Yesus el ulula deice arye, aning-aning nirya, teleb ubuka kam uk ulule. Yesus el ulye ning ap, mikip weik ulye ning ap, el nyale yupu ap, adeice arye im deice tam ulye ning ap, tuku tam mutuku ak ulye ning nirya ap, teleb kibuka kam uk ulule. Elce aning nirya kum taliptuop ura, aning yala-yala nirya kum datue.
51001018	Tonda, Allah arye el mapu kwepdeipsuk ninye nirya ara, Yesus talisilirye, nun Weik Deiyoknye usulule. Ara, winipmanto ara, nun kisok upsuk ning nirya deice arye, aning-aning nirya tenebuka unyap touk, Yesus el babye, Allah el mapu nirya ati, Weik Deiyoknye usilirye talisulule. Tonda, Allah arye, ‘Yesus ara, aubuk ning nirya deice tam kibuka, weik mambulnye unamle,’ tenebuka ati, Allah arye teneamuk touk, Yesus dibuk bukni, Allah arye Yesus tamubuka kam bukeibuk. Winitalak ara, yuk ninye ton deiamik bukni, Allah arye aninye kam bulilamle bukni, minop kam bukibuknye bira, el Mi Koprop Yesus el uka. Allah arye Yesus minpola kam bukdeibuka deiyok ara, ‘Yesus ara, aning-aning nirya deice tam ulirye, weik mambulnye unamle’ tenen, winibuke. Yuk ning nirya ara, Yesus el amutamuk ulule. Elda deice tam ululnye uka.
51001019	Ara, urdem ati kum nyanyabe. Ara, Allah arye Yesus ati kanye deiamuka ati, Allah el bidamnye ulul ning ap, el mikip ap, ura, el weik mambul ulul ning nirya ap ara, Yesus el deice deibuk ura, el kanye talima noutamak wekamukba, Yesus ara, tukwak mutuku yanuka ulamuk.
51001020	Allah ara, fia telebnye ulula anya arye, yata ning do nirya, tukwak mutuku ubuk ning do, im deice tam ubuk ning do, aning nirya ap, Allah ap, neika kum upmanto ulamuk bukni, Allah arye, ‘Aning-aning nirya teleb kipnirye, na ap, dukdongopnyop ura, teleb kibuka neika unamabe,’ teneamuk. Uteneamuk ati, Allah arye Yesus wipdeibuk ura, Yesus el fil wanwanun yo deice fil dopsuka deice arye, aubuk ning nirya ap, nun ap, Allah ap, akubuka dukdongopdeipsuke. Minop talak ara, im deice ubuk ning ap, tukwak mutuku unyap ninye ap, Allah ap, neika kum upmanto ulamubu bukni, Allah arye Yesus wipdeibuk ura, el fil dopsuk deice arye, akunum akubuka dukdongopdeipsuk ati, winitalak ara, Allah ap, neika uptibye. Yesus arye nun malye ning lyebuka, teleb kipdeipsukce, Allah ap kanye talima dukdongopsuk ara, wanwanun yo deice dibukba, el ining biyuka deice arye, teleb kipdeipsuke. Aning ati ara, Allah arye nyapdeibuk ura, Yesus lyepsukce winitalak ara, nun Weik Deiyoknye ulirye talisulule. Tonda, Yesus ara, aning nirya deice tam ulirye, weik mambulnye ulule. Yuk ning nirya ara, el amutamuk ulule.
51001021	Ara, minop talak anggunda, anggun kanye talima noutamak arye, ‘Allah ara, nun like,’ tenelamlumce, fia malye-malye winilaluma ati, Allah el tam ninye atonun fia kum ulalume. Aning kum bukni, el ti yanibuka fia yuk malye weik ulalume.
51001022	Winibuka fia yuk ulalum bukni, winitalak ara, nun Ni Allah arye, anggun malye ulalum ning kilibuka lyepdeipsukce, el ap, neika una ati, kanye dukdongopsuke. Teleb kipdeipsukce, el ap, dukdongobuka ansinibdeipsuk ara, el Mi Koprop Kristus ara, ninye nong dayukce, tukwak mutuku yanuka daulamuka ani, nun ti dibuk deice arye teleb kipdeipsuke. Winipsuka ara, talye ati kume. Deiyok ara, ‘Na Allah arye sik dobuka, na dam deipnamsin talak ara, sik malye wini ning tonok babye, kum uptu ura, fia diksukumuk unamak’ tenen, teleb kipsukce, el ap, kanye dukdongopsuke. Akunum teleb kipdeipsuk ning ati ara, yata nang arye do nirya, ‘Aning ara, malye ning,’ nyabuka malye yupu kum nyapsitinge.
51001023	‘Nun Ni Allah, kum bataksilirye, el teleb kibuka el dam boyanamsil’ tenen, patapsilyop ura, unamlulume. Anggun adip aryuk, Allah el laka teleb yupu, ninye lyena yupu kekemunce, fia tuba-tuba diba tenebuka, batakana kumce, ayupu uk talibuka, fia kanye lamabuka unamlulume. Winipmunyop ura, Allah arye fia teleb kipdeipsilirye, el dam boyanamsile. Tonda, Allah el laka teleb yupu, ninye lyena yupu noutamak ubuk ning nirya, peterelamsikbuk, akunum kekelamlum ning nirya ara, kanye bokoltona kum arye, ‘Dipkoprop winipnamsil’ tenen, anggun adip aryuk kintinibuka dina uk unamlulume. Ura, peterelamsikba, kekelalum yupu, Allah el laka teleb yupu ara, yuk mutuku nang babye, dolonyakce, ninye mutuk sirya nirya akunum peterepra banyake. Tonda, na Paulus arye Allah el laka teleb yupu, ninye lyena yupu ara, peterepra bana ati, afil uk fia donune.
51001024	Winitalak ara, na nong deice ikin ning deilinikibuk, ikin weik unulul bukni, tuba kanye deibuka unune. Ara, anggun kele, anggun ap, yuk mutuku ninye ap melina ati, Allah el laka teleb yupu peterenye ati, yuk nang arye, ‘Afil dolulnye ara, nun like’ tenen, ikin ning na nong deice delininyake. Yesus Kristus arye na ti, ‘Na dib tenena ninye melina ati, Paulus ara, fil dolibuk, yuk nang arye ikin ning el nong deice delinamake,’ tenelamnukce, wipdeipnuka anya arye, afil uk do nirye sirya dakdibanamne. Kristus el nong deice ikin ning delilamikba, ikin ulamuk ning atonun, na nong deice delinamniyak ning ara, tuba aupmanila ati, sirya dakaldongonamne. Yesus diba tenebibya ati, Allah el mapu kipdeipsilye ninye ara, nunda Yesus Kristus el nong atouk unyabe. Ara, el tam ninye, el amutam unyaba ati nyapne.
51001025	Yesus diba tenebuka, Allah el mapu kipdeipsilye ninye melina ati, afil uk talibuka donanye unune. Wininuna deiyok ara, ani. Ara, Allah arye na ti, ‘Paulus arye na yupu nirya dobuka, Yahudi yala kum ninye kekena ati, Allah yupu nirya fia moubuka peterepra banamle’ tenen, afil deiyok aripnukce, wibuka deipnuke. Wibuka deipnuka ati, Allah yupu bola deice ning babye, nong fumak ning babye, tonok ning batakna kumce, fia lilibuka Allah yupu fia peterenamsine.
51001026	Allah arye na ti, “Na yupu petereplyame,” nyapdeipnuk yupu ara, fia mambul yupu bukni, duknuna atonun yupu ara, ‘Deiyok anye’ tenen, kel kum kipmanto yupu nyapdeipnuke. Ara, Allah arye minop talak ulamik ninye nirya ati, ‘Moubuka kel kum kipnamak’ tenen, ayupu nong noutam ning duknupdeiamukba, ‘Deiyok anye,’ kum tenelamik. Bukni winitalak ara, Allah arye, ‘Aninye ara, na tenen ninye unamak’ tenen, wibuka deiyamsukba, el ti dib tenenyap ninye, el mapu ati, ayupu nong noutamak ara, akunum lakak nyalyop ura, ‘Deiyok anye’ tenen, moubuka kekenyabe.
51001027	Ara, Allah arye, ‘Na mapu unamak’ tenen, akunum wiamsuk ninye ati, utenebuk. Ara, ‘Na Allah arye duknyamse yupu ara, winitalak na mapu ati lakak nyapnamsin,’ akunum tenebuk. Ayupu duknyamuk ani, winitalak lakak nyasilya ara, nyapnusine. Ara, “Allah arye Yahudi yala kum ninye ati, kanye deiplirye, weik teleb kipdeipnamle,” nyasulule. Duknyamuk yupu noutamak, fia teleb ubuk yupu ara, “Yesus Kristus arye Yahudi yala kum ninye babye, sik kanye noutamak, el ap kanye dukdongopnamsile,” nyasulule. Anggun Kolose mutuku ninye babye, anggun talima noutamak Kristus dukdongobuka unamlulume. Winisilye talak nirya ara, anggun nirya arye, ‘Kume sirya talak ara, Allah ereipsilirye, im deice weik dirina noutamak, weik mambul ninye kipdeipnamsil’ tenen, diba tenebuka, kintinibuka dina uk unamlulume.
51001028	Yatato ninye do, yata yala ninye do nirya, nunce anang-anang nirya ati, Kristus el yupu, ninye lyena yupu peterenyabe. Ara, ‘Mankau arye malye ubicak’ tenen, “Anggun kanye mouplulume,” nyabuka wenenyabe. Tonda, anang-anang nirya ati, weik kel arye Kristus el yupu fia moubuka peterenyabe. Wininyaba ara, urtalya ati kume. Deiyok ara, Kristus ap, kanye dukdongobuka unyak ninye nirya, Allah el dam welepnamak talak ara, ‘Sik kanye wisipliba, fia diksukum ninye uk unamak’ tenen, el yupu moubuka peterenyabe.
51001029	‘Yesus ati dib tenenyak nang nirya, diksukumuk unamak’ tenen, na fia fil donune. Ara, Yesus Kristus arye, el mikip aripnilyop ura, na talima noutam weik mikip unilya deice arye, fia pi dobuka, piripdebuka fil donune.
51002001	Anggun Kolose mutuku ululum ninye ap, Laodikia mutuku unyak ninye ap, ura, sik yuk ninye, asing arye kum elinyak nang nirya ap, sik melina ati, na arye fia pi dobuka, piripdenirye, fil mikip arye donuna ara, ‘Fia moubuka kel kipnulum’ tenen, laka nyapsine.
51002002	Afil donuna ara deiyok, bitinye aupmale. Ton ning ara, anggun Kolose mutuku ninye ap, anyapmasin mutuku ninye ap, ‘Sik talima kwa dilakirye, Yesus diba tenebuka fia kanye lamabuka unamak’ tenen, fil donune. ‘Anggun kanye kwa dilamunce, kanye lamabuka unamlulum’ tenen, fil donune. Ara, anggun kanye talima aripdamunce, talima dukdongobuka una ap, bico tenebuka melilana ap, unamluma deice arye, talima kwa dilanamlume. Deiyok bitinye ning ara, ani. Ara, nun Ni Allah arye, el mambul yupu duknupdeiamuk ning ara, ‘Dipkoprop moubuka kekeptingce, weik arye kel kipnamak’ tenen, fil dosunune. Weik mambul yupu, duknupdeiamuk yupu ara, Kristus el yupu ati nyapsine.
51002003	Aweik mambul yupu, Allah arye duknupdeiamuk yupu moubuka kekena ap, weik kel bikna ap, ati ara, Kristus ap, talima dukdongobuka ululum anya arye, elce melisilya deice aryuk, moubuka kele kipnamlume. Aning kum winipmunyop ura, amambul ning kum kel kinalume.
51002004	Ayupu nyapmasina deiyok ara, ‘Kanye fia moupnamlum’ tenen, nyapsine. Deiyok ara, yuk malye nang arye, tilila yupu bukni, weik kel kina atonun yupu deice arye, talye peteresice ura, anggun Kolose mutuku nang arye, ‘Se, ayupu ara, dib nyasinyake’ tenen, mankau kanye arye diba tenepmunce, ‘Yuk malye bisik bimunyak’ tenen, yupu seksine.
51002005	Yupu seksina ara, talye ati kume. Ara, anggun ap, na nong ap, neika amutuku uk kum unyap bukni, na arye, ‘Aninye ara, weik mambule anya arye, melinamne,’ fia tenesununa ati, ayupu nyapsine. Na kele, anggunda, Kristus ati dib tenebuka, fia kanye lamabuka diksukum umunce, teniltona kum arye, tonok kanye uk bobuka, telebuk ululuma anya arye, na weik kanye arye delisunune.
51002006	Ura, ‘Yesus Kristus ara, nun weik deiyoknye unamsil’ tenen, el ti dib tenelalum ura, el ap, talima dukdongopsuka atonun, winitalak babye, Kristus dib tenepmunce, el ap talima dukdongopmunce, el yupu nyasilye touk fia diksukumuk unamlume. ‘Yesus Kristus elda, nun Weik Deiyoknye fia unamsile’ tenen, el yupu uk kekenamlulume.
51002007	Yo kouamikibuk, el yating tuku noutam tam fia balirye, tuku fumbisik arye teleb ning dibuka, yo nong weik arye nelamle atonun, Kristus yupu peterelamsik atonun, anggunce ayupu uk diba tenebuka talimunce, tabakuka fia dobolbana uk unamlulume. Winibuka umunyop ura, Kristus ap, kanye dukdongobuka umunya deice arye, elce anggun talima mikip kilisulule. Tonda, Epafras arye, Allah yupu peterelamsuk atonun, ayupu uk diba tenebuka talilamluma deice arye, anggun talima mikip kilisulule. Winibuka unamlum talak nirya ara, nun Ni Allah ati, weika arye, “Telebe,” nyanamlulume.
51002008	Yuk malye nang arye, ‘Sik talima lipdobibye ura, nun tam kipropnamsiyak’ tenen, tilila yupu peterepsica deice arye, mankau kanye arye diba tenebuka, yuk bisik bimunyak ati, anggun kanye fia moubuka unamlulume. ‘Anang arye, nong kum yupu talye peterepsicak’ tenen, anggun kanye moupnamlulume nyapsine. Atilila nang arye nyanyak yupu ara, Kristus el ulul ning deice arye kum nyanyake. ‘Sik talye tukwak ninye, sik kanye deice aryuk,’ tenenyak ning peterenyake. Tonda, ayupu deiyok ara, talye nang bol deice atonun ning, talye tukwak ninye arye, “Aning nun deipkirikdop nang dorapce winilamik touk, aning uk talibuka unamabe,” nyanyak yupu ati nyapne. Tonda sikce, ‘Aning ara, weik mambul mem ning,’ tenebuka, talye yupu aryuk nyaltakanyak yupu uk ulule. Tonda, ayupu ara, Kristus yanina atonun yupu ulule. Anirya ati ara, atilila yupu ara, talye yupu uk ulula anya arye, aning kum kekenamlulume, nyapsine.
51002009	Allah el kanye talima ap, el ulul ning nirya ap ara, Yesus el deice deibuk ura, Yesus Kristus el talima noutamak dipkoprop ulule.
51002010	Yata mikip ning do nirya, ninye deiyok nang ap, yuk yala weik mikip ning nirya ap, isa mikip ap, ninye talima talibuka usilye ning nirya ap ara, Kristus el amutamuk ulule. Elda weik mikipnye ulula anya arye, elce aning-aning nirya malye kibuka, deice tam ulule. Tonda, diba tenena ning ap, talima ap, kanye ap, patapsilye ning nirya ara, Yesus Kristus dukdongobuka neika ululuma deice arye, aning nirya akunum moubuka aupsile. Aning nirya ati ara, tilila yupu peteren nang arye, ‘Yuk bisik dobuka bobisicak’ tenen, fia kanye moubuka unamlulume.
51002011	Ara, Yahudi yala ninye arye, ‘Aning ara, Allah el mapu unamake’ tenen, sal den bam bola mouse ning seklamaka atonun kum bukni, Kristus arye, ‘Aninye ara, na’ tenen ninye, na mapu koprop unamake,’ tenepsukce, nun malye ning lyepdeisukce, winiryuk talima aripsukce, winiryuk ninye atonun ubuka teleb kipdeipsuke. Teleb kipdeipsuka ara, laka kilina ati winipsuke. Winipsuka ara, ninye taruk arye fil dolamak ning atonun kume. Aning kum bukni, nunda talye tukwak ninye anya arye, ‘Kristus arye nun kanye talima malye ulamsuk ning ap, nun kanye ap, malye’ tenen ning nirya ap, kum kipdeipsukce, teleb ninguk aripsuke.
51002012	Kristus arye winiryuk ninye atonun kibuka, teleb kipdeipsuk ning ara, laka nyapnusine. Ara, yuk nang arye, “Kristus dibuk ura, Allah el weik mikip deice arye kam bukeibuk,” nyabuka peterepsik ura, kekeplumce, ‘Allah ara, el mikip weik’ tenen, diba teneluluma deice arye, akunum teleb kipdeipsuke. Winipsuka ara, winipmanto ning ton nyapnusine. Ara, minop talak anggun ap, Yesus ap, diptum ak, tuku fumbisik neika weipmasitinge. Amenyan ara, anggun ap, Kristus ap, Allah arye tamubuka neika kam bukeipsutue atonun ati nyapsine. Anggun malye ning kum kipdeipsukce, winiryuk ninye atonun kibuka teleb kipdeipsuk talak ara, diba teneplum ak, mek dongopsik talak arye winipsuke. Nun ap, Yesus ap, neika dibupubuk, neika kam bukeipsuk ara, mek dongopsik talak arye winipsuke.
51002013	Ara, anggun Yahudi yala kum ninye ara, anggun malye tenelamlum ning ap, talima malye ulalum ning ap, deice arye, akunum dibilamak ninye atonun ulalume. Minop talak Allah arye, “Den bam bol mouse ning kum seklamik nang, na dam kum yatinge,” nyapdeiamuk touk, anggun Yahudi yala kum ninye babye, anggun malye uk ulamlum talak ara, Allah el dam kum yanmanto ulamlume. Minop talak noutamak winibuka fia malye ulalum bukni, atalak noutamak arye, Allah arye Kristus kam bukeibuka deice arye, anggun babye, kam bukepsuke. Allah arye, nun malye unyap ning ap, malye tenenyap ning ap, namin kipsukce, kum kipdeipsuke.
51002014	Allah arye, “Aning ara, wininamlume. Aning ton kum wininamlulume,” nyapdeibuk ura, Musa arye sekeiyamsuk yupu ara, yaniplobuka kum dobolbanyabe. Ati, ayupu kum dobolbanyap ati ara, Allah arye talye luba kibuka wenebuka oplopsutue. Allah arye ayupu deice wenebuka opsutu bukni, nun diba tenenyap nang, nun lyena ati, Yesus arye amem yupu atonun yupu nirya dobuka, el opnuyik talak ara, Yesus el nong deice deipdayukce, wanwanun yo deice deibuk ura, obik. Yesus obika deice arye, awenena yupu kum kipdeipsuk ura, winitalak ara, ayupu amutam tuba kum unyabe.
51002015	Nun lyena ati, Yesus obik ura, Yesus el wanwanun yo deice dibuka deice arye, ninye talima talisulul ning nirya ap, isa mer nirya ap, sik ninye on ning bomika, Kristus arye dalubuka doprobukce, malye kibuk. Malye kibuka anya arye, Kristus ati isa mer sik mikip, tonap kum ulule. Yesus wanwanun yo deice obikbuk, dibuka deice arye, isa mer nirya malye kibuka walapsingibuke. Awinibuk ning ara, ninye mutuk sirya im sirya nirya, kel kinyaka anya arye, isa mer ap, malye mikip ulul ning nirya ap, ‘Yesus ara, nun deice tam ulule’ tenen, alye dakalanyake. Yesus wanwanun yo deice dibuka deice arye, amalye mikip ning nirya, malye kibuka walapsingibuke.
51002016	Yesus wanwanun yo deice dipsuka deice arye, aning-aning nirya malye kibuka, deice tam ulirye, nun malye ning nirya kum kipdeipsukce, teleb akunum kipdeipsuke. Akunum teleb keipdeipsuka anya arye, yuk nang arye, anggun ti, “Anang ara, malye unyake,” nyapdeipsikcop ura, aning ara kekena kumce, dib kum tenenamlulume. Yata nang arye do nirya, anggun ti, “Kume, aninye ara, ayala din ning dinyake, ayala mek dinyake, aweik sum ati, ‘Mambul sum,’ kum tenenyake. Tonda, dikdik sen sum, Sabat sum ati, nun wininyap ning atonun ara, kum wininyake. Nunce wala tikilongon talak yunyap ara, kum yunyake. Ati sik malye ninye unyake,” nyabuka, anggun nong deice malye yupu nyapdeipsikcop ura, anggunce, ‘Dauplye’ tenen, kum kekenamlulume.
51002017	Asi nyapmasin ning nirya ara, kanya atonun ning ulule. Anirya ara, laga kilina atonun ulamuk. Ara, weik mambul ning, dipkoprop nong ubuk ning, aminyan talak yanamuka ati, laka kin ning ati, ulamuk. Bukni, dipkoprop weik mambul ubuka nong lak ulul ning ara, Yesus Kristus el uka.
51002018	Anyapmasin yupu atouk, yata nang do nirya sik ti, “Kume, na arye Allah el si erebuka ulamne ning atouk kum unyake. Ara sikce sik badamnye ati, amutam kibuka kum yanilanyake. Tonda, Allah el im deice fil don nang, malaikat ati, si kum erenyake. Na arye aning-aning ulamne touk kum unyaka ati, sikda malye ninye unyake,” nyabuka malye yupu nyapsikcop ura, ‘Anggunce dib nyapsiak’ tenen, kum kekenamlulume. Ayupu atonun ning nyasikce ninye ara, sik dipkoprop kum elilamik bukni, ‘Yuk nang arye, sikda weik nang, tenepsikirye, nun diba tenepnamsiak’ tenen, “Nun eibupu ning, weik mambul ning ani, ani,” nyabuka, yupu fia weika arye lilibuka talye nyaltakanyake. Tonda, Yesus dib tenena kum arye, sik malye tenenyak ning ap, malye wininyak ning ap deice arye, sik kanye talima tapu koubuka, deililalanyakce, fia malye wininyaka ati, deiyok kum upmalyebuk, ‘Nunda, weik mambul ning,’ tenelanyakce, fia talye-talye ninguk tenebuka kanye talima erelanyake.
51002019	Aninye ara, Yesus Kristus ati, el dipkoprop yupu kum peterenyake. Nun Deiyoknye Kristus ara, kum tenebikirye, fia yuk kanye bobuka unyake. Yesus Kristus ati diba tenebice ura, Allah el mapu kipdeipsuk ninye nirya ati, Allah arye nyalyeba, Kristus kalekuka melisilya deice arye, Allah tenelamsuk atonun, kanye wisipsilirye, teleb kibuka weik upra banamabe. Winisilya ara, nun nong deiyok ara, kisok usilye touk, tonda nun nong mil-mil arye dukulolongosilye atouk, Kristus arye nun diba tenenyap nang nirya ati, dukdongopsukce, neika kipsukce, nun Weik Deiyoknye usulule.
51002020	Anggunda kanye talima dukdongobuka, Kristus ap ululuma anya arye, Kristus arye anggun ti, akunum dipsuka anya arye, adeice arye el dibuk touk, anggun babye, atonun akunum diplume. Aning ati ara, tukwak ninye arye, “Winina meme, aning ara kum diptume, aning talina ara meme,” nyabuka, mem yupu atonun nyaldelisinyaka ara, kekena kume. Ato yupu ara, daupnamle. Aning atonun amutam tuba kum ululum bukni, ‘Ayupu ara mambule’ tenen, kekepmunce dobolbamunye ning ara, yata ati do? ‘Amem yupu atonun yupu nirya ara, mambule,’ tenebuka, talibuka kum unamlume.
51002022	Ayupu atonun yupu ara, talye tukwak ninye arye sik kanye aryuk tenebuka peterenyaka deice arye ulula ati, talye peterebikce bukni, aminyan ara, dipkoprop bataklamice ura, kum danamlarya.
51002023	Ara, amem yupu atonun yupu peterenyaka deice arye, nyanyake. Ara, “Nun bidamnye tenebibye touk, Allah si erena ara, winibuka, winibuka unamabe,” nyanyake. Tonda, dipkoprop kanye namin kibuka, kum unyak bukni, sikce, “Nun bidamnye yanipdabirye, malye kanye bobuka, fia amutam atouk ubirye, nun nong ati, ikin ning weik, nun babye, nong deice deipdanamabe,” nyanyake. Ayupu nyabuka ubikcop ura, yuk talye ninye eibikirye, nong bol deice ninguk tenebuka, nong noutamak ning moubuka kum tenebikirye, sikce, ‘Se, ara, weik kel arye wininyake,’ teneptinge. Aning talye teneptinge bukni, tukwak ninye arye, sik nong noutamak pataplye ninguk tenebuka, malye-malye ulamak ning ara, ayupu atonun yupu ap, awinin ning deice arye, yupu kum seksutue. Awinin ning deice arye, nun malye winin ning kum, kum kipdeipsute. Anyapmasiak yupu nirya ati ara, talye tukwak ninye arye, “Winina meme,” nyalisinyak yupu ara, “Kum talibuka wininamlulume. ‘Dauplye’ tenen, batakalongonamlulume,” nyapsine.
51003001	Ara, Allah arye Kristus kam bukeibuk talak ara, anggun ap, neika kam bukeipsuke. Ara, diba teneplum ati, Allah arye bol kobuka fia kam una deiyok ning akunum aryamsuk ning ati nyapsine. Anggun ap, Kristus ap, akunum aripsuka anya arye, im deice ulul ninguk tenebuka, aning deice uk anggun kanye talima delinamlulume. Im deice ara, Kristus arye Allah el sirik taruk tam bukukce, aning-aning nirya talibuka, im deice tam Deiyoknye ulule.
51003002	Tukwak mutuku ulul ning ap, talye tukwak ninye unyak ning ap nirya, patapsilya ati, malye ning deice anggun kanye talima kum delinamlulume. Aning ara, fia kum bukni, im deice ulul ninguk tenebuka patapsilibuk, aning deice anggun kanye talima delinamlulume.
51003003	Anyapmasina ara, urdem ati kum nyapsine. Deiyok ara, akunum diamik ninye atonun, anggun minop talak winilalum ning nirya ara, akunum bataklumce, winitalak tamubuka tuba kum winilulume. Anggunda, Kristus ap, talima dukdongobuka neika akunum ululume. Yesus ap, Allah ap, neika ururake. Ati anggun kam unamlum talak nirya, Yesus arye kalekuka melisilirye, Allah dam ulule. Anggun ap, Yesus ap, talima dukdongobuka umunye ura, ‘Allah disulul akarye, talibuka usulul anya arye, im deice ulul ninguk patapsiliba’ tenena uk unamlulume.
51003004	Winimunyop ura, aminyan ara, Kristus arye, bol kobuka fia kam kilisululnye bira, Kristus tamubuka lakak nyasilyop ura, Allah arye anggun ap, Yesus ap, lakak erepdeipsilirye, fia teleb kibuka, weik mambul kipdeipnamsile. Winipsilyop ura, Yesus ap, weik dirina noutamak neika unamabe.
51003005	Winipnamsil ning ati ara, anggun talye tukwak ninye malye upsilye ning nirya ara, fia batakanamlulume. Akunum diamik ninye arye, aning-aning nirya kum pataplirye, fia talye wininamak atonun, malye winin ning nirya ara, batakanamlulume. Ara, yuk kilapu talye dalubuka yolana ap, fia yuk talye kanye bobuka ninye kum winipmanto ning, fia malye-malye yolalamak ning ap, malye winin ning ati weik patana ap, aning nirya batakuka, diksukumuk wininamlulume. Amalye winin ning yala nirya ara, fia kum wininamlulume. Tonda, ‘Aning-aning nirya bona weika arye doproptinye’ tenen, weik arye patapsilyop ura, ara fia malye winina ati, aning babye, kum wininamlulume. ‘Bona weik doproptinye’ tenen, kanye talima engelul nang ara, Allah batakuka yuk talye ning si erenyak atonun wininyak anya arye, aning babye kum wininamlulume.
51003006	Anyapmasin ning nirya ati ara, Allah yu weik uplyop ura, amalye winin ning wininyak ninye ati, weik arye wenebuka opnamle. Ati, winina meme.
51003007	Minop talak ara, anggun Kolose mutuku ninye babye, anyapmasin ning atouk winibuka ulalum bukni, winitalak ara, amalye winin ning nirya ara, batakuka fia kum wininamlulume. Fia bataknamlum ning ara, nyapnusine. Ara, yuk ninye ati derelana ap, tulum upsiliba, yuk anye bobuka weik yu arye malye winina ap, ‘Aning ara, sik nong deice ikin ning uptue’ tenen, malye winina ap, yuk ninye ati lululana ap, ninye kum nyapmanto kum ning bukni, fia malye-malye nyanyak yupu nyana ap, aning nirya batakuka, diksukumuk wininamlulume. Amalye winin ning ara, kum wininamlulume.
51003009	Tonda, anggunce anggun kayapu ati, tilila yupu talye nyaplobuka kum nyalanamlulume. Amalye winin ning nirya kum wininamluma deiyok ara, nyapnusine. Tonok ning ara ani. Ninye arye sik minop butum aling pun deiplyop ura, kwiriltaklamak touk, minop talak anggun kanye talima fia malye ulamsukba, malye-malye ulalum ning akunum bataklume.
51003010	Bitinye ning ara, malye butum aling batakikirye, winiryuk ning ongolamak atonun, Allah arye anggun ti, kanye talima winiryuk ning atonun kibuka, teleb kipdeipsukce, aripsuk ura, akunum dobuka ululume. Winibuka winiryuk kanye talima kintinibuka aripsuk deiyoknye Allah ara, el babye ulye touk, anggun kanye talima teleb ubribasulule. ‘Sik kanye talima teleb kipnin banamle’ tenen, el winilul ning weik kel kina deiyok ning ati, melibuka arisilya deice arye, el ulye touk, anggun kanye talima teleb kipra basulule. Ara, Allah ap, dukdongobuka umunya noutamak ara, Allah arye, ‘Na unye touk ubribanamak’ tenen, winiryuk kanye talima akunum aripsuke. Aning ati ara, malye winin ning nirya ara, fia bataknamlulume.
51003011	Winibuka akunum teleb kipdeipsuk ak, ululuma ati, ‘Weik mambule,’ tenebuka wininamlum ning ara, Yesus Kristus el uka. ‘Anggun bidamnye ati’ tenena, do yuk ninye ati tenena do, ‘Se aning ara, mambule’ tenen, kum asilanamlum ning ara, nyapnusine. Ara, “E aninye ara, Yahudi yala ninye do, kum do? Sikda den bam bola mouse ning akunum sekik nang unyak do, kum do? Anye bira nun mutukunye do, yuk pera mutukunye do? Anang ara, kel nang do, yuk mutuku walwal nang do? Anye bira, elce el bidamnye ati, fil dobuka yo bok dololul do? Yuk nang ati talye fil melinanye ulirye, urdemuk ulul do?” nyabuka, kum asilanamlume. ‘Aning-aning nirya ara, mambul ning,’ fia kum tenenamlulume. Bukni, ‘Weik mambule,’ tenenamlum ning ara, Kristus atia. Elda aning-aning nirya deice eitam weik mambule Deiyoknye ulule. Nun dib tenenyap ninye nirya ara, nun kanye talima noutamak usulule anya arye, nun nirya ara, talima dukdongobuka ansinibuka unyabe. Aning uk tenebuka unamlulume.
51003012	Aning ati ara, Allah arye anggun nirya ati, bico tenenyamsukce, ‘Aninye ara, na tenen, ninye na mapu unamak’ tenen, wibuka deiamsuka anya arye, malye una fia kum aryuk, anggun teleb-teleb ubuka wininamlum ning ara, nyapnusine. Ara, winiryuk butum aling ongolamaka atonun, bico tenebuka melilana ap, yuk nang ati namin kibuka melina ap, yuk nang ati kanye talima lamabuka amutam una ap, ting-tingana kumce, namin asa arye unamlulume.
51003013	Tonda yuk nang arye, anggun ikin kipdeipsikce ati, anggunce tamubuka anang ati minpola wenena kum arye, mangkau kilongonamlulume. Nun Deiyoknye Yesus Kristus arye, anggun malye winilalum ning ati, el kanye aryuk urdem talye namin kipsukce, anggun malye ning kum kipdeipsuka atonun, anggun babye atonun, yuk ninye arye, malye winipsikce ning nirya ati, ‘Dawaplye’ tenen, talye namin kilanamlulume.
51003014	Ateleb winin ning nirya ara, mitik mambul ulul bukni, weik mambul wininamlum ning ara, nyapnusine. Ara, aning nirya teleb-teleb winimunye talak nirya ara, anggunce yuk ninye ati, fia bico tenebuka, talima aripdamunce, melilana uk wininamlulume. Ateleb winin ning nirya aupsilyop ura, bico tenebuka melilana uk winimunyop ura, anggun talima teleb ubuka dukdongopsilirye, nong tonok atonun kilisiliba, teleb ubuka neika unamlulume.
51003015	Ara, anggun yuk-yuk ululum bukni, Allah arye, ‘Sikda walana ap, oldana ap, kum aryuk, nong tonok atouk kibuka, talima dukdongobuka, namin arye neika unamake’ tenen, wibuka deiamsuke. Winibuka wipdeiamsuka anya arye, Kristus arye talima dukdongopsukba, nong tonok atonun, kibuka ululuma ati, teleb ubuka neika unamlume. Tonda, anggunce Allah ati tuba-tuba, “Telebe,” nyanamlulume.
51003016	Tonda, Allah el laka teleb yupu, Kristus yupu ati, ‘Dipkoprop moubuka kel kinamabe’ tenen, fia piribuka kel kipra banamlulume. ‘Kristus el yupu fia’ tenena, uk umunye talak nirya ara, weik kele arye peterelana ap, ‘Mankau arye malye winibibyak’ tenen, “Kanye mouplulume,” nyabuka wenelana ap, fia melipdanuka unamlulume. Tonda, winibuka wininamlum talak noutamak nirya ara, minop seklamik yupu, buku Mazmur Allah yupu mot ap, anggunce sekuka nyalulum Allah yupu mot ap, Allah el si erena ati, arisilye mot nirya ap, nyanamlulume. Amot-amot nyanamlum talak ara, anggun kanye talima noutamak arye Allah ati, “Telebe,” nyabuka tenenamlulume.
51003017	Ara, yata ning do nirya, anggun fil donamlum ning nirya ap, yupu nyanamlum ning nirya ap, nun Deiyoknye Yesus Kristus, el amutam ubuka, el si deice uk fil donamlulume. Ara, elce tenesilye touk, diksukumuk wininamlulume. Winibuka wininamlum talak nirya ara, Yesus arye melisilyebuk, el ap, talima dukdongobuka umunya deice arye, nun Ni Allah ati fia, “Telebe,” nyanamlulume.
51003018	Anggun kilapu arye, anggun akanye yapu ati, talima darabuka sik amutam nimalye arye umunce, sik yupu moubuka kekenamlulume. Anggun ap, nun Deiyoknye Yesus ap, talima dukdongobuka ululuma anya arye, adip aryuk tuba wininamlume. Tonda winina ara, teleb winina ati, nyapsine.
51003019	Anggun sal ara, min arye akunum doplum kilapu ati, bico tenepmunce, kanye talima aribuka melinauk wininamlume. Yu una ap, derelana ap, kum arye, talima dukdongobuka namin arye, teleb ubuka neika unamlulume.
51003020	Anggun mapu nirya ara, anggun ni yapu ap, anggun nin yapu ap nirya ati, sik amutam umunce, yata winin ning ati do nirya, atalak-atalak nirya sik yupu moubuka kekepmunce, melibuka dobolbamunyop ura, Allah arye kanye delisulula anya arye, adip aryuk wininamlume.
51003021	Anggun ninye wisi arye anggun mapu nirya ati, yu upsilya ura, weika arye wenebuka kum onamlulume. Ara, anggunce anggun mapu ati, weik arye tuba-tuba wenepmunyop ura, anggun mapu arye ikin kanye dobuka, sik bouku sukulule ati nyapsine.
51003022	Sik yuk nang ati, talye fil dobuka melin ninye ululum nang ara, yata winin ning ati do nirya, anggun deiyok nang arye nyapsikce yupu nirya moubuka kekepmunce, aning uk wininamlulume. Ara, fil lik kanye bobuka donyak nang arye, ‘Nun deiyok nang arye, teleb fil don nang, tenepnamsiak’ tenen, ‘Nun damak uce ura, eipsikce talak uk, fil teleb kibuka donamape,’ tenenyake. Aning tenelamak atouk kum wininamlulume. Aning ara, kum bukni, anggunda, ‘Nun Ni Allah weik mambule’ tenen, el si erena uk ululum ninye anya arye, duknubuka winina kum arye, dipkoprop lakak uk fil teleb kibuka donamlulume. Ati anggun deiyok nang arye aruklamsiak talak babye, kum aruklamsiak talak babye, teleb ubuka fil donamlulume. Ara, Allah el si erena ati wininamlulume.
51003023	Yata fil do, yata winin ning do nirya ara, ‘Na Ni Allah el fil uk donune’ tenen, teniltona kumce, anggun kanye talima ap, anggun mikip ap, anirya deice arye pi dobuka fil donamlulume. Ara, yuk nang arye, ‘Talye nang ati, sik fil uk donyabe,’ tenebuka lik-lik asa arye, fil malye dolamak touk kum wininamlulume.
51003024	Fil teleb ubuka donamluma ara, talye ati kume. Ara, anggun akunum kele, Allah arye, “Na mapu ati, aning arinamsine,” nyabuka akunum nyalilamsuk touk, fil teleb ubuka dolamunyop ura, aminyan ara, dekna ning dipkoprop im deice aryuk arinamsile. Aning ara, akunum bikiluluma anya arye, fia pi dobuka fil donamlulume. Anggun Weik Deiyoknye Yesus Kristus el fil doluluma ati nyapsine.
51003025	Yata nang do nirya, sik tuba malye wininyakba, sik malye wininyak ning ati, Allah arye yupu bokeipsilirye, wenepnamsile. Elce, ‘Aning ani, anang ani’ tenen, talima wililina kum aryuk, dipkoprop malye wininyaka atouk, wenepnamsile.
51004001	Sik fil deiyok nang ara, anggun amutam ubuka, urdemuk fil melibuka donyak ninye ati, sik fil donyak touk, sik fil punubuka dona ati, dekna ning arinamlulume. Tonda sik pataplye touk, teleb ubuka arinamlume. Wininamluma deiyok ara, anggun akunum kel kiyamlumce, tuba tenelulume. Ara, anggun babye, anggun Deiyoknye im deice ulya arye asipsilye ura, anggun winin ning laka nyapdanamlum ati nyapsine.
51004002	Anggun Kolose ninye nirya ara, batakna kumce, fia pi dobuka, Allah morona uk unamlulume. Wininamlum talak nirya ara, ‘Mankau arye malye winibibyak’ tenen, fia kanye moubuka kalikildanamlulume. Tonda, Allah ati, fia “Telebe,” nyanamlulume.
51004003	Aning atouk, anggunce na ti, fia Allah moronamnululume. Ara, ‘Allah min arye duknupdeiamuk bukni, winitalak lakak nyasilye yupu, Allah arye lo ariplibuk, Paulus arye Kristus el ninye lyena yupu, mambul yupu peterenamle’ tenen, ‘Allah moronamnulume’ tenen, nyapsine. Kristus el yupu peterelamsa ati, tapu koubuka wenena aik dongopnikba, aunune.
51004004	Tonda, ‘Allah arye teneamuk touk, Paulus adip aryuk teleb ubuka, Kristus el mambul yupu peterlirye talak nirya, lakak kibuka fia lilibuka peterenamle’ tenen, Allah moronamnululume. Allah arye, ‘Wininamle’ tenen, tenepnuk touk, Kristus el yupu lakak kibuka petereptinyop ura, teleb winiptinye.
51004005	Anggun nirya arye, Yesus ati diba min kum tenenyak ninye nirya ati, ‘Nun wininyap ning ap, nyanyap yupu ap, eibuka kekebikirye, diba tenepnamak’ tenen, weik kel arye diksukumuk wininamlulume. Lo awapsilye talak nirya ara, lik-lik asa una kumce, Yesus el yupu laka nyapmunce, fia teleb ubuka unamlulume.
51004006	‘Anggun ap, diba’ tenena kum ninye nirya ap, yupu talinamlum talak nirya ara, yupu fia teleb-teleb ubuka nyanamlulume. Winipmanto ning ara, din ning dinyap talak ara, garam ua ap tabakibyop ura, fia telebto ulye touk, anggun yupu talulum talak ara, Allah arye bico tenepsilirye, el kanye aryuk melisilye ning ton laka nyamunyop ura, yuk nang kekebikirye, ‘Se aning ara, telebe’ tenen, kanye deipnamake. Ara, anang arye, ‘Se, ayupu ara, mambule, ati diba teneptibye, tenenamak’ tenen, anggunce nyanamlum yupu nirya ara, teleb-telebuk nyanamlulume. Winipmunyop ura, adeice arye sik diba tenena kum nang arye, anggun Kolose ninye diba tenelulum ning ati, “Anggun diba teneplum ning ara, laka nyapsiabe,” nyabuka, yuk-yuk asipdenamsiake. Asipsikcop ura, anggun moubuka tenipdemunce, ‘Anye bira el kekepmanto yupu ara, winibuka nyapnamne. Tonda anye bira, el kekepmanto yupu ara, winibuka nyapnamne,’ tenebuka kel kipmunce, teleb ubuka laka nyanamlulume.
51004007	Na winilamnuk ning ap, winitalak wininilye ning ap, na wininun ning ap, nirya ati, na kwit koprop Tikikus arye, anggun Kolose nang ati laka nyalyanamsile. Tikikus ara, Yesus diba tenenanye ulula anya arye, na weit atonye ulula arye, batakna kumce, Yesus el yupu peterelule. Tonda, na ti fia pi dobuka, teleb kibuka melinulule. El ap, na ap, nun Deiyoknye Yesus el fil neika fil donyame.
51004008	Na arye Tikikus dobuka, anggun dam dopkwetepnamsin ara, deiyok laka nyapnusine. Ara, ‘Nun winisilye ning, elce anggun ti laka nyapsilye ura, kel kipnamlume. Tonda, elce anggun ikin umunye noutamak arye, talima kwa dipnamsile’ tenen, Tikikus dobuka anggun dam dopdeipnamsine.
51004009	Tikikus anggun dam yanamle talak ara, na bico tenenun nye, anggun mutuku Kolose mutukunye tonok, el si ara, Onesimus ap, sik bitinye yanamrake. Onesimus birye, Yesus diba tenebuk anya arye, na weit atonun ulirye elce, “Winipnamne,” nyalye touk batakna kumce, dipkoprop winilule. Sik bitinye arye, na amutuku wininilye ning nirya ati, laka nyalyanamsirake.
51004010	Tapu koubuka wenena aik dongopsikbuk, na ap neika aunyamnye, Aristarkus arye anggun Kolose mutuku ululum nang ati, “Telebe,” nyapmasile. Tonda Barnabas, el neice Markus arye anggun ti, “Telebe,” Nyapmasile. Ara, Markus ati, yupu akunum nyapsa anya arye, dipkoprop elce anggun dam yalyop ura, anggunce el ti, taruk talibuka, “Telebe,” nyabuka melinamlulume.
51004011	Tonda, nun Deiyoknye Yesus kum bukni, na ka el si Yesus, tonda anye binyuk bukni, el si bitinye ning ton Yustus nyalamaknye, elce anggun Kolose nang ati, “Telebe,” nyapmasile. Na ap, neika fil donyap ninye ara, tonap aunmak bukni, anang winilye si sipman nang ara, Yahudi yala nang unyake. Yuk ninye Allah dib tenepting ura, Allah arye sik kanye talima ak talibuka utuba, ‘El mapu uptinge’ tenen, fil neika donyap nang ara, yuk yala nang tonap aunmak bukni, sik awinilye nanguk ara, Yahudi yala nang unyake. Winibuka unyakce, na kanye talima kwa dibuka melininyake.
51004012	Tonda, anggun mutuku, Kolose mutukunye, Epafras arye, “Telebe,” nyapmasile. Elce Yesus Kristus amutam ulirye, Yesus el fil dobuka ulule. Epafras arye anggun ti, fia pi dobuka, Allah morona uk usulule. Elce morosulul ning ara, nyapnune. Ara, Allah arye el mapu nirya ati, ‘Wininamake, wininamake,’ tenesilye ning nirya ara, ‘Aning fia dipkoprop ning anya arye, Kolose nang arye aning uk talibuka fia kanye lamabuka unamak’ tenen, Allah morosulule. Tonda elce, ‘Teniltona kumce, diba tenebice ura, sik talima fia wisipnamle’ tenen, elce anggun Kolose nang ati Allah morosulule.
51004013	Epafras arye anggun ti fia pi dobuka, Allah morosulula ara, talye ati kum nyapsine. Na asing arye elinune anya arye, dipkoprop nyapsine. Ara, anggun Kolose mutuku nang ap, ura, Laodikia mutuku nang ap, Hierapolis mutuku nang ap, ati, fil dolirye, ‘Sik nirya ara, telebuk unamak’ tenen, mambul kanye bobuka, Allah morosulule.
51004014	Tonda, nun kwit koprop, ninye kwetenanye dokter Lukas ap, tonda nun kwit Demas ap arye, anggun Kolose mutuku nang ati, “Telebe,” nyapsirake.
51004015	Laodikia mutuku unyakce, Yesus yupu dib tenena ninye ap, amutuku ulul kil tonok, el si ara, Nimfa ap, ura, Yesus diba tenen nang, Nimfa el aik fum bulubikirye, Allah yupu kekenyak ninye ap, anggun nirya ati, “Paulus arye telebe nyapmasile,” nyapnamlulume. Na Paulus arye, anggun Kolose mutuku ninye ati nyapsine.
51004016	Asurat sekeipmasin ara, anggun Kolose mutuku ululum nang akunum eibuka yinibmunyop ura, ‘Sik Yesus diba tenebuka Laodikia mutuku unyak ninye nirya bulubikirye, kekepnamak’ tenen, asurat dobuka, sik dam bobanamlulume. Aning atouk, na arye Laodikia mutuku ninye ati sekeipse surat ara, anggun Kolose nang ton dopropmunce, anggun babye kekena ati, lakak yinipmunye ura, Kolose mutuku Yesus dib tenelulum ninye nirya arye kekenamlulume.
51004017	Ayupu sekuka dopdeipnusin ara, nun kwit Arkipus el kekena ati, ayupu dobuka el dam nyalbinulyame. Ayupu ara, ani. “Arkipus anda, ‘Afil dopnamle’ tenen, Allah arye wibuka deipkuk ning ara, ‘Dipkoprop fil donmanye ani, sirya daknamne’ tenen, kanye moubuka fil donamlame. An ap, Yesus ap, kanye dukdongobuka ururuma anya arye, Paulus arye an ti, ‘Wininamlyame,’ nyabuka nyapmakile.” Ayupu ara, asurat dopropnamlum nang arye, na kwit Arkipus ati nyapnamlulume. Na Paulus arye nyapsine.
51004018	Ara, telebe, Na Paulus arye, anggun nirya ati, “Telebe,” nyapsine. Anggun nirya arye, ‘Dipkoprop Paulus el taruk arye, asurat sekuka dopdeipsuke, tenepnamlum’ tenen, na taruk aryuk asurat sekeipsene. Tapu koubuka wenena aik dongopnikba, tuba aununa ati, anggunda luba kina kumce, Allah fia moronamnululume. ‘Nun Deiyoknye Yesus Kristus arye anggun nirya ati, el kanye aryuk bico tenepsilirye, fia melinamsil’ tenen, na arye anggun Kolose mutuku ninye nirya ati Allah morosunune. Telebe, na Paulus arye akunum nyapsine. Asukum anyuk deipne.
52001001	Telebe nun kayapu. Na Paulus ap, Silas ap, Timotius ap, nun nirya arye anggun Tesalonika mutuku ninye, diba akunum tenelulum ninye ati, asurat sekeipsiabe. Anggunda, nun Ni Allah ap, nun Weik Deiyoknye Yesus Kristus ap, kanye dukdongobuka ululume. Nun Ni Kopropa Allah arye, anggun Tesalonika mutuku dib tenelulum ninye ati, bico tenesilirye, el kanye aryuk melisilye ning ap, ‘Yu ulana kumce, kanye deibuka telebuk neika unamak’ tenen, arisilya deiyok ning ap, arisulule. ‘Aning nirya ara, tuba-tuba arinamsil’ tenen, anggun Tesalonika mutuku ululum kili sal ati, Allah morosunune.
52001002	Allah moronyap talak nirya ara, anggun ti tenepsibirye, Allah ati, “Telebe,” nyabuka, anggun ti Allah morosenyabe.
52001003	Nun Ni Allah moronyap talak nirya ara, anggun ulamlum ning nirya tuba tenenyabe. Tenenyap ning ara, ani. Ara, anggun diba tenelulum deice arye fil dolulum ning ap, yuk nang ati bico tenelulumak arye melilamlum ning ap, anggun pi dobuka, fil dolulum ning ap, tuba tenenyabe. Anggunda, ‘Nun Weik Deiyoknye Yesus Kristus, elce dipkoprop melinamsil’ tenen, kanye lamabuka el ti dina uk umunya deice arye, fil batakna kum aniryuk, fia pi dobuka fil dolulume.
52001004	Nun weit yapu atonun nango, nun kele. Allah arye fia bico tenesulule. Elce, anggun ti wiamsuke.
52001005	Elce anggun ti wiamsuk nang laka ubuk ura, kel kibupu deiyok ara, nunce anggun ti peterelamsupu ura, Allah el laka teleb yupu, ninye lyena yupu anggun dam yayuk talak ara, talye yupu deice aryuk kum yayuke. Aning kumde. Nunce anggun ti, Allah el laka teleb yupu peterelamsupu talak nirya ara, Allah El Dib Kanye arye, el mikip weika arye aryamsuk ning ap, nun ti melilamsukbuk, kanye bokoltona kum aryuk, ‘Ayupu ara, fia dipkoprop upnamle,’ tenelamubu ning ap deice arye peterelamsupu. Ati, nun kele, Allah arye anggun ti, ‘Na mapu unamake’ tenen, wiamsuke. Tonda, anggun ap neika ulamubu talak noutamak arye, anggun melina ap, kel kina ap ati, winilamubu ning nirya ara, anggun akunum elilamsulumce kel bikamsulume.
52001006	Nun ap, Yesus Kristus ap, winilamubu ning nirya elilamlumce kel bikamlume. Winitalak akunuma, nun winilamubu ning ap, Yesus winilamuk ning ap, anggun babye, atonun winilulume. Anggun diba tenelamlumba, yuk nang arye, ikin ning weika arye anggun nong deice delilamik. Winilamik bukni, anggun kanye imun kanye bona ap, ikin ning ap, ulamsuk bukni, anggun batakna kum, Allah el laka teleb yupu ati, kanye deibuka dololamlume. Allah El Dib Kanye arye, fin-fin kililamsukbuk, kanye deibuka Allah yupu dololamlume.
52001007	Winilamluma ati ara, yuk mutuku nang sik kel bikna ati, winipmanto nang ululume. Ara, sik Propinsi Makedonia tam diba tenebuka unyak nang ap, Propinsi Akaya tam diba tenebuka unyak nang ap arye, anggun Tesalonika mutuku ninye ulalum ning elilamikce, kel bikamike.
52001008	Tonda, Propinsi Makedonia tam ap, Propinsi Akaya tam anyuk kume. Anggunce Allah ati diba tenebuka, diksukumuk umunya deice arye, yuk nang eibikirye, laka nyalbakibuk, mutuku-mutuku nirya unyak ninye arye, anggun diba tenelamlum ning ap, Allah el yupu ap ati, kel bikinyake. Nunce, ‘Aninye kekebikirye kel biknamak’ tenen, peterelbitibye bukni, anggun winimunya deice arye, akunum kel bikinyaka anya arye, ayupu nirya peterelbana ati, ‘Dauplye’ tenen, kum laka nyalbanyabe.
52001009	Amutuku-amutuku nang nirya arye, akunum kel bikamika anya arye, sikce laka nyanyake. Ara, nunce anggun dam yapubuk, kanye deibuka yukulamsulum ning ap, ura, Allah yupu dololamlum ning ap laka nyanyake. Sikce laka nyasinyak yupu ara, ani. Ara, “Sik Tesalonika ninye arye, ‘Allah el ara, fia dipkoprop Kam Unanye, el tonoka’ tenen, diba tenebikirye, ‘El uk talibuka, el fil uk donamape’ tenen, sik mem ning isa si erebuka, talyamik ning nirya ara, akunum batakik.” Yuk nang arye nyabuka laka nyaninyake.
52001010	Tonda, ‘Allah arye el Mi Koprop Yesus dibukce, kam bukeibuknye birye, im deice arye dolyanamsil’ tenen, fia kanye deiplumce, kintinibuka dina uk ululum ning ara, aning ton laka nyaninyake. Ara, Allah arye, malye winilamice nang ap, malye winin ning nirya ap ati, weik arye weneplirye, oplopnamle talak noutamak ara, Yesus arye lyebuka loplopnamsile.
52002001	Ara, Yesus el ti diba tenepluma ati, nun du weit atonun nango, anggun kele. Nunce anggun dam yanuka fil dolamubu talak ara, tilila ati kum yapu. Kume, nong akunum kibuk.
52002002	Anggun kele, minop talak ara, Filipi mutuku beipu ura, malye nang arye nun ti ngaluklamsikce, nun nong deice ikin ning weika arye deililamsike. Tonda, yuk nang arye, nun peteren yupu ap, nun ap ati, ‘Lyeklopnamap’ tenen, yanipdesik bukni, nun Ni Allah melyamsuka deice arye, balye tam kipsuk deice, arye ilil kum, upsuk akarye el laka teleb yupu, ninye lyena yupu peterelamsupu.
52002003	‘Tesalonika ninye, dib tenepnamak’ tenen, peterelamsupu yupu ara, yum yupu nyaplobuka duknuna ap, nunce tilila yupu kekebuka, diba tenebupe deice arye, kum peterelamsupu. Tonda, ‘Tenepce nyabibibuk, tilila yupu uk diba tenepnamak,’ tenena deice arye, kum peterelamsupu.
52002004	Aning ara, kumde. Allah arye nun ti, ‘Anang ara, fia diksukum unyak ninye anya arye, na yupu dobuka, peterepra binamake,’ tenelamsukce, wibuka deipsuke. Elce wibuka deipsukbuk unyaba deice arye, el yupu peterenyabe. Nunce, yuk ninye ati, ‘E anang arye nun ti, teleb nang tenepsiting’ tenen, fil kum donyabe. Aning tenena kum bukni, ‘Allah arye nun kanye talima noutam winisilye ning ati winildesululnye, elcuk kanye deipsutue’ tenen, el ti tenebibirye, fil donyabe.
52002005	Tonda, Allah arye nun winilamap ning nirya kekebuka disulula anya arye, nun talye kum nyapnyabe. Anggun kele, nunce anggun ti, ‘Teleb yupu nyaplopmabibuk, anang arye kanye deipnamsiak’ tenen, kum winilamubu. Tonda, ‘Bon ning weika arye doproptibye’ tenen, tenepce arye, tilila yupu kum nyalamubu. Tonda, ‘Anggun ning ubula doproptibye,’ tenenyaba ara, ‘Biksicak’ tenen, duknuna yupu fia kum nyalamsupu. Aning nirya ara, fia kum winilamubu.
52002006	Kume, anggunce do, yuk nang nirya arye do, ‘E, anang arye nun ti, kanye deibuka kipdopsikirye, si erepnamsiake’ tenen, fil kum dolamubu. Aning ara, anggun kel biklamsulume. Nunda, talye nang kum unyabe. Kristus arye nun ti, ‘Na yupu dobuka peterepnin banamak’ tenen, wibuka deiamsukbuk unyaba anya arye, wininyaba deice arye, ‘E aning-aning nirya ton aripsiting’ tenen, ikin ning anggun nong deice deiamsitibye bukni,
52002007	Ikin kum kipdeiamsube. Aning kum bukni, sik nin yapu arye, siki mapu ati, fia bico tenebikirye, nimalye arye melilamaka atonun, nunce anggun ti atonun winilamubu.
52002008	Nunce anggun ti, fia bico tenebuka, kanye akunum aryamsupe ati ara, nunce, anggun ti utenelamsubu. ‘Allah el laka teleb yupu, ninye lyena yupu peterena uk kum wininamabe. Nun winilamap ning nirya deice arye, aninye ati weika arye melinamabe,’ tenelamuburye, kanye deibuka winilamsupu. Winilamubu deiyok ara, nunce anggun ti, fia kanye delilamsupa ati nyababe.
52002009	Nun kayapu, anggun dipkoprop tuba tenelulume. Anggun ap neika ulamubu talak noutamak ara, nunce weik fil dolamubu ning ap, ikin ulamsuk ning ap ara, kum lupakeipsulume. Winilamupa deiyok ara, nunce, Tesalonika mutuku ninye ati, Allah el laka teleb yupu, ninye lyena yupu peterenamap talak nirya ara, ‘Nun patan ning ati, aripsikibuk, sik ikin upnul’ tenen, kiting noutam ap, lukunyan ap, fia fil dolamubu.
52002010	Anggun Allah ati dib tenelulum ninye ap, nun ap, neika ulamubu talak nirya ara, Allah arye dilamsuke. Tonda, anggun babye, elilamluma anya arye, anggun kele. Allah funguk ulye touk, malye winin ning tonok ning babye, una kum arye, fia diksukumuk winilamsupu, yuk nang arye nun ti, “Anang malye wininyak ning ara, ani, ani,” nyabuka, kum nyapmanto nang ulamubu.
52002011	Winilamubu deice arye, kel biksuluma deiyok ara, anggun kele. Sik ni yapu arye, sik mapu koprop ati, nimalye arye teleb ubuka melibuka peterelamak touk, nunce anggun tonok-tonok bukni, anggun nirya ati, atonun winilamubu.
52002012	Ara, Allah arye anggun ti, ‘Aninye ara, na arye aning-aning ap, ninye nirya ap, talibuka unye talak, fia teleb weik dirinak unmana ara, sik ap unamabe’ tenen, yukupsuke. Allah arye anggun ti, nyapsuk anya arye, ‘Aminyan talak Allah arye anggun ti, kanye deipnamsil’ tenen, nunce anggun ti, “Wininamlulum, wininamlulum,” nyabuka peterena ap, anggun ikin ulamsuk ning ati, kwa daklamsupu ning ap, anggun kanye imun kanye bona ati, talima mulina ap ulamsubu.
52002013	Ara, nunce Allah el yupu peterelamsupubuk, anggunce kekelamlum talak ara, anggunce ayupu ati, utenelamlume. ‘Kume ayupu ara, talye tukwak ninye arye nyanyak yupu kumde. Ayupu ara, dipkoprop Allah el yupu uka’ tenen, dololamlume. Nunce peterelamsupu yupu ara, dipkoprop Allah el yupu anya arye, teleb winilamlume. Anggunce Allah ati, diba tenelulum ninye anggun talima noutamak arye, Allah el yupu arye fil dosulule. Anirya ati ara, nunce Allah ati, moronyap talak nirya ara, anggun ti tenebibirye, Allah ati, “Telebe,” nyabuka morosenyabe.
52002014	Allah ati, diba tenelulum ninye, anggun kanye noutamak arye, Allah el yupu ara, fil dosilyop ura, yuk mutuku ninye bukni, Allah diba tenenyak ninye, Yudea tam unyak ninye arye, Yesus Kristus ap, kanye dukdongobuka unyakce, fia diksukumuk ulamikibuk, anggun dimunce, sik unyaka atonun akunum ululume. Yudea tam diba tenenyak ninye, dib tenebuka teleb ubuka winilamikbuk, sik Yahudi ninye ara, Yesus ati diba tenena kum ninye anya arye, sik nong deice ikin ning weika arye delilamik. Sik Yahudi ninye arye, Yudea tam diba tenebik ninye ati, malye winilamikbuk, kanye imun kanye bolamik touk, anggun Tesalonika mutuku ninye babye, atonun ululume. Ara, anggun mutuku unyak ninye bukni, diba tenena kum ninye arye, anggun ti, ikin ning anggun nong deice delilamsik ak, kanye imun kanye bolulume.
52002015	Sik Yahudi ninye ara, wininyake. Sikda nun Weik Deiyoknye Yesus ap, ura, Allah el yupu laka nyana nang, nabi nang ap olamik. Tonda, nun ti, sik mutuku noutamak arye wenebuka dopkwetepsike. Anang ara, malye winilamikibuk, Allah arye sik ti lik ulule. Tonda, yuk mutuku nang nirya ati ara, yakanyakce, oldan nang atonun unyake.
52002016	Unyaka deiyok ara, sikce Yahudi yala kum ninye ati, ‘Allah yupu peterebikibuk, kekebikirye diba tenebikcebuk, Allah arye lyeplyak’ tenen, sikce, nun ti, yupu sekelongona ap, yanina ap wininyakce, fia pirildesinyake. Wininyaka deice arye, sik malye winin ning fia weika arye tabakuka winibice ura, weik upnin balule. Mek makau dobuka, mek dinikikibuk, mek deiplirye, dikilsaklamle atonun, sik malye winin ning ara, fia weik akunum ubuk. Allah arye sik ti, dipkoprop weik arye wenebuka oplopnamle. Na Paulus arye, nyabuka sekeipsene.
52002017	Nun kayapu, anggunda Yesus ati diba tenepluma ati, nun du weit atonun ninye ululume. Sik malye nang arye, nun ti, yu ubuk ura, anggun kan-kan arye, nun dobuka wenena aik dongol bisik talak ara, nun ap, anggun ap neika kum upmanto ulamubu bukni, nun kanye tenen ning noutam arye, anggun ti tenelamubu. Tonda tuba tenenyabe. Nunce anggun ti, ‘Se, nun kayapu nang eibuka ansiniptibye’ tenen, fia patalamsuk ati, ‘Dilbitibye’ tenen, pirilelamubu.
52002018	Aning ara, talye ati kume. ‘Sik dam bitibye’ tenen, winilamubu. Dipkoprop, na Paulus arye, aning ara, fia patalamnukbuk, ton talak tonap, ila tamubuka yuk talak tonap, fia piripdemse bukni, Isa Mutuku Dongonye arye, bisik sekdongopsuk ati, kum yanmanto ulamubu.
52002019	‘Tesalonika ninye ap, neika dilbinamap’ tenena ati, anggun dam yangalelamubu ning ara, talye ati kume. Ara, yata mutuku ninye fin-fin kilisinyak do kume. Anggun uka. Ani, nunce peterelamsupuba, diba teneluluma ati ara, Yesus dolyanamsil talak, nun ti kanye deipnamsile. Kanye deipsilyop ura, anggun diba teneluluma ati, dekna ning aripnamsile. Aning ati ara, anggun ti kanye fin-fin usulule.
52002020	Ayupu nyapmasin touk, nunce anggun ti kanye delisinyabe. Anggun diba teneplumce, diksukumuk winimunya deice arye, Yesus arye nun ti, kanye deipnamsile. Ati, nunce anggun ti, fia kanye delisinyabe.
52003001	Anggun dam yangalamuburye peterelamsupubuk, anggun ti tuba tenelamsuburye, adip aryuk kum winipmanto upsuk ura, nunce, winibuka tenebupu. ‘Kume, nun asukum uk, Atena mutuku aulamepyeba, tonoknye dobuka deiptibye ura, nun batakuka, anggun Tesalonika ninye dilbana ati, bitue,’ tenebupu.
52003002	Winibuka tenebuburye, Timotius anggun dam dilyangana ati, dopdeipsupu. Timotius ara, talinye kume. Elda, nun weit atonunye ulule. Tonda, el ap, Allah ap, Kristus el laka teleb yupu dobuka, mutuku-mutuku nirya peterelbana ati, fil neiktoto dodurake. ‘Timotius arye, anggun diba tenemunya ati, kwa dakna ap, ura, mikip kilina ap, upnamsil’ tenen, dobuka dopkwetebupu.
52003003	Anggun ikin ning ap, kanye imun kanye ap usilye ning deice arye, Yesus ati, akunum diba tenelamlum ning ‘Bataknamap do?’ tenen, ‘Kum teniltonamlulum’ tenen, Timotius anggun dam dopdeipsupu. Anggun akunum kele. Aikin ning upsilye ning ara, Allah arye el mapu nirya ati, ‘Wininamake,’ akunum tenelamsuke.
52003004	Aning uk kum bukni, nun ap neika ulamubu talak ara, ayupu uk ila tonap, laka nyalamsupu. “Allah ati, diba tenebibibuk, yuk nang arye, ikin ning nun nong deice deilinamsiake,” nyabuka, laka nyalamsupu. Ayupu nyalamsupu touk, akunum wininmasile. Anggun babye, aning akunum kel biklume.
52003005	Aning ati ara, anggun ti tuba tenelamsisirye, adip aryuk kum winipmanto upnuk ura, Timotius anggun dam dopdeipsise. Ara, dilbilirye, aminyan talak ‘Sik Tesalonika ninye arye, Allah ati diba tenenyaka ara, tuba teleb unyak do, kum do?’ tenen, dopdeipse. Ara, ‘Isa Mutuku Dongonye arye pirilena ning winiplibuk, malye winibicak do?’ tenen, tuba moubuka dilamnuke. Deiyok ara, ‘Isa Mutuku Dongonye arye akunum piripdesukba, malye akunum winibdeibsuk ak, nun fil dolamubu ning ara, nong kum upsuk do?’ tenen, Timotius anggun dam dopdeipsise.
52003006	‘Nun fil dolamubu ning ara, nong kum upsuk do?’ tenen, ilil ulamnuk bukni, winitalak ara, Timotius arye anggun dam anirye, nun dam akunum yanmasila anya arye, anggunce Allah ati, dib teneplum ning ap, yuk ninye ati, bico tenebuka melilamlum ning ap ati, teleb yupu akunum laka nyalyanmasile. Tonda, nyapsuke. “Sik Tesalonika ninye arye, sik ap neika ulamik talak ati, tuba tonap tenebice talak ara, kanye deibuka fin-fin kanye bonyake. Tonda, Paulus an ap, an neika ululum ninye ap arye, sik Tesalonika ninye ati, ‘Se sik ton eibuka, epdatibye’ tenen, fia patasulul touk, sik Tesalonika nang arye, sik nirya ati, atonun patalule,” nyabuka, Timotius arye nun ti laka nyapsuke.
52003007	Ayupu nirya akunum nyapsuka ati ara, nun diba tenebya, ikin ning nun nong deice delisinyaka ap, kanye imun kanye bobuka unyaba ap, aupmalya babye, anggun tuba diba teneplum ning ati, laka nyapsuk ak, nun kanye lopsuke.
52003008	“Sikda, nun Deiyoknye Yesus ati, dib tenebikirye, kanye dukdongobuka, fia kanye lamabuka unyake,” nyabuka laka nyapsuk ak, akunum kekebupu anya arye, nunda, dipkoprop fin-fin kilisululume.
52003009	Allah ap kanye dukdongobuka neika unyap noutam talak nirya ara, anggun ti tenebibirye, kanye deibuka unyabe. Fia fin-fin kilisululume anya arye, yata ubuka arye, afinfin ulisulul ning ati, nun Ni Allah ati, “Telebe,” nyabuka deiptibye do? Weika arye, “Telebe,” nyaptibye babye, aning deice arye, fin-fin kipsulum ning ara, kum punupsetibye.
52003010	Lukunyan babye, kiting noutam babye, nunce Allah ati, ‘Se, nun kayapu nang Tesalonika mutuku ninye ap, ila tonap epdatibirye, sik diba tenenyak ning noutamak lo usilye ning do, sukmalye ning do, tabakuka petereptibyeba, sirya dakana ati, moubuka fil doptibye’ tenen, morosenyabe.
52003011	Winitalak ara, nun Ni Allah ap, nun Deiyoknye Yesus ap arye, nun bisik moupdeipsitringbuk, ‘Sik Tesalonika mutuku ninye dam dilbitibye’ tenen, Allah morosenyabe.
52003012	Tonda, Allah morosinyap ning ara, nyapnusine. Ara, nunce anggun Tesalonika ninye ati, bico tenena ap, kanye delina ap, weik tabaknin balamle touk, nun Deiyoknye Yesus, anggun ti melisilya deice arye, anggunce yuk ninye nirya ati, bico tenebuka, weika arye melinamlulume.
52003013	Tonda, nun Deiyoknye Yesus ap, el im deice melina nang, malaikat ap, tukwak tamubuka yanamak talak noutamak bukni, anggun Tesalonika ninye ara, nun Ni Allah dam tikilbinamlum talak ara, ‘Anggun malye winin ning tonok ning babye, kum uplye deice arye, fia diksukumuk wininamlulum’ tenen, Allah morosunune. Tonda, ‘Winibuka wininamak’ tenen, ‘Yesus arye anggun talima mikip kilililamsilya deice arye unamak’ tenen, Allah morosunune. Na Paulus arye nyapsine.
52004001	Telebe nun kayapu, aminyan talak Allah arye, nun nirya ati, kanye deipsilirye, ‘Anang ara, teleb nang unyake tenepnamsil’ tenen, “Wininamlulum, wininamlulum,” nyabuka peterelamsupu. Nunce anggun ti peterelamsupu touk, dipkoprop akunum winilulume. Ati ara, winitalak awinimunye ning ara, weik arye tonap, fia tabakuka wininamlulume. Ara, nun Deiyoknye Yesus, el si deice arye ayupu nyapdeipsiyabe.
52004002	Nun Deiyoknye Yesus arye, nun ti fil deiyok ning aryamsuka deice arye, “Wininamlulum, wininamlulum,” nyabuka peterelamsupu anyak, dololalum ning ara, anggun akunum biklume.
52004003	Ayupu atouk ning ton nyapnusiabe. Ara, Allah arye nun nirya ati, ‘Wininamake,’ tenelamsuk yupu ara, ani. Tonok ning ara, Allah el uk talilamunce, diksukumuk wininamlulume. Talya ninye arye, talye-talye yoldalamak ning nirya ara, fia kum wininamlulume.
52004004	Anggun nirya bukni, tonok-tonok arye, anggun bidamnye nong ap, anggun bidamnye domlum kilapu ap ati, ‘Talya luba kibuka winipnune,’ tenena kumce, kalekuka dilamunce, malye winina fia kum aniryuk, diksukumuk wininamlulume. Winilamunyop ura, yuk nang eipsikirye, ‘Anang ara, fia teleb wininyake,’ tenepsiting touk wininamlulume.
52004005	Sik Allah ati dib tenena kum ninye arye, yuk kilapu ap ati, ‘Se akil ara, dobuka yoptinye’ tenen, fia tuba tenena ap, ‘Na patapnilye touk talye luparabuka winipnune’ tenena ap, winilamak touk, kum wininamlulume.
52004006	Ninye talye yoldalamak ning ap, aning-aning nirya fia pataplibuk, ‘Talya parapkabuka winipnun’ tenena ap ati ara, anggunce yuk nang nirya ati, talye minina yupu nyana ap, malye kilina ap, kum wininamlulume. Nunce anggun ti akunum peterepsupu. “Yata ninye do nirya, anyapmasin malye ning ap, aning atonun ning ap, akunum winipmacop ura, aminyan ara, Allah weik arye wenebuka opnamle,” nyabuka wenelamsupu.
52004007	Ayupu peterelamsupu ara, talye ati kume. Allah arye nun ti nyapsuka ara, malye una ap, teleb una ap, tabakuka una ati kum yukupsuke. ‘Fia diksukumuk wininamak’ tenen, yukupsuke.
52004008	Aning ati ara, yatanye do nirya, anyapmasin yupu batakuka, yaniplyop ura, talye tukwak nang nyanyak yupu kum yanilule. Elce, Allah arye, El Dib Kanye arisululnye biti, yanilule. Aning ara, weik mambule.
52004009	Ara, anggunce yuk nang nirya ati, bico tenebuka melin ning ara, yupu ton kum sekeipnusiabe. Ara, Allah arye anggun nirya ati, ayupu ara, akunum peterelamsupu ura, kekelamlume.
52004010	Tonda, elce peterelamsuk touk, anggunce yuk diba tenenyak ninye nirya ati, Propinsi Makedonia tam unyakce diba tenenyak ninye nirya ati, bico tenebuka melilana uk ululume. Bukni, nun weit yapu atonun nango, ‘Aning akunum winimunya atonun, fia weika arye tonap, tabakra banamlulume’ tenen, nyapsiabe.
52004011	Nunce anggun ti peterena deice arye, nyapsupu touk, anoutam talak nirya arye, anggunce yuk nang ati, “Anggunda yata ati aning wininmalum do? Winipnamlulum, winipnamlulum,” nyabuka nyalina kume. ‘Nun bidamnye taruk aniryuk fil dobibirye, kanye lamabuka ubibirye, kanye deibuka, nimalye arye unamap’ tenen, fia pi dobuka wininamlulume.
52004012	Anyapmasiyap touk, asum-asum nirya winipnumunyop ura, yuk diba tenena kum nang eipsikirye, ‘Anang ara, teleb asa unyak nang,’ tenebuka kipdopsikirye, anggun nirya ati, kanye deilinamsiake. Tonda, anggun bidamnye taruk aniryuk, fil dopmunyop ura, ‘Yuk nang aniryuk melipnamsiak,’ kum tenenamlume. Anggun bidamnang fil dopmunya deice arye, anggun patan ning dolonamlume.
52004013	Na kayapu, akunum diamik nang unyak ning kel bikna ati, ‘Walwal kum wininamlulum’ tenen, nyapnusiabe. Tonda, yuk dib tenena kum nang nirya arye, sik kayapu nang dipmakibuk, ‘Weik arye engebuka boku weik sukulamle touk kum unamlulum’ tenen, ayupu nyapnusiabe.
52004014	Nun dib tenenyap ning ara, ani. Ara, Yesus dibuk bukni, Allah ila tamubuka kam bukeibuka anya arye, Yesus dib tenelamik bukni, akunum diamik ninye ara, Yesus tamubuka yanamle talak ara, Allah arye aninye dobuka bobinamsile.
52004015	Yesus arye nyapdeiamsuk touk, sik diba tenelamik bukni, akunum diamik ninye ara, minopce tamubuka Yesus ap binamake. Ara, Yesus tamubuka yanamle talak, sik tuba kam ulamak ninye ara, minop im deice kum welebinamake. Akunum min diamice ninye arye menekuka welebicop ura, sik kam tuba unyak ninye ara, aminyan welepnamake.
52004016	Nun Deiyoknye yanamle talak ara, elce weik yupu nyaplibuk, im deice fil don nang, malaikat sik deiyoknye birye, weik yupu nyana ap, Allah el im deice bung-bung ana el si ara, terompet arye lelim nyana ap, anirya akunum winiplyop ura, sik Kristus diba tenelamik bukni, akunum diamik ninye ara, minopce kam bukeiplibuk, dua kan-kan noutamak welepnamake.
52004017	Im deice ei, tukwak du noutamak ara, sik min deiamik nang akunum welebicop ura, sik kam tuba tukwak aunmace ninye ara, Allah arye aninye dobuka, erebuka deiplibuk, sik min diamik ninye ap, nun Deiyoknye Yesus ap, dua kan-kan noutamak adip aryuk eibdanamake. Anirya akunum winiplyop ura, nun nirya Allah arye dobuka bisilibuk, im deice Allah ap neika fia unamabe.
52004018	Unamaba ati ara, ayupu nyalamunce, anggun kanye talima melilana uk winilanamlulume.
52005001	Telebe nun kayapu, Yesus ati diba tenelulum nang ati, nun du weit atonun ululum ninye ara, anggun akunum kele, nun Deiyoknye birye tamubuka tukwak yanamle sum ara, sik ubula don nang arye, yuk nang kum bikmace talak, lukunyan noutamak uk, duknubuka yangalamak touk, winipnamle. Aning ati ara, ‘Asum ani, atanggal ani, akiting ani’ tenen, laka nyabuka kum sekeipnusiabe.
52005003	Ninye nirya arye, “Kume, winitalak ara, ikin una ap, oldana ap kum aryuk, kanye deibuka, fia teleb kanye lamabuka unyabe,” nyanyak talak aniryuk, kilapu mi deiyok, ‘Atalak dipnusile,’ kum tenepmace talak uk, talye karin arye mi deiyok dilamle touk, Allah arye sik ti, weik arye wenebuka opnamle. Winiplye talak ara, sik adip aryuk kum lyepdatinge.
52005004	Sikda, wininamak bukni, na kayapu anggunda kuna kan-kan atonun, kum ululuma anya arye, Yesus tamubuka tukwak yanamle talak ara, ubula don nang arye, lukunyan noutamak, talye karin arye yakibuk, ninye lukulalamak atonun kum wininamlulume.
52005005	Anggun Tesalonika mutuku ninye nirya ara, diksukumuk winin nang ululuma anya arye, anggunda dirina ninye uk ululume. Anggunda kiting noutam ninye ululume. Nun nirya ara, lukunyan talak ap, kunuknak ap unyak nang kum unyabe. Aning ara, kume.
52005006	Kunukna ning arye, nun ti, “Na ninge,” nyabuka kum dopropsutu ati, nunda yuk nang mabuka widuklamak touk kum unamabe. Aning kum bukni, ‘Talya parapkabuka winipnuyap’ tenena kumce, nunce nun bidamnye ati, kalekuka dilabirye, ‘Mankau arye malye winibibyak’ tenen, telebuk unamabe.
52005007	Sik malamak ninye ara, lukunyan talak uk malamake. Tonda, yu weik mek, kanye wangalamak mek dibikce ura, kanye wangaplibuk malye wininyak ninye ara, lukunyan talak noutamak aryuk wininyake.
52005008	Sikda, winilamak bukni, nunda, kiting noutam un nang unyaba anya arye, ‘Talya parapkabuka winipnuyap’ tenena kum aniryuk, nunce nun bidamnye ati, moubuka dilabirye, telebuk wininamabe. Winibibye talak nirya ara, Allah dib tenena ap, yuk nang ati bico tenebuka melina ap ara, ninye arye ting ongolamaka atonun, nunce kalikilabirye moubuka unamabe. Tonda, yin talin nang arye, kat topi ongopbuka, kisok kalulamak atonun, wininamabe. Ara, ‘Sirya talak Allah arye malye winin nang ati, wenebuka yupu bokeiplirye, oplopnamle talak ara, nunda, dipkoprop lyepnamsile’ tenen, el deice uk nun kanye deibuka, dina uk unamabe.
52005009	Aning ara, talye ati kum nyapsiabe. Kume, Allah arye nun ti wibuka deiamsuk ning ara, ‘Na arye wenebuka opnamne’ tenen, kum wibuka deipsuke. Aning kum bukni, nun Deiyoknye Yesus Kristus arye, fil dopsuka deice arye, ‘Lyen ning, fia kam un ning dopropnamak’ tenen, Allah arye wipsuke.
52005010	Yesus arye nun ti dipsuka deiyok ara, nun dipnamap talak babye, tuba kam unyap talak babye, ‘Na ap sik ap neika dukdongobuka unamabe’ tenen, nun ti dipsuke.
52005011	Aning ati ara, anggun akunum winimunya atonun, ayupu nirya teneplumce, talima mulina ap, anggun diba teneplum ning ara, mikip kelilana ap wininamlulume.
52005012	Ara, nun du weit atonun nango, Yesus dukdongobuka umunya noutamak arye, sik talisikirye, anggun melina ati, fil mikip arye dosice nang, tonda, anang arye anggun ti wenebuka, “Winipnululum, winipnulum,” nyabuka nyasinyak nang ati, “Telebe,” nyabuka, kipmunce, sik si erenamlulume.
52005013	Anang ara, weik mambul fil dosinyaka anya arye, anang ap neika umunye talak nirya ara, sik ti, “Telebe,” nyabuka, weik arye kipmunce, sik si erenamlulume. Anggunce, sik deiyok nang nirya ati, bico tenebuka, melinamlume. Anggun nirya arye, yuk nang nirya ati, nimalye arye teleb ubuka neika unamlulume.
52005014	Tonda nun du weit atonun nango, mambul yupu nyalinamsiabe. Ara, sik dipkoprop fil talibuka dona kum arye, talye-talye yupu nyabuka unyak nang ati, “Kanye moupnamlulume,” nyabuka wenenalulume. Ilil-ilil asa uk, ulamice nang ati, talima melibuka unamlulume. Tonda, sik mitika aryuk Allah diba tenenyak ning ara, wisina kum ninye ati, melibuka mikip kilinamlulume. Yuk nang nirya ati ning ara, pola wenena kum arye, namin kibuka nimalye arye melinamlulume.
52005015	‘Sik malye nang arye malye upsikiba, adip aryuk tamubuka malye winibibyak’ tenen, fia kalekuka dildanamlulume. Malye upsikiba, tamubuka malye una kum bukni, anggunce yuk nang nirya ati, ‘Nimalye arye teleb ulilanamap’ tenen, fia pi dobuka melinamlulume.
52005016	Atalak-atalak nirya ara, kanye deibuka unamlulume.
52005017	Tonda, batakna kum aniryuk, atalak nirya ara, Allah fia moronamlulume.
52005018	Allah arye anggun ti, ‘Wininamake,’ teneamsuka ara, ani. Ara, Yesus Kristus ap, kanye dukdongobuka neika unamak talak nirya ara, yata wirin talak do nirya, ikin uplye talak babye, kanam uplye talak babye, Allah ati, “Telebe,” nyabuka kanye delinamake, teneamsuke. Ati, wininamlulume.
52005019	Tonda, ninye arye uku dilibuk, uku tangalamak touk, Allah El Dib Kanye arye anggun talima ak fil dosilye ning ara, yupu sekelongona kume. Elce nyasilye yupu kekebuka, mikip arye fil donamlulume.
52005020	Aning atonun, Allah El Dib Kanye arye ninye talima noutam yupu nyapdeiplibuk, sik anang arye tamubuka yuk ninye ati, aminyan winipnamle ning ati laka nyanyakop ura, ayupu ati, “Aning ara, talya, nong kum upnamle,” nyabuka, lik tenebuka yupu sekelongona meme.
52005021	Yata winin ning do, yata yupu do, aning-aning nirya ati, ‘Teleb ulul do, malye do?’ tenen, fia moubuka dilenamlulume. Didemunyop ura, teleb ning ara, fia moubuka talinamlulume.
52005022	Malye winin ning yala-yala nirya ara, fia leibuka yukak unamlulume. Tonok ning babye, winina meme.
52005023	Ninye oldana ap, walana ap kum aniryuk, kanye deibuka nimalye arye teleb ubuka neika una ati ara, nun Ni Allah, el fil dosilya deice aryuk unyabe. Allah, elce anggun ti, ‘Na uk talinamniak’ tenen, anggun nong ap, anggun kanye talima ap, anggun winin ning nirya ap, ‘Fia teleb ulinamsile’ tenen, Allah morosunune. Aning fia winibuka daulamsilye bukni, nun Deiyoknye Yesus Kristus tukwak tamubuka yanamle talak ara, anggun sambala ap, anggun kanye talima ap, anggun nong nirya ap ara, ‘Malye ning tonok ning babye, kum upsiliba, fia diksukumuk wininamak’ tenen, Allah morosunune.
52005024	Anggun nirya ati, yukupsuka Deiyoknye birye, fia teleb fil uk dolinye binya arye, elcuk winibuka melisilyebuk wininamlulume.
52005025	Ara, nun weit yapu atonun nango, anggunce nun ti Allah moronamsululume.
52005026	Anggunce yuk dib tenen ninye nirya ati ara, eibuka eibramunye talak nirya ara, kanye deibuka, si erebuka iribuka mutunamlulume.
52005027	Nun Deiyoknye Yesus disilya deice arye, ayupu nyapnusine. Asurat ara, dopropmunce, ‘Sik dib tenebikirye, nun weit yapu atonun nang nirya kekenamak’ tenen, sik dam binuka nyanamlulume.
52005028	Telebe na kayapu, na Paulus arye asurat ara, akunum sekeipsene. ‘Nun Deiyoknye Yesus Kristus arye, anggun ti bico tenepsilirye, el kanye aryuk talye melinamsil’ tenen, Allah morosunune. Na Paulus arye akunum nyapsine. Telebe, asukum uk deipsine.
53001001	Telebe nun kayapu. Na Paulus ap, Silas ap, Timotius ap, nun nirya arye, anggun Tesalonika mutuku ninye, Allah ati, dib akunum tenelulum ninye ati, asurat sekeipsiabe. Anggunda, nun Ni Allah ap, nun Weik Deiyoknye Yesus Kristus ap, kanye talima dukdongobuka ululume.
53001002	Nun Ni Allah ap, nun Deiyoknye Yesus Kristus ap, sik bitinye arye, anggun Tesalonika ninye ati, ‘Fia teleb ning arinamsirak’ tenen, Allah morosunune. Aning ara, ani; sik bitinye bico tenesurudakce, sik kanye aniryuk talye melisirikce ning ap ura, ‘Kanye deibuka, teleb aryuk unamak’ tenen, arisirikce ning ap, aning nirya arisirikcebuk, ‘Fia teleb unamak’ tenen, Allah morosunune. Nun Ni Kopropa Allah arye, anggun Tesalonika mutuku dib tenelulum ninye ati, bico tenesilirye, el kanye aryuk melisilye ning ap, ‘Yu ulana kumce, kanye deibuka telebuk neika unamak’ tenen, arisilya deiyok ning ap, arisulule. ‘Aning nirya ara, tuba-tuba arinamsil’ tenen, anggun Tesalonika mutuku ululum kili sal ati, Allah morosunune. Na Paulus arye nyapsine.
53001003	Allah moronyap talak nirya ara, anggunda, nun weit yapu atonun ululum nang ati, tenebibirye, Allah ati, “Telebe,” nyabuka, anggun ti Allah morosenyabe. Winibuka, wininyaba ara, teleb aryuk wininyabe. Deiyok ara, anggunce Allah ati, diba tenemunyop ura, anggun kanye talima wisisilye ning ap ura, anggun nirya arye, anggun ap, neika unyak nang nirya ati, bico tenebuka, milina uk winilulum ning ap ara, fia tabakuka weik upnin banmasile.
53001004	Aning ati ara, nunce yuk dib tenenyak nang dam bayibye talak nirya ara, nunce anggun ti yupu laka nyabuka, kisinyabe. Sik ti laka nyanyap yupu ara, ani. Ura, Allah ati dib teneluluma anya arye, yuk nang arye anggun nong deice ikin ning delisinyaka ap ura, yuk ikin ning usilibuk, kanye imun kanye bobuka umunya ap ara, anirya aupmalya babye, batakna fia kum aniryuk, fia pi dobuka fil dolulume. Tonda aikin ning nirya aupmalya babye, Allah ati, fia diba tenebuka, kanye lamabuka tuba ululume.
53001005	Ara, awinisilye ning nirya arye, nun kel bikinyabe. Allah arye, ninye nirya ati, sik winilamice ning auplye touk, diksukumuk ubuka yupu bokeipnamsile. Anggun ti ara, kanye imun kanye bon ning aupmalya babye, anggunce diba tenebuka, batakna kumce, pi dobuka fil doluluma anya arye, aminyan talak ara, Allah arye anggun ti, “Aninye ara, fia teleb un ninye kipnibuk, na dam wektinge,” nyapdeipnamsile. Ara, Allah arye ninye nirya ap, aning-aning ap, talibuka unamsil ning ati, diba tenemunyebuk, yuk nang arye ikin ning anggun nong deice akunum delisinyake. Ikin usilye ning nirya ara, deiyok aning uka.
53001006	Bukni, Allah elda yupu bokolina ati, fia diksukum ululnye binya arye, yuk nang arye anggun ti, ikin ning delisinyak nang nirya ati ara, Allah arye kwang daklirye, sik nong deice weik ikin ning deilinamle.
53001007	Winiplyop ura, sik kanye imun kanye bomice nang nirya ati ara, ikin usilye ning noutamak arye loplobuka, kanye deipnamsile. Anggun tibuk kume, nun babye, kanye lopdeipnamsile. Anyapmasiap ning upnamle talak ara, Allah arye nun Deiyoknye Yesus ati, im deice duknubuka ulyak arye dobuka, lakak kiplibuk, tamubuka yangalye talak ara, weik uku buk dilyebuk, el im deice fil don nang, weik mikip unyak nang, el malaikat ap, neika yanamake. El ap, sik ap yanamak talak ara, ikin usilye ning nirya kum daneipsilirye, kanye lopdeipnamsile.
53001008	Tonda, ayanamle talak ara, yata ninye do nirya, ‘Allah ara nun like’ tenen, dib tenena kum arye, Allah el ap, nun Deiyoknye Yesus ati, el laka teleb yupu, ninye lyena yupu ap ati, batakuka yaninyak ninye nirya ara, weik arye wenebuka, sik nong deice weik ikin ning deipnamle.
53001009	Elce ikin ning, sik nong deice deipnamle ning ara, fia kum upnamle. Allah arye sik ti wenebuka, ikin ning sik nong deice deililibuk, kanye imun kanye bona ap, engena ap unmakirye, fia donamake. Tonda, sik ap, Allah ap, neika fia kum unamake. Yuk ak, fia karen ak uk unamake. Sikda, el dam kum binmanto ninye anya arye, el fia teleb ubuka weik mikip ulula ara, sik ap fia kum unamake.
53001010	Ayupu laka nyapmap ning nirya winipnamle talak ara, nyapnusiabe. Ura, Yesus el tamubuka yanamle sum arye winipnamle. El yalyop ura, el ti diba tenebuka, el mapu kibuka, diksukumuk ulamice ninye arye el ti, “Se el fia telebnye,” nyabuka, el si weik arye erenamake. Tonda, el ti diba tenebuka, el ap, kanye dukdongobuka ulamice nang nirya arye, el ti eibikirye, ‘Se, elda fia telebe,’ tenebuka, el ti kanye deibuka si erenamake. Ara, sik wininamak sum ara, anggun Tesalonika mutuku ninye babye, atonun wininamlulume. Ara talye ati kume. Nunce Yesus ati, laka nyabuka peterelamsupu yupu nirya ara, diba teneluluma anya arye, anggun Tesalonika mutuku ninye babye, atonun wininamlulume.
53001011	Anirya ara, tuba tenebirye, anggun ti Allah morosenyabe. Allah morosinyaba ara, ani. Ara, Allah arye anggun ti, ‘Wininamake, wininamake,’ teneamsuk touk, fia diksukumuk winibicop ura, Allah arye anggun ti, nyapnamle. Ara, “Anang ati ara, na kanye deipsine. Yukuamse talak arye, ‘Wininamake,’ teneamse touk, akunum wininyake,” nyabuka, ‘Teleb ulinamsil’ tenen, nunce anggun ti, Allah morosenyabe. Tonda, Allah arye anggun ti, melipsilyop ura, anggunce, ‘Teleb fil donamap’ tenen, tenelulum ning ap, dib tenemunye deice arye, winilamlum ning ap, anirya ara, ‘Allah el mikip deice arye, anggun winin ning nirya nong updeipnamsil’ tenen, Allah anggun ti morosenyabe. Na Paulus arye nyapsine.
53001012	Aning nirya tenebuka, Allah morosenyabe. ‘Winipnamle’ tenen, Allah morosinyaba deiyok ara, anggun winilalum ning nirya arye, yuk ninye eipsikirye, ‘Nun Deiyoknye Yesus ati, el si erebuka, weik arye telebe nyanamak’ tenen, morosenyabe. Aning atonun, elda fia teleb ululnye binya arye, el ti si erebikirye, el ap, kanye dukdongobuka unyak nang ati ara, ‘E anang ara, fia telebe tenepnamsiyak’ tenen, Allah morosenyabe. Anirya ara, Allah ap, nun Deiyoknye Yesus Kristus ap, sik bitinye arye, sik kanye aryuk anggun ti, bico tenebuka, talye melisirikce ning weik ulamle atonun, yuk nang eipsikirye, sik bitinye nang ap, anggun nirya ati, ‘Weika arye telebe nyabuka si erenamsiake’ tenen, Allah morosenyabe.
53002001	Ara, Yesus dib teneplum ati, nun weit yapu atonun ululum ninyeo, mambul yupu ton nyapnusiabe. Ara, nun Deiyoknye Yesus Kristus tukwak tamubuka yalirye, nun nirya dobuka bobinamsil talak noutam winipnamle ning nirya ati ara, anggunce, ‘Se, yata wiripnamap do?’ tenen, ‘Malye kanye bobuka, talima sukupsilyak’ tenen, yupu sekdongopnusiyabe.
53002002	Ton nang ara, nyanyake, “Kume el Paulus ap, el neika unyak nang ap arye, Allah arye nyapdeibuk ura, aminyan upnamle ning laka nyabik ning ap, surat sekeibik ning ap, tonda sik peterebikba kekebupu ning ap, adeice arye, ‘Yesus dolyanamsil sum ara, akunum upsuke,’ nyabik ura, kekebupe,” nyabuka nyanyake. Sik talye nyanyaka anya arye, nyabikcop ura, adip aryuk, malye kanye bobuka, teniltona uk kum unamlulume.
53002003	Yata nang arye do nirya, sikce ayupu atonun, tilila yupu nyabuka, peterepsicop ura, dib kum tenenamlulume. Talye kum nyapsiabe. Anyapnusin ning aminyan kum winipmalye talak ara, Yesus arye, tamubuka tukwak dolyanamsil talak ara, kum upmale. Min winipnamle ning ara, ani. Aminyan talak ara, ninye fia weik mutuku-mutuku nirya arye, Allah ap, Allah el winin ning nirya ap ati, sik lik uplya ati, fia batakuka yanipnamake. Winibice talak ara, ‘Allah ati, malye kipnamne’ tenen, Allah el winin ning nirya ati, Yanina Deiyoknye lakak erebuka tiknamle. Allah arye anye biti, ‘Weik arye wenebuka opnamne,’ akunum tenebuke.
53002004	Allah el winin ning Yanina Deiyoknye birye, ninye mutuku-mutuku nirya, ‘Nun deiyok ning’ tenen, Allah atonun si sisibuka, si erenyak ning nirya ati ara, elce yanilule. Elce, Allah winin ning nirya ati ara, ‘Na aryuk deice tam unirye, aning nirya ara, na amutamuk upnamle’ tenen, elce el bidamnye ati, erepdanamle. Aning uk kume, anggun Yahudi yala ninye arye, Allah el si erena ati, weik mambul deiyok aik dolulum ning ara, anye birye anyaik wekuka, ‘Ninye mutuku-mutuku nirya kekenamak’ tenen, “Na ara, Allah unune,” nyabuka, elce el bidamnye si uk erelilanamle.
53002005	Na kayapu, winiryuk nyapmasin yupu ara, anggun akunum luba kiplum do? Na ap, ulamubu talak ara, ayupu nirya, atalak-atalak nirya, tonap, nyalamsise.
53002006	Bukni anggun kele, anye bira, ‘Allah arye teneamuk talak aryuk lakak tikilyanamle’ tenen, winitalak ara, anye bira kabul talak, ‘Talya parapkabuka yalyak’ tenen, daralongolye ning ara, anggun kele.
53002007	Allah arye, ‘Yanina Deiyoknye birye, talye parapkabuka yalyak’ tenen, daralongolul bukni, winitalak akunuma, Allah el winin ning nirya batakuka, yanilya deiyok ning mikip ara, ninye kan-kan arye, akunum duknubuka fil dolule. Malye winina ati, mikip deiyok ning ara, akunum fil dolul bukni, Allah arye wibuka deibuknye birye, aning fia talibuka daralongolamlya ani, Allah teneplye talak akunum uplyop ura, Allah arye amikipnye akunum dopdeiplyop, ura amalye winina deiyok mikipnye bira lak kipnamle.
53002008	Allah arye wipdeibuknye, amalye ning siknibuknye bira, dobuka yukak deiplyop ura, atalak aryuk, duknulirye, Allah el winin ning nirya ati, Yaniltana Deiyoknye lak kipnamle. Winibuka daulamlye bukni, aminyan ara, nun Deiyoknye Yesus arye, el nyapnamle yupu deice arye, amalinye biti, malye kibuka opnamle bukni, Yesus elda erepdopnamle. Tonda, Yesus el fia teleb ubuka dirina weik yanamle deice arye, amalye winina deiyoknye biti, oplirye, kum daneipnamle.
53002009	Allah el winin ning nirya, Yanina Deiyoknye yanamle talak ara, talye ati kum yanamle. Kume, Isa Mutuku Dongonye el mikip weik ulye touk, amikip deice arye, yata mambul ning do nirya, fia teleb fil ap, ninye kum winipmanto ning ap, ‘Diba tenepnamniak’ tenen, weik mikip winin ning ap, fil weika arye dopnamle. Winipnamle bukni, anirya ara dipkoprop kume, ara Isa Mutuku Dongonye el tenepce arye winin ning, tilila ning fil dopnamle talak arye yanamle.
53002010	Tonda, Isa Mutuku Dongonye el fil ara, yata malye winin ning do, yala-yala nirya, tilila fil donmalye ani, sik Allah ati dib tenena kum ninye, aminyan dipmakibuk, tuba tamubuka tonap, kam fia kum unamak ninye ara, atilila ning nirya ati, dib tenenamake. Aninye ara, Allah el dipkoprop yupu ati, lik ubuk ura, “Nun lik, ayupu ara nun kanye kum deipnamabe,” nyabuka batakamika ati, Allah arye sik ti kum lyebuk. Aning ati ara, Allah arye anang ati, oplibuk fia dipnamake. Oplibuk dibicop ura, uku dilamle mutuku fia donamake. Allah ap, neika fia kum unamake.
53002011	Allah el yupu ati, “Nun like,” nyabuka batakamika ati, Allah arye sik ti, ‘Aninye tilila ninguk dib tenepnamak’ tenen, kanye wangabikirye, sik kanye walwal ulamle atonun ning, weik mikip arilule.
53002012	Tonda, yata nang do nirya, sikce, Allah el dipkoprop yupu ati, “Ayupu ara nun like,” nyabuka bataklamikce, malye winin ning yala-yala nirya ati, sik kanye deibuka, talye winilamice ninye nirya ati, Allah arye utenelule. Ara, ‘Na weik arye wenebuka, opnamne’ tenen, sik ti, weik kanye kunukna ning arepnibuk, atilila ninguk diba tenebuka unyake.
53002013	Sik malye nang ati ara, winipnamle bukni, anggun Tesalonika ninye ati ara, nun adip aryuk, “Telebe,” nyabuka, Allah moronamsinyabe. Na weit yapu atonun nang, na Paulus arye nyapsine. Allah arye anggun ti, el kanye deipsukce, aning-aning nirya kweipdeibuk talak danerye, ‘Aninye ara, na ning,’ teneamsukce wipdeiamsuke. Wipdeiamsuk deiyok ara, talye ati kume. Ara, ‘Allah, na Dib Kanye arye, anggun talima noutamak fil dopsilirye, teleb kilisulul ning ap, sikce na dipkoprop yupu ati, dib tenenyak ning ap, deice arye, lyepnamne’ tenen, wipdeiamsuke.
53002014	Allah arye sik ti, ‘Anang lyepnamne’ tenen, wipdeiamsuka ati, ara nunce anggun Tesalonika mutuku nang ati, Allah el laka teleb yupu, ninye lyena yupu peterelamsupu deice arye, Allah arye anggun ti yukupsuke. ‘Wininamak’ tenen, yukupsuka deiyok ara, ani. Ara, nun Deiyoknye Yesus Kristus ap, el yanamle talak upnamle ning ap, urasin fia teleb kibuka yanamle. Atalak ara, ninye nirya arye el ti, teleb nyabuka, el si weik arye erepnamak talak ara, ‘Anggun Tesalonika nang babye, neika atonun wininamak’ tenen, yukupsuke.
53002015	Aning ati ara, nun weit yapu atonun nango, surat sekeibupe ning babye, mening dam arye, yupu deice arye peterelamsupu ning babye, anirya ara fia moubuka talimunce, kanye teniltona kum aryuk, fia kanye lamabuka unamlulume.
53002016	Telebe na kayapu, nun Ni Allah arye, nun nirya ati, bico tenenyamsukce, el kanye aryuk talye aryamsuk ning ati nyapnusine. Ara, ‘Fia upnamsil ning, ilil una kum aryuk, kanye deibuka, dupsice arye una deiyok ning ap, ura aminyan teleb ning yanamsil’ tenen, kanye deibuka, dina uk un ning ap, aryamsuke.
53002017	Nun Deiyoknye Yesus Kristus ap, nun Ni Allah ap, sik bitinye arye, ‘Anggun Tesalonika nang ati, anggun talima melinamsirak’ tenen, Allah morosenyabe. Tonda, ‘Anggun teleb fil donamlum ning ap, teleb yupu nyanamlum ning ap ati, mikip kipsilirye, telebuk wininamlulum’ tenen, Allah morosenyabe.
53003001	Telebe nun kayapu, anggunce nun ti, Allah moronamsululume. Ara, nunce Yesus el laka teleb yupu, ninye lyena yupu dobuka, anggun dam peterelamsupubuk, dib tenebuka teleb ululuma atonun, ‘Yuk mutuku ninye babye atonun unamak’ tenen, Allah moronamsululume. Ara yuk ninye weik tonap kekebikirye, dib tenebuka, ‘Ayupu ara, weik mambul’ tenen, ‘Allah yupu ati, kanye deibikirye, dib tenen ninye pola-pola weik upnin banamak’ tenen, Allah moronamsululume.
53003002	Tonda, ninye mutuku sirya, im sirya nirya arye, dib kum tenenyaka anya arye, sik fia malye winin nang arye, Paulus ap, el neika fil donyak nang ap ati, ‘Malye ubikirye, obicak’ tenen, Allah moronamsululume.
53003003	Sik anang ara, malye ulisinyak bukni, Allah elda, batakna kumce, el nyalul yupu nirya, dipkoprop sirya dakalulnye binya arye, ‘Isa Mutuku Dongonye arye, anggun ti, malye kipsilyak’ tenen, anggun kanye talima, mikip kipdeipsilirye, moubuka kalikinamsile.
53003004	Nun Deiyoknye Yesus melisilya deice arye, nunce anggun ti, ‘Malye unyak do, kum do?’ tenen, kanye teniltona kum usulule. Aning kum bukni, nun kele, nunce anggun ti, “Wininamlulum, wininamlulum,” nyaldelisinyap ning nirya ara, anggun akunum atonun winilulume. Tonda, fia wininamlulume.
53003005	Ara, nun Deiyoknye Yesus arye, anggun melisilya deice ara, Allah arye anggun ti, weik arye bicoe tenesilirye, melisilye ning nirya ara, ‘Weik bikmunce, el ap, kanye dukdongobuka unamlulum’ tenen, Allah morosenyabe. Tonda, el melisilya deice arye, Yesus Kristus ikin ning aulamuka babye, Yesus Kristus batakna fia kum aryuk, fia pi dobuka, fil mikip arye dolamuk touk, ‘Anggun babye atonun wininamlulum’ tenen, Allah morosenyabe.
53003006	Ara nun kayapu, anggunda nun du weit atonun nang ululume. Nun Deiyoknye Yesus Kristus, el si deice arye, ayupu nyapdeipnusiyabe. Ara, yatanye do nirya, dib tenenyak bukni, dipkoprop fil talibuka dona kum bukni, talye-talye wininyakce, nunce peterelamsupu atonun winina kum bukni, yuk winibikirye, malye winikcop ura, anang ap, neika kum unamlulume. Lokaren ak uk unamlulume.
53003007	Aning ara talye ati kum nyapsiabe. Sik wininyak ning babye anggun kele. Nun peterelamsupurye, teleb ubuka winilamubu touk, anggun adip aryuk wininamlulume. Anggun ap, neika ulamubu talak nirya ara, dipkoprop fil batakuka, talye-talye kum winilamubu. Fil fia teleb ubuka dolamubu.
53003008	Tonda, yuk nang sik din ning dobuka, talye urdem aryuk kum dilamubu. Adin ning dekna ati, yo bok aripnaryuk dilamubu. Yuk nang sik din ning ara, talye uk kum dilamubu bukni, sik nirya ati tenelamuburye, ‘Kume, anang ara, ikin ning sik nong deice kum deipnamabe’ tenen, kiting noutam babye, lukunyan babye, fia pi dobuka, fil weik dolamuburye, dekna deice aryuk dina dilamubu.
53003009	Nunda deiyok nang unyaba anya arye, ‘Anggun din ning talye urdem aryuk aripsitinge’ tenen, morolamsitibye bukni, aning kum winilamubu. Aning kum winipmanto tenena ati kum winilamubu. Aning kum winibupu deiyok ara, ‘Nunce teleb ubuka winilamubu ani, aninye sik kel bikna ati, nun unyap ning eibuka kel kipsikirye, sik babye atonun wininamak’ tenen, winilamubu.
53003010	Anggun ap, neika ulamubu talak ara, nunce anggun ti, “Kume, yatanye do, nirya, fil dipkoprop kum fil dolinye bira, dina kum diptue. Talye uk unamle,” nyabuka peterelamsupubuk, akunum kekelamluma ati, aning ara, anggun akunum biklume.
53003011	Ara, yuk nang arye, nun dam yanuka nyapsikibuk, kekenyap ara nyapnusiabe. Sikce, nyasinyake. “Tesalonika mutuku ninye kan-kan arye, ton nang ara fil dipkoprop talibuka kum donyake. Talye-talye uk unyake. Sikce, yuk nang unyak ning ati, dipribana ap, yupu talye nyana ap, lululana ap, unyake,” nyabuka nyasinyake.
53003012	Aning atonun wininyak ninye nirya ati ara, nun Deiyoknye Yesus Kristus si deice arye nyanyabe. “Winina meme. Talya-talya winina ap, talye bana ap, yuk nang winin ning ati yupu nyana ap, kum wininamlulume. Dipkoprop fil uk talibuka wininamlulume. Anggunce dimunye ning nirya ara, fil dopmunye ura, dekna ning aripsikcop ura, adeice aryuk dina dekuka dinamlulume. Talya morona meme.” Sik talye-talye uk unyak ninye ati, ayupu nyanyabe.
53003013	Anggun teleb nang ati ara, nyasinyabe. “Atalak-atalak nirya ara, batakna fia kumce, diksukum winina ap, teleb winina ap, adip aryuk fia wininamlulume. Lik kanye bobuka dal-dal asa una meme,” nyabuka nyasinyabe.
53003014	Yatanye birye do, nunce asurat noutamak sekeipmap yupu kum kekeplirye, batakuka yaniplyop ura, anye biti moubuka tenenamlulume. El ap, neika una kume. Leipropnamlulume. Ura, winipmunyop ura, elce, ‘Se, na malye wininmanabuk, wininmaniake’ tenen, ‘Alye upnamle’ tenen, nyapmasiabe.
53003015	Wininamlulum bukni, anye biti ara, ‘E anye bira, nun oldananye atonun ulul’ tenen, yu uplibuk, ‘Fia lik,’ tenena kume. Elda, anggun weit atonun anya arye, ‘El malye winin ning bataknul’ tenen, nimalye arye wenebuka peterenamlulume.
53003016	Ara, Allah ara ikin una ap, oldana ap, kum arye, fia telebuk ubuka, kanye deibuka una deiyoknye, elce anggun ti, atalak-atalak nirya ap, anggun winin ning noutam nirya ap, ‘Kanye deibuka teleb una deiyok ning fia arinamsil’ tenen, Allah morosunune. Tonda, ‘Allah arye, anggun melipsilibuk, el ap, kanye talima dukdongobuka neika unamak’ tenen, Allah morosenyabe.
53003017	Paulus, na taruk aryuk asurat sekeipsene. Yuknye birye kume. Na surat seknyop ura, surat sekna deice ning, urasin ulya ara, anggun kele. Na sekne surat nirya ara, urasin atonun ulula anya arye, anggun kele. Winibuka sekenune.
53003018	‘Nun Deiyoknye Yesus Kristus arye, anggun nirya ati, bico tenepsilirye, el kanye aryuk melisilye ning fia arinamsil’ tenen, Allah morosunune. Telebe akunuma. Na Paulus arye asurat sekeipsene. Asukum anyuk deipne.
54001001	Telebe, na Paulus arye, an Timotius ati, abuku sekeibkine. Anda, Yesus diba akunum teneplum ura, kanye dukdongopsuk ati ara, na mi koprop atonun ulyame. Nun Lyena Deiyoknye Allah ap, ‘Yesus Kristus dipkoprop dolyanamsil’ tenen, kanye deibuka dina uk unyapnye Yesus ap, sik bitinye, “Wininamlyame,” nyapdeipnirik deice arye, fil donune. Na fil ara, Yesus Kristus el yupu dobuka, peterelbana ati, wipdeipnirikba, Rasulnye unune.
54001002	Ara, na mi Timotiuso, nun Ni Allah ap, nun Deiyoknye Yesus Kristus ap, sik bitinye bico tenesururak akarye, sik kanye tenebuka talye melisirikce ning ap, ura nun malye una ati, wenebuka talye opsutu bukni, aning namin kipsirikirye, nun patapsilye ning talya aryuk arisirikce ning ap, tonda, ‘Yuk nang ap yu ulana kumce, kanye deibuka, telebuk neika unamle’ tenen, arikurak deiyok ning ap, arikururake. ‘Aning nirya ara, tuba-tuba weik arye tabakuka arinamkirak’ tenen, an Timotius ati, Allah morokunune.
54001003	Ara, na Makedonia mutuku binamse talak nyapdeiamkise touk, anda Efesus mutuku tuba unalyame. Ara, dipkoprop Allah el yupu ulye touk kum bukni, yuk tilila yupu peterenyak nang ati, ‘Ance sik yupu sekenalyam’ tenen, nyapkise.
54001004	Tonda, anang arye, talye-talye nukunyak yupu, minop talak nuklamik yupu atonun nuklamik yupu ap, nong kum upnamle yupu ap, sik apu yapu nang arye dadeipdanin, yangalamik akarye nyalamik yupu ap, moubuka talinyak akarye, ayupu uk kekenyake. Anang arye kekenyak yupu ara, talye yupu anya arye, ‘Adip aryuk bataknamak’ tenen, yupu sekenalyame nyapkine. Amalye yupu fia tenebuka talinyakop ura, ninye kanye wililakirye, yupu deice arye walakirye, yuk-yuk kilonyake. Allah el mapu nirya ati, bico tenebuka melina ap, teleb ubuka peterena ap ara, Allah diba tenen deice aryuk wininyaba anya arye, tilila yupu deice arye kum wininyabe. Ara, kum winipmanto, ati, atalye yupu nirya ara, ance yupu sekenalyame.
54001005	“Winiplyame,” nyapmakin yupu deiyok ara, yuk ton kume. ‘Ara, nunce yuk ninye ati, bico tenebuka melinamap’ tenen, nyapmakin ning uka. Yuk nang ati, bico uplyop ura, melildana deiyok ara, ani. Ninye kanye talima mingne atonun una ap, nun kanye tenen ning noutamak, malye ning duknuna kum, diksukumuk una ap, tenepce arye talye nyana kum bukni, fia dib tenena ap, aning nirya wininyaba deice arye, yuk ninye ati kanye arisulule.
54001006	Ton ninye ara, awinilye nyapmakin ning batakuka, urasin yuk kwalin bisik banyakce, nong kum upnamle yupu, fia talye-talye yupu uk kekebuka unyake.
54001007	Anang ara, utenenyake. ‘Kume, Allah arye, “Wininamlulume, aning ton kum wininamlulume,” nyapdeibuk ura, Musa sekeiyamsuk yupu ara, nunce peterena deiyok nang atonun unamabe’ tenen, wininyak bukni, dipkoprop ara, sikce, ‘Dipkoprop deiyok ani, ani’ tenen, mikip arye peterenyaka deiyok yupu ap, talye sisiklamak yupu ap ara, sik babye, ton fia walwale. ‘Deiyok ani’ tenen, moubuka kum tenenyake.
54001008	Ara, nun kele. Allah arye, “Wininamlulume, aning ton kum wininamlulume,” nyapdeibuk ura, Musa arye sekeiyamsuk mem yupu ara, dipkoprop teleb yupu uk ulula anya arye, yatanye do nirya, ayupu dobuka, dipkoprop fia diksukumuk ubuka petereplyop ura, telebuk ubuka, ninye melisulule.
54001009	Tonda, nun kele. Allah arye nyapdeibuk ura, Musa arye sekeiyamsuk mem yupu ara, Allah arye diksukum un ninye ati kum nyabuk. Kume. Ayupu ara, Allah ap, ninye deiyok nang ap, sik amutam una kum arye, sik nyanyak yupu ati, yaninyak nang, sik wenena ati sekeipsuke. Tonda, ‘Allah el mambul,’ tenena fia kum arye, kanye fia malye-malye wininyak nang ap, tonda, ‘Allah nyasilye yupu ap, el ulul ning ap, talye ning uka,’ tenebikirye, Allah el fia teleb ulul ning, el mingne ning nirya ati, akutubuka nalinyak nang ap, tonda, sik ni yapu koprop ap, sik nin yapu koprop ap, yuk talye nang ap, oltakanyak ninye ap, ati, Allah arye amem yupu nyabuk ura, Musa arye sekeipsuke.
54001010	Aning atonun, sik domice kilapu batakuka, yuk kilapu talye yon nang ap, tonda, sal mamun arye sal mamun uk yolan ninye ap, kilapu arye kilapu mamun yoldalamak kilapu ap, tonda, ‘Anang tapu koubibirye, yuk nang dam dekuka, yo bok weik doproptibye’ tenen, winin nang ap, tilila yupu talye nyaltakanyak nang ap, Allah arye amem yupu nyapdeiyamsuke. Tonda, yupu bokolin talak, “Dip nyapmabe,” nyabuka, talye nyaltakanyak bukni, tilila yupu tenepce arye nyanyak nang ap, ura yata malye winin ning do nirya, amalye un ninye arye, Allah el dipkoprop yupu nirya nyasilye touk yanibuka, fia malye un ning, yuk-yuk ning nirya wininyak nang ap ati, yupu wenena ati, Allah arye amem yupu nyapdeiyamsuke.
54001011	Allah el dipkoprop lak teleb yupu ap, el nong ap, nirya fia telebuk ulule. Allah arye, ‘Ninye lyena ati, na lak teleb yupu dobuka, Rasulnye ulirye peterelbanamle’ tenen, wipdeipnuke. Na Paulus arye nyabuka sekeibkine.
54001012	Nun Deiyoknye Yesus Kristus arye na ti, ‘Na fil melinanye ulirye, batakna kum arye, fia sirya dakdongobuka, na fil donamnile,’ tenepnukak arye, wibuka deipnuke. Uteneamnuk ati, wipdeipnuk akarye, el mikip aryamnuk ati ara, el ti, “Naie, anda fia telebe,” nyanune.
54001013	Minop talak na ara, ‘Yesus Kristus elda talinye’ tenen, el ti malye yupu nyalamsirye, el dib tenelamik ninye ati, fia yu ubuka, sik nong deice weik ikin ning deililamsirye olamse. Winibuka ulamse bukni, amalye ulamse ning nirya ara, dib tenena kum, fia walwal deice arye ulamse ati, Allah arye na ti, talye merekukua opnutu bukni, amalye ulamse ning talya namin kipnukce, luba kibuka, bico teneamnukce melilamnuke.
54001014	Nun Deiyoknye Yesus arye, el kanye aryuk na ti, bico teneamnukce, fia weik arye melilamnuke. Mitikanun arye kume, el ti dib tenena deiyok ning ap, yuk ninye ati, bico tenena deiyok ning ap, abitinye weik arye aryamnuke. Yesus Kristus ap, kanye dukdongobuka ulamap talak noutamak arye, abitinye ning arisulule.
54001015	Anyapnukin yupu ara, fia dipkoprop yupu anya arye, ninye mutuku-mutuku nirya, adip aryuk ayupu dib teneptinge. Ayupu ara, ani. Yesus Kristus tukwak mutuku yayuka deiyok ara, yuk kume, malye un nang lyena ati yayuke. Malye un ninye weik aunyak bukni, fia weik malinye bira na ulamse, nyapkine.
54001016	Weik malye ulamse bukni, Yesus Kristus arye na ti, ‘Aweik malinye talye merekukua optinye bukni, luba kipnilirye, kanye aripnibuk, melibuka lyepnyop ura, yuk nang eibikirye, Kristus ara, bico tenesululnye, dib tenepnitinge’ tenen, lyepnuke. Kristus arye, malye winin ninye ati, bico tenesilirye, ‘Se aminyan diba tenepnitinge’ tenen, minop wena kum arye, namin kisilirye kum batakasulule. Ati, aning atonun winipnuka deice arye, yuk nang ton eibikirye, ‘E Yesus dipkoprop namin kisulule’ tenen, kel binamake. Kel bikmakcop ura, Yesus ati, dib tenebikibuk, bol koplobuka fia kam una deiyok ning dopropnamake. Yesus arye, ‘Paulus ati winipse ning, yuk ninye ton eibikirye, kel biknamak’ tenen, na ara winipmantonye ati, winipdeibnuke.
54001017	Aning ati ara, nun Ni Allah, elda Weik Ninye Deiyoknye, Sisinanye minop dorapce dipdongobuka noutam talak ap, winitalak ap, aminyan do unamle talak ap nirya, fia unamle. Elda, fia kam ulul anya arye, kum diptue. Ninye asing arye fia kum eiptinge. Dipkoprop Allah ara, el tonoka, yuk ton kum ulule. Ati ara, ninye nirya arye, adip aryuk atalak babye, aminyan talak nirya babye, ‘El ti si erebuka, el si weik arye erepnamak’ tenen, Allah moronune. ‘Aning ara, dipkoprop unamle’ tenen, fia patanulul anya arye, Amin nyapne. Akunuma.
54001018	Na mi Timotiuso, minop talak, Allah yupu laka nyana deiyok nang, nabi nang arye, aminyan winipnamuk ning tenebuka, an ti laka nyalamik yupu atonun, na babye winitalak kanye arye tonap, ayupu uk akunum nyapmakine. “Winipnamlyam,” nyapmakin yupu deiyok ara, talye ati kume. Ara, yin talin nang arye, malye un ninye ati, fia piribuka mikip arye olbalamak atonun, anyapmakin yupu kekebuka, moubuka talipminya deice arye, Allah el fil teleb ubuka donamlama ati, nyapkine.
54001019	Atalak-atalak nirya noutamak arye, kanye bokoltona kum arye, Allah ati fia dib tenebuka unamlyame. Tonda, an kanye tenen ning noutamak, malye winin ning duknuna kum arye, diksukumuk unamlyame. “Winipnamlyame,” nyapdeipmakin ning bitinye ara, yuk nang ara, aning bitinye batakika deice arye, Allah ati tuba dib kum tenenyake. Akunum batakikce, fia kanye imun unyake. Anang ara, laut mekwen deice balamle mek liyo, banmalya ani, mankau arye mekwen fumbisik wamlye keil diplibuk, mekwen fumbisik weklirye, dilamle touk, winibikirye, sik winin ning nirya malye wininyake.
54001020	Amalye wininyak nang atonun, urikce nang bitinye, sik si ara, Aleksander ap, Himeneus ap, winirudake. ‘Isa Mutuku Dongonye birye anang ati, malye kilibuk, weik kanye imun kanye bonamrak’ tenen, na arye anang ara, Isa Mutuku Dongonye biti akunum aripse. ‘Allah elda talinye’ tenen, ‘Yesus ati malye yupu nyana ara, fia malye winin ning ulule,’ tenebuka, ‘Kel biknamdak’ tenen, na arye anang ara, Isa Mutuku Dongonye ati akunum aripse. Na Paulus arye sekeibkine.
54002001	Ura, Timotiuso, anggun nirya adip aryuk wininamlulum ning mikip arye nyapnukine. Weik mambul ning ara, ani. Ara, anggun dib tenen nang arye, yuk yala nang nirya ati, Allah moronamlulume. Ninye patan ning ap, ikin usilye ning ap ati, ‘Allah arye yuk ninye melinamle’ tenen, moronamlume. Tonda, yuk nang nirya ati, “Telebe,” nyabuka, Allah moronamlulume.
54002002	Mambul ning ara, weik ninye deiyok nang, Sisin nang ap, ninye deice tam unyak nang yala-yala nirya ap ati, Allah moronamlulume. Ara, talye ati kume. Ara, nun nirya arye ninye deiyok nang ati, Allah morobibyop ura, anang Allah arye anang ati meliplye deice arye, teleb wininamsiyake. Ara, ‘Talye kanye deibuka, nimalye arye teleb ubuka neiktoto una ap, Allah diksukum ulye touk, nun babye, diksukum una ap, kanye malye una kum aryuk, etekdop utibye’ tenen, Allah moronamlume.
54002003	Winibuka una ati ara, Allah nun Lyena Deiyoknye kanye delisulule. Ara, teleb una atia.
54002004	Nun ni Allah ara, ‘Ninye mutuku-mutuku nirya na ti dib tenepniting deice arye, lyepnyop ura, na dipkoprop yupu nirya kel kipnamak’ tenen, pataplibuk tenesulule.
54002005	Allah ara, el tonok. Yuk ton kum ulule. Atouk, Allah danatam, ninye nirya danatam, noutamak ulirye, kanye dukdongobuka melisilya deiyoknye bira, el tonok ulule. Yuk ton kume. Anye el si ara, Yesus Kristus arye nun ap, Allah neika kilisulule.
54002006	Yesus elce, ‘Ninye mutuku-mutuku nirya sik malye unyak ning kum daneipnirye, dekuka lyepnamne’ tenen, elce el nong uk aripsukbuk obik. Ara, nun malye winin ning ati, talye oplopsutu bukni, Yesus arye nun pununa ati dipsuke. Allah arye, ‘Teleb talak ara, atalakuk,’ teneamuk touk winibuk. Allah arye, ‘Ninye nirya lyeptinye’ tenen, patalamuka ara, awinibuka deice arye akunum lak kipdeipsuke.
54002007	Allah arye, ‘Ninye mutuku-mutuku nirya noutamak, kili sal weik arye lyeptinye’ tenen, patalula anya arye, ‘Paulus arye ninye lyena ati lak teleb yupu deiyok kounanye, Rasulnye kiplirye peterepra binamle’ tenen ati, wipdeipnuke. Tonda, ‘Yahudi yala kum ninye babye, Allah el dipkoprop yupu kekebuka, dib tenepnamak’ tenen, peterena deiyoknye kipdeipnuk ura, unune. Ayupu ara, tilila kum nyapne. Dipkoprop nyapsine.
54002008	Ara, na kanye ara, ‘Ninye mutuku-mutuku nirya, adip aryuk malye kanye bona ap, yu una ap, yupu deice arye waldana ap, kum anirye, Allah ati kanye deibuka, fia diksukum ukirye, sik kurun taruk erebikirye, Allah moronamak’ tenen, Allah moronune. Na Paulus arye sekeibkine.
54002009	Ara, na kanye ara, kilapu nirya adip aryuk, talye kanye bobuka una kum, kanye moubuka tenebikirye, ‘Ninye yuk nang eipsikirye, yobsiting,’ tenebuka, ‘Pitin-pitin unamsiak’ tenen, bumang butum aling ongona meme. Tonda, anggunda, yuk ninye arye nun ongon ning eipsikirye, ‘Se akilapu ara, urasin fia teleb anya arye, dobuka yoptibye, tenepnamsiyak’ tenen, potong kouna ap, emas teleb ning ap, dekna weik karakna ning ap ara, dekna weik butum aling ap, yuk kweirya ap, dona meme. Winina ara, fia malye ati nyapne.
54002010	Aning kum bukni, Allah arye, ‘Na si erebuka, na ti kanye deibikirye, na melin kilapu ara, wininamake,’ tenesilye touk, ninye melina ati, teleb fil dona ap, ninye bico tenebuka melina ap, diksukumuk unamake. Yuk ninye, aunyak ning eibice, deice arye, ‘Akilapu ara, telebuk,’ tenepnamake. Kwerya weik ning donyak deice arye kume. Allah si erebikirye, diksukumuk unyak kilapu ara, amalye winin ning kum wininyake.
54002011	Kilapu nirya ara, sik adip aryuk peteren talak kel bikna ati, sal amutamuk ukirye, namin kanye arye lamabuka, sal yupu moubuka kekepnamake. Sal arye peterenamak talak ara, kilapu arye yupu kum nyanamake.
54002012	Na kanye ara, kilapu nirya, arye sal amutam kibikirye, “Winiplyame, winipsilyame,” nyabuka, Allah yupu kum petereptinge. Aning atonun winina ati ara, yupu sekeldongosunune. Na Paulus arye sekeipsene. Sal ap, kilapu ap, neiktoto, Allah yupu asik bulubikce talak ara, kilapu erebikirye, sal deice tam atonun kibuka, Allah yupu peterena meme. Allah yupu peteren talak ara, sal aryuk peterebikibuk, kilapu ara, adip aryuk yupu nyana kum, tunimabuka kekebikirye kel biknamake.
54002013	Ara, talye ati kume. Wininamak deiyok ara, nyapnukine. Ara, Allah arye Adam minop kwepdeibuk akarye, aminyan ara, Hawa kweipdeibuk.
54002014	Tonda, Isa Mutuku Dongonye arye, tilila yupu nyabuk ura, Adam arye minop kum kekebuk. Hawa arye, atilila yupu minop kekebuka, malye winibuk ura, sik bitinye malye winina deiyok ning doproprikce, ulamrik.
54002015	Diba, Hawa malye winibuk ura, Allah arye wenebuk bukni, Allah arye kilapu ati, lyelule. Kilapu sikda, Allah dib tenebikirye, yuk ninye ati bico tenebuka melina ap, talye ubuka una kum, kanye moubuka tenena ap, Allah diksukum ulye touk, fia diksukum una ap, ubikop ura, sik mapu delinamak talak nirya, ara, Allah arye kalekuka meliplirye lyelule. ‘Ati sik kilapu aning bikikirye moubuka unamak’ tenen, na Paulus arye sekeibkine.
54003001	Anyapnukin yupu ara, fia dipkoprop yupu anya arye, ninye mutuku-mutuku nirya, adip aryuk ayupu dib teneptinge. Ara, yatanye do nirya, ‘Se, Allah yupu peteren nang, sik kanye melibuka dina ati deiyoknye uptinye’ tenen, kanye patalibuk ulinye bira, anye bira fia teleb mambul fil patalule.
54003002	Ara, Allah yupu peteren nang. Sik deiyok talibuka fil dopmanto ninye adip aryuk wininyak ning lak nyapnukine. Sikda, malye winina fia kum winilamikibuk, yuk nang arye, “Anang wininyak ning ara, ani, ani,” kum nyapmanto nang uk, wibuka delina telebe. Sikda, kilapu tonokuk dobuka unyakce, ‘Talye kanye bobuka unune,’ tenena kum aryuk, sik bidamnye ati bita dilakirye, teleb winina ap, ninye minop wana ap, yu pola una kumce, nimalye arye una ap, anirya wininamak nang ara, afil dopnamtinge. Ato nang ati ara, yuk ninye arye, “Anang ara, dipkoprop teleb wininyake,” nyabuka, tenelamak nanguk afil dopnamtinge. Tonda, yuk ninye do, ninye asik nang do, sik aik buplan kukulinyak nang wibuka delina telebe. Tonda, yuk nang bikna ati, teleb kibuka peterepting nang wilina telebe. Winilamice ninye uka. Yuk unyak ninye ara, wilina kume.
54003003	Awipdeipnamlum nang, kum winipnamak ning ara, ani. Ara, kanye wangalamak mek, yu mek weik arye dina ap, yu ubuka ninye oldana ap, yupu deice arye waldana ap, ‘Yo bok weik arye doproptinye’ tenen, kanye engena ap, kum winiptinge. Nimalye arye teleb ubuka unanguk wibuka deipminbuk, afil doptinge.
54003004	Allah yupu peteren nang, sik moubuka melina ati deiyok nang, adip aryuk wininamak ning ara, ani. Ara, sik mapu ap, sik kilapu ap, sik wininyak ning nirya ap, bita dilakirye, telebuk wininamake. Tonda, sik teleb ubuka winibikibuk, sik mapu koprop arye, sik ni yapu yupu moubuka kekenamak nang ara, sik ni yapu, afil moubuka doptinge. Sik mapu koprop arye, sik yupu min kum kekenamakop ura, ato nang wibuka deipminbuk, afil kum doptinge.
54003005	Ara, talye ati kume. Yata nang do nirya, sik bidamnang mapu ap, sik bidamnang kilapu ap, sik bidamnang fil ap ati, dilakirye, teleb ubuka sirya dakna fil kum dobikce nang ara, yata wiribuka arye, Allah yupu peteren nang ap, Allah ati dib tenen ninye ap, sik deiyok nang kiptingce fil teleb ubuka dopting do? Aning kum winiptinge.
54003006	Ara, Allah yupu peteren nang ap, Allah ati dib tenen ninye ap ati, deiyok kipmanto nang ara, winiryuk dib tenenyak nang ara, wibuka delina meme. Winiryuk dib tenepmak nang wibuka deipminyop ura, aminyan sikce, ‘E, nunda weik nang akunum unyabe’ tenen, dilakcop ura, Isa Mutuku Dongonye arye, ‘Na weik deiyoknye unamne’ tenen, malye ubuk ura, ‘Allah arye wenebuk touk, winibicak’ tenen, nyapne.
54003007	Tonda, Allah dib tenena kum ninye arye, anang ati, “Sik malye winin ning ara, ani, ani,” nyabuka, ‘Lulupdakcak’ tenen, yuk talye nang arye, “Anang ara, fia telebuk unyake,” nyanyak nanguk afil doptinge. Yuk-yuk unyak ninye wibuka deipminyop ura, aminyan Isa Mutuku Dongonye arye, el wena fumbisik wekikibuk, yupnamle. Ara, sik malye ubikibuk, ‘Dauplye’ tenen, Allah yupu aik deiyok nang fil dopnin bakcebuk, aminyan yuk nang arye, sik anang babye, Allah dib tenen nang nirya babye ati, “Anang ara, malye uka,” ‘Nyapsikcak’ tenen, na Paulus arye sekeibkine.
54003008	Ara, Allah dib tenen ninye ati, sik melibuka fil dopmanto nang yupu nyapnukine. Arup nyapmakin atonun, anang, yuk nang arye, ‘Anang ara, teleb un nang uka,’ tenebice nang uk, wibuka delina telebe. Tonda, aning ara, na tenen arye nyana kum, dipkoprop yupu nyana ap, yu mek kanye wangalamak mek weik arye kum dinyak nang ap, tonda, ‘Yo bok weik doproptibye’ tenen, malye winina ap, na tenena kum arye fil dona ap, kum wininyak nanguk, afil doptinge.
54003009	Tonda, sik kanye tenen ning noutamak arye, ‘Na malye unye ning dauplye’ tenena kum arye, duknuna kum, diksukum ukirye, Allah ati dib tenebuka, fia moubuka donanguk afil doptinge. Dib tenebuka fia moubuka talinamak ning ara, minop talak Allah arye lak kibuka kum nyapdeiyamuk bukni, winitalak akunum lak arye peterelamsiake, fia noutamak ninguk talinamake. Na Paulus arye nyapne.
54003010	Allah el mapu melina deiyok nang kina ati, anang wipdeipnamunye talak ara, minop yuk nang arye sik unyak ning ati, fia moubuka dipdekibuk, malye winin ning kum wininyak nang ara, fia diksukum wininyak nang ara, anang dobuka erepdeiptume. Kumop ura, Allah mapu melina deiyok nang fil kum doptinge.
54003011	Aning atonun, anang sik kilapu wininyak ning ati yupu ton nyapnune. Anang sik kilapu ati, yuk nang arye, “Akilapu ara, teleb winin kilapu uka,” nyalamak nang uk, afil dona ati erelina telebe. Sik kilapu arye, yuk ninye ati, yu uplibuk lulubuka minildana kum bukni, yata fil do, yata winin ning do nirya, talye kanye bobuka una kum arye, kanye moubuka tenebikirye, diksukumuk winin kilapu, sik akanye yapu erelina telebe.
54003012	Allah el mapu melina deiyoknye bira, el kil tonokuk dobuka, unanye erelina telebe. Tonda anye birye el mapu ap, el kil ap, el winin ning nirya ap, el bidamnang bita dilirye, teleb ulamlinyebuk erelina telebe.
54003013	Afil akunum sirya dakdongobuka dolamikce nang ara, yuk ninye arye sik ti, “Anang ara, fia telebe,” nyabuka, erebikirye wilinyake. Tonda, akunum lipsisikuka afil dobikce deice arye, kanye teniltona kum aryuk, Yesus Kristus ati, dib tenenyak ning ilil una kum aryuk, kanye lamabuka dib tenenyake.
54003014	Ara, na mi Timotiuso, ‘An dam minop yatinye’ tenen, patanili bukni, ‘Minpola yanamne do, siki yanamne do?’ tenen, winitalak asurat sekeibkine.
54003015	Aminyan arye yatinya babye, asurat deice arye, Allah el ti dib tenen ninye adip aryuk wininamak ning, ‘Teleb ning ara, ani,’ tenepnamlum tenena ati, ayupu sekeibkine. Allah dib tenebupu ura, kanye dukdongopsuk ninye nirya ara, Allah el mapu silip atonun unyabe. Ninye aik ayukumna yo ikuka dobice ura, adeice arye gat ding abuka tiklamle atonun, Allah Fia Kwemdinanye, el mapu arye el si erebuka, el dipkoprop yupu moubuka talibibirye kalikinyabe.
54003016	Anyapnukin yupu ara, ‘Tilila do, dib do?’ tenen, kum tenepmanto ning. Ara, Allah arye duknyamukbuk, ninye kum kel bikamik bukni, winitalak Allah arye anoutamak weik mambul yupu akunum laka kipdeipsuke. Ara, Allah diksukum ulye touk, nun babye, diksukum una ati, winipnamap deiyok ning ara, ani. Allah ninye nong atonun dayukce ninye eipnamik ati, laka yayuke. Allah El Dib Kanye fil dobuka deice arye, ‘Yesus ara, el dipkoprop Allah El Mi Koprop’ tenen, dib tenebuka, ‘Kel biknamak’ tenen, laka kibuk. Lak kibuk ura, Allah el im deice fil don nang, malaikat arye eibik. Ninye arye, Yesus el yupu dobuka, ninye mutuku-mutuku nirya ati, amutuku-amutuku nirya binuka peterelamik. Peterelamikbuk, ninye mutuku-mutuku nirya unyak ninye weik arye kekebuka dib tenelamik. Aminyan sirya talak ara, Allah arye Yesus ati, fia teleb kipdeibukce, erebuka im deice bobiyuk ura, im deice tam ulule.
54004001	Allah El Dib Kanye arye, akunum min ning lak nyapsuk yupu ara, ani. “Sirya daknamle talak ara, ton nang ara, Allah el dipkoprop yupu yanibikirye, talya ati tilila yupu nyan isa arye peterenyak ning kekebuka, dobolbikirye, isa tam kipropnamake.”
54004002	Atilila yupu peteren ning ara, fia malye yupu, nyanyak nang peterenyaka deice arye yangasulule. Anang ara, ‘Tilila yupu nyanyaba,’ akunum tenenyak bukni, ‘Aning dauplye, tilila yupu auplibuk, talye kanye bobuka peterenamabe,’ tenenyake. Anang sik kanye tenen ning ara, yan diplamsil atonun ulule. Minop talak, teleb ubuka tenelamik bukni, malye weik winilamik deice arye, winitalak ara, merekuka kum kel biktingce, moubuka kum kel bikinyake. Ati winitalak ara, sik kanye tenena deice arye, ‘Malye ning ani, teleb ning ani’ tenen, moubuka kum biknamake.
54004003	Sikce peterenyak yupu ara, ani. “Ninye kil dona malye, adip aryuk kil dona kum nang ara, kam uk kil dona kum unamlulume. Din ning dina ati ara, ton din ning yala adip aryuk kum dinamlume, ton din ning yala dinamlume,” nyabuka, peterenyake. Nyanyak bukni, Allah ati dib tenebuka, el dipkoprop teleb yupu akunum kel bikinyak ninye ara, Allah arye aninye ati, ‘Din ning yala-yala nirya ara, telebe nyabuka, doprobikirye talye mangkau arye dinamak’ tenen, aning-aning nirya kwepdeipsuke.
54004004	Ara, Allah arye kwepdeiamuk ning nirya, yata yala ning do nirya, Allah tenebibirye, aning ati, “Telebe,” nyabuka, kanye deibuka dopropbibyop ura, telebuk ulule. Aning nirya tonok ning babye, ‘Malye do?’ tenen, batakna kume.
54004005	Din ning do, yata yala ning do nirya, batakna kum, talye mangkau kanye deibuka doproptibya deiyok ara, bitinye. Tonok ning ara, Allah arye, “Aning-aning kwepdeipse ning nirya teleb ulule,” nyapsuke. Bitinye ning ara, nunce aning ati, “Nun Ni Allah, Telebe,” nyabuka Allah ati moronyap deice arye teleb kililule. Ati din ning yala-yala nirya ara, telye diptibye.
54004006	Timotiuso, winiryuk nyapmakin ning nirya dobuka, yuk nang dib tenen ninye ati, peterepminyop ura, adeice arye Yesus Kristus, el teleb fil melinanye una ati, teleb unamlame. Winipminyop ura, Allah el yupu dib tenenyap ning ap, sikce teleb ubuka peterepkikbuk, kel biklumce moubuka talilyam ning ap, anoutam arye nebuka kanye wisinamkile.
54004007	Allah arye kum nyapdeiamuk bukni, sik yuk nang arye talye nukunyak yupu ap, nong kum upnamle yupu, talye-talye peterelamak yupu ap ara, kekebuka dib tenena meme. Ayupu kekena fia kume. Aning kum bukni, ‘Allah el diksukumuk ulye touk, na babye winiptinye’ tenen, ance moubuka dilamince, kel biknamlyame.
54004008	“Wininalyame,” nyapmakina deiyok ara, ani. Ara, nun nong mikip kilana ati, bik-bik ana ap, mikip arye fil dona ap ara, mitik teleb bukni, Allah fia diksukumuk ulye touk, nun babye teleb koprop una ati, adip aryuk kel bikna ara, weik mambul. Diksukum ubya deice arye, yuk winin ning nirya noutam melisulule. Nun kele, diksukumuk ubibyop ura, winitalak tukwak unyap talak babye, aminyan im deice binuka unamap talak babye, melibuka teleb keipdeipnamsile. Weik mambul ning ara, ‘Allah diksukum ulul touk, na babye diksukumuk unamne’ tenen unamabe.
54004009	Anyapnusin yupu ara, fia dipkoprop yupu anya arye, ninye mutuku-mutuku nirya dib teneptinge.
54004010	Allah ara, fia Kam Una Deiyoknye ulirye, ‘Ninye mutuku-mutuku nirya lyeptinye’ tenen, patalula ati ara, ninye arye dib tenebice ura, dipkoprop lyesulule. Ninye Lyena Deiyoknye ulula ati ara, el deice uk nun kanye delinyabe. ‘El uk melinamsil’ tenen, dina uk unyabe. Winilye ara, fia dib tenenyap ati ara, fia pi dobuka, mikip arye el fil uk donyabe.
54004011	Na nyapkin yupu dobuka, ance yuk ninye ati, “Anggun adip aryuk wininamlulume,” nyabuka, mikip arye peterenalyame.
54004012	Ani, yuk nang arye an ti, “Anda kamnye atonun ulyama ati ara, an yupu kum kekepnukiyap ati, dauplye,” nyapkicop ura, sik anang ati yupu sekenamlyame. ‘Dauplye,’ tenena kume. Aning kum bukni, an winilaminye ning, yuk nang eipkikirye, ‘Kel biknamak’ tenen, winipmantonye bira anuk unamlame. Ara, an yupu nyana ap, an winin ning nirya ap, yuk nang ati bico tenebuka melina ap, Allah ap, el yupu ap, diba tenelulum ning ap, mingne ubuka, diksukum una ap, winipminye deice arye yuk nang kel biknamkiake.
54004013	An dam min kum yanamnye talak noutam nirya, batakna kum arye, fia tuba-tuba anyapnukin fil ara, donalyame. Ara, ‘Yuk ninye kekenamak’ tenen, laka ninye kekenak arye, Allah yupu yininamlyame. Tonda, Allah el yupu deice arye laka nyana ap, “Winiplulume,” nyabuka, peterena ap, “Winina meme,” nyabuka, wenena ap, fia wininamlyame.
54004014	Minop talak afil min kum dolamlum talak ara, Allah yupu aik deiyok nang arye, sik taruk an nong deice deibuka, “Allah el fil moubuka winipman kum fil winibuka, winibuka donamle,” nyalilamkika deice arye, Allah El Dib Kanye arye fil bita dona deiyok ning aripkuk. Aripkuk ning ara, ‘Dauplye’ tenen, batakna meme. Anyuk tenebuka pi dobuka mikip arye fil donalyame.
54004015	Anyapmakin yupu nirya ara, batakna kum arye fia pi dobuka, fil donalyame. An kanye ap, nong ap, mikip ap nirya arye, fia piribuka dopminyop ura, yuk ninye eibikirye, ‘E afil donmala ara, teleb winipnin banmala atia,’ tenenamake.
54004016	An winin ning nirya ap, an petereminye ning nirya ap, ‘Malye nyapnikcak’ tenen, fia moubuka dildanamlyame. Ara, ‘Na babye, na peterenye yupu kekenyak ninye babye, Allah arye lyepnamsil’ tenen, an adip aryuk batakna kum arye, tuba-tuba wininamlyame. Winipminyop ura, Allah arye an ap, an peterepnalam ninye ap, lyepnamsile. Na Paulus arye nyabuka sekeibkine.
54005001	Ara, yuk yupu ton nyapnukine. Wisi nang ati ara, mikip arye wenena ap, derelana ap, meme. Aning kum bukni, ‘Anang ara, na ni yapu atonun unyak,’ tenebuka, nimalye arye, “Naio, winina telebe,” nyabuka, peterenalyame.
54005002	Yuk kam nang atonun unyak ninye ara, ‘Na weit yapu atonun,’ tenebuka unamlyame. ‘Wisi kilapu ara, na nin yapu atonun,’ tenebuka, namin arye unamlyame. Yuk kam kilapu ati ara, malye tenena ap, malye winina ap, fia kum arye, ‘Na weit kilapu atonun unyake,’ tenepmince, telebuk wininamlyame.
54005003	Sik dipkoprop youwak kilapu unyakbuk, yuk nang nirya akunum batakamikibuk, sik yuk unyak youwak kilapu ara, kibuka melinalyame. Timotius, ance yuk ninye nirya ati, ayupu peterenalyame.
54005004	Wininalam bukni, dan youwak kilapu do nirya, sik mapu ap, sik mapu arye deiamikce mapu ap, tuba ulamicop ura, talye parabuka melina kume. Ayouwak kilapu, sik mapu nebikcop ura, sik adip aryuk sik babye, sik nin yapu koprop ati, melinamake. Ara, minop kel bikting ning ara, ‘Allah dib tenenyaba ati ara, talye kum nyaplopnuyabe’ tenen, kel biknamake. Allah diba tenen ninye arye, sik tam ninye nirya ati, melilamak atonun, ‘Nun babye wininamap’ tenen, kel biknamake. Winipnamaka deice arye, anggun ni yapu ap, anggun nin yapu ap arye, sik mitik talak, bico tenebuka melilamsik atonun, anang pununa ati, kam nang arye sik nin yapu ap, sik ni yapu ati adip aryuk melinamake. Tonda, winipnamake nyabuka, Allah arye fia kanye deilinamsile.
54005005	Yata youwak kilapu do nirya, el melin nang ap, el mapu ap, dipkoprop kum unyakbuk, aning-aning pataplyop ura, utenelule. ‘Kume, Allah el uk melinamsil’ tenen, dib tenebikirye, kiting noutam babye, lukunyan babye, “Na Ni Allah melipnilyame,” nyabuka, Allah fia moronyake. Kum batakanyake.
54005006	Bukni, yata youwak kilapu do nirya, ‘Kume, na kanye deibuka unye ning ap, aning-aning weik dopropnune,’ teneplirye, dilana ap, ulul kil ara, kam tuba ulul bukni, akunum dibinyak ninye atonun ulule.
54005007	Aning ati ara, yata nang do nirya, ‘Mankau kanye bobuka malye winibikcak’ tenen, anyapnukin yupu bobuka ninye nirya ati peterenalyame. Ara, ani.
54005008	Yatanye do nirya, weik ilil ning ara, el li koprop ap, el lin koprop ap, el kil ap, el mapu koprop ap, ura, sik uk kum bukni, el yala nang ap, el aik neika ulamak nang ap, aninye nirya sik pataplye ning ati, bico tenebuka kum meliplye ura, fia malye. Winiluluma ara, Allah yupu yaniltana ap, Yesus batakna ap, atonun ulule. Yesus dib kum tenenyak ninye ara, mitik malye wininyak bukni, atonye bira, fia weik malye ulule.
54005009	Ara, Allah yupu asik buku noutamak youwak kilapu melinamluma ati, si sekna ati ara, anyapnukin ning wininyak kilapu, sik uk si sekna telebe. Sik wisi danana ara, kiting tamun yupa weik 60 tahun atonun akunum uplye kilapu. Tonda, sik akanye yapu tuba kam ulamik talak, batakuka yuk nang kum dolamak kilapu sik si uk sekna telebe.
54005010	Tonda, yuk ninye nirya arye, ayouwak kilapu sik winilamik ning akunum eibuka kel bikamik akarye, “Akilapu ara, fia telebuk wininyake,” nyabuka nyalamak kilapu ara, sik si uk sekna telebe. Ayupu ara, ani. “Kume, ayouwak kilapu, sik teleb winin ning weik aulule. Sik damang mapu ara, teleb kibuka kwaknalamikbuk, weik arye nelamik. Ninye asik nang ati, ‘Nun aik una telebe,’ nyabuka, buplan kukulilamik akarye, melilamik.” Ayupu atonun yupu nyapting kilapu ara, sik si sekuka milina telebe. Tonda, yuk ninye melina ati, ‘Afil ara, malye fil ati ara, nun teleb kilapu arye kum fil dopnuyabe’ tenena kumce, yuk dib tenen ninye ati melilamik. Tonda, kanye imun ulamuk ninye melilamik. Ara, yata teleb winin ning do nirya, yuk ning tenena kum, afil uk dobuka teleb ulamik. Yuk ninye arye, ayouwak kilapu ati ayupu atonun nyaptingop ura, ‘Ato youwak kilapu ara, melinamabe’ tenen, si sekna telebe.
54005011	Bukni, youwak kilapubuk, fia wisi kum danamikce kilapu ara, sik si buku noutamak sekna meme. Deiyok ara, ani. Si sekne talak ara, sikce, “Kume, nunce Allah el fil dobuka unamap,” nyabuka, talye nyabuka duknubikirye, daulamica ani, aminyan talak, sik nong pataplye ning ati, ‘Se, afil batakuka, ninye tuba tamubuka tonap, doptibye’ tenen, pataplye ura, batakikirye, ninye ton tamubuka donyake. Ati sik si sekna kume.
54005012	Winilamak deice arye, sik minop, “Wininamabe,” nyabuka, Allah ati nyalilamik ning batakikirye, Allah ati malye wininyak bukni, Allah arye akilapu wenepnamsile. Ati, youwak kilapu melina buku noutamak ara, kam kilapu sik si sekna meme.
54005013	Aning uk kum bukni, ton malye wininyaka ara, nyapnukine. Ayouwak kilapu kam ulamice kilapu ara, dipkoprop fil dona kum, talye-talye unyakce, yuk ninye aik talye wekelbanyake. Sikda, talye nong ati kwalibikirye, yuk ninye wininyak ning fia eibikirye, yuk aik ninye ati, talye laka nyalbanyake. Ayupu nyanyak talak noutamak arye sik teleb ninye kum nyapmanto yupu, akilapu arye kanye lulubuka malye-malye yupu nyanyake.
54005014	Anyapmakin touk wininyaka anya arye, anirya ati ara, na kanye ara, youwak kilapubuk, wise kum deiamikirye kam kilapu atonun ninye ati, nyabuka peterenune. Sik adip aryuk ninye dobikirye, mapu deibuka, sik wininyak ning nirya ati, bita dilakirye teleb ubuka unamake. Winibikcop ura, yuk ninye, Allah dib kum tenenyak ninye arye sik ti, “Akilapu sik malye winin ning ara, ani,” nyabuka, lulupsitinge. Deiyok ton kum atia. Malye kum winipmabibuk deiyok ton kum upnamla ati ayupu kum nyaptinge.
54005015	Anyapmakina ara, talye ati kume. Yuk youwak kilapu arye, Yesus Kristus bisik akunum batakuka, Isa Mutuku Dongonye el bisik uk akunum banyaka ati nyapkine.
54005016	Ara, yata dib tenen kilapu do nirya, anggun yala kilapu youwak akunum ubikcop ura, sik adip aryuk ayouwak kilapu ati melinamake. Ara, yata mutuku do nirya, Allah dib tenen ninye arye, ayouwak kilapu nirya ati, ‘Se, yata wiribuka melipnamap do?’ tenen, ‘Ikin kanye bobicak’ tenen, nyapne. Ati youwak kilapu kum bukni, Allah dib tenenyak ninye, mutuku-mutuku nirya arye, dipkoprop ikin kanye bobuka unyak youwak kilapu, sik yala nang kum unyakbuk, ‘Aning-aning fia kum uplyop ura, pataplye kilapu melinamak’ tenen, nyapkine. Na Paulus arye nyabuka sekeibkine.
54005017	Winira, yuk yupu ton nyapnukine. Allah yupu peteren nang, sik deiyok nang nirye arye, anang ati kibuka si erenamake. Allah yupu aik deiyok nang nirya ati, si erenamak bukni, weik mambul ning ara, Allah yupu fia bita lilibuka peterena ap, ‘Yuk ninye dib tenepnamak’ tenen, tilila nyana ap wininyakce, fil donyak nang ati ara, weik arye si erenamlulume nyapkine.
54005018	Weik arye si erebuka anang erelinamlyame nyapmakina deiyok ara, ani. Allah yupu deice sekeiyamsik yupu ani. ‘Beras atonun ning lana ati, sapi basam arye beras deice yanibuka balamle talak ara, ‘El ton bulubuka diplyak’ tenen, el si bam bol tapu koulongona kume. El babye, ton bulubuka dina telebe.’ Tonda aning atonun. ‘Yata fil don nang do nirya, fil dobicop ura, sik fil domikca deice arye dekna ning, adip aryuk arinamlulume.’ Ayupu nirya ara, aubuka ati ara, anggunce anggun ning bokuka, sik peterena deiyok nang ap, sik Allah yupu aik deiyok nang ati, melibuka arinamlulume.
54005019	Ara, yuk nang arye, “Kume, Allah yupu aik deiyoknye, el malye winilul ning ara, ani,” nyabuka, el nong deice ikin ning deibikcop ura, talye kanye bobuka kekena kume. Kekena kum bukni, el malye winilye ning, yuk nang ton bitinye do, winilye do? Sik babye, ton eibikirye, neiktoto atonun nyaptingto ura, adeice aryuk kekenamlulume.
54005020	Allah dib tenen ninye, sik deiyok nang kan-kan arye, dipkoprop tuba malye winibikcop ura, anang ati yuk ninye nirya lak kekenmacak arye, malinye nyanamlulume. Wininamluma deiyok ara, sik yuk deiyok nang kekebikirye, ‘Se, nun babye, talye arye malye winibibyak’ tenen, ‘Moubuka dilanamabe, tenepnamak’ tenen, wininamlulume.
54005021	Ura, Timotiuso, na winiryuk nyapmakin ning nirya ara, fia moubuka talipminyak arye, peterenalyame. Allah ap, Yesus Kristus ap, Allah arye el im deice fil melin nang, wipdeibuk nang malaikat ap, sik nirya arye fia kekebuka disinyaka ati ara, na nyapkin yupu moubuka talinalyame. Tonda, ‘Anang ara, na kwityapu nang ati ara, kum wenepnune, dauplye,’ tenepminyak arye, yuk onang ati, ‘Mikip arye nyanamne,’ tenena kum aniryuk, yata ninye do nirya ati, atonun tenebuka, kanye wililana kum arye, teleb kibuka peterepra unamlame. Na Paulus arye nyapkine.
54005022	Tonda, ‘Aninye ara, Allah el fil uk donamak’ tenen, ‘Sik nong deice na taruk deibuka, Allah moropnirye dopkwetepnamne’ tenen, minopce kum winipnalyame. Ara, talye ati kume. Deiyok ara, anang arye malye winibikce babye, moubuka tenena kum arye, minopce an taruk sik nong deice deibuka, Allah moropminyak arye, minopce dopkwetepminya deice arye, an babye, malye upminyak tenen ati, nyapkine. Yuk nang malye winin ning ara, an ap, neiktoto malye winina kume. Anda malye winina fia kum dib aryuk, diksukumuk unamlyame.
54005023	Timotiuso, atalak ton, atalak ton, an munuk weik arye dikulula ati, tonda, an munuk dilamkilya kum danana ati ara, talye mek uk dilyama ara, kume. Anuk ap, mun ap, teleb kipdeipnamkil ning ati, kanye wangalamak mek, anggur mek mitikanun dina telebe nyapkine.
54005024	Ara, Allah arye do, ninye deiyok nang arye do, yupu bokuka wenena talak ati, ton ning ara, ninye wenena deiyok nang dam min kum bobinabikce talak ara, lak arye fia malye winibikce ura, yuk ninye eibikirye talye lak nyabikibuk, nirya kekebuka kel kibikirye, sik malye winin nang aminyan yanganyake. Ton ning ara, teleb winin nang atonun ubuka, talye kanye bobuka ninye wenen ak yaki bukni, yupu talibikce talak aryuk, sik malye ulamice ning laka kililule.
54005025	Aning atonun, ninye arye teleb winilamak ning babye, atonun lak upnamle. Ton nang ara, sik teleb winin ning lak ubikce ura, yuk ninye nirya eibikirye kel bikinyake. Ton nang ara, teleb wininyak bukni, yuk ninye arye atalak aryuk kum elikirye, kel kum bikinyake. Bukni, aning babye, aminyan talak kum duknupmanto ning ati ara, lak kipnamlarya.
54006001	Tilila aryuk talye fil don nang malye ubice ura, yuk ninye eibikirye, ‘Allah el si ap, nun peterenyap yupu, Allah yupu ati, malye yupu nyabuka lulupsikcak’ tenen, yata fil don nang do nirya, sik deiyok nang arye yo bok deice dekik ura, tilila aryuk talye fil donyak nang nirya arye, sik fil deiyok nang ati, talye nyaltakana kum bukni, si erebuka teleb wininamake.
54006002	Aning atonun, sik tilila aryuk talye fil donyak ninye bukni, sik deiyok nang, Allah dib tenebik nang wininyakop ura, sik amutam fil dobuka unyak nang arye, ‘E, nun deiyok nang ara, Allah dib tenen nang anya arye, nun mitik nang atonun unyaba ati, mitikanun arye si erebuka unamabe,’ tenena kume. Aning ara, fia kum bukni, afil don nang arye, sik deiyok nang dib tenebik nang ati ara, mitikanun arye kume. Fia teleb ubuka sik fil melibuka donamake. Deiyok ara, sik fil dopbice ura, teleb winibikirye dopropnamak nang ara, Allah dib tenen nang unyaka ati, weik arye si erebuka unamake. Tonda, amutam ubuka fil donyak nang arye, sik deiyok nang ati, sik adip aryuk bico tenenamak ati nyapkine. Ati, asukum deice tam nyapmakin yupu ara, urdem aryuk fil dopra unyak nang ati, mikip arye peterenalyame.
54006003	Yatanye do nirya, tilila yupu petereplirye, nun Deiyoknye Yesus Kristus arye peterelamsuk yupu ap, Allah arye, ‘Wininamake,’ tenepsuk touk, peteren yupu ap, dib tenen kum arye, batakuka yaniltakalinye bira, maknya kintinipdakirye, ‘Na ara weiknye,’ tenelul bukni, dipkoprop ara, fia walwalnye ulule. Aning-aning nirya moubuka kum tenelule. Atonye bira, ninye arye yupu deice waldanyak yupu ap, moubuka kum laka nyapmanto yupu bukni, “Ayupu deiyok ani, ani,” nyabuka, yu uplye ati, kanye yuk-yuk wilildanyak yupu ap, ati, fia patalule. Amalye yupu deice arye, ninye talima wililanyak akarye, tonye birye, yuknye biti, ‘Se, anye birye malye upnamnil do?’ tenen, ilil teneldanyake. Atonye bira, amalye yupu ati, kanye deililula ati ara, elda uk dinanye atonun ulule. Na Paulus arye nyapkine.
54006005	Wininyak deice arye, kanye deibuka teleb ubuka neiktoto una fia kum arye, malye teneldana ap, waldana ap, oldana ap, wininyake. Awininyak ninye ara, sik kanye talima fia malye ubuka anya arye, dipkoprop moubuka kum teneptinge. Allah el dipkoprop yupu batakuka yaninyaka ati ara, winitalak ara, teleb ning kum teneptinge. Deiyok ara, sikce. Tonda, anang sik malye tenenyaka ara, ‘Allah yupu dobuka yuk nang ati peterebibyop ura, aminyan ara, yuk nang arye yo bok aripsikce deice arye bona weik talin nang mapu unamabe,’ tenenyake.
54006006	Sikda, winibuka tenenyak bukni, dipkoprop ning ara, ani. Ara, ‘Allah diksukum ulye touk wininamne,’ tenebuka, ‘Na dam aupmanil ning akunuma,’ tenena ap, tonda, ‘Kanye deibuka telebuk unamne,’ tenena ap ara, fia telebe. Winina ara, fia teleb winilinamsile.
54006007	Anyapmakin yupu deiyok ara, nun ni yapu arye deipsik talak ara, aning-aning bobuka kum yanamupe. Talye nong yoka dem deipsike. Tonda, daulamibya ani, dibibye talak ara, tonok ning babye, kum dobuka bobitibye. Talye nong banang demuk binamabe.
54006008	Bukni, nun dina patapsilye ning ap, ongon butum aling ap, awabsilyop ura, awabsilya deice arye talye kanye bobuka, telebuk unamabe. ‘Se, aning ton, aning ton doproptinyak arye, adip aryuk winiptinye,’ tenena kume, teleb kanye bobuka, ‘Na wapnil ning ara, akunum’ tenen, kanye lamabuka una telebe.
54006009	Bukni, ‘Se, nunda bona weik talin nang mapu uptibye’ tenen, fia pataplye ninye ara, atenen deice arye, Isa Mutuku Dongonye arye, ‘Sik malye upting’ tenen, sik kanye talima lilolibuk, malye un ning patalulbuk, malye weik wininyake. Tonda, nong kum upnamle ning bukni, talye-talye ning patana weik ap, malye usilye ning patana ap, akunum winiplibuk, malye weik wininyake. Wininyakop ura, winipmanto ara, anoutamak arye, ikne fumbisik kabang balyebuk youlamle atonun, weik ikin ning fia malye ulisulule. Aning ara, kum lipsisikmanto.
54006010	Anyapmakin yupu ara, talye ati kume. El deiyok ara, yata ninye do nirya, ‘Se, bona weik talinanye utibye’ tenen, yo bok do, dengna weik ning do, weik arye patalyop ura, adeice arye malye winin ning yala weik wininamake. Anyapmakin touk, ton nang ara, ‘Yo bok weik doproptibye’ tenen, patabuk deice arye, Allah dib tenelamak ning batakuka, talye yuk bisik balamakbuk, aminyan ara, weik kanye imun ning ap, ikin ning weik ap, kanye bokoltona ap, weik ulule. Sik ikin ulilalamik. Na Paulus arye nyapmakine.
54006011	Aninye malye ulilalamik bukni, anda Allah el yupu nyasilye touk ubuka, el fil donanye ulyama ati, amalye winin ning nirya dam una meme. Bik-bik abuka yukak balamak atonun, amalye ning batakuka, ‘Fia telebuk winiptinye’ tenen, patapkilye ura, pi dobuka wininalyame. Ara, diksukum una ap, Allah diksukum ulye touk una ap, Allah dib tenena ap, yuk ninye ati bico tenebuka melina ap, ‘Ikin ning aupmanil’ tenena kum arye, batakna kum fia fil dona ap, yuk ninye ati, namin arye una ap, anirya ara, an adip aryuk fia piribuka wininalyame.
54006012	Yin talin nang arye, ‘Yuk mutuku ninye obisipsikcak’ tenen, fia pi dobuka olalamak atonun, Allah dib tenebuka taliplum fil moubuka talina ati, mikip arye pirilenamlyame. Allah ati dib tenelulum ning ara, moubuka talipmince fia bobanamlyame. Aning ara, fia telebe. Minop talak, ninye weik kekenmekba, ance, “Kristus ati, dib tenenune,” nyabuka, teleb yupu nyaplum talak ara, Allah arye, ‘Anye bira, na ap, im deice fia unaname’ tenen, wideipkuke. ‘Bol koplobuka fia kam una ati, kintinipkuk ning dopropnamne’ tenen, fia moubuka teneminyak arye dolonamlyame.
54006013	Na mi Timotiuso, aning nirya, kam una deiyok ning arisilinye Allah ap, ura, Pontius Pilatus dam yupu boban talak arye, yupu teleb ubuka lak arye nyabuknye Yesus Kristus ap, sik bitinye kekebuka dinmasirak deice arye, amambul yupu nyapdeipnukine.
54006014	Ara, asurat deice nyapmakin yupu nirya kekebuka talinalyame. Moubuka talinalam talak noutamak nirya ara, tonok ning babye, kum bataknamlyame. Tonda, anyapmakin touk, bita teleb fil dolamince sirya dakanamlyame. Winipminyop ura, yuk ninye arye, “E, el malye ulul ning ara, ani,” kum nyapmanto upnamake. Winibuka fia ulamlya ani, aminyan ara, nun Deiyoknye Yesus Kristus tamubuka yanamle.
54006015	Yesus tukwak mutuku tamubuka yanamla ara, Allah arye el teneamuk touk, atalak akunum uplyop ura, yanamle. Nun Ni Allah ara, ikin ning tonok babye, ton, el deice fia kum ulula ati ara, fia telebuk ulule. El tonok aryuk aning-aning nirya, Weik Deiyoknye ulirye, aning nirya deice tam ulule. Yuk Weik ninye deiyok ninye, Sisin nang aunyak bukni, elda sik deice tam Weik Raja ulule. Ninye deiyok nang yala weik daunyak bukni, sikda el amutamuk unyake. Elda, sik deice tam uk ulule.
54006016	El tonok ara, kum diptue, fia kam uk unamle. El ulya ara, ninye tukwak ninye kum binmanto ak, weik dirina noutam ulule. Yata mutuku ninye do nirya, el nong fia kum elilamik, tonda, fia kum eiptinge. Na Paulus arye nyapmakine. Na fia patanulul ning ara, ninye mutuku-mutuku nirya, el si uk fia erenamake. Tonda, el weik mikip arye aning-aning nirya ap, ninye nirya ap, talibuka unamle. ‘Aning ara, dipkoprop upnamle’ tenen, Amin nyapne. Na Paulus arye sekeibkine.
54006017	Winitalak tukwak mutuku unyakce, aning-aning nirya weik talikirye bona weik talin nang atonun unyak ninye ati, nyanamlyame. “Anggunda maknya kanye uk kintinina ap, dina ap, meme. Bona ap, yo bok ap, tukwak bona weik nang nirya ap ara, anang deice anggun kanye delina kume. Aning arye kum lyepsutue. Aning nirya ara, fia unamle ning kume. Yata wiribuka talak uk aupmalyani, aminyan talak tukwak ning nirya kum danamle. Tukwak ning ara, ‘Yata talak kum danamsil do?’ Nun walwal anya arye aning ati kanye delina meme. Aning kum bukni, ‘Allah elcuk melipsilirye lyepnamsil’ tenen, el deice uk anggun kanye delinamlulume. Nun kanye deibuka, teleb una ati, arisilya deiyoknye bira, Allah elcuk aning-aning nirya weik arye arisulule.” Ayupu nyapnamlyame.
54006018	Tonda, bona weik talin nang ati ayupu ton nyanamlyame. “Sik bona weik talin nang ara, sik bona weik aulye touk, teleb un ning weik arye fia upmunyop ura, aning ara, bona weik talin nang atonun unamake. Tonda, ‘Se aning ara, ‘Na’ tenen ning anya arye, kum arinamne’ tenen, teniltona kum aryuk, talye kanye bobuka yuk ninye ati, anggun ning weik arye bokuka arinamlume,” nyabuka peterenamlyame. Na Paulus arye nyapmakine.
54006019	Bona weik talin nang, sik ning bokuka, yuk ninye arilamakop ura, adeice arye, im deice dekna atonun ning weik aripnamle. Winipmanto ara, ayukumna teleb yo arye aik ayukumna ikikcop ura, fia gat ubuka mikip ulamle atonun, bona weik talin nang arye yuk nang ati, weik arye melibikcop ura, aminyan talak ara, Allah arye meliplibuk, sik babye teleb unamake. Anirya ara, talye ati kume. Deiyok ara, talye una kum bukni, ‘Fia dipkoprop bol koplobuka, kam fia un ning dopropnamak’ tenen, nyapne.
54006020	Timotiuso, fia mambul yupu nyapnukine. Allah arye aryamkuk ning ara, ‘El dipkoprop yupu ara, malye upnyak’ tenen, bita diminyak arye, fia moubuka talinamlyame. Yata talye yupu do nirya, nong kum upnamle yupu, Allah ati yanin yupu ap, Allah yupu nyasilye touk kum bukni, yuk tilila yupu, talye peteren yupu ap ara, ayupu nirya kekena fia meme. Donga ibuka yukak unamlyame. Atalye yupu nirya ara, ton ninye arye, “Kume, ayupu ara, weik kel bikne yupu. Fia mambul yupu,” nyanyak bukni, dipkoprop ayupu ara, walwal yupu ati ara, talye tilila yupu nyanyake.
54006021	Ton nang ara, ayupu kekebuka talyamik deice arye, Allah el dipkoprop yupu ap, el dipkoprop bisik ap, batakuka, yukak uk bindobike. ‘Allah arye an ti, el kanye aniryuk bico tenebuka melinakil’ tenen, Allah morokunune. Telebe, na Paulus arye akunum nyabuka sekeibkine. Asukum uk deipne.
55001001	Telebe, na Paulus arye Timotius ati abuku sekeibkine. Anda, na kanye delikununye ulyama ati ara, anda na mi nyapkine. Allah arye na ti, ‘Anye bira, Yesus Kristus el yupu dobuka peterelbana ati, deiyoknye, Rasulnye unamle,’ teneamnukce, wipdeipnuka ati, afil uk donune. Allah arye, “Yesus Kristus ati, ninye mutuku-mutuku nirya dib tenebikcop ura, fia kam una deiyok ning arinamsine,” nyabuka, nyalilamsuk yupu dobuka, na Paulus arye peterelbanune.
55001002	Ura na mi Timotiuso, nun Ni Kopropa Allah ap, nun Deiyoknye Yesus Kristus ap, sik bitinye arye, an Timotius ati, bico tenekurudakce, sik kanye aryuk talya melikururak ning ap, ura nun malye winina ati, wenebuka talya oplopsitiring bukni, aning namin kisururakce, nun patasilye ning urdem aryuk arisirice ning ap, tonda, ‘Yuk nang ap yu ulana kumce kanye deibuka, telebuk neika unamle’ tenen, arikurak deiyok ning ap, arikururake. ‘Aning nirya ara, tuba-tuba weik arye tabakuka arinamkirak’ tenen, an Timotius ati, Allah morokunune.
55001003	Na apu yapu arye, Allah el si erebuka, el fil uk dolamik touk, na babye atonun, na kanye talima noutamak ara, malye ning duknuna fia kum arye, Allah el fil ati fia diksukumuk unirye, fil donune. Atalak noutamak nirya ara, kiting noutam babye, lukunyan babye nirya, Allah ati moronye talak noutamak, an ti tenekinirye, kanye deibuka Allah ati, “Telebe,” nyakunune.
55001004	An ap, na ap, neiktoto fil dolamnumu bukni, yuk-yuk binumu talak ara, ance engeplum ning ara, ila tonap tenekunune. Ati, ‘Na kanye deibuka fin-fin arye unamne’ tenen, ‘Se, na mi Timotius ap, eipdatinimirye, neiktoto utinimnye’ tenen, fia patanulule.
55001005	Tonda, ila tonap, tenekunun ning ara, nyapnukine. Ara, an nu kopropa Lois ap, anin kopropa Eunike ap, sik bitinye arye, lik tenena fia kum aniryuk, weik arye dib teneamrik touk, an babye, Yesus ati dib tenelyame. Na kanye bokoltona kum arye, an ti, akunum kel bikamkise. ‘Anye Timotius bira, Yesus ati dipkoprop weik arye diba tenelule,’ tenekunune.
55001006	Aning akunum kel bikamkise ati, ayupu ton nyapnukine. Ara, minop talak na taruk an nong deice deibuka, Allah moropkisa deice arye, Allah el fil dona deiyok ning aripkuke. Ura, ninye arye, ‘Nun uku tangablyak’ tenena ati, ‘Uku buk weik arye dipnul’ tenen, si mikip arye uku pulamak touk, ance, ‘Allah el fil dona deiyok ning aripnuka deice arye, fil fia teleb ubuka donamne’ tenen, fia pi dobuka piripdenamlyame. Na Paulus arye nyapkine.
55001007	Mikip arye fil donamlyame nyapmakina deiyok ara, Allah El Dib Kanye mikip arisilye ning ara, ‘Ilil asa unamak’ tenen, kum aripsuke, aning kum bukni, mikip una ap, yuk ninye nirya ati bico tenena ap, ‘Talye luba kibuka kum unune’ tenen, kanye kalikildana ap, ‘Ateleb ning nirya wininamak’ tenen, El Dib Kanye mikip arisulula ati nyapkine. Allah arye, ilil una ap, teniltona ap, tenen ning ara, kum arisulule. Talima darapdongobuka, mikip arye talye luba kibuka un ning arisulule.
55001008	Aning ati ara, nun Deiyoknye Yesus, el yupu laka nyabuka peterena ati, ilil una ap, tonda, ‘Se, yuk nang arye akutunamniak do?’ tenen, alye una ap, fia kum unamlyame. Aning atonun, ‘Se, na peterenulula deiyoknye Paulus ara, tapu koubuka wenena aik dongobik ati, na alye dakuka unamne,’ tenena meme. Aning nirya kum bukni, na arye ninye lyena ati, Yesus el laka teleb yupu peterepnibuk, malye nang arye, na nong deice ikin ning weik delininyak touk, an babye atonun, ‘Winipnica babye, telebe uka,’ tenenamlyame. Utenebuka an mikip yabuka unamlama ara, Allah el mikip melibuka arisilya deice arye unamlame.
55001009	Allah el mikip deice arye nun ti, ‘Malye ning nirya batakuka, diksukum un ninye uk unamak’ tenen, nyabuka melipsukce, akunum lyepsuke. Winipsuka ara, nun teleb ubuka fil dolamupa deice arye, kum lyepsuk bukni, elce minop talak akunum teneamsuk touk, elce nun ti bico tenepsukce, el kanye aryuk nun ti talye melibuka lyepsuke. Allah el kanye aryuk bico teneamsukce, ‘Yesus Kristus el fil donamla deice arye, aninye melibuka lyepnamne’ tenen, kintiniyamsuk ning ara, Yesus Kristus deice arye kintiniyamsuke. Aning ara, aning-aning min kum kwepdeiamuk talak arye, nun Lyena Deiyoknye Yesus Kristus akunum kintinipdeiamsuke.
55001010	Bukni winitalak ara, nun lyen ning nirya ara, Yesus Kristus nun Lyena Deiyoknye tukwak mutuku akunum yayuk deice arye, akunum lak kipsuk ura, kel kinyabe. Yesus Kristus el fil dopsuka deice arye, ninye dipna deiyok ning akunum, kum daneibuk. Winipsukce, ninye lyena ati, Yesus el lak teleb yupu peterenyaka deice arye, dipkoprop kam una deiyok ning ap, bola koplobuka, fia kam unamap ning ap ara, akunum lak kibuka ati, kel kinyabe.
55001011	Ara, ninye lyena ati, Yesus el laka teleb yupu ara, Allah arye, ‘Paulus ara, ayupu bobuka peterelbana ati, deiyoknye, tonda Rasulnye ulirye, ayupu minop talak arye, kum kekelamik mutuku ninye minopce laka nyalbinamle. Tonda, Allah yupu peterena deiyoknye unamle,’ teneamnukce, wibuka deipnuke.
55001012	‘Afil donamle’ tenen, wipdeipnuka ati, afil uk donuna ati ara, yuk ninye arye, ‘Nun lik’ tenen, ikin ning weika arye, na nong deice delininyak ati ara, na kanye mambul kanye bobuka, ikin unulule. Bukni, ikin ning na nong deice upnilya babye, na arye, ‘Se’ tenen, alye kum dakanune. Ura, talye ati kume. Deiyok ara, ani. Na kanye teniltona fia kum aniryuk, na diba teneamsinye bira, na kele. Na arye Allah ati, ‘Fia moubuka kalikinamnel’ tenen, el deice uk deiamse ning nirya ara, min kum kum datue. Winitalak arye dipdongobuka, Yesus tamubuka el yanamle talak bukni, anoutam talak nirya ara, Allah arye moubuka kaliknilirye, dinamnile. Na Paulus arye nyapne.
55001013	Ura, na mi Timotiuso, na arye peterelamkise ning nirya ara, Allah el yupu nyasilye touk diksukumuk peterelamsa ati, aning uk talibuka, ance atonun peterenamlyame. Winibuka peterenamlam talak nirya ara, Yesus Kristus ap, kanye dukdongobuka umince, yuk ninye ati bico tenena ap, Allah ati dib tenenyak ning ap, anirya talibuka unamlame.
55001014	Tonda, nun deiyok nang ap, Allah El Dib Kanye ap, arye an ti, ‘Elce ayupu bobuka peterenamle’ tenen, an deice deipkubu ning nirya, ance, ‘Malye upnilyak’ tenen, fia kanye moubuka kalikimince, dildanamlyame. Winibuka unamlama ara, Allah El Dib Kanye arye, el mikip arisilya deice arye kalikildanamlyame. Allah El Dib Kanye ara, nun kanye noutamak usulule.
55001015	Timotius, an kele. Asia tam diba teneamik nang nirya arye, na ti akunum bataknike. Aninye kan-kan, sik Pigelus ap, Hermegenes ap, sik bitinye nang babye, bataknirike.
55001016	Bukni, Onesiporus ap, el aik unyak ninye ap, nirya ati ara, ‘Allah arye aninye nirya ati, wenena kumce, sik patana atonun, mitang arye melibuka arinamle’ tenen, moronune. Deiyok ara, tonok talak uk kum bukni, Onesiporus ara, anirya talak nirya weik arye, na kanye kwa melilamnuke. Tonda elce na ti, ‘Se, Paulus ara, tapu koubuka wenena aik dongobik ati, na alye upnilyak’ tenen, ‘El dam kum binune,’ fia kum tenelamnuk.
55001017	Aning kum bukni, na Roma mutuku noutamak ulamsi bukni, elce Roma mutuku yayukop ura, ‘Paulus danaka ulul do?’ tenen, fia pi dobuka elamnuk ani, eipdanumurye melilamnuke.
55001018	Tonda Timotius, an akunum kel biklume. Minop talak Efesus mutuku noutamak fil dolamse talak ara, Onesiporus arye na patalamnuk ning, aning-aning nirya ati, weika arye melyamnuke. Winilamuka nirya ati ara, na patanilibuk utenenune. Ara, ‘Se, nun Ni Allah arye Onesiporus ati kanye deipturye, Yesus tamubuka yanamle talak, yupu bokeipnamsil sum ara, Allah arye talye obuka bataktue bukni, anye birye el malye winilamuk ning nirya ati, namin kibuka, wenena kum arye, talye melibuka teleb updeipnamle’ tenen, moronune.
55002001	Ara, Timotiuso, ance Yesus Kristus ati, diba tenebuka el ap, kanye dukdongobuka uminye talak noutam nirya ara, Yesus arye an ti bico tenebuka, el kanye aryuk talye melikilya deice arye, fia kanye darapdongobuka, mikip arye unamlame.
55002002	Tonda, na arye yuk nang kekelamik mutuku peterepra balamsibuk, ance kekelamlum yupu nirya ara, an babye ayupu dobuka, yuk teleb nang ati peterenamlyame. Peterelbinamlam nang ara, talye nang kum bukni, sikce “Wininamabe,” nyabuka nyanamak touk, aning uk dipkoprop unyakce, diba tenepmanto nang ati peterenamlyame. Tonda, anang arye yuk nang ati, teleb ubuka peterepting nanguk wibuka peterenamlyame. Talya-talya daunyak nang ara, kume.
55002003	Tonda, sik yin talin nang arye, ‘Ikin ning awabsilya babye, telebuka,’ tenebikirye, fia pi dobuka fil dolamak touk, na ap, na neiktoto unyap nang ap, ikin upsilibuk, aning tenena kum arye, ‘Yesus Kristus el fil don nang, el yin talin nang atonun unamabe’ tenen, nyabe. Wininyap touk, Timotius an babye, atonun tenebuka unamlame.
55002004	Winira, winipmanto yupu nyapnukine. Talya-talya unyak ninye arye tenebuka, winilamak ning nirya ara, sik yin talin nang koprop arye, aning talibuka kum wininyake. Aning kum bukni, ‘Na weik deiyoknye birye kanye deipnamnil’ tenen, adeiyoknye birye nyalye yupu uk kekebuka fil donyake.
55002005	Aning atonun, sik kil-kil nyanyak nang arye, ‘Bik-bik apnin banmakca ani, minop bikcop ura, dekni ning arepnamniak,’ tenepting bukni, bik-bik ana deiyok nang arye, “Winibuka, winibuka bik-bik albinamlulume,” nyabikce touk kum kekebikirye, talye uk bakcop ura, dipkoprop dekni ning kum dopdopnamake.
55002006	Aning atonun, wa wina deiyoknye birye, fia pi dobuka mikip weik arye fil dolinye bira, aminyan talak, awa win dam kouamice ning, akunum wisiplyop ura, elce minop libuka dilule. Yuk nang nirya ara, aminyan talak uk libuka dinyake.
55002007	Adomon yupu deice arye nyapmakin yupu nirya ara, ‘Deiyok dan do?’ tenen, moubuka tenipdeminyebuk, Allah arye, “Ayupu nong ara, ani, deiyok ani,” nyabuka lak kipdeipkilibuk, kel biknamlyame.
55002008	Nun apu koprop Daud arye deibuk ura, dadeipdanin yangalamik ani, aminyan talak deibik mi, Yesus Kristus ara, obik ura dibuk bukni, tuba tamubuka, kam bukuk. Winibuk ning anirya ara, tuba tenenamlyame. Ayupu ara, Yesus el lak teleb yupu noutam aubuk ak, dobuka peterenune.
55002009	Yesus Kristus arye ninye lyena ati, el laka teleb yupu peterenibuk, yuk nang arye, ‘Nun lik’ tenen, ikin ning weik na nong deice deilinikibuk, kanye imun kanye bobuka unune. Tonda, sik fia malye unyak ninye tomobikirye, tapu koubuka wenena aik dongolamak touk, ayupu peterepnin balamsibuk, tapu koubuka wenena aik dongopnike. Bukni, Allah el yupu ara, ninye arye tapu kum kouptinge. El yupu peterenyakbuk, ninye kekebikirye, diba tenebuka weik arye biknin banamake.
55002010	Allah el yupu ara, kum sekdongopmanto ulula ati ara, yata ikin ning do nirya, kanye imun ning aupmanilya babye, aning tenena kum arye, afil uk donamne. Wininuna ara, talye ati kume. Deiyok ara, Allah arye minop talak, ‘Na mapu unamak’ tenen, wibuka deiamuk nang nirya ara, Yesus Kristus fil dopsuka deice arye, lyen ning kintinipsuk ning ara, ‘Dipkoprop dopropnamak’ tenen, afil kum batakanune. Tonda, ‘Doprobikcebuk, aminyan talak Allah arye teleb updeipsilibuk, oyanamle talak noutamak nirya ara, telebuk fia kam unamak’ tenen, ikin unilya babye, pi dobuka fia fil donune.
55002011	Anyapnukin yupu ara, fia dipkoprop yupu ati ara, moubuka tenepmince, fia peterenamlyame. Ayupu ara, ani. ‘Allah arye nun ap, Yesus ap, kanye dukdongopsuka ati, Yesus dibuk talak ara, nun ap, dukdongobuka dibupa ati ara, el fia kam unamle talak ara, nun babye, el ap neika kam fia unamabe.’
55002012	‘Ikin ning nun nong deice awabsilya babye, batakna kum aryuk, fia pi dobuka fil dona uk ulamibye ura, aminyan talak Yesus arye aning-aning ap, ninye mutuku-mutuku nirya ap, ati, taliplirye, Weik Ninye Deiyoknye unamle talak nirya ara, nun ap, el ap, aning nirya neika talibuka unamabe.’ ‘Bukni, nunce el ti, “Elda nun like,” nyabuka batakipyop ura, elce nun babye, ati ara, “Aninye ara, na like,” nyabuka bataknamsile.’
55002013	‘Nunce, “Wininamabe,” nyaptibye bukni, mikip ning mitang upsilibuk, nunce fil kum dopmanto usilirye batakibye ababye, Yesus arye, “Na mapu ati wininamsine,” nyabuka nyalilamsuk yupu dipkoprop winipnamsile. Tonok ning babye, kum bataknamle. Ara, el bidamnye arye el bidamnye ati, kum batakmanto ulula ati nyapne.’
55002014	Ara, Timotiuso, na arye nyapnukin ning ara, ‘Diba tenenyak ninye arye, tuba tenenamake’ tenen, ila tonap, fia peterena uk wininamlame. Ara, “Allah disululce, yupu bokeipnamsile ati, kanye mouplulume,” nyabuka peterenamlam yupu ara, ani. Ara, “Ninye arye talye-talye yupu ati, yu uplibuk, nyaldanyak ning ara, bataklulume,” nyanamlyame. Tonda, “Yupu deice arye waldaluluma ara, teleb kum winililalulume. Yupu ati waldalulum nang ap, waldamunyebuk, eibikirye, ayupu kekenyak nang ap, malye uk winililanyake,” nyabuka peterenamlame.
55002015	Aning kum wininamlam bukni, Timotius anda, ‘Allah arye kanye deipnamnil’ tenen, tonda, ‘Fil fia teleb ubuka donanye unamne,’ tenenamlyame, nyapkine. Tonda, ‘Allah arye winipdenilop ura,’ “Anye bira, telebuka,” nyapnamnile. Allah el dipkoprop yupu nyasilye touk, diksukum peterenanye ununa ati ara, ‘Alye kum dakanamne,’ tenebuka unamlyame. ‘Winipnyop ura, Allah arye kanye deipnamnil,’ tenebuka unamlyame. Ayupu fia tenebuka unamlame. Na Paulus arye Timotius an ti nyapkine.
55002016	Tonda, ayupu peterenamlyame. Allah fia diksukum ulye touk kum bukni, fia malye-malye yupu nyaltakalamak nang ara, sik yupu kekena kume. Ayupu kekenyak nang ap, ayupu nyanyak nang ap ara, akunum malye wininyak bukni, ayupu nyanyaka deice arye, Allah el ulul ning atonun kum bukni, weika arye tonap, fia malye winipnin banamake.
55002017	Winipmanto yupu nyapnukine. Butbutukne suse deiyok kibuka disilye talak ara, mitik uk usululbuk, fia dilamsilya ani, weik upnin balyop ura, weik barye suse disulule. Aning atonun, afia malye yupu nyanyak nang, peterenyaka deice arye, ninye weik arye tonap, malye winilinyake. Aning atonun peteren nang ara, Himeneus ap, Piletus ap, ururake.
55002018	Anang bitinye ara, Allah el dipkoprop bisik balamrikbuk, akunum lekuka, yuk malye bisik birikce, tilila ninguk talibuka winirurake. Abitinye nang arye, “Kume, Allah arye akunum diamik nang kam bukeipnamla ara, akunum ubuk,” nyarurake. Ayupu petererikca deice arye, ton nang kekebikirye, Yesus ati diba tenepnin banyak ning ara, akunum batakanyake. Tuba Yesus ati dib kum tenenyake.
55002019	Aninye ara wininyak bukni, Allah arye nyapsuk yupu ara, min kum upsutue. Winipmanto ara, fia teleb ayukumna yo, gat yo iknabuk, fia gat ulamle atonun, Allah arye nyapsuk yupu ara, min kum kum datue. Allah el yupu noutamak sekamik yupu deice arye, lak kipdeipsuke. Ayupu ara, ani. ‘Allah arye, ‘Aninye na mapu unamake’ tenen, akunum wipdeiamsuk ninye ara, el akunum kel bikamsuke.’ Tonda, ‘Yata nang do nirya, “Allah ati akunum diba tenepsa ati, el mi unune,” nyanyak nang nirya ara, adip aryuk malye winin ning nirya ara, batakikirye, balye tamubuka diksukum bisik uk banamake.’
55002020	Ara, Timotiuso, na Paulus arye yuk domon yupu ton nyapnukine. Weik asik dolamak noutam nirya ara, aning-aning weik deilinyake. Ton ning ati ara, ‘Aning dobuka weik mambul talak ati, mambul fil uk donamape’ tenen, dekna weik ning, emas ap, perak ap, doprobikirye puturubuka deilinyake. Ton ning ati ara, ‘Aning dobuka, talye sum nirya deice arye mambul kum fil uk donamabe. Aning ara, ilil kume’ tenen, talye awablye ning, yo ap, tapu ap, kat tuku ap, doprobikirye, memenyake.
55002021	Aning mitiktonun, yatanye do nirya, mambul un ning, malye ning yala-yala nirya ati, bataktop ura, teleb fil donanye unamle. Winipmanto ara, elda weik aik fum dekna weik ning ulye touk, weik mambul fil talibuka dopmantonye unamle. Atonye, el deiyoknye Allah arye anye biti, el malye winin ning kum kipdeiplyop ura, anye biti teleb kipdeipnamle. Teleb akunum winibdeiplyop ura, weik mambul fil aning-aning nirya talibuka, el li koprop ati, teleb fil melibuka dopmantonye unamle.
55002022	Ati Timotiuso, sik kam kili sal arye malye ning patapliba, winilamak ning ati, bita dipdemince, yuk karin ak unamlyame. Amalye ning nirya batakuka, diksukum winin ninguk tenebuka unamlyame. Tonda, Yesus ati diba tenena ap; yuk nang ati bico tenebuka melina ap; malye kanye bona kum arye, yuk nang ap, kanye deibuka, ‘Nimalye arye neika unamabe’ tenena ap; aning nirya ara, tenena uk unamlame. Ara, anuk kum bukni, sik yuk nang, tenepce arye talye nyana kum bukni, sik kanye talima diksukum unyak ninye arye, nun Deiyoknye Yesus ati, diba tenenyak nang ap, ateleb ninguk tenebuka neiktoto uk unamlulume.
55002023	Ara, sik yuk ninye arye, ‘Deiyok ani,’ kum tenepmanto yupubuk, walwal arye nyapdakibuk, yu uplirye, yupu deice waldanyak yupu nirya ara, ance kum kekenamlame. Talya-talya yupu ap, walwal arye nyanyak yupu ap, ati, yupu talibikirye, yu uplirye, derelana ap, waldana ap, nyanyak yupu nirya ara, teleb kum updeipsutue. An kele, ayupu ara, malye ulisulula ati, ayupu nirya ara, kekena meme. Tonda ato yupu ara, nyana kume.
55002024	Tonda, Allah el fil dona ati melina ninye ara, yupu deice arye yu uplirye, derelana ara, fia meme. Yu uplirye, malye yupu nyaldana kum bukni, Allah el fil melina ninye arye yuk nang ati, nimalye arye teleb ubuka adip aryuk melinamake. Yuk nang ati, adip aryuk teleb ubuka peterepnamake. Yuk nang arye, Allah el fil don nang ati, malye updeisikca babye, ‘Malye winipdeipmaniak,’ kum tenenamake. Aning ati lubakibikirye, tuba tenena kum unamake. Kanye nimalye aryuk teleb unamake.
55002025	Yuk nang arye, Allah el yupu peteren nang ati, ‘Nun lik’ tenen, el yupu yanibikirye, malye kibuka bisibikcop ura, elce anang ati, teleb yupu nyabuka, nimalye arye peterenamle. Sik walwal arye wininyak ning ati lipsisikuka peterenamlyame. Ara, talye ati kume. Ara, ‘Allah arye anang ati, sik kanye noutamak fil melibuka doptubuk, sikce, “Nun malye un ning batakape,” nyaptingce, Allah el bisik uk tamubuka yanamak do?’ tenen, nimalye arye peterenamlume. ‘Sik malye ning batakikcop ura, Allah el dipkoprop yupu kel biktingce, teleb uptinge,’ tenenamlame.
55002026	Tonda, Isa Mutuku Dongonye arye, ‘Na malye fil uk donamniak,’ tenen, sik kanye talima tapu koubuka deibuka ati ara, el ikne fumbisik atonun unyake. Bukni, Allah el dipkoprop yupu kel kibting deice arye, ‘Se, nun mankau arye malye winilamubu bukni, winira, akunum kel bikmapa ati, aning bataknuyabe,’ tenebikirye, ‘Moubuka tenepnamak’ tenen, nimalye arye peterenamlyame.
55003001	Timotiuso, anyapnukin yupu ara, moubuka tenenamlyame. Tukwak mutuku nirya kum upnamle ati, sirya daknamle talak ara, kanye imun ning weik unamle.
55003002	Ninye mutuku-mutuku nirya arye fia malye wininamak ning ara, nyapnukine. Ara, sik bidamnye arye, sik bidamnye ati tenena uk unamake. Yuk nang ati bico tenebuka kum melinamake. Tonda, ‘Yo bok weika arye doproptibye’ tenen, kanye engeplibuk, unamake. Aninye nirya arye, “Nunda fia teleb nang,” nyabuka kanye erena ap, sik babye kanye aryuk erepdeipdakirye, dilana ap, yuk nang ati yu uplirye, sik nong deice malye yupu nyabuka delinamake. Winibikirye, sik ni yapu ap, sik nin yapu ap, nyanyak yupu ati, yanibuka kum kekepnamake. Tonda, yuk nang arye teleb kipdeipsikibuk, anang arye, “Telebe,” nyabuka, kina kum unamsiake. Allah winilul ning nirya ati, ‘Nun lik’ tenen, fia malye uk wininamake.
55003003	Yuk nang nirya ati, bico tenebuka kum melinamake. Yuk nang arye malye usikce ning ati, ‘Dauplye’ tenen, luba kina kum arye, fia tenena uk unamake. Yuk nang arye, ton nang ati, ‘Malye nang, tenepnamak’ tenen, tilila yupu bukni, “Anang arye malye wininyak ning ara, ani,” nyabuka minilana uk unamake. Tonda anang arye, ‘Malye upnun do?’ tenen, kanye moubuka tenena fia kum arye, sik tenenyak ning nirya, talye parapkabuka wininamake. Sikce yuk nang ati, yu weik uplibuk, ona uk unamake. Teleb un ning aning-aning nirya ati ara, ‘Nun lik’ tenen, batakanamake.
55003004	Anang arye yuk nang ati, tenepce arye teleb yupu yukuna ati, talye nyanamak bukni, aminyan ara, anang deice ikin ning delinamake. Tonda, sik winipnamak ning ati, ‘Winipnyop ura, aminyan talak yata winipnamnil do?’ tenena kum aniryuk, ‘Talya parapkabuka winipnune,’ tenebuka malye uk wininamake. Sirya talak unamak ninye arye, sik bidamnye ati, ‘Nunda fia teleb nang, nun uk ara, fia mambul’ tenen, sik kanye erelilanamake. Anang arye, Allah el winilul ning ap, Allah el ap, ati, kanye kum deipnamak bukni, sik patan ning atibuk, ‘Kanye deibuka talye-talye uk unamap’ tenebuka malye wininamake.
55003005	Allah el si erena ap, el ti kina ap, ati ara, talye nong bol deice ninguk unamak bukni, sik kanye noutamak ara, ‘Allah el yupu ap, el winilul ning ap, atonun winiptibya babye, anirya deice arye, el mikip weksuturye, mikip kum keipsutue’ tenen, wininamake. ‘Allah el mikip ara, kum ulula anya arye, aning nirya ara, nong kum upnamle ninguk,’ tenebuka wininamake. Sirya talak unamak ninye arye, anyapmasuk touk winipnamaka anya arye, Timotius anda, anang atonun nang ap, neika una kume. Leibuka yukak uk unamlame. Na Paulus arye nyapkine.
55003006	Arup nyapmasinto nang arye wininyak ning ton nyapnukine. Sik tenepce arye teleb yupu nyabuka yukulakirye, yuk nang aik wekuka neika unyake. Yuk nang aik yupu teleb nyabuka yukulakirye, akunum bikcop ura, anyaik unyak kilapu ati, talye yupu nyana deice arye kekebikce ura, sik anang kilongonyake. Akilapu ara, ‘Aning winipnun do, kum do? Teleb ning dan do?’ tenen, teniltona uk unyak kilapu ati, anang arye akilapu sik kanye talima lilon yupu nyabikibuk, kekebikirye, anang tam uk kilongonyake. Sik nyanyak yupu ara, akilapu arye talye luba kibuka kekebikirye, diba tenenyake. Akilapu ara, sik malye winin ning weik arye unyaka ati ara, diksukum bisik ara, kum banyake. Tonda, sik kanye talima noutam malye ninguk pataplibuk, aning uk tenenyaka deice arye, sik kanye lipdongoplibuk, yuk malye bisik kirikuka banyake.
55003007	Akilapu arye, ‘Peterepsikibuk, kelbipnuyap’ tenen, kekelbanyak bukni, nong kum upnamla anya arye, bita kum kel biknamake. Akilapu arye, ‘Allah el dipkoprop nyasilye yupu anye’ tenen, moubuka kum kel biktingce, ayupu kekebuka kum taliptinge. Fia malye uk wininamake.
55003008	Tilila yupu nyalamak bukni, yuk nang aik duknubuka binamak ninye ara, Allah el dipkoprop yupu nirya ara, yaniptabikirye, yupu sekenyake. Minop talak ulamrik nang Yanes ap, Yambres ap arye, Musa nyalamuk yupu ati yanibrikce, el yupu seklamrik touk, anang arye atonun Allah el yupu ati, yanina uk wininamake. Sik kanye talima noutam nirya ara, fia kwalibukba, akunum malye uk ubuka anya arye, sikce Allah ati diba kum teneptinge. Allah arye sik ti, kanye kum deililule. Allah arye sik anang ati akunum batakuke.
55003009	Minop talak Yanes ap, Yambres ap, arye, Musa yupu yanilamrik bukni, aminyan talak ara, yuk nang nirya arye, ‘Kume, sik winirudak ning ara, fia walwal arye winirurake. Aning nirya ara, nong kum upnamle’ tenen, kel kiyamik. Aning atonun, asirya talak tilila nyanyak nang ati ara, yuk nang arye, ‘Kume, sikda fia walwal aryuk nyanyake,’ tenebuka kel biknamak. Ati, yuk nang weik arye dobuka, malye bisik kum bobinamake. Na Paulus arye nyapkine.
55003010	Sirya talak ara, sik malye ning wininamak bukni, Timotius anuk ara, aning atonun kum wininamlyame. Ance na winilamse ning nirya ara, akunum kel bikamnulume. Ara, na winilamse ning ap, na peterelamse yupu ap, na arye, ‘Winipnamne’ tenen, fil dolamsa deiyok ning ap, Allah ati dib tenenun ning ap, ikin ning wamnuk bukni, wana kum, nimalye arye winilamse ning ap, yuk nang ati bico tenebuka melilamse ning ap, ikin ulamnuk bukni, batakna kum arye fia pi dobuka, fil dolamse ning ap, aning nirya an akunum kel bikamnulume.
55003011	Tonda, Allah yupu peterelamsa ati, malye nang arye na nong deice ikin ning deililamnik ning ap, yuk ikin wamnuk ning ap, anirya ara, an akunum bikamnulume. Tonda, Antiokia mutuku ap, Ikonium mutuku ap, Listra mutuku ap, peterelbisi talak noutam, Allah yupu peterelamsibuk, amutuku ninye arye, ‘Nun lik’ tenen, ikin ning weik na nong deice deililamnik bukni, kum bataksirye, fia fil dona uk winilamse ning babye, an akunum kel bikamnulume. Kanye imun ning weik ulamnuk noutam, nun Ni Allah arye lobuka lyepnuke.
55003012	Malye nang arye, ‘Allah yupu nun lik’ tenen, ikin ning weik na nong deice deiamnik ning ara, na tonok kume. Dipkoprop ning ara, yata nang do nirya, ‘Yesus Kristus ap, kanye dukdongobuka Allah yupu nyasilye touk, nun diksukumuk unamyabe,’ tenenyak nang nirya ati, malye nang arye sik nong deice ikin ning delinamake.
55003013	Atalak noutam nirya ara, malye wininyak nang ap, tilila yupu tenepce arye, nyalamak nang ap, malye akunum wininyak bukni, weik arye tonap, tabakuka fia malye wininyake. Sikce yuk nang ati, ‘Tilila ning ati diba tenepnamak’ tenen, tilila yupu talye tenepce arye nyanyake. Aning atonun yuk nang arye aninye ati, tilila yupu nyakibuk, aninye diba tenenamake.
55003014	Timotiuso, sik malye nang ara, winibuka wininamak bukni, anuk ara, kume. Allah el yupu akunum diba teneplumce, kanye bokoltona kum bukni, dib tenebuka kel bikamlumce, mikip arye taliplum ning nirya ara, batakna kume. Sikce peterelamkik ninye ara, diksukumuk ulamikbuk, aninye kan-kan akunum kel bikamluma ati, ayupu nirya moubuka talipmince unamlyame.
55003015	Tonda, an mitik mi ulamlum talak arye dipdongobuka, anoutam talak nirya, Allah el fia diksukum yupu peterelamkikbuk, akunum kel bikamlume. Allah yupu peterelamsiaka deice arye Allah, ninye ati lyesulul yupu ap, lyen ning ap, nirya ara, kel bikinyabe. Nunce Yesus Kristus ati, dib tenenyap deice arye, Allah lyesulule. Aning nirya ara, Allah el yupu deice arye kel bikinyabe.
55003016	Allah yupu seklamika nirya ara, Allah elcuk nyalilamukbuk, sik kanye noutamak kekelamikce yupu seklamik. Allah elcuk, ayupu nirya nyalilamuka anya arye, el yupu dopropbibirye, ninye peterena ap, malye ubice ura, “Malye upmaluma ara, ani,” nyabuka, wenena ap, amalye upnin bana ara, “Aning batakuka teleb winina ara, ani,” nyabuka lipsisikuka peterena ap, tonda, “Malye winin ning nirya batakuka, Allah yupu nyalye touk diksukum winina ara, ani,” nyabuka peterena ap, anirya ara, Allah yupu deice dopropbibirye, afil-afil nirya teleb ubuka donyabe.
55003017	Anyapmakin fil nirya donyapa deiyok ara, Allah el fil melina nang nirya ati, fia teleb ubuka peterebibibuk, kel biknamaka deice arye, ‘Teleb fil aning-aning nirya, teleb ubuka sirya dakdongobuka dopnamak’ tenen, Allah yupu dobuka peterebibibuk, sik ap, afil nirya donamabe.
55004001	Winira, na mi Timotiuso, Allah ap, Yesus Kristus ap, sik bitinye arye dinmasirakbuk, ayupu nyapnukin ati, kanye moupnamlyame. Yesus Kristus arye, sik akunum diamikce ninye babye, el yanamle talak tuba kam unyak ninye babye, yupu bokeipnamsile. Tonda, el ila tamubuka tonap, lak yalirye, aning-aning nirya talibuka, weik deiyoknye unamsila ati ara, ayupu talye kekeltakana kume. Dipkoprop adip aryuk wininamlyame.
55004002	Ara, yuk ninye arye kanye deibuka, “Peterepsilyame,” nyanyak talak babye, ura, lik uplibuk, “Peterena nun lik,” nyanyak talak babye, anda, ‘Yata tenepnuniak do?’ tenena kum arye, ‘Allah yupu peterepnaman’ tenen, kintinilina uk unamlame. Malye upmakce talak ara, ance, “Aning bataklulume, teleb una ara, ani,” nyabuka lipsisikuka peterenamlyame. Tuba malye unyak ninye ati, “Aning ara, meme. Bataklulume,” nyabuka, yupu sekenamlyame. Teleb akunum wininyak nang ati, “E, aning ara, telebe, aning ara, fia atonun wininamlulume,” nyabuka, sik kanye moulinamlyame. Anyapmakin fil donamlam talak nirya noutam arye, fia moubuka tenepmince, Allah el yupu nyasilye touk, teleb ubuka peterenamlyame. Tonda, aninye nirya ati, minopce wana ap, lik una ap kum bukni, nimalye aryuk peterenamlyame.
55004003	“Wininalyame,” nyapmakina ara, talye ati kum nyapkine. Deiyok ara, aminyan talak ara, ninye nirya arye, ‘Allah yupu nyasilye touk nun lik’ tenen, diksukum peteren yupu kum kekepnamake. Peteren yupu dipkoprop kum bukni, ‘Nun kanye delinyap ning ap, nun patapsilye ning ap, aning uk peterepnamsiak’ tenen, “Buluplulume,” nyabikibuk, peteren nang talye-talye nanguk bulupnamake. Bulubikibuk, aninye arye, sik talye yupu peteren nang ati, “Nunce nyabipye ning uk, peterepsululume,” nyabuka moronyak yupu uk, sik talye peteren nang arye aning uk peterepnamake. Dipkoprop Allah yupu nyalye touk kum peterenamake.
55004004	Aninye nirya arye, Allah el dipkoprop yupu nyasilye touk pataplibuk, kum kekepnamake. “Aning ara, nun lik ati, nun like,” nyabikirye, talye-talye nyanyak yupu, nong kum upnamle yupu uk kekepnamake.
55004005	Sikda wininamak bukni, Timotius anuk ara, kanye teniltona ap, kanye walwal una ap, kum unamlyame. Sirya talak nirya ara, kanye moupmince, moubuka tenenamlyame. Ikin ning weik aupkilya babye, batakna kum arye, fia pi dobuka fil donamlyame. Allah yupu min kum kekelamik ninye ara, ‘Sik ton kekeptinge’ tenen, Allah el ninye lyen yupu laka peterelbana uk unamlyame. Allah arye aryamkuk fil nirya ara, tonok ning babye, batakna kum arye, sirya dakanamlyame.
55004006	Ayupu nyapmakina ara, talye ati kum nyapkine. Deiyok ara, ani. Yahudi yala ninye arye, Allah el si erena ati, kam ning obuka arilyamik talak bukni, sirya dakana ati, anggur mek ton dobuka, aning deice dikilongolamik touk, na wininune. Ara, Allah teneamnuk touk, fil dopra balamse ani, sirya dakna talak dam upnila anya arye, na dipnamne talak dam upnile.
55004007	Ara, sik yin talin nang arye, batakna kum aniryuk, malye nang ati olbalamikirye, malye kibuka batakalamak touk, akunum winilamse. Tonda, bik-bik nyan nang arye, ‘Dekni ning dopdopnuyap’ tenen, batakna kum, pi deipna arye piribuka bik-bik abuka balamak touk, akunum winilamse. Anyapmakin yupu nong ara, Allah ap, el yupu ap, ati, diba teneamse ning ara, kum bataklamsirye, fia moubuka tuba talinune. Allah aryamnuk fil ara, akunum dobuka sirya daknin banmane.
55004008	Winibuka ulamse ani, winitalak babye, tuba wininune anya arye, Allah arye dekna ning kintinibuka ara, dipkoprop dopropnamne. Ara, Yesus arye ninye mutuku-mutuku nirya ati, yupu bokeipnamsil sum ara, fia diksukum yupu bokolina deiyoknye Allah arye na ti, malye ning nirya kilipnilirye, fia diksukumnye kipnamnile. Dekna ning dopropnamne ara, aning uka. Fia teleb updeipnamnil ara, na uk ati kume. Aning kum bukni, yata nang do nirya, ‘Se, nun Deiyoknye Yesus arye, ila tamubuka tonap, tukwak mutuku tamubuka yasutue’ tenen, buku sukubuka, kintinibuka dina uk unyak nang nirya ati, dekni ning aripnamsil ning ara, diksukum kili sal daneipnamsile. Na Paulus arye nyapkine.
55004009	Winira Timotiuso, ‘Paulus dam minop binun’ tenen, fia piripdenamlyame.
55004010	Deiyok ara, na melipnuknye Demas ara, talye tukwak mutuku ulul ning nirya ati, ‘Aning ara ilil ulul. Na doproptinye’ tenen, kanye engelamuka ati, akunum bataknukce, Tesalonika mutuku biyuk. Kereskes ara, Galatia tam biyuk touk, Titus ara, Dalmatia mutuku akunum biyuk.
55004011	Ati, na melinanye, tonoknye Lukas ap unyame. Ati, Timotiuso, ance na dam yanamlam talak ara, Markus dobuka boyanamnilyame. Allah el fil donye talak ara, Markus arye teleb ubuka melinulula ati nyapkine.
55004012	Na kwit Tikikus ara, Efesus mutuku dopkwetepse.
55004013	Ura, Teroas mutuku noutam na ka Karpus ap, neika ulamnumu talak ara, na deice ongon bupu aling luba kipsirye, batakse. Timotius ance na dam yanamlam talak ara, aongon aling ap, na buku ap, surat ap, libuka boyanamnilyame. Na batakse buku-buku nirya boyanamnilam bukni, ‘Weik mambul,’ tenenye ning ara, kam uning obukabikce, bola koplobuka kiting ak mikikbuk, sisal lebuk ura, abola deice Allah yupu sekik ning ara, luba kina kume. Aning babye, boyanamnilyame.
55004014	Ura, yuk yupu nyapnukine. Tonoknye el si ara, Aleksander ara, kat ning tembaga dobuka, aning-aning memelulnye birye, ikin ning fia weik arye, na nong deice delilamnuke. Elce na ti, kanye imun ning weik aryamnuke. Ati ara, Allah arye anye bira, kwa dibuka wenena ati, kanye imun ning weik arinamle.
55004015	Nunce Allah yupu peterelamubu ning ati, mikip arye yupu seklamsukce, yanilamsuka anya arye, Timotius ance, ‘Anye bira malye upnilyak’ tenen, kanye moubuka kalikdanalyame.
55004016	“Paulus malye winibuk ning ani,” nyabuka, ‘Yupu bokeipnamap’ tenen, yu nang arye na dobuka, yupu bokolina deiyok nang dam bobinik talak, minopce aning ara, na yupu melina ati, tonoknye babye, yupu nyabuka kum melipnuke. Sik nirya arye na batakuka bindopnik. Winipnik bukni, ‘Allah arye aninye na bataknik ning ati, kum weneplirye, talye namin kipnamle’ tenen, Allah moronune.
55004017	Anang nirya bataknik bukni, nun deiyoknye Yesus, na dam yanuka melipnuka deice arye, el mikip arepnukbuk, na yupu teleb ubuka nyapse deice arye, atalak bulupmek Yahudi yala kum ninye nirya arye, Allah el ninye lyen yupu kekebik. Atalak ara, aninye arye talye merekukua oplopmanitinge. Bukni, Yesus arye lobuka lyepnuka ati, sikce kum opnike.
55004018	Atalak arye melipnuk touk, aminyan yanamle talak noutam nirya ara, malye ninye arye na ti, ‘Paulus optibye,’ tenepniting bukni, na kele, nun Deiyoknye Yesus arye lyepnamnile. Winibuka ulamnilya ani, aminyan talak ara, elce aning-aning nirya talibuka, weik deiyoknye unamlak ara, teleb ubuka dopdopnilirye, im deice bobinamnile. ‘Ninye mutuku-mutuku nirya arye, el Yesus ati, el si erebuka el si fia erenamak’ tenen, patanulule. Anyapman touk, ‘Winipting’ tenen, “Amin,” nyapne.
55004019	Na mi Timotiuso, na kayapu Akwila ap, el kil Pereskila ap, ura, na ka Onesiporus ap, el asik nang nirya ap, ati, “Paulus arye telebe nyapmasile,” nyabuka lak nyapdeipnamnalyame.
55004020	Nun kwit Erastus ara, Korintus mutuku tuba unmale. Tonda, Miletus mutuku binumu talak ara, na ka Teropimus uk dibuk ura, elda asukum uk batakuka bise.
55004021	Timotiuso, arukna wala li upnamle dam akunum ubuka ati, aning min kum upmalye talak, ‘Minop na laka nyalyanutume’ tenen, moropkine. Na ap, unyak ninye arye an ti, “Telebe,” nyalikinyake. Sikda, Ebulus ap, Pudes ap, Linus ap, Kelaudia ap, ura, amutuku diba tenenyak nang nirya ap ati, na arye nyapkine.
55004022	Nun Deiyoknye Yesus ap, an ap, talima dukdongobuka neika unamkil talak noutam, ‘Melinamkil’ tenen, Allah morokunune. Tonda, ‘Allah el kanye aryuk bico tenekilirye, talye melinamkile,’ tenen, Allah morokunune. Telebe, na Paulus arye nyapkine. Asukum anyuk deipkine.
56001001	Telebe, na mi Tituso, an ap, neika Yesus Kristus dib tenebupubuk, kanye talima dukdongopsuk ati, na mi koprop atonun ulyamnye an ti, na Paulus arye asurat sekeibkine. Na Paulus ara, Allah el amutam unirye, el yupu uk kekebuka, el fil uk donune. Yesus Kristus arye, ‘Na yupu dobuka peterelbanamle. Elda na Rasulnye unamle’ tenen, wipdeipnuk ura, Allah arye, ‘Lyepnamne’ tenen, wipdeiamuk ninye ara, ‘Sik arye, el ti weik arye dib tenepnamak’ tenen, fil donune. Tonda aninye arye, ‘Allah el dipkoprop yupu weik arye kel biknamak’ tenen, fil donune. Allah el yupu ara, moubuka kekebibye deice arye, Allah el funguk ulye touk, diksukumuk uptibye.
56001002	Allah arye tilila yupu fia kum nyalule. Aning-aning kabul kum kwepdeiamuk talak ara, “Bol kobuka fia kam una deiyok ning aripnamsine,” nyabuka nyalilamsuke. Nun nirya arye, kanye teniltona kum aryuk, ‘Dipkoprop fia kam un ning arinamsil’ tenen, dib tenebuka dina uk unyabe. Wininyaba deice ara, nun dib tenen ning ap, kel bikinyap ning ap, ulule. Yuk deiyok ton kume.
56001003	Nun Lyena Deiyoknye Allah arye, “Na yupu dobuka peterelbanamlyame,” nyapdeipnuk deice arye, Allah el yupu dobuka peterelbalamse. Allah arye, ‘Fia teleb talak, atalak ani,’ tenebuka wibuk talak uk, melilamnukba, narye el yupu dobuka peterelamsa deice arye, el yupu lak kipdeipsuke. Na Paulus arye nyapkine.
56001004	Ura, Tituso anda dib tenelyamnye ati, na mi kopropa atonun ulyame. Ura, na mi Tituso, nun Ni Allah ap, nun Lyena Deiyoknye Yesus Kristus ap, sik bitinye arye an Titus ati, bico tenekururakce, sik kanye aryuk talye melikururak ning ap, ura, nun malye una ati, wenebuka talye olopsitiring bukni, aning namin kisururakce, nun patasilye ning urdem aryuk arisururak ning ap, tonda, ‘Yuk nang ap, yu ulana kumce kanye deibuka telebuk unamak’ tenen, arikururak deiyok ning ap, tuba arikururake. ‘Aning nirya ara, tuba-tuba weik arye tabakuka arinamkirak’ tenen, an Titus ati, Allah morokunune.
56001005	Tituso, Kerit mutuku dopdeipkisa deiyok ara, ‘Fil akunum deiyok koubuka, fil dopnin basiryuk batakse ning ara, tuba tonap, sirya daknamle’ tenen, dopdeipkise ura, batakuka bikise. Ara, “Winipnulyam,” nyabuka lak nyalamse touk, anyasik nang, mutuku-mutuku nirya, dib tenebik nang, ‘Sik Yesus ati dib tenebik nang, sik Allah yupu asik deiyok nang wibuka deipnin banamlyam,’ tenen ati nyapkine.
56001006	Ara, Allah yupu aik deiyok nang, dib tenen nang, sik deiyok nang ara, anyapnukin ning wininyak nanguk wipnamlyame. Sik adip aryuk wininamake. Sik malye winina fia kum arye, telebuk unyakbuk, yuk ninye arye, “Anye bira malye winilule,” nyapmanto kum nanguk wipnalyame. Tonda, sik kil weik arye dona kum, tonok kil uk dobuka telebuk unamake. Sik mapu ara, dipkoprop Allah dib tenebikirye, telebuk wininyakbuk, yuk ninye arye, “Kume, sik mapu ara, sik kanye fia malye ninguk pataplibuk, malye-malye wininyake. Kanye pi dobuka, sik ni yapu yupu kum kekenyake,” nyapmanto kum nanguk wipnalyame.
56001007	Aning ara, talye ati kum nyapkine. Allah yupu peteren nang, sik melina deiyok nang ara, dib tenen nang, sik kanye melipdakirye dinamak anya arye, talye fil kum donyake. Sikda, Allah el fil talibuka donamaka ati, sik adip aryuk maknya kintinibuka dina ap, yuk nang yanina ap, kum winiptinge. Tonda, yuk ninye ati minop derelana ap, wenena ap, kanye wangalamak mek fia pataplibuk, weik arye dina ap, kum winiptinge. Tonda, yu weik ubuka yuk nang oldana ap, bona talin ning yo bok ap, weik arye dolona ati, tenepce arye minin yupu nyana ap, anirya ara, sik adip aryuk fia kum wininamake. ‘Allah yupu peteren nang, sik melina deiyok nang unamak’ tenen, diksukum unyak nanguk wibuka delinamlyame.
56001008	Anirya kum bukni, lak nyapnukin ning teleb un ninguk unyak nang uk, ‘Allah yupu peteren nang, sik melina deiyok nang unamak’ tenen, wenebuka delinamlyame. Ateleb ning ara, ani. Ara, yata ning do nirya, teleb un ning tonok patapnamle. Tonda, yuk ninye do, ninye asik nang do, sik asik yangana ati, “Telebe,” nyabuka buplan kukulikirye, melinauk wininyake. Tonda, sik pataplye ning talye kanye bobuka una kum arye, ‘Malye winipnyak’ tenen, leibuka unyak nang uk, wipnamlyame. Sik bidamang ati, fia bita dilakirye, diksukumuk ukirye, Allah ati fia mambul tenebuka, elce nyasilye touk wininyak nanguk wipnalyame. Tonda malye kum winibikibuk yuk nang arye, “Sikda malye unyake,” nyabuka kum nyapmanto nang uk, fia diksukum unyak nanguk wina telebe. Na Paulus arye nyapmakine.
56001009	‘Allah yupu asik deiyok nang winipnamak’ tenen, wipmanto nang wininyak ning ton nyapnune. Ara, Allah el dipkoprop teleb yupu, Yesus ap, nun ap, peterelamubu touk, moubuka kekebikirye, ayupu talibuka unyak nanguk wina telebe. Winibikce nang ara, Allah el yupu dipkoprop ulye touk, moubuka peterenyak deice arye, yuk nang kanye arye melina ap, ura, Allah yupu yanin nang ati, “Amalye winin ning bataklulume,” nyabuka, sik yupu sekikirye, teleb ninguk lipsisikuka peterena ap, aning wininyak nanguk wibuka delina telebe. Yuk ton kume. “Amalye winin ning bataklulume,” nyabuka, sik yupu sekikirye diksukumuk lipsisikuka peterena ap, aning wininyak nanguk wibuka delina telebe. Yuk malye ning talibuka unyak nang ton wilina meme.
56001010	Ara, talye ati kume. Winitalak ara, Allah yupu ap, ninye deiyok nang nyanyak yupu ap, ati, kekena kum arye, lik tenebuka yanin nang weik unyake. Ninye arye dipkoprop teleb fil dona kum arye, talye yupu uk weik arye talye nyaplobuka nyakirye, yuk ninye ati, tilila yupu talye nyakibuk, dib tenenyake. Ton nang ara, mitik arye wininyak bukni, sik Yahudi yala ninye, “Den bam bol mouse ning adip aryuk sekenamlulume,” nyanyak nang, sik aunyaka ara, weik arye talye yupu nyabuka, tilila yupu peterenyake.
56001011	Atilila yupu nyanyak nang ara, sik malye yupu peterenyaka deice arye, anyasik-anyasik ninye akunum diba tenelamik bukni, tonok-tonok ton kum, sik nirya arye dib tenebik ning batakuka, weik kanye mambul kilinyake. Aning ati ara, atilila yupu tenepce arye nyanyak ninye ati, “Amalye winin ning bataklulume,” nyabuka, adip aryuk yupu sekenamlyame. Amalye ning peterenyaka deiyok ara, ‘Yo bok weik, arye dolonamap’ tenen, tilila yupu tenepce arye nyanyake.
56001012	Na aryuk, “Sik tilila yupu uk nyanyake,” kum nyanune. Anggun tam nang babye, Kerit mutukunye, elda sik yupu lak nyalamuknye birye ayupu nyabuk. “Kume. Kerit mutuku unyap ninye ara, atalak-atalak nirya tilila yupu uk nyabikce, fia malye ninguk patapliba, yu weik ninye unyabe. Tonda, yuk ninye nirya, din pataplibuk mitika arye dilamak atonun kume, nun Kerit mutuku nang ara, din fia weik arye talye dibuka, din tula nang unyabe,” nyabuk.
56001013	Sik mining tamnye birye nyabuk touk, dipkoprop amalye ning wininyake. Aning ati ara, ‘Dipkoprop sikce Allah el yupu uk talibuka unamak’ tenen, sik yupu sekmince, mikip asa arye wenepminyop ura, diksukum yupu uk lipsisikuka peterenamlame. Ateleb yupu akunum peterepminyop ura, awise nang arye akunum kekebicop ura, aminyan talak Allah el dipkoprop yupu kekebuka, dib tenebicop ura, diksukumuk ubikirye, Allah el yupu batakna kumce, fia darabuka unamake.
56001014	Sik Kerit mutuku unyak ninye ati, mikip asa arye wenepminyop ura, aKerit mutuku unyak kili sal ara, Yahudi yala ninye arye, talye-talye nuklamak yupu, minop talak nuklamik yupu tuba kum kekenamake. Tonda, Allah yupu batakuka, yaninyak ninye arye, tilila nyanyak yupu ton, tuba kum kekenamake.
56001015	Yata ninye do nirya, sik kanye talima etekdop unyak ninye ati ara, etekdop ulule. Bukni, yata ninye do nirya, sik kanye talima fia malye ninguk tenebuka patalye ninye ati ara, aning-aning nirya fia malye uk ulule. Aning uk kume. Sik kanye tenen ning ap, sik talima noutam ning ap ara, fia malye uk akunum uplibuk, ‘Aning telebe, aning malye’ tenen, moubuka kum teneptinge. Sik kanye talima akunum kwalinmala ati, nyapkine.
56001016	Ato ninye ara, nyanyake. “Kume, Allah diba tenebuka, kanye dukdongobuka unyabe,” nyabuka, talye nyaltakanyak bukni, sik malye-malye winiyak deice arye, Allah batakuka yaninyake. Anang ara, Allah el yupu nirya kekena kum arye yaniplobikibuk, Allah arye sik ti, fia lik tenelirye, lik ulule. Yata teleb winin ning do, sik fia kum winiptinge. Malye winin ninguk tenebuka wininyake. Na Paulus arye sekeibkine.
56002001	Ura, Tituso, ance peterenamlam yupu nyapnukine. Ara, Allah el yupu dipkoprop ulye touk, “Allah el yupu dipkoprop deiyoknye ara ani,” nyabuka, teleb ninguk moubuka peterenamlyame. Yuk ton kume.
56002002	Sik wisi nang nirya ati, ayupu nyabuka peterenamlyame. “Yata ning do nirya, yu mek kanye walamak mek dina do, yuk malye winin ning do, ‘Talye luparapkabuka winipnune,’ tenena meme. Anggun bidamnye ati, fia moubuka dilamunce, moubuka tenepmunce, nimalyap asa unamlulume,” nyabuka sik wisi nang nirya ati, peterenamlyame. Winibicop ura, yuk ninye arye awisi nang eibikirye, “Awisi nang ara, dipkoprop teleb nang unyake,” tenebuka nyanamaka atia. Tonda, sik Allah ati, dib tenen ning ap, yuk nang ati bico tenebuka melin ning ap, ura ikin ning aupmalibuk, fil batakna kumce, fia pi dobuka teleb fil don ning ap, anirya ara, ‘Adip aryuk telebuk unamak’ tenen, sik wisi nang ati, peterenamlyame. Ateleb yupu kekebicop ura, aminyak talak, Allah el dipkoprop yupu kekebuka, diba tenebicop ura, diksukumuk ubikirye, Allah el yupu batakna kumce, fia darabuka uk unamake.
56002003	Aning atonun, sik wisi kilapu ati, ayupu nyabuka peterenamlyame. Sik wininyak ning noutamak nirya ara, ‘Allah el mambule’ tenen, malye winin ning nirya batakikirye, diksukumuk ubikirye, fia mingne teleb kili sal uk unamake. Ati ara, yuk nang arye sik ti, ‘Sik malye winipmake,’ kum nyapmanto. Teleb ninguk wininamaka atia. Tonda, sikce yuk ninye ati, malye yupu nyabuka, fia kum lulunamake. Tonda, sikce yu mek, kanye wangalamak mek pataplibuk, weik arye kum dinamake. Anirya kum wininamak bukni, fia teleb winin ninguk tenebuka, mitik kam kilapu ati, peterepnamake.
56002004	Anyapmakin ning winipmacop ura, aminyan sik wisi kilapu arye, wisi kum kilapu ati, petereptinge. Peterepnamak ning ara, ani. Ara, sik kam kilapu, sik akanye yapu ap, sik mapu ap, bico tenebuka, kanye deipdanuka melinamake.
56002005	Tonda, ‘Sik patalye ning, talye kanye bobuka winipnun,’ tenena kum aniryuk, sik bidamnye ati bita dilakirye, sik bidamnye kanye ati, fia telebuk diksukumuk wininamake. Sikce aik fil moubuka dokirye, yuk ninye patalye ning tenebuka melinamake. Sikce, sik akanye yapu ati, sik yupu kekebuka, sik amutamuk ubuka, nimalye arye unamake. Anirya winipnamakop ura, yuk ninye eibikirye, akilapu wininyak ning deice arye, Allah el yupu ati, malye yupu nyabuka, nun nong deice kum deipsitinge.
56002006	Arup nyapmakin touk, ance sik kam nang ati ara, melibuka peterenamlyame. Ara, sik kanye noutamak patalul ning, ‘Talye luparabuka winipnun,’ tenena kum dib aryuk, ‘Malye winibibyak’ tenen, sik wininyak ning ati bita dipdandekirye, sik mining kanye atibuk, diksukumuk unamake. ‘Winibuka unamak’ tenen, ance sik kam nang ati, anyapkanin yupu peterenamlyame.
56002007	Yata winin ning do nirya, winipmanto ati ara, ance fil dominyebuk, akam nang eipkikirye, ‘Teleb winin ning kel biknamak’ tenen, aning-aning nirya fia moubuka, telebuk fil donamlyame. Ance Allah yupu peterenamlam talak nirya ara, ‘Yo bok doproptinye’ tenena ap, tenepce arye tilila yupu nyana ap, ‘Anang arye, na ti, yata tenepnuninyak do?’ tenen, ilil una ap, kil-kil arye talye-talye nyana ap, anirya ara, kum wininamlyame. ‘Teleb yupu petereptinye bukni, naryuk tenepmanye touk, malye winina telebe,’ tenena kume.
56002008	Amalye winina kum arye, fia moubuka teleb ninguk peterepminyop ura, yuk nang kekebikirye, “Anye Titus bira, malye yupu tenepce arye nyalule,” kum nyapkitinge. Moubuka peterenamlam ning ara, tilila ati kume. Deiyok ara, winipminyop ura, an yupu sekdongokikirye, yanikinyak ninye ara, dipkoprop deiyok kum uptop ura, malye yupu kum nyapsitingce, alye uk dakanamsiake.
56002009	Ura, yuk nang ati peterenalam yupu ton nyapnukine. ‘Ara, fil urdem fil uk donamsiyak’ tenen, yo bok deice dekekirye, ninye amuak deibuka, “Dekna ning dolona kumce, urdemuk talye fil dopnilyame,” nyabuka, fil dinyak ninye ati nyapnukine. Aurdemuk talye fil don nang ati, yata winin ning do nirya, sik deiyok nang amutamuk unyakce, sik yupu moubuka kekebikirye, kanye talima nimalye arye unamake. Tonda, sik deiyok nang arye, “Winipnamlum, winipnamlum,” nyakibuk, urdemuk talye fil don nang arye, lik tenebuka tamubuka, malye yupu nyana kume. Sik fil noutamak nirya ara, ‘Nun deiyok nang arye kanye deipnamsiak’ tenen, telebuk wininamake.
56002010	Tonda, aurdemuk fil donyak nang arye, sik deiyok nang bona ubula dolona kume. Aning kum bukni, fil dona do, yo bok dolona do, yupu nyana do, anirya ara, fia telebuk winibice nang ara, sik deiyok nang arye, ‘E, anang ara, fia dipkoprop teneptibye. Sik tenepce arye winin ninye kume,’ tenenamsiyake. Anyapmasin touk winibikce nang ara, telebuk winibicop ura, adeice arye sik deiyok nang arye, nun Lyena Deiyoknye Allah el yupu ati, ‘E, ayupu ara, fia teleb yupu,’ tenepnamake.
56002011	Na arye an ti, “Wininamlam, winibuka peterenamlyame, anang adip aryuk wininamak,” nyabuka nyapmakin ara, talye ati kume. Deiyok aupmale. Aning ara, nyapnukine. Ara, Allah bico tenepsilirye, el kanye aryuk melisilya deice arye, nun malye winin ning kilipsilirye lyesulule. Winisilya ara, akunum laka kipsuke. Yata mutuku nang do nirya, ninye mutuku-mutuku nirya ara, sik peteren nang arye, “Allah bico tenelamsuka ati, Yesus ara, nun malye ning pununa ati deipsuk akarye lyepsutue,” nyabuka lakak peterenyaka deice arye, ninye nirya moubuka kel biktinge. El kanye aripsukce, melisilya deice arye, aninye lyena yupu akunum laka kipdeipsukba, ninye mutuku nirya noutamak kekenyake.
56002012	Nun Ni Allah, el bico tenepsilirye, talye melisilya deice arye, peteresiliba kel bikinyabe. Ara, Allah yanibuka kanye talima malye winina ap, talye nang arye tukwak malye ning tenebuka kanye engena ap, ati, “Kume, aning fia kum wininamlume,” nyabuka peteresululba kel bikinyabe. Tonda, nyanamlyame. Allah bico tenesilirye lyesulul anya arye, “Anggun patasilye ning. ‘Talye kanye bobuka winipnuyap,’ tenena kume. Anggun bidamnye ati moubuka dilanamlulume. Allah fia funguk ulirye, fia teleb ulye touk, anggun babye diksukumuk ubuka teleb nang unamlulume,” nyabuka peterepsine. Winitalak babye, aning atonun wininyabe.
56002013	Aminyan yuk talak ara, nun Ni Allah fia mambulnye, ara nun Lyena Deiyoknye Yesus Kristus, im deice arye tamubuka dolyanamsil. El dolyanamsila ara, fia teleb ubuka, dirina weik arye yanamle. Men kum dolyanmasilye talak noutamak nirya ara, nun kanye bokoltona kum aryuk, ‘El dipkoprop dolyanamsil’ tenen, kanye fia deibuka, dina uk ubirye unyabe. Ati ara, tukwak mutuku noutamak tuba kam unamap talak ara, fia diksukumuk unamabe.
56002014	Nun Lyena Deiyoknye Yesus arye, nun lyena ati, el mining nong uk aripsukce, nun pununa ati dipsuke. Malye winin ning noutamak uk ulamupa ati ara, nun wenena ati talye luparabuka oplopsutu bukni, ‘Akili sal ara, deknamne,’ tenelamukce, nun pununa ati, tukwak mutuku yanuka dibuk. Winibuka deksuka deiyok ara, ‘Ninye tukwak kili sal, sik malye un ning nirya kilipnirye, dekuka lopdeipniba, ‘Na’ tenen, ninye fia teleb una ninye unamake. Winibikirye, teleb winin ninguk talibuka, kanye deibuka diksukumuk unamak’ tenen, el nong deice arye deksukce, lyepsuke.
56002015	Winipsuka ati ara, arup akunum nyapmakin yupu nirya ara, yuk ninye nirya ati, fia moubuka peterenalyame. Ninye kanye barina ap, malye winin ning lipsisikuka peterena ap, Allah arye fil deiyok ning aribkuka deice arye, mikip arye fil donalyame. Yuk nang arye, ‘Titus ara, talinye ulule’ tenen, kum kekebikirye, sik amutamuk kipkicop ura, ance, ‘Se, yupu tonap kum nyapnamne’ tenen, anyapmakice ning ati, kekebuka batakana meme. Winipkiki bukni, aninye nirya ati, ‘Ayupu bataklulume,’ nyabuka, wenenamlyame. Aning yan yanibuka peterenamlyame. Na Paulus arye sekeibkine.
56003001	Na mi Tituso, sik dib tenenyak ninye, Kerit mutuku nang ara, ‘Akunum kekebik bukni, luba kibcak’ tenen, tonap ayupu nyanamlyame. “Sik amutuku deiyok nang, pemerintah nang ap, yuk ninye deiyok nang ap ati, sik adip aryuk sik amutamuk ubuka, sik nyanyak yupu kekebuka unamlulume. Tonda, atalak-atalak nirya, yata teleb winin ning do, yata teleb fil do, ‘Kanye deibuka, talye kanye bobuka fil dopnuyap’ tenen, kintinilinalulume,” nyabuka peterenalyame.
56003002	Tonda, “Yuk ninye ati, yuk nang arye, ‘Aninye ara, malye nang tenepnamak’ tenen, yupu malye nyabuka, deililana meme. Yupu deice waldana ap, ninye nong oldana ap, fia kum wininamlulume. Aning kum wininamlum bukni, yuk nang sik patalye ning tenebuka, nimalye arye melibuka unamlulume. Yata ninye do nirya, tenepce arye winina kum bukni, dipkoprop sik amutamuk umunce, nimalye arye telebuk wininamlume,” nyabuka peterenalyame.
56003003	Ara, minop talak nun babye kanye bona kum arye, walwal ulamubu. Ara, malye kibuka ninye deiyok nang yupu ap, Allah yupu ap, kum kekelamubu. Yata malye winin ning do, malye patan do, malye kanye tenena do nirya, aning uk patalamsuka deice arye, yukulamsukce, tapu kouamsukba, fia malye ulamubu. Atilila ning dib tenelamuburye, yuk nang ati yu weik ubuka, waldana ap, oldana ap, ulamubu. Tonda, yuk nang ning ati, ‘Se sik ning ara, doproptinye’ tenen, kanye engena ap, ulamuburye, nun nirya arye yuk nang nirya ati, lik upsinabuk, fia lik tenelalamubu.
56003004	Afia winilamubu bukni, aminyan ara, nun Ni Allah, elda nun Lyena Deiyoknye birye, nun patan ning tenepsukce, bico tenebuka nimalye arye, melyamsuknye laka ubuka yayukce, elce lyepsuke.
56003005	Nun Lyena Deiyoknye, elce lyepsuka deiyok ara, nun teleb ubuka, diksukum fil weik dolamubu deice arye, fia kume. Aning kum bukni, nun malye winin ning ati, talya merekuka opsutu bukni, nun ti kanye aripsukce, bicoe tenepsuk deice arye, wibuka lyepsuke. Deliltakne ning mek liklamak atonun, nun malye winin ning kilipsukce, winiryuk delilamak mapu atonun updeipsuka deice arye lyepsuke. Tonda, Allah El Dib Kanye arye nun kanye noutamak wekuka fil dopsukba, kanye winiryuk ning atonun punubuka deipsuka deice arye lyepsuke.
56003006	Nun Lyena Deiyoknye Yesus Kristus fil dopsuk deice arye, Allah El Dib Kanye weik arye aripsuke.
56003007	Allah El Dib Kanye weik arye aripsuka deiyok ara, nun malye winilamubu bukni, Allah el kanye aryuk bico tenepsuk akarye, nun malye ning nirya kum kipdeipsuk akarye, fia teleb un nang atonun akunum kipdeipsuke. Winipsuka deice arye, bol koplobuka fia kam una deiyok ning arisulule. El mapu atonun kipdeipsuka ati, kanye bokoltona kum arye, ‘Dipkoprop fia kam un ning arinamsile,’ tenen, el bisik dobolbitibye.
56003008	Anyapmakin yupu ara, fia dipkoprop ulula ati ara, dib tenebuka talinamlyame. Tonda, ance peterenaminye ninye ati, ayupu dem dobuka, mikip asa arye peterenamlyame. Ara, ‘Allah akunum dib tenelamik kili sal arye, yuk talye ning nirya batakikirye, teleb un ninguk fia patapliba, moubuka talibikirye, fia pi dobuka, diksukumuk wininamak’ tenen, nyapkine. Anyapmakin yupu nirya ara, fia teleb yupu ulul ati, yata ninye do nirya, aning uk kekebicop ura, ayupu arye telebuk kilisulule.
56003009	Ayupu kekebuka dobolbanyaba deice arye, teleb kilisul bukni, na mi Tituso, sik yuk nang fia walwal nang arye, nong kum upnamle ning ati, yupu deice arye nyalalamik ning ap, sik apu yapu arye dadeipdanin yangalamikce, nyapdanin yangalamik yupu ap, Allah arye, “Wininamlulume, aning ara kum wininamlulume,” nyapdeibukba, Musa birye sekeiyamsuk mem yupu nirya ati, yu kanye bobuka derelalamak yupu ap, ance nyalana meme. Amalye winin ning donga anibuka, batakalongonamlyame. Ayupu atonun yupu nirya ara, kum melipsutue. Tonda ayupu nirya ara, nong dib kum upnamle ati ara, ayupu kekena ap, yuk nang ap nyalana ap ara, fia kum wininalyame.
56003010	Ara, anggun dib tenebuka, du weit atonun ululum ninye kan-kan arye, yatanye malye nyalya deice arye, yu ubuka, kanye wililamsilanye biti, yupu sekuka mikip arye wenepnalyame. “Ninye yu kanye bobuka mal pilana meme,” nyabuka yupu sekmince, mikip asa arye wenepnalyame. Tonok talak akunum wenepminyebuk, aning atonun ila tonap, winiplyop ura, tamubuka tonap, el ti yupu sekuka wenepnalyam bukni, aning ara, yuk talak tonap, anye biti wenena kume. Anye bira, afia malye winilamlye ura, anye bira fia bataknamlulume. El ap, neika una kume. Yu kanye bobuka mal pililamsiak ninye ap neika una meme.
56003011	Kanye teniltona kume. Atonye bira, el kanye talima fia malye ubuka ulule. El malye ulya deice arye, el bidamnye babye, ati, fia malye unanye, urasin lak kilildalule.
56003012	Ara, ‘Na Nikopolis mutuku arukna li talak unamne’ tenen, akunum tenepsa anya arye, na arye Artemas ap, Tikikus ap, dopreibnibuk, an dam yarikcop ura, anda minopce na dam Nikopolis mutuku yandenamlyame.
56003013	Tonda Zenas, ara, yupu bokolina ati, yupu melina deiyoknye ap, nun kwit Apolos ap, ‘Sik neika uk banamdak’ tenen, sik patan ning nirya ati, melipnamlyame.
56003014	Nun dib tenenyap ninye nirya ara, yata teleb winin ning do nirya, aning uk pataplibuk, moubuka fil dona ati, adip aryuk kel biknamabe. Wininamaba deiyok ara, ‘Asum-asum nirya nun patapsilye ning kintinina ap, yuk ninye melina ati arina ap, nong kum upnamle’ tenen, nyapsine. Tonda, talye-talye winina kum arye, fil teleb ubuka dopnamap ani, ‘Teleb winin ning weik arye wininuyab’ tenen, na Paulus arye nyabuka sekeibkine.
56003015	Telebe na mi Tituso, ninye nirya na ap, unyap ninye arye, an ti “Telebe,” nyapdeipkiyake. Aning atouk, an dam unyak kili sal dib tenekirye, nun ti kanye delisinyak kili sal ati, “Paulus birye telebe nyapmasilarye kipmasile,” nyapnamlyame. ‘Allah arye bico tenepsilirye, el kanye aryuk talye melisilye ning, anggun ti weik arye arinamsil’ tenen, na Paulus arye anggun ati, Allah morosunune. Telebe na Paulus arye nyapkine. Asukum uk deipkine.
57001001	Telebe, na ka, Pilemon, na Paulus arye asurat sekuka dopkwetepkine. Na arye Yesus Kristus yupu peterelamsa ati, tapu, koubuka wenena aik dongopnikba, aunune. Na ap, nun weit atonunye Timotius ap arye, asurat sekeipkiname. Anda, nun ka kopropa ati, nun fil neika fil donyapnye uluma ati, kanye deibuka kanye deipkunume.
57001002	Asurat ara, an ap, ura, Yesus ati diba tenebuka anya arye, nun weit kil atonun kil ap, Apfia ap, ura, Arkipus ap, ati asurat sekname. Arkipus ara, yin talin nang fia piribuka fil dolamak touk, elce Yesus el yupu peterelbana ati, nun ap neika fil dolule. Tonda Allah diba teneamikce, an aik bulubuka Allah yupu kekelyanganyak ninye ap, anggun nirya ati, asurat sekeipsiname.
57001003	Ura na mi Pilemono, nun Ni Allah ap, nun Deiyoknye Yesus Kristus ap, sik bitinye arye, anggun nirya ati, ‘Fia teleb ning arinamsirak’ tenen, Allah morosunune. Aning ara, ani. Sik bitinye bico tenesurudakce, sik kanye aniryuk talye melisirikce ning ap, ura ‘Yuk ninye ap, yu ulana kumce, kanye deibuka telebuk neika unamak’ tenen, arisilya deiyok ning ap, aning nirya arisirikcebuk, ‘Fia teleb unamak’ tenen, Allah morosunune. Na Paulus arye nyapsine.
57001004	Nirya talak nirya, na arye Allah moronye talak nirya ara, ‘Allah arye melinamkil’ tenen, an Pilemon ati Allah morokunune. Atalak nirya ara, an ti tenepkinirye, an si sisibuka Allah ati, “Telebe,” nyanune.
57001005	Wininuna deiyok ara, yuk nang arye an ati, laka nyapnikce ura, akunum kekebuka kel kinune. Allah arye wiamuk ninye, el mapu nirya ati, ance talima arina ap, nun Deiyoknye Yesus ati, weik arye diba teneluluma ap, ati, “Telebe,” nyabuka Allah moronune.
57001006	Pilemon Allah ati diba teneamlum ning, ‘Yuk nang ati fia peterenalam’ tenen, Allah morokunune. Aning deiyok ara, ‘Winipminyop ura, Yesus Kristus ap, kanye dukdongobuka neika unyabuk, aning-aning nirya, teleb ning arisilye ning nirya ara, fia moubuka kel kinamlam’ tenen, Allah morokunune.
57001007	Na weit kopropa atonunye Pilemon, ance na talima fia kwa daknulumce, kanye deibuka fia fin-fin kililyame. Ara, talye ati kume. Deiyok ara, ance Allah el mapu, ati, sik kanye kwa dilamlum ning ap, sik ikin ulamik ning ati, melilamlum ning ap deice arye, anang kanye deiyamlume. Winiminya deice arye fin-fin kilinilyama anya arye, na kanye deipkine.
57001008	Aning ati ara, an ap, na ap, Kristus ap, dukdongobuka noutamak ubirye, manya deibuka, “An adip aryuk teleb winin ning ara ani,” nyabuka, “An adip aryuk winiplyame,” nyabuka, mikip asa arye dukeibuka balye tam arye nyap, kitinye bukni, aning kum nyapnukine.
57001009	Aning kum bukni, anda, Allah el mapu nirya fia talima aribuka, teleb ning winiminya ak kel kipsa ati, bico tenekununa deice, nimalye arye moropkine. Na ara, akunum wisi dase. Tonda, Yesus Kristus el yupu, ninye lyen yupu peterenuna ati, tapu koubuka wenena aik dongopnikba tuba aunune.
57001010	Wininuna anya arye, na mi atonunye Onesimus ati, moropkine. Tapu koubuka deiamneiba, wenena aik ulamse talak noutamak arye, peterelamsibuk, Onesimus diba tenebuka anya arye, na mi atonun ubuk.
57001011	Minop talak ara, elce an ti dipkoprop fil neika teleb ubuka kum dolamkukbuk, yukubuka kum duk dopdomlum bukni, winitalak ara, ‘Elce na ap, an ap, nun bitinye ati, fil teleb ubuka donamsil’ tenen, dukdoptinimye ura, fil melibuka dopsutue.
57001012	Onesimus ati, weik arye bico tenenunce, na fia talimanye unelul bukni, tamubuka an dam dopkwetepkine.
57001013	Allah el laka teleb yupu, ninye lyen yupu peterelamsibuk, wenena aik dongopnikba, tuba unun talak ara, ance kum yanuka melipnutume anya arye, an pununa ati, ‘Onesimus birye melipnutuba, fia taliptinye’ tenen, patapnuk ura, tenepse.
57001014	Aning patapnuk ura, tenepse bukni, ance na ti, “Telebe,” min kum nyapneminop ura, talye kanye bobuka luba kibuka kum winipnunye. Na arye an ti, utenepkisi. ‘Ara, yata teleb un ning do, elce na ti teleb ning melina ning do, na nyana deice kum bukni, el bidamnye tenena deice aryuk melipnutue,’ tenepkise. Na mikip aryuk kum nyapkitinye. An kanye aryuk melipnutumto ura, aning uk telebe tenepnamne.
57001015	Na walwal bukni, minop talak Onesimus an batakuka tia binamuka deiyok ara, ‘Aminyan talak tamubuka yalirye, fia neika unamruma ati ubuk do, kum do?’ tenenune. Min kum arye an batakuka bindobuk bukni, winitalak ara, anggun bitinye neika fia unamruma anya arye, aning ara, telebe uka, tenenune.
57001016	Neika unamruma ara, minop talak yo bok deice arye Onesimus dekuka talipmunba, an fil uk talye dolamuk touk, winitalak aning atouk kum unamle. Aning ara, mitik teleb bukni, fia teleb ning ara, winitalak an weit koprop atouk, an talimanye akunum kipkile. Onesimus birye, na fia talima aribuka bico tenenun bukni, ara mitik uka. Winitalak an op ura, el ti, weik arye kanye deibuka bico tenenamlame. Elda talye tukwaknye bukni, tonda elce nun Deiyoknye ati akunum diba tenebuk ura, Yesus talima dukdongopsukba, neika unyaba anya arye, an weit koprop atonun, an kanye deilinanye ulule. An talimanye unamkile.
57001017	Aning ati ara, na ka Pilemono, ance na ti, ‘Anye bira, nun neika fil donyame,’ tenepnulumop ura, ance na ti, “Telebe,” nyabuka melyamnulum touk, Onesimus an dam yalyop ura, el babye yukupropnamlyame.
57001018	Onesimus arye an ti malye kibkuk do, an ning ap, an yo bok ap, doprobuk bukni, tamubuka kum aripkuke tuba aublyop ura, na deice uk deipnamnelyame. Na arye, aning nirya aripkince punupnamkine.
57001019	Diba, na Paulus arye na taruk deice aryuk asurat sekeipkiniba, dinamluma anya arye, diba tenepnululume. Aning nirya ara, na arye yok punupnamkine. Na arye peterepkisiba diba tenepluma anya arye, “An nong ababye aripnutume,” nyapkitinye bukni, aning kum nyapnukine.
57001020	Aning kum nyap, kin bukni, an ap, Allah dukdongobuka, neika ubirye, ‘Na weit atonun ulyama anya arye, adeice arye melipnutue’ tenen, moropkine. Tonda, ‘Na ikin unilye ning ati, makupnutum deice arye, na talima kwa dipnutue melipnutum’ tenen, moropkine.
57001021	Na kele, na moropmakin yupu ara, an dipkoprop kekebuka unamlame. Aning ati ara, na kele, asurat deice laka moropmakin ning kum bukni, ton tabakuka, teleb un ning tonap, melibuka unamrurume.
57001022	Fia patanilye ning ara, ance na ti Allah moromemnye touk, ‘Allah melinilya deice arye wenen aik fumbisik arye lopdeipnitingba, anyaik batakuka an dam tamubuka yatinye’ tenen, fia tuba tenenune. Ati, ‘El yanamle do?’ tenen, an ninye asik nang man aik kintinipnamnilyame.
57001023	Epafras, el babye Yesus Kristus fil dolamukba, tapu koubuka wenena aik dongobik ura, na ap, aunyame akunume. Elce an ti, “Telebe,” nyapkile.
57001024	Aning atonun, na neika fil donyap, nang, Markus ap, Aristarkus ap, Demas ap, Lukas ap, arye, “Telebe,” nyapreipmakiake.
57001025	Telebe, ‘Nun Deiyoknye Yesus Kristus arye, bico tenepsilirye, el kanye aryuk melisilye ning, weik arye arilnamkil’ tenen, Allah morosunune. Na Paulus arye nyapkine. Telebe, asukum uk deipne.
58001001	Minop talak ara, Allah arye nun apu yapu nang ati, yupu nyalamuk ning ara, elce nyalamukba, el yupu laka nyalamik nang, sik nabi-nabi nang kekelamikce, nun apu yapu nang ati, laka nyalamik. Allah arye, el yupu laka nyalamik nang deice laka nyabuka nyalamsuk ning ara, like yupa weik ap, fil yala yupa weik ap dolamuka deice arye, laka nyalamsuke.
58001002	Winilamuk bukni, winitalak ara nun sirya talak unyaba noutamak ara, Allah arye nun ti, el Mi Kopropa deice arye, nyasulule. Allah arye el Mi Kopropa ati, ‘Aning-aning nirya dobuka aripniba, weik ninye deiyoknye ulirye aning nirya fia talinamle’ tenen, wibuka deibuk. Tonda, Allah arye im ap, tukwak mutuku ap, aning-aning nirya ap, elce nyapdeibukba, el Mi Kopropa fil dobuka deice arye kintinipdeiyamuk.
58001003	Allah ara fia teleb ulirye, weik erenanye ulule. Ulirye, weik mambule ulul touk, el Mi Kopropa babye, fia atonun ulula anya arye, weik dirina ap, weik mambul weik ap ulule. Aning atonun, Allah ap, el kanye tenen ning ap, ura, el ulul ning nirya ap, aulul atonun, el Mi Kopropa babye, el ulul ning nirya anisibuka ulule. Allah el Mi Kopropa arye, el weik mikip yupu nyalya deice arye, yata ning do nirya, teleb ulilulba, aning-aning nirya kum kum danalule. El nyalul yupu deice aryuk aning-aning nirya talilulba, teleb ubuka tuba kam ulule. Ninye mutuku-mutuku nirya, sik malye unyak ning kum ubuka delina ap, ninye weik lyena ap, teleb kinilina ap ati, mambul fil akunum dopsukce, ila tamubuka im deice welebukce, Allah el taruk sirik tam bukuke. Aning-aning nirya deice tam ulirye, weik erenanye ulule. Allah ara, Weik Mambulnye, im deice ululnye bira, el Mi Kopropa arye, el taruk sirik tam bulbiyuke.
58001004	Allah el Mi Kopropa arye, aning nirya winibuka winilamuka ati, weik mambulnye ulule. Ulirye, Allah el im deice fil donyak ninye, malaikat babye, sik deice tam ulule. Sik malaikat ara, mitik mambul nang unyak bukni, Allah el Mi Kopropa ara, weik mambulnye ulula ati nyapsine. Aning atonun, Allah arye el Mi Kopropa ati, si dobuk ning ara, weik mambul si dobuk bukni, sik malaikat ati, si dobuk ning ara, mitik mambul si uka.
58001005	Ura, ‘Allah el Mi Kopropa ara, weik mambule. Sik malaikat ara, mitik mambul uka,’ nyapmasina ara, deiyok ton nyapnusine. Anggun ton teneipdelulume. Allah el im deice fil don nang malaikat weik aunyakba, sik kan-kan arye, yata malaikat ati wibukabukce, anyapnusin yupu nyabuk do? Kume, anyapnusin yupu ara, sik malaikat ati kum nyalamuk. Allah arye nyabuk yupu ara ani. ‘Anda na Mi Kopropa ulyame. Winira, na ara an Ni Kopropa unune. Allah arye nyabuk.’ Tonda, anyapnusin yupu babye, Allah arye sik malaikat ati, fia kum nyalamuk. Ayupu ara ani. ‘Na ara anye el Li Kopropa unamne. Anye bira, na Mi Kopropa unamle.’ Allah arye nyabuk. Allah arye sik malaikat nirya ati, ayupu fia kum nyabuka anya arye, sikda mitik mambul bukni, Allah el Mi Kopropa ara, weik mambul ulule.
58001006	Arup nyapmasin touk, Allah arye, el minyuma deibuk Mi Kopropa ati, tukwak mutuku dopkwetepsuk talak ara, ami ati ayupu nyabuk. Ayupu ara ani. ‘Na im deice fil donyak nang, sik malaikat nirya ara, na Mi Kopropa ati, el si uk kibuka si erenamake,’ Allah arye nyabuk.
58001007	Allah arye, el malaikat nirya ati tenebukce, ayupu nyabukba, Mazmur yupu deice arye, adomon yupu sekamik. Ayupu ara ani. ‘Allah arye, el im deice fil don nang malaikat ati, sik winina yuk ning urasin yuk kililulba, kumanya atonun dakirye, unyake. Tonda, sik urasin yuk kililulba, uku buk ulamle atonun dakirye, el fil melibuka donyake.’
58001008	Allah arye, el im deice fil don nang malaikat ati, ayupu nyapdeibukba, el amutam talye fil don nang atonun unyak bukni, el Mi Kopropa ati ara, yupu yuk nyabuke. Allah arye el Mi Kopropa ati, nyabuk yupu ara, asukum deipnusine. Ara, Allah arye nyapdeibukba, Mazmur buku noutamak arye, sekamik yupu ara ani. ‘Anda Allah ulyame. Ance ninye nirya ap, aning-aning nirya ap talibuka, weik deiyoknye unamlam talak ara, an talipnamlam ning ara, fia kum dankunamle. Sirya dakna kum, fia aunamle. Aning-aning nirya talibuka, weik deiyoknye unamlama deiyok ara, fia teleb ubuka diksukumuk unamlama atia. Aning nirya talipmince, fia diksukumuk unamlame.
58001009	Ance kanye delilyam ning ara, malye winina fia kum, diksukum un ning uka. Ance, lik tenepmince malye kanye bobuka uminye ning ara, malye un ning nirya atia. Winibuka uminya ati ara, ance na si erebuka kinilyamnye na Allah arye, an ti wibuka erepdeipkise. Eripkisirye, an ap, neika unyak ninye nirya deice tam akunum erebuka deipkise. ‘Aning-aning nirya deice tam umince, aning-aning nirya talibuka, weik deiyoknye unamlam’ tenen, wibuka deipkise. Winibuka erepkisa deice arye, fia fin-fin kanye deibuka, ulyame.’
58001010	Tonda, Allah arye el Mi Kopropa ati, ayupu nyabuk. ‘Anda, weik Ninye Deiyoknye ulyame. Aning-aning nirya min kum wamuk talak ara, an biramang taruk arye, tukwak mutuku deiyok ning nirya ap, im noutamak ulul ning ap, anoutamak ulamle ning nirya ap, ance kwepdeiplume.’
58001011	‘Tukwak mutuku ulul ning nirya ap, im noutamak ulul ning ap, anoutamak ulul ning nirya ap ara, kum danamle bukni, anuk ara, fia kam unamlame. Tukwak mutuku ap, im noutamak ulul ning ap, anirya ara butum aling malye-malye upnin balamlya ani, pun deipliba malye upliba, kum danamle bukni, anuk ara fia unamlame. Anda, kum kum danamlame. An fia kam unamlame.’
58001012	‘Cang butum aling dobuka kitilamak touk, tukwak mutuku ulul ning ap, im noutamak ulul ning nirya ap, aulamle ning nirya ara, ketina atonun upmince, winiryuk ning kwepdeipmince, aning yala-yala nirya punupnamlame. Minop butum aling kwiribuka batakikirye, winiryuk ning ongolamak touk, winiryuk tukwak mutuku im sirya mutuku sirya nirya ap, winiryuk im ap, kwepdeipnamlame.’ ‘Aning nirya ara, punubuka memepnalam bukni, an tonok ara fia kume. Winitalak uminye touk, fia doupnamle talak babye, tuba kam uk unamlame. Anda dipmanto kumnye anya arye, anda fia kum tunimapnalame.’ Allah arye, el Mi Kopropa ati nyabuk. Nyabuka ati, el Mi Kopropa ara weik mambul ulul bukni, sik malaikat ara, sik mitik mambul uk unyake.
58001013	Allah el im deice fil don nang malaikat weik aunyakba, Allah arye tonok ning wibuka, asukum nyapnusin yupu nyabuk do? Kume. Allah arye, el Mi Kopropa ati ayupu nyapdeibukba, sik Mazmur noutamak sekamik yupu ara ani. ‘Anda, na sirik taruk tam buklyame. Winipminyeba, malye ninye arye an ti, ‘Malye kiptibye’ tenen, an yupu yanikinyak ninye nirya ara, na Allah arye malye kipnirye, an amutam deipnamne. Winipniba, ninye arye sik yane dikdik sena ati, atika yo deice, yan erebuka delilamak touk, ance amalye nang yanibuka, sik deice tam unamlame.’ Allah arye ayupu nirya ara, el Mi Kopropa ati, nyabuka anya arye, el Mi Kopropa ara weik mambule bukni, sik malaikat ara, mitik mambul uk unyake.
58001014	Anggun ton teneipdelulume. Allah el im deice fil don nang malaikat nirya ara, im deice ning, dib kanye atonun nang unyakba, Allah arye sik malaikat ati, ‘Kume, ninye tukwak ninye lyepneba, ninye lyen ning nirya dolonamak ninye ati, sik melipnamlyame. Tukwak ninye, lyepnamne ninye ara, sik melina ati, ‘Fil melibuka donamlum’ tenen, anggun malaikat dolkwetesunune.’ Allah arye unteneamukce, sik malaikat ati nyabuk. Malaikat ara, Allah arye lyelul ninye sik melina ati, dolkwetelula anya arye, sik malaikat ara, mitik mambul unyak bukni, Allah el Mi Kopropa uk ara weik mambul ulule, nyapsine.
58002001	Arup akunum nyapmasin yupu nirya aupmala ati ara, peteren nang arye peterelamsikba, kekelamubu yupu ara, fia kanye moubuka tenenamabe. Ara, ‘Mangkau kanye bobuka, walwal arye, Allah arye nyapdeipsuk bisik batakuka, yuk malye bisik kirikuka bipyak’ tenen, nyapsine.
58002002	‘Tuba kanye moupnamabe,’ nyapmasina ara, deiyok ning ton nyapnusine. Ara, malaikat ara, mitik mambul unyak bukni, Allah arye nyapdeibukba, sik malaikat arye tukwak ninye ati, nyalamik yupu nirya, adip aryuk kekebuka ulamik bukni, ayupu yaniltalamik ninye nirya ati, sik yanilamikce malye winilamik touk Allah arye, wenebuka olamuk. ‘Dauplye’ tenen, batakalongona kumce, adip aryuk aninye nirya ati wenebuka olamuke.
58002003	Malaikat arye, nyalamik yupu mitik mambul bukni, ayupu yanilamik ninye ati, ‘Dauplye,’ tenena kum arye, wenebuka olamuk. Anang olamuka anya arye, winitalak weik mambul lyena ning kintinipsuk ning ara, ‘Mambul kume’ tenen, batakipyop ura, Allah arye nun ti, ‘Dawaplye. Sik ti kum wenepnamne,’ tenepnamsil do, kum do? Kume, aning kum winipmanto ati, Allah arye ninye lyena ati kintinipsuk ning batakipyop ura, dipkoprop opnamsile. Ayupu nyapmasina ara, nun Deiyoknye Yesus arye, ninye lyena ati, kai teleb yupu deiyok koubuka minyuma arye laka nyalamukba, el yupu kekelamik nang arye, nun dam yangalamikce nun ti, “Yesus arye nyalamuk yupu ara ani, ani,” nyabuka, nun dam laka nyabuka lak koprop peterelamsike.
58002004	Tonda, Allah arye nun ti, ‘Na yupu, ninye lyena ati kai teleb yupu ara, tukwak ninye diba tenepnamak’ tenen, sik peterelamsik talak ara, mambul fil weik dolamsuke. Ara, ‘Allah aryuk afil donmasile, tenepnamniting’ tenen, talye nang arye kum winipmanto ning ap, weik mambul fil ap, ninye kum winipmanto fil ap dolamsukba, ninye weika arye, ‘Se, aning ara dipkoprop Allah elca,’ tenelamubu. Tonda, elce tenelamsuk touk, Allah El Dib Kanye arye el mikip deice arye arisilye fil dona deiyok ning ton, bokuka aryamsuke.
58002005	Sirya talak, ninye unamabak ap, aning-aning nirya ap, Allah arye winiryuk ning deipnamsil ning ati, ‘Malaikat arye aning nirya talibuka ninye deiyok nang unamak’ tenen, kum wipdeibuk. Ara, ‘Tukwak mutuku ap, aning-aning nirya ap, winiryuk ning kwepdeipnamle,’ nyapmap yupu ati, nyapsine.
58002006	Bukni, Allah yupu noutamak ara, tonye birye ayupu sekamuk. ‘Allah ance tenesiminya deiyok ara, ninye ara fia teleb unyak ati, tuba-tuba tenesilyam do? Kume. Tonda, ninye arye delilamak mapu tenesiminya deiyok ara, sik mapu ara fia teleb unyak ati, melisilyam do? Kume.
58002007	Malaikat mitik deice tam unyakba, Ninye Mi Koprop Atonunye bira, tia talak ati, sik amutam deiplume. Winiplumce, anye bira, weik mambul updeiplumce, el ti si eryamlume.
58002008	Winibuka wiplumce, talye tukwak ning ap, yuk ulul ning nirya ap dobuka, Ninye Mi Koprop Atonunye, el amutam deiplumba, aning-aning nirya ati, deice tam talibuka weik ninye deiyoknye ulule.’ Allah arye, aning-aning nirya dobuka Ninye Mi Koprop Atonunye, el amutam deibuk ning ara, tonok ning babye kum batakuke. Aning nirya dobuka, anye el amutam deibukba, anye birye aning nirya talibuka weik ninye deiyoknye ulule. Bukni, winitalak ara, ton ning ara, el amutam ulul bukni, ton yuk ning ara el amutam min kum ulula ati, elce aning-aning nirya talibuka, weik ninye deiyok nang dipkoprop min kum ulule.
58002009	Aning ara, min kum ululba kum dibinyap bukni, Yesus elda akunum kel bikupe. Allah arye tia talak ati, malaikat deice tam deibukba, daulamika ani, Yesus dobuka, mitikanun sik amutam deibuk. Min arye, mitikanun arye amutamto deiyamuk bukni, Yesus dibuka anya arye, winitalak ara Allah arye Yesus ati, ‘Weik mambulnye unamle’ tenen, erepdeibukba, ninye nirya arye, el ti weik arye si erenamake. Yesus dibuk ning deiyok ara ani. Ara, Allah el kanye aryuk ninye ati, bico teneamsukce melipsuka deice arye, ‘Ninye nirya dibikceba kum dakcak’ tenen, nun pununa ati, Allah arye Yesus aripsukba, Yesus arye nun malye winin ning ati kilipsukce, dibuka deice arye lyepsuke.
58002010	Yata ning do nirya, aulul ning nirya ara, Allah el si erena ap, el kina ap, ati ulule. Tonda, Allah arye aning-aning nirya kwepdeibukba, el mikip deice aryuk ulule. Allah arye, ‘Na mapu weika arye lyepnirye, na fia teleb ununak neika unamap’ tenen, kintinina ati, fil dolamuk ning ara, fia teleb fil uk dolamuk. Ara, Allah el mapu lyena ati, Ninye Lyena Deiyoknye Yesus ara, el nong deice ikin ning weik deibukba, kanye imun kanye bobuka ulamuk. Ulamuka deice arye, Yesus el talima wisibukba, Allah arye Yesus ati, fia teleb kipdeibuk.
58002011	Ninye nirya, sik malye winin ning ati, kum daneiplirye, teleb winilisulula deiyoknye Yesus ap, ura, elce nun malye winin ning kum kipdeipsilirye, teleb kilisulul ninye babye, nun Ni Kopropa Allah, el tonok ulule. Yesus ap, nun ap, nun Ni Kopropa Allah tonok ululba, nun yala tonok unyaba anya arye, Yesus el ap, nun diba tenenyap ninye ap, nun du weit atonun unyabe. Yesus ap, elce lyepsuk ninye nun ap, nun du weit atonun unyaba anya arye, Yesus arye nun ti, alye una kum dib aryuk, “Anggunda, na weit yapu ululume,” nyasulule.
58002012	Mazmur deice sekamik yupu noutamak ara, Yesus arye nyalule. Ayupu ara ani. ‘Yesus arye Allah ati nyabuk. “Na weit yapu ati, an si ap, an uminye ning ap ati, laka nyanamne. ‘An ti diba tenebikce ninye kekenamak’ tenen, sik bulubikce talak noutamak ara, an si erena ati an uminye ning tenepnirye mot nyabuka, si erekinirye, an si erenamkine,” nyabuk.’
58002013	Ayupu Atonun ton ani. ‘Allah ati diba tenepnirye, el deice uk na kanye delinamne, nyabuk.’ Tonda ayupu nyabuk ani. ‘Na ap, Allah arye aryamnuk mapu sik ap, neika unyabe, nyabuk.’
58002014	Elce, “Na mapu,” nyabuk ninye ara, tukwak ninye unyakba, nong kalina ap, ining ap, ululba unyaba anya arye, Yesus el babye, ninye nong atonun dayukce, nun kan-kan ulamuk. Ninye nong dayukce ulamuka deiyok ara ani. Ara, Yesus arye, ‘Ninye lyena ati, na dipnyop ura, adeice arye, ninye dipna deiyok ning talibuka mikip ululnye, Isa Mutuku Dongonye biti, malye kipnirye oplopnamne’ tenen, Yesus arye ninye atonun dayuk.
58002015	Tonda, yata tukwak ninye nirya do nirya, ‘Aminyan talak, nun dibibyak’ tenen, ilil asa unyak ninye ara, Isa Mutuku Dongonye arye, aninye nirya tapu koubuka talyamukba, el amutam ulamik. El amutam ulamik ninye nirya ara, Yesus arye, ‘Aninye loplopnirye lyepnamne’ tenen, ninye atonun dayukce lyepsuke.
58002016	Ayupu ara talye kum nyapsine. Yesus arye melilul ninye ara, Allah el im deice fil don nang malaikat ati, kum melilule. Aning ara kume. Aning kum bukni, nun apu kopropa Abraham arye deibukba, dadeipdanin yangalamika ani, dadelisinyak ninye, nun tukwak ninye ati, melibuka lyesulule.
58002017	Arup nyapmasin yupu nirya aning ati ara, Allah arye Yesus ati, ninye atonun ubuka deibukba, Yesus ara el weit yapu atonun ninye, tukwak ninye atonun dayuk. Ninye atonun dayuk ning deiyok ton ani. Ara, ninye malye un nang ati, bico teneamsukce, Allah ap, ninye ap, ansinilina fil dona deiyoknye upsuke. Nun malye winin ning ati, talye luparabuka oplopsutu bukni, bico teneamsukce, ‘Batakna kum arye, teleb ubuka lyena fil donamsin’ tenen, ninye nong atonun dayuk. Ton deiyok ara ani. Ara, Allah arye Yesus ati, ‘Ninye atonun uplirye, tukwak ninye sik malye winin ning kum kipdeiplirye, sik pununa ati, dipnamle,’ teneyamuka ati, Yesus ara, ninye nong atonun dayuk.
58002018	Ura, Yesus tukwak mutuku ulamuk talak ara, Isa Mutuku Dongonye arye Yesus ati, ‘Malye winiptue’ tenen, el talima ikin ulamukba, Yesus el ikin kanye bobuka ulamuk. Isa Mutuku Dongonye arye, ‘Malye winiptue’ tenen, asilelamukba, el babye ikin kanye bobuka ulamuk. Yesus babye ikin kanye bobuka ulamuka anya arye, Isa Mutuku Dongonye arye, nun tukwak ninye ati, ‘Malye winipting’ tenen, talima lilosululba, ikin asa unyap talak ara, Yesus weik kelnye anya arye, nun talima kwa daksilirye, melisulule.
58003001	Arup nyapmasin yupu nirya aupmala ati, anyapnusin yupu babye kekenulume. Isa Mutuku Dongonye arye, nun tukwak ninye ati, ‘Malye winipting’ tenen, talima lilosululba ikin asa unyap talak ara, ‘Nun du kopropa Yesus arye, melinamsil’ tenen, el tibuk diba tenebuka tenenamlume. Na kayapu, Allah arye wibsukba, el ti diba tenelulum ninye ati nyapsine. Allah arye nyapsukba, ‘Allah el dam im deice binamabe’ tenen, diba tenenyap touk, anggun yuk mutuku ton ululum ninye, aning atonun diba tenelulume. Aning ati ara, anggun kanye tenen ning nirya ara, Yesus deice uk deipmunce, el tibuk diba tenenamlume. Yesus el ti diba tenebuka el uk talibuka unyabe. Yesus ara, Allah arye tukwak ninye lyena ati, el fia kai teleb yupu laka nyana ati, deiyok kouna deiyoknye ulule. Nun ap, Allah ap, neika una ati, ansinilina deiyoknye Yesus usulule. Yesus ati diba tenebibirye, el yupu laka nyalbanyabe.
58003002	Allah arye Musa ati, wipdeibukba, Musa arye Allah el ‘Na’ tenen ninye, Israel ninye sik melina ati, fil batakna kumce, afil nirya teleb ubuka fil dolamuk. Ara, Allah arye Musa ati, ‘Afil donamnile,’ teneamuk touk, fil dolamuk. Aning atonun, Allah arye Yesus ati, ‘Afil donamnile,’ teneamuk touk, Yesus babye fia teleb ubuka fil dolamuk. Ara, tonok ning babye batakna kum arye, el ti wipdeibuknye Allah arye, teneamuk touk fil teleb ubuka dolamuk.
58003003	Ura, tonok aik dona deiyoknye birye aik doptop ura, yuk nang arye, anyaik ati mitik mambul tenepnamak bukni, anyaik domika deiyoknye biti ara, ‘Se, anyaik dona deiyoknye bira, weik mambulnye,’ tenepnamake. Aning atonun, Musa ara mitik mambulnye ulul bukni, Yesus bira, weik mambulnye ulule.
58003004	Aning ara, talye ati kum nyapsine. Deiyok ani. Ara, yata aik do nirya, aik don nang arye donyake. Bukni, aning-aning nirya ara, Allah el fil dobuka deice arye, aning-aning nirya kwepdeibuk.
58003005	Minop talak Musa arye, Allah el mapu nirya melina ati, batakna kum arye, teleb ubuka fil dolamukce, aminyan talak Allah arye nyamuk ning ati, Musa arye ton nyalamuk. Winibuka Allah el amutam ulamukce, el fil uk dolamuka anya arye, Musa ara, Allah el fil melinanye, fia teleb ulamuk.
58003006	Musa ara, Allah el fil melinanye ulamuk bukni, Yesus Kristus ara, talye fil melinanye kume. El Yesus ara, Allah el mi kopropa ulirye, Allah el mapu nirya ati, anggun weik deiyoknye usulule. Afil dona babye, Kristus arye batakna kum, fia teleb ubuka dolule. Ura, Allah el mapu nyapmasina ara, nun ti nyapsine. Ara, nun diba tenenyap nang arye, ilil una fia kum arye, ‘Allah dipkoprop lyesulule’ tenen, diba tenebuka kanye teniltona kum arye, fia talibuka ubibyop ura, ‘Allah el mapu dipkoprop unyabe,’ teneptibye. Allah arye dipkoprop lyepnamsil ati, el laka teleb yupu, ninye lyen yupu teleb asa arye, kanye deibuka peterenyabe.
58003007	Ati, Allah el mapu dipkoprop una ati ara, Allah El Dib Kanye arye nyapdeibukba, Mazmur noutamak sekamik yupu ton tenenamlume. Ayupu ara ani. Arup ara, na Allah arye yukubsiniba, na yupu kekepnumunyop ura, anggun apu yapu winilamik touk winina meme. Ara, lik upsiliba, pi dobuka, ‘Kum kekenamabe,’ tenebuka, kum unamlulume.
58003008	Minop talak anggun apu yapu ara, lik ubukba, Allah na ti, ‘Nun like,’ teneamnikce bataknike. Sik winilamik touk kum wininamlulume. Atalak ara, anggun apu yapu arye, Mesir mutuku batakuka, ninye una kum ap, mok fia kum celamuk ak ap abalamikba, sik ti asin ning atonun winilelamse. Asilamse talak noutamak arye, sikce na ti lik ubukba, ‘Allah ara, nun like,’ tenebuka bataklamnike.
58003009	Anggun apu yapu malye winilamika deice arye, yanilamnikce, na ti fia asilelamnikbuk, kiting tamun 40 deice arye wenelamse ning ara, elilamikce kel biklamik.
58003010	Anggun apu yapu arye winibuka ulamikba, sirye talak ulamik ninye nirya ati, yu ulamnukba, nyapse. “Kume, anggun talima noutamak ara, na yupu ap, na wininye ning ap kum ululba, fia yuk bisik uk kirikuka banyake,” nyapse. Na arye, “Wininamlulume,” nyabuka, peterelamse ning nirya ara, moubuka bita kel kum bikinyake. “Dipkoprop teleb bisik ani,” nyabuka peterelamse ning ara, kum dobolbanyake.
58003011	Winibuka malye weik winilamika ati, na arye sirya talak ulamik ninye ati, yu weik ulamnukce atalak noutamak ara, ayupu ton nyapse. “Atalak malye winin ninye nirya ara, na arye sik ap, na ap dikdik sena ati, kintinipdeipsi mutuku ara, sik fia kum dolonamake,” nyapse. Allah arye, Israel ninye ati nyabuk.
58003012	Anyapmasin yupu aubuka anya arye, na weitcapu atonun ninyeo, anggun babye, anggun biramang ati, fia moubuka kalekelanamlulume. Ara, ‘Nun kan-kan tonoknye do, tonok kil do, sik kanye talima noutamak ara, malye winin ning weik upliba, diba kum tenekirye, Fia Kam Una Deiyoknye Allah ati, urasin tamubuka yukak bicak’ tenen, moubuka kalekelanamlulume.
58003013	Allah ati, ‘Nun like’ tenen, urasin tamubuka kum bataknamlum bukni, teleb ning ara, nyapnusine. Atalak-atalak nirya, nunce, ‘Asum ani’ tenen, tuba nyaptibye talak noutamak nirya ara, talima kwa dibuka melilanamlulume. Ara, talye ati kume. Ara, anggun talima noutamak malye un ning tuba aupmalya arye, anggun talima tam usilya deice arye, malye un ninguk talibuka winipmunyak tenena ati nyapsine. Tonda, anggunce, amalye winin ning ati, ‘Deiyok ara, dauplye. Aning ara, malye kume, tenepmunyak’ tenen, nyapsine. Winibuka tenemunyop ura, aminyan ara, utenepmunya deice arye, ‘Pi dobuka malye winibibyak’ tenen, anggun nirya arye talima kwa dipdanuka melipdamunce, kalekelanamlulume. Malye winin ning nirya ara, tilila ninguk ulula ati, aning talibuka umunyop ura, anggun talima kat kipdeipnamsile. ‘Winipmunyak’ tenen, anggunce anggun biramang ati, kalekelanamlulume nyapsine.
58003014	Amambul yupu ton nyapnusine. Nunce Allah ati, winiryuk diba tenebupu talak ara, kanye bokoltona kum arye, mikip arye diba tenebupu touk, tuba-tuba diba tenepra balamibya ani, dorsirya talak babye, batakna kum arye, Allah el uk moubuka talibibirye, tuba diba tenenamabe. Winibuka winibibyop ura, winitalak babye, aminyan talak babye, Kristus ap, talima dukdongobuka neika unamabe. Bukni, kanye boktopsilyeba, Allah ati batakipyop ura, Yesus Kristus ap, neika kum unamabe.
58003015	Ati, arup nyapmasin touk, Mazmur sekamik yupu ton tenenamlume. Ayupu ara ani. ‘Asum ara, na Allah arye yukubsiniba, na yupu kekepnumunyop ura, lik upsilyeba, pi dobuka, ‘Kum kekenamabe,’ tenebuka, kum wininamlulume. Minop talak anggun apu yapu ara, lik ubukba, na Allah ati, ‘Nun like,’ tenebuka bataklamnike. Anggun apu yapu malye winilamik touk, anggun winitalak diba tenelulum ninye arye, aning ton kum wininamlulume.’
58003016	Ura, ayupu ton nyapnusine. Arup nyapmasin yupu noutamak ara, kum kekelamikce, ‘Allah nun like,’ tenebuka Allah ati, bataklamik ninye ara, ‘Yata ninye do?’ tenena kume. Sikda, Mesir mutuku noutamak arye batakuka, Musa menekuka balamukba, el urasin tam balamik ninye, Israel yala ninye nirya ati nyapsine. Mesir mutuku arye batakuka, Musa menekuka balamukba, el amenyan tam balamik talak noutamak ara, abalamik ninye ara, Allah ati lik ubukba, el ti yanilamik.
58003017	Aning atonun, Allah arye, ‘Aninye ati, kiting tamun yupa weik 40 deice arye yu ulamnukba, bataklamse,’ nyabuk ninye ara, ‘Yata ninye do?’ tenena kume. Aninye ara, Israel ninye kan-kan arye, malye-malye winilamikce, ninye kumak, mok fia kum celamuk ak noutamak balamikce, dipnin balamik. Yuk ninye ati kum nyapsine.
58003018	Tonda, Allah arye, “Na mikip arye nyapsine, Aning ara, na ap dikdik sena ati, kintineipsise mutuku ara, fia kum dolonamake,” nyalilamuk ning ara, ‘Yata ninye ati, ayupu nyabuk do?’ tenena kume. Ara, el yupu ati, diba tenena kum arye, yaniltalmik ninye ati nyabuke. Yuk ninye ati kume. Allah el yupu yaniltalamikce, kekebuka kum dobolbalamik ninye ati, yu ubukba batakuke.
58003019	Aning ati ara, nun kel biktibye ning ara, laka akunum upsile. Allah arye dikdik senak ati, teleb mutuku kintinibukak ara, aubuk bukni, sik amutuku kum wekmanto ulamik ning ara, diba kum teneamika deice arye, ateleb mutuku kum wekmanto ulamik. Yuk deiyok ati kume.
58004001	Ura, na kayapo, Allah arye el mapu nirya ati, “Na ap, neika dikdik sena ati, kintinipdeipsise mutuku ara, dolonamlulume,” nyabuka, nyalilamsuk yupu tuba aupmasila anya arye, aning ati ara, kanye moubuka unamabe. Ara, aminyan talak nun kan-kan arye tonoknye ati do, tonok kil ati do, Allah arye, “Kume, aninye ara, na nyamse touk kum wininyaka anya arye, na ap neika dikdik sena ati, kintinipdeipsi mutuku ara, kum dopdoptinge,” nyabuka, ‘Yupu lepsisikuka bokeipsilyak’ tenen, kanye moubuka unamabe.
58004002	Ura, sik minop talak diba kum teneamik ninye ara, yuk nang arye, Allah el yupu dobuka peterelamikba, ayupu kekelamik bukni, ayupu ati diba kum teneamika anya arye, talye amul deice uk kekeltaklamika ati, nong kum wamuk. Sikce diba kum tenelamika ati, Allah arye dikdik senak teleb mutuku kintinipdeibukak kum wekik. Ati, nun babye atonun, yuk nang arye Allah yupu peterelamsikba, kekelamubu bukni, ‘Sik minop tam ninye diba kum teneamik touk winibibyak’ tenen, kanye moupnamabe, nyapsine.
58004003	Ura, nun akunum diba tenenyap ninye ara, Allah arye nyalilamsuk atonun, dikdik sena ati, kintinipsuk mutuku ara, wekenyabe. Allah arye nyabuk ning ara ani. ‘Malye winilamik ning ati ara, yu weik ulamnuk talak ara, ayupu ton nyapse. “Atalak malye unyak ninye nirya ara, na ap dikdik sena ati, kintineipsi mutuku ara, fia kum dolonamake,” nyapse. Allah arye, Israel ninye ati nyapdeiyamuk.’ Allah arye ayupu nyabuk bukni, ayupu nyabuk talak ara, elce aning-aning nirya memebuka, sirya dakuk talak arye ayupu nyabuk. El fil nirya akunum sirya dakukce ayupu nyabuk.
58004004	Ura, Allah yupu noutamak bukni, yukak ara, Allah arye dikdik sen sum, like tek barye sum ati, ayupu tonap nyabuk. ‘Allah ara, like tek barye sum deice arye, fil dopra balamuka ani, Allah arye, el fil sirya dakuka ati, tek barye sum akunum ubukba, fil tonap kum dobuk. Dikdik sebuk.’
58004005	Tonda, arup nyapmasin touk, Allah arye nyabuk ning ara, tonap nyapsine. Ara, “Na ap neika dikdik sena ati, kintineipsise mutuku ara kum dolonamake nyapse,” Allah arye nyapdeiyamuk.
58004006	Ura, minop talak ara, yuk nang arye, Allah arye el fia teleb lake lelin yupu peterelamikba, sik ayupu kekelamik ninye ara, diba kum teneamikce, Allah el yupu yanilamika anya arye, Allah arye dikdik sena ati, kintinipdeibukak, teleb mutuku kum weklamik. Sik minop talak diba kum teneamik ninye kum weklamika ati, yuk nang arye, adikdik senak kintinipsuk ning ara, aminyan talak weknamakca.
58004007	Aning ati ara, nun kele. Allah arye teneamuk touk, tonok talak wibukabukce, atalak ati, “Asum,” nyabuka si dobuk. Asi nyabuka, “Asum,” nyabuk talak ara, sik Israel ninye malye ulamik talak uk kume. Aning ara, kiting tamun yupa weik akunum ubribalamuka ani, Allah arye, Daud sekamuk yupu deice arye nyabuk. Daud birye sekamuk yupu ara, arup akunum nyapmasin bukni, ayupu tonap nyapsine. Ayupu ara ani. ‘Asum ara, na Allah arye yukubsiniba, na yupu kekepnumunyop ura, anggun apu yapu malye winilamik touk winina meme. Ara, lik upsilyeba, pi dobuka, ‘Diba kum tenenamabe,’ tenebuka, kum wininamlulume. Minop talak anggun apu yapu ara, lik ubukba, na Allah ati, ‘Nun like,’ teneamnikce bataknike. Sik winilamik touk kum wininamlulume. Allah arye nyapdeiyamuk.’
58004008	Ura, Allah arye, “Na ap dikdik sena ati, kintinipdeipsi mutuku ara, yuk ninye ton dopdobikirye, weknamakca,” nyapmasunu ara, talye ati kum nyapsine. Yosua bira menekuka balamukba, Israel ninye arye, adikdik senak akunum weknamtingto ura, Allah arye aminyan talak noutam arye, yuk sum ati yupu kum nyapdeiyamtue.
58004009	Bukni, Allah arye, aning nirya akunum ubukba, aminyan talak tonap, “Asum ani,” nyabuka anya arye, adeice arye kel kinyabe. Allah el mapu ati, dikdik sena kintinipsuk mutuku ara, tuba aulyeba, dolonamake. Ara, Allah arye like tek barye deice arye, fil dopra balamuka ani, tek barye sum akunum ubukba, dikdik seamuk touk, adikdik sena atonun ton, tuba aupmasile. Allah ati diba tenenyak ninye arye, adikdik senak weknamakca.
58004010	Allah arye dikdik sebuk atonun nyapmana ara, laka nyapnusine. Ara, Allah el fil dolamuka ani, sirya dakukop ura, dakukce dikdik sebuk touk, yata ninye do nirya, Allah arye dikdik sena ati, kintinideipsuka dolonyak ninye arye, sik fil donyak babye batakikirye, dikdik senamnyake.
58004011	Aning ati ara, na kayapo. ‘Nun nirya ara, Allah arye dikdik sena ati, kintinipsuk mutuku ara, neika dolonamabe’ tenen, fia pi dobuka, pirilenamabe. Ara, sik Israel ninye lik ubukba, Allah yupu yanilamik atonun, ‘Nun kan-kan arye, tonoknye babye winiplya deice arye, Allah el dikdik sena kum dopropmanto uplyak’ tenen, nyapsine. Ati, fia kalikdabirye, pirilenamabe.
58004012	Ura, yuk yupu ton nyapnusine. Allah arye nyasilye yupu ara, fia kam una deiyok ning ulule. Kam ulirye, fil dosiliba, nong kinamsile. Urtalya ati kum ulule. Parang ya ara, dana-dana tam ketebikcop ura, el si ara, mitiktonun ulul bukni, Allah el yupu ara, ya taja atonun, el yu weik ulule. Nun yok ap, yok noutamak ulul ning, yumca ap, yu weik parang ya arye, dana-dana wilibuka tiksutu touk, Allah el yupu ara, yu weik ulirye, ninye nong noutamak ara, nun kanye tenena ap, nun talima ap, dana-dana wililisulule. Winilula ati, nun kanye talima noutamak tenepye ning babye, ‘Aning teleb, aning malye’ tenen, yupu lepsisikuka bokolisulule.
58004013	Yata ning do nirya, Allah arye kintinipdeiyamuk ning nirya ara, fia kum duknupmanto. Allah arye aning-aning nirya ati, fia dilule. Butum aling arye singipdongopmakce ning auplyeba, abutum aling dopdobikcop ura, laka ulamle touk, Allah arye aning-aning nirya lakak uk dilule. Aning-aning nirya dilinye Allah ati, nun wininyap ning nirya laka nyabibyeba, elce kekebuka dipdesilirye, “Aning teleb, aning malye,” nyabuka, yupu lipsisikuka bokeipnamsile. Nun wininyap ning nirya ati, Allah el dam laka nyabibyeba, dipdesilirye, yupu lipsisikuka bokeipnamsile. Tonok ning babye kum duknuptibye.
58004014	Allah dantam, ninye dan tam ansinilina deiyoknye bira, Yesus el uk ulule. Weik mambulnye Yesus ara, Allah el Mi Kopropa ulule. Elda Allah el ulyak im deice noutamak akunum biyuk. Aning ati ara, nunce diba tenebuka, ninye kekenyakak arye, laka nyanyap yupu nirya ati, batakna kumce fia talibuka unamabe. Batakna kum dib aryuk, diba tenebuka unamabe.
58004015	Na arye, “Nun diba tenenyap ning ara, batakna kumce fia talinamabe,” nyapmasina ara, talye ati kum nyapsine. Nun tukwak unyap ninye mikip ara, mitang usilye ning ara, ‘Yesus elda nun kum biksuturye, ‘Se’ tenen, bico kum tenepnamsitunye ulule,’ tenena meme. Isa Mutuku Dongonye arye nun ti, ‘Malye winipting’ tenen, talima lilosulul ning nirya ara, Yesus babye atonun, el talima lilolamuke. Isa Mutuku Dongonye arye Yesus ati, ‘Malye winiptue’ tenen, talima lilolamuk bukni, Yesus elda malye winin ning tonok ning babye ton kum winilamuk. Tonda, Allah dantam, ninye dan tam ansinilina deiyoknye bira, Yesus el uk usilule. Aning ati ara, Yesus nun weik deiyoknye birye, nun ikin usilye ning ara, akunum kel kisilirye, bico tenesulule. Nun mitang usilye ning ara, melibuka mikip kilisulule.
58004016	Yesus arye, nun kanye talima mitang usilye ning ara kel kisilirye, bico tenesulula anya arye, nun ilil una kum arye, ‘Dipkoprop melipnunile’ tenen, Allah el kanye aryuk bico tenesilirye, melisilinye bira, el ti, talye lukparabuka moronamabe. ‘Diba’ tenen, moronamaba ara, talye ati kume. Ara, nun ikin usilye talak noutamak nirya ara, Allah arye talye luparabuka oplopsutu bukni, aning kum usulule. Winina kum arye, ‘Kekepsilirye, nun patasilye touk bico tenebuka, el kanye aryuk talye luparabuka melinamsil’ tenen, nun Ni Allah ati moronamabe.
58005001	Ura, tukwak unyak ninye bukni, ‘Allah dantam, ninye dan tam ansinilina deiyok talibuka fil donamsiyak’ tenen, ninye kan-kan arye ninye arye wibuka delinyake. Ara, anang arye, ‘Nun ap, Allah ap, teleb ubuka neika una ati, fil melibuka donamsiyak’ tenen, wibuka delinyake. Tonda, anang arye, ninye melina ati, Allah arin ning arinyake. Ara, sikce Allah el si erena ap, si kina ap ati, talye arin ning arinyake. Tonda, ‘Ninye malye un ning, kum daneipsitue’ tenen, kam ning obuka, Allah ati, arinyake.
58005002	‘Afil-afil nirya donamak’ tenen, wibuka delinyak nang ara, sik babye mikip kumce mitang asa unyakce, malye winipmanto nang unyaka anya arye, yuk ninye walwal arye, yuk malye bisik kirikuka banyakba, anang namin asa arye, sik yuk ati, “Teleb un bisik ani,” nyabuka lipsisikilinyake.
58005003	Afil deiyok nang arye, sik babye kanye talima mikip ara, mitang asa nanguk unyaka anya arye, sik bidamnye malye unyak ning kilina ati, kam ning obuka Allah ati arinyake. Tonda, yuk ninye nirya, sik malye unyak ning kilina ati, kam ning obuka Allah arina ati, uku dongolyanganyake.
58005004	Ura, yatanye, el kanye aryuk, ‘Na arye Allah ap, ninye ap ansinilina fil deiyoknye unamne,’ tenepturye, afil talye luparabuka doptu do? Kume, aning kum wininyake. Aning ara, kum winipmanto ati, Allah arye, ‘Harun biti afil donamle’ tenen, Harun yukubukce wipdeibukba, fil dolamuk touk, Allah arye tenelye nang uk, yukuplyop ura, anang arye afil talibuka donyake.
58005005	Aning ati ara, Kristus babye, ‘Na kanye aryuk, ninye dantam, Allah dantam, ansinilina fil talibuka, weik mambul fil deiyoknye unamne,’ kum tenebuke. Aning kum tenebuke bukni, Allah arye Kristus, el erebuka delina ati, yukubukce nyabuk yupu ara ani. ‘Anda, na Mi Kopropa ulyame. Na ara, an Ni Kopropa aunune, Allah arye el mi ak nyapdeiyamuk.’
58005006	Aning atonun, yukak ton Allah arye ayupu nyabuk. ‘Allah dantam, ninye dantam, ansinilina deiyoknye Melkisedek arye fil dolamuk touk, anda, el yala atonunye umince, afil uk talibuka, fia donamlyame. Allah arye nyapdeiyamuk.’ Ati, Allah arye Kristus ati, arup nyapmasin yupu deice yukubukce, ereibukba Kristus birye nun tukwak ninye ap, Allah ap, ansinilina deiyok fil dosulule.
58005007	Yesus ara, tukwak mutuku noutamak ulamuk talak ara, elce el dipnamuk ning ati tenebukce, el lyepmantonye Allah ati morobuke. Elce morobuka ara, “Naie, ance melipnilyame,” nyabuka, asing maka deice ap, weik malye nyana ap deice arye morobuke. Morobukce, el Yesus ara, ‘Allah ara, weik mambule anya arye, el ti si kipnirye, el amutamuk fia unamne,’ tenelamukce, talima naminye ulamuka ati, Allah arye, Yesus morobuk yupu kekebukce melilamuk.
58005008	Yesus ara, Allah el Mi Kopropa ulul bukni, el nong deice ikin ning weik ulamukba, donmok deice, ‘Allah arye tenelye touk, aning uk kekepnirye, aning uk talibuka unamne’ tenen, kel kilamuk.
58005009	Kel kilamukba, Allah arye Yesus ati, kam bukeibukce, akunum fia teleb ubuka deibukba, el Yesus ara, Ninye Lyena ap, Fia Kam Una ap, Deiyoknye ubuk. Ninye Lyena Deiyoknye usilya ara, talye nang ati kum bukni, ara el nyasilye yupu kekebuka, aning uk talibuka, moubuka dobolbanyak ninye ati usulule.
58005010	Tonda, Allah arye Yesus ati, wibukabukce, “Anda, Allah dantam, ninye dantam, Ansinilina Deiyoknye unamlame. Ara, Melkisedek arye afil dolamuk touk, afil uk talibuka fia donamlyame,” nyabukabukce, Yesus wibuka deibuk.
58005011	Ura, na kayapo, arup nyapmasin yupu ati, yuk yupu tonap dukdongopnirye, weikanun laka nyabuka peterepsitinye bukni, anggunda, nimalyap aryuk kel kiluluma anya arye, ‘Anggun kekepmanto ning ara, yata wiribuka arye laka nyabuka, lakoprop nyapsitinye do?’ tenen, ikin unulule.
58005012	Ura, aning ara talye kume. Minop arye diba tenelamluma anya arye, winitalak teleb ning ara, anggunda peterena deiyok nang akunum winipmatum bukni, anggunda kabula. Tuba patasilye ning ara, yuk kel nang arye, Allah yupu noutamak ulye deiyok yupu, deiyok kinyak ning uk, kanam asa aryuk kekepmanto ning ara, ila tuba tonap peterepsitingiba, kel kiptume. Moum dinmapu arye, tup ning kum dilamak talak, moum yung tuba patalyeba, dilamak touk, anggunda, Allah yupu weik mambul nong noutamak ning ara, min kum kekebuka doproptume. Anggunda, nong bol deice uk tuba patasulule.
58005013	Yata ninye do nirya, sik moum dinmapu atonun tuba unyak ninye ara, moum yung atonun yupu, bol deice uk dolonyak nang ara, malye winin ning kum dib aryuk, fia diksukum winin ning ara, min kum kel bikinyake. Ara, Allah yupu nong noutamak yupu atia. Anggunda moum dinmapu atonun tuba umunya anya arye, aikin yupu ara, ‘Deiyok ani’ tenen, moubuka kum kel kiptume. Kabula.
58005014	Bukni, Allah yupu fia nong noutamak, tup ning atonun ning ara, talima akunum wisibuk ninye arye, kekebuka doproptinge. Aninye ara, atalak nirya, fia moubuka tenekirye, diksukum unyaka deice arye, ‘Aning malye, aning teleb’ tenen, dipkoprop teleb kibuka wibikirye, kel bikinyake.
58006001	Aning ati ara, na kayapo, Kristus kel kina ati, Allah yupu noutamak bukni, deiyok yupu deiyok kounamaba ara, akunum kel bikibirye, ‘Nun kanye talima wisipnamsil’ tenen, minopce kel bikuka bikatabibirye, yuk ning ton, weik mambul yupu ton kel kipnin banamabe. Ura, aik dopnuce talak ara, minyuma ayukumna yo akunum ikikirye, ila tuba tonap kum iklamak touk, Allah yupu deiyok ning bukni, deiyok kounamaba ara, ila tuba tonap tamubuka kum kel kipnin banamabe. Ayupu deiyok kouna ati nyapmasina ara, nukuka nyapnusine. Ara, ‘Malye tuba-tuba winilamibiba, Allah arye wenebuka opsilyak’ tenen, malye winin ning batakna yupu ap; Allah ati, diba tenena yupu ap;
58006002	diba tenebikce ura, mek dongona ati, lak len yupu ap; ninye nong deice taruk tatang deibikirye, ninye kwetena yupu ap; akunum diamik ninye kam buknamak yupu ap; sirya talak ara, Allah arye, tukwak ninye nirya yupu lepsisikuka boksilirye, malye winin ninye oplopnamle nyana yupu ap; ayupu nirya ara, deiyok kouna yupu ati nyapsine.
58006003	Ati, ‘Allah arye melisilyeba, ayupu nirya kel bikuka sengabibyop ura, yuk weik mambul yupu, nong noutamak tonap, kel kipra banamap’ tenen, nyapsine.
58006004	Ura, yata ninye do nirya, sik diba tenenyak ning nirya akunum batakikcop ura, yata wiribuka arye, tamubuka bobitibyop ura, ila tuba tonap, sik malye unyak ning ati bataktingce, urasin tamupting do? Kume, aning ara, kum winipmanto. Minop arye, kunuknak uk ulamik bukni, Allah el dirina dobuka sik talima noutamak aribukba, doprobikce el ulamle ning kel kiyamik. Tonda, Allah arye arisilye ning doprobik. Tonda, Allah arye el Dib Kanye aribukba, sik ton doprobik.
58006005	Tonda, Allah nyasilye yupu kekelamikce, sik babye, ‘Aning ara, fia teleb’ tenen, kel kiyamik. Tonda, diba tenelamik talak noutamak arye, Allah arye, nun talima talisilye talak nirya mikip arye, fil dosilye ning babye kel kilamik.
58006006	Aning nirya kel kilamik bukni, sik diba tenelamik ning nirya ila tuba, tonap batakikcop ura, ila tuba tonap, sik malye winin ning tonap, kum bataktinge. Ara, kum winipmanto. Sik diba tenelamik ning batakikirye, malye winin ninguk talibuka unamake. Deiyok ara ani. Ara, sik diba tenelamik ning batakikce deice arye, Allah el Mi Kopropa dobuka wanwanun yo deice obik ning atonun, ila tuba tonap wininyake. Tonda, wininyaka deice arye, el nong deice malye ning deibikcop ura, yuk talye nang arye Kristus ati, ‘Elda mambul kume’ tenen, dopnilibuka lyab-lyab anyake. Ati ara, minyuma talak diba tenebik ning, ila tuba ton akunum batakikcop ura, ila tonap, sik malye winin ning batakuka diba kum teneptinge. Malye winin ninguk talibuka wininamake.
58006007	Wininyak ninye ati ara, domon yupu deice arye, ayupu ton nyapnusine. Atalak-atalak nirya mok ceplirye, tuku deice sakuka, tuku fumbisik weklyop ura, aminyan ara, atuku teleb ak arye, wa winyak ninye arye dipmanto ning, dobuka linyake. Teleb ning moulamle tuku ara, Allah arye atuku ati, teleb ulilule.
58006008	Bukni, taca ning ap, tirmangka weiyang-weiyang ap palamle tuku, malye tuku ara, ninye arye dipmanto ning fia kum mouptua ati, Allah arye atukwak ati, kum danaeipmanto ulule. Aminyan sirya talak ara, atuku nirya ara, uku dopkwetepliba diplirye sirya daknamle.
58006009	Ura, arup nyapmasin yupu aupmala ati, na kayapo anggun ti fia bico tuba tenesunune. Anggun ti ara, na kele. Anggunda malye winina kumce, Allah arye akunum lyepsuk ninye ati ara, teleb winilamak touk, teleb ubuka wininamlume.
58006010	Allah arye, nun teleb asa wininyap ning ati, tuba tenesilirye, nun wininyaba atonun, yupu lepsisikuka bogolisulule. Deiyok kum upmalibuk, talye ati, kum wenesulule. Ura, anggunce teleb fil dolulum ning nirya ara, kum luba kipnamsile. Sikce el ti diba teneamik ninye, el mapu ati, bico tenebuka melilamlum ning ap, tuba melilulum ning ap, adeice arye el Allah ati, talima arilulum ning ara, tuba tenesulule.
58006011	Afil dolulum touk, winitalak arye dipdongobuka doryanamle talak nirya ara, fia pi dobuka, fil teleb ubuka dolamunya ani, sirya dakanamlume. Wininamluma deiyok ara, ‘Allah arye lyepnamsil’ tenen, diba tenebuka dilamunyani, ‘Aminyan ara, dipkoprop nong upnamsile. Allah arye dipkoprop lyepropnamsile’ tenen, fia batakna kumce talibuka unamlulume.
58006012	Nunce anggun ti, ‘Sikda lik uplyeba, fil nirya batakuka, talya-talya uk winipmunyak’ tenen, kanye moubuka unamlulume, nyasinyabe. Aning ara kum bukni, ton nang ara, diba tenena ap, minyuma batakna kum arye, fia pi dobuka, fil dona ap deice arye, fil dopribalamikca ani, aminyan talak, ‘Allah arye nyalilamuk ning dipkoprop dololamak touk, anggun atalak ululum ninye babye, anggun ton dopropnamlulum’ tenen, nyapsine.
58006013	Ura, yuk yupu ton nyapnusine. Allah arye, nun apu kopropa Abraham biti, “Winipnamkine,” nyabuka, yupu nyalilamuk talak ara, ‘Abraham birye diba tenepnunil’ tenen, Allah arye el biramang si ap, tabakuka nyabuk. El si nyabuka ara, elda aning-aning deice tam, weik mambulnye ulula anya arye, yuk si tabakuka kum nyapmanto. Weik ning ara, el si koprop uka. Allah arye nyabuk.
58006014	Allah arye Abraham biti ayupu nyalilamuk. Ayupu ara ani. ‘Na Allah arye an ti, dipkoprop teleb ulikinyeba, ance deipminba, dadeipdanin balamikca ani, dordeipri banamak mapu ara, yupa fia weik delinamak, nyapkine.’
58006015	Allah arye anyalin yupu nyapdeibukba, Abraham kekebukce, ‘Dip do, tilila do?’ tenena kum bukni, ‘Allah arye nyalilamnuk yupu dan talak aripnamnil do?’ tenen, fia darapdongobuka, nimalye arye dipra daulamuka ani, aminyan talak Allah arye nyalilamuk touk, aning aribukba, Abraham arye doprobuk.
58006016	Ura, Allah arye el si ap, tabakuka nyabuk ning ara, deiyok ani. Ara, anggun kele. Ninye arye, “Wininamabe,” nyabikce talak ara, yuk nang kekebikirye, ‘Dip do, tilila do?’ tenebikirye, ‘Yupu deice wapdacak’ tenen, yupu sekelongona ati, weik si ap tabakuka nyanyake. ‘Amambul si deice arye nyapsine,’ nyanyake. Weik si ap deice arye nyabikcop ura, sik kekece ninye yupu walana kum dib aryuk, weik si ap kekekca deice ara, ‘E, aning ara, fia dib nyapmasiyake,’ tenebikirye, diba tenenyake.
58006017	Winilamak touk, Allah babye atonun winibuk. Ara, Allah arye “Wininamsine,” nyabuka, nyalin yupu nyapdeibuk talak ara, utenebuk. ‘Na arye nyalinman yupu nyapniba, kekebuka, aminyan talak aning dopronamak ninye arye, moubuka kel kipnuyak’ tenen, el si deice ap, tabakuka nyabuk. Ara, elce, “Wininamne,” nyabuka, nyalilamuk yupu deiyok ning ara, urasin yuk kum tamupmanto ati, elce nyalul touk, dipkoprop unamle. ‘Moubuka kel kipnuyak’ tenen, el si kopropa deice arye nyalin yupu nyabuk.
58006018	Allah arye, “Wininamsine,” nyabuka, nyalilamuk yupu ap, el si kopropa deice arye nyabuk yupu ap ara, urasin yuk fia kum tamupmanto, elce nyabuk touk dipkoprop unamle. Allah arye aning bitinye ati, tilila yupu kum nyaptua anya arye, dipkoprop wininamle. Allah arye, ayupu bitinye deice nyapsuk ning deiyok ara ani. Ara, sikce, ‘Allah dipkoprop lyepnamsil’ tenen, diba tenebuka dina uk unyak ninye ara, ayupu kekebikca deice arye, talima kwa dipsilyop ura, kanye teniltona kum unamake. ‘Allah aripsiliba, dopronamak ning, batakna kumce fia moubuka talibikirye unamak’ tenen, nyapsine.
58006019	‘Allah arye lyesulule’ tenen, diba tenebuka dina uk unyaba deice arye, nun kanye bokoltona ap, ilil una ap fia kum dib aryuk, kanye deibuka, batakna kumce fia talibuka unyabe. Nun kanye talima ara, ‘Dip do, tilila do?’ tenen, kum teniltonyabe. Aning kum bukni, Yesus ati, ‘Nun Lyenanye usulule’ tenen, nun kanye talima Yesus el deice uk delinyabe. Yesus ara, Allah el ulyak im deice fia teleb noutam aik akunum wekelbiyuk. Allah el arina ati, minop talak butum aling aik dopra balamik ning noutamak wilibuka domik aik ara, talye nang ton kum wekmanto ak ati, anyaik dana-dana noutamak ara, butum aling arye lapkwetebuka wilyamike. Aning atonun bukni, im deice ning ara, anyaik noutamak talye nang kum wekmanto ak bukni, Yesus arye nun melina ati, Allah el dam wekelbiyuk ning ara, talye lukparabuka noutam aik, fia teleb aik wekuk.
58006020	Yesus ara, Fia Teleb Aik menekuka biyuk ning ara, nun lyena ati wekuk. Ura, Yesus ara, Allah dantam, ninye dantam, ansinilina weik deiyoknye akunum upsuke. Ara, Melkisedek arye afil dolamuk touk, Yesus ara, Melkisedek el yala atonunye ubukce, Allah ap, nun ap, teleb kibuka neika una ati, ansinilina deiyoknye fia unamsile.
58007001	Winitalak Melkisedek ati, ayupu nyapnusinye bira, Salem mutuku talyamukce weik ninye deiyoknye, Raja ulamuk. Tonda, aning-aning deice tam ulirye, Weik Mambulnye Allah, el fil dona ati, Melkisedek bira ninye ap, Allah ap, dana-dana ansinilina deiyoknye ulamuk. Ulamuka ani, Abraham bira yuk mutuku ninye deiyok nang obuka malye kibukabukce, tamubuka yayuk talak ara, eiprarikce, Melkisedek arye Abraham biti, “Allah arye teleb ulinamkile,” nyabuka, teleb yupu nyapdeibuka deice arye, Abraham ati teleb kipdeibuk.
58007002	Teleb yupu nyapdeibukba, Abraham arye yuk mutuku deiyok nang obukabukce, sik bona ning weik dalubuka yayuka noutam arye, sepuluh persen (10%) bokukabikce, Melkisedek el si erena ati aribuk. Melkisedek el si deiyok ara ani. Malye una kum arye diksukum una deiyoknye ulamuka ati, el si Melkisedek nyalamik. Tonda, mutuku si Salem nyalamika deiyok ara ani. Ara, olana kum arye kanye deibuka telebuk una ati, asi ara Salem mutuku nyalamik. Ati Melkisedek bira, Salem mutuku deiyoknye ulamuka anya arye, el si Raja Salem nyalamika deiyok ara, elda kanye deibuka, teleb una deiyoknye ulamuka ati asi nyalamik.
58007003	Tonda, Melkisedek bira, el li ap, el lin ap, el yala nang ap, elce deibukba, dadeipdanin balamik ninye ap nirya ara, kel kum biklamike. Tonda, sikce el deibik talak ap, el dibuk talak ap ara, kel kum biklamik. Aning ati ara, Allah el Mi Kopropa arye ninye ap, Allah ap dana-dana Ansinilina Deiyoknye fia unamle touk, el Melkisedek babye, atonun ansinilina deiyoknye fia unamle.
58007004	Ura, anggun ton teneipdelulume. Melkisedek bira weik mambulnye ulamuk. Weik mambulnye ulamukba, nun apu Abraham arye, yuk mutuku deiyok nang obukabukce, sik bona ning weik dalubuka bopdakayayuk ning noutamak bokukabukce, Melkisedek el kina ati, yupa weik sepuluh persen (10%) aribuk.
58007005	Musa sekamuk yupu nyasilye touk, adeice arye kel kibupu. Allah arina deiyok nang, sik fil melina nang, sik Lewi yala nang ara, afil donyak talak ara, sik yuk yala nang nirya ati, “Anggun talilulum ning nirya noutamak arye, bokuka adip aryuk sepuluh persen (10%) arinamsulume,” nyanyake. Sikce Lewi yala nang ati, arinyak ninye nirya ara, sik apu Abraham ulamukba, sik ap, Lewi yala nang ap, sik du weit atonun unyak bukni, tuba sepuluh persen (10%) bokuka arinyake.
58007006	Lewi yala nang arye nyanyakba, sepuluh persen (10%) bokuka dolonyaka ara, kel bikupu bukni, anyapmasin anye Melkisedek bira, el apu kopropa ara, Lewi kume. El apu kopropa, Lewi kum ulamuka babye, Abraham arye el doprobuk ning bokuka Melkisedek kina ati, sepuluh persen (10%) aribukba, Melkisedek arye doprobuk. Allah arye, “Teleb ulinamkine,” nyabuka, nyalilamuknye, Abraham ati, Melkisedek arye aning doprobukce, teleb yupu nyapdeibukce, teleb kipdeibuk.
58007007	Aning nyapmasina ara, moubuka teneipdelulume. Nun kele. Weik mambul nang arye, anggun amutam nang, mambul kum ninye ati, “Allah arye teleb winilinamsile,” nyabuka, teleb yupu nyanyaka deice arye teleb kilinyake. Ati laka upsile. Melkisedek bira weik mambulnye. Nun apu kopropa Abraham bira, mitik mambulnye.
58007008	Arub ara, Lewi yala nang arye yuk nang ati, sik talinyak ning bokuka 10% dolonyake nyapmana ara, sik Lewi yala nang ara, aminyan dipnamak ninye bukni, 10% dolonyake. Bukni, Melkisedek bira, Abraham ning bokuka 10% doprobuknye bira, Allah el yupu deice arye, “Anye bira tuba kam ulule,” nyasulule.
58007009	Tonda, ayupu ton nyaptibye. Abraham ap, Melkisedek ap epdarikop ura, Abraham arye el ning bokuka sepuluh persen (10%) aribukba, Melkisedek arye doprobuk talak ara, Lewi min kum deibik. Abraham bira, Lewi el apu kopropa ulamuka anya arye, elce deibukba dadeipdanin yangalamik nang arye, Lewi min kum deiyamika ati, ‘Abraham aribuka deice arye, aminyan talak deipnamiknye, Lewi birye aribuka’ tenen, nyaptibye. Aning ati ara, Lewi yala nang arye, yuk ninye talinyak ning 10% dolonyak bukni, ‘Sik apu kopropa Abraham arye Melkisedek ati, sepuluh persen (10%) aribuka deice arye, sik biramang ton aribik’ tenen, nyaptibye.
58007011	Allah ap, ninye ap dana-dana ansinilina deiyok fil dona ati, Lewi yala nang arye, Allah arina ati fil dolamik. Sik fil dolamika deice arye, Allah arye nyapdeibukba, Musa arye sekamuk yupu dobuka, Israel ninye arilamuk. Lewi yala nang arye, fil dopra balamika deice arye, ninye malye un ning kum daneipnirye, fia diksukum ulina ati, sikce fil dobuka sirya dakamsitingop ura, yata ati, yuk yala ansinilina deiyoknye pataptuba, Allah arye aryamsutu do? Kume, Lewi yala nang fil dolamika deice arye, diksukumuk kipdeiamsitingto ura, Allah ap, ninye ap dana-dana ansinilina ati, Melkisedek yala atonunye ton patapsutuba, kum yatue. Tonda, Lewi birye deibukba, dadeipdanin yangalamika ani, deibiknye Harun, el yala nang arye ton, ninye diksukum una ati, sirya dakeiamsitingto ura, Melkisedek atonunye ton patapsutuba, kum yatue.
58007012	Ura, ansinilina deiyok nang punubikirye, yuk nang wibuka deibicop ura, sikce nyanyakba, ninye nirya arye talibuka dobolbanyak yupu, mem yupu ton, pununyake. (Winitalak ara, nun ansinilina deiyoknye, winiryuk ning akunum yayuka ati, elce nyasiliba, talinyap yupu ara, winiryuk ning ton usulule.)
58007013	“Allah ap, ninye ap, dana-dana ansinilina deiyoknye, Melkisedek yala atonunye akunum yayuke,” nyapmasina ara, nun Weik Deiyoknye Yesus ati nyapsine. Yesus deipnamik yala ninye ara, Harun el yala nang kume. Yesus el yala yuk ulamuka ati, el yala ninye arye Allah ap, ninye ap dana-dana ansinilina fil talibuka fia kum dolamik. (Allah el si dona ati, keil pala yangabdiyamikak deice, Allah el arina ning, Yesus el yala nang arye fia kum arilamik.)
58007014	Aning ara, talye ati kum nyapsine. Laka upsiliba, kel kinyaba, deiyok ara, ani. Ara, nun deiyoknye Yesus ara, Yehuda yala nang arye deibik. Yehuda yala ninye arye, ansinilina deiyok nang fil dona ati ara, Musa arye ayala nang ati, yukubuka fia min wibuka delilamuk.
58007015	Tonda, aning ton teneipdelulume. Arup nyapmasin yupu akunum laka upmasil bukni, fia lak koprop upliba, moubuka kel kinyaba, deiyok ara ani. Allah arye ninye lyena ati, kintinipsuk ning ara, winiryuk ning akunum aripsuke nyapsine. Ara, Allah ap, ninye ap dana-dana ansinilina deiyoknye, yuk yalanye bukni, Melkisedek arye, afil dolamuk atonunye, Yesus akunum yayuke. Elce ansinilina deiyok fil dolula ara, Musa arye, “Lewi yala nang aryuk afil donamake,” nyalamuk touk, ayala uk kum ulamuka deice arye, afil kum dolule. Yesus elda, kum dipmantonye, kam fia unamlenye ulula anya arye, fia kam unamle ning mikip deice arye, Allah ap ninye ap ansinilina deiyok fil dosulule.
58007017	Allah arye Yesus ati, Mazmur deice nyabuk yupu ara ani. “Allah ap, ninye ap dana-dana ansinilina deiyoknye, Melkisedek arye fil dolamuk touk, anda el yala atonunye umince, Allah ap, ninye ap dana-dana ansinilina deiyoknye fia unamlame, nyapkine.” Allah arye nyabuk.
58007018	Minop talak arye, “Lewi yala ninye uk Allah ap, ninye ap dana-dana ansinilina deiyok nang uptinge. Yuk yala nang ton kume,” nyapdeibuk yupu ara, Allah arye, ila tuba tamubuka akunum punubuk. Minop yupu batakukabukce, winiryuk ning punubuka deiyok ara ani. Ara, Musa sekamuk yupu kekebuka dobolbalamika deice arye, aning-aning nirya aubuk bukni, malye winin ning tonok ning babye kilibukce, teleb kum kipdeibuk. Ati, ayupu ara, ninye teleb ulina ati ara, mikip kum ulamukce, nong kum ulamuk. Mem yupu talibuka winilamika deice arye, diksukum ninye kum ulamik. Talya uk ulamik. Aning ati ara, Allah arye minop ning batakuka winiryuk ning tamubuka punubukce, winiryuk yupu akunum aripsuke. Ara, ‘Allah arye lyepnamsil’ tenen, diba tenebibirye, nun kanye Yesus el deice uk deibibirye, dina uk unamaba ati nyapsine. Allah arye nun ti, awiniryuk nyalin yupu kintinipdeipsukba, diba tenebibya deice arye, Allah ap talima dukdongobuka uptibye. Mem yupu talinyaba deice arye, Allah ap talima dukdongobuka kum uptibye.
58007020	Tonda, Allah ap, ninye ap dana-dana ansinilina deiyoknye, winiryuk kintinipsuknye bira, talya ati deiyok kum kibuk. Allah arye, nyalilamuk yupu nyabuka deice uk deiyok kibuk. Yuk nang ara, Allah ap ninye ap, dana-dana ansinilina deiyok nang, deiyok kouna ati, nyalin yupu kum wamuk bukni, sik Lewi yala winilamika deice aryuk deiyok kilamik bukni, anye bira kume.
58007021	Na arye nyapmasinye, nun winiryuk ansilina deiyoknye Yesus ara, Allah arye ayupu nyalilamuka deice arye deiyok kilamuk. Allah arye anye biti nyabuk. ‘Na ara Allah arye an ti, akunum nyapdeipmakin ati, na kanye tonap kum tamupnamne. Na arye akunum nyapkine. Anda Allah ap, ninye ap dana-dana ansinilina deiyoknye fia unamlame, nyapkine. Allah arye nyabuk.’
58007022	Allah arye Yesus ati, ayupu nyalilamuka ati ara, nun kele. Allah ap, ninye ap, talima dukdongobuka neika una ati, Allah arye, winiryuk bisik kintinipsuk ning ara, fia telebe. Minop talak nyapdeiyamuk ning ara, mitik telebe uka. Allah ap, nun ap neika una ati, nun ansinilina deiyoknye Yesus ara, Allah arye akunum kintinipdeipsuka ati, ‘Aning ara, dib unamsil do, tilila do?’ tenen, kum teniptoptibye. Dipkoprop nong upnamle. Yesus elcuk nun diba tenenyap ninye ati, lyepdopnamsile.
58007023	Ura, yuk yupu ton nyapnusine. Allah ap, ninye ap, dana-dana ansinilina deiyok nang ulamik ani, ton nang deiyamikba, sik pununa ati, yuk nang ton wipdeiyamik. Afil dolamik nang ara, dipna uk ulamika anya arye, afil ara, fia tuba-tuba kum dopmanto ulamik. Ati, afil dona deiyok nang weika arye wililamik.
58007024	Bukni, Yesus ara, kum diptua anya arye, kam fia unamle. Allah ap, ninye ap, dana-dana ansinilina deiyoknye fil donamsil ning ara, fia wininamsile. Allah ap, nun ap, ansinilina fil dosilya ara, fia kum kum danamle.
58007025	Yesus ara, fia kam unamla anya arye, ‘Allah ap talima dukdongobuka unamap’ tenen, Yesus ati diba tenebuka, el deice uk Allah el dam yanamak ninye nirya ara, Yesus arye fia lyebuka sirya dakasulule. Ninye lyena fil ara, etekdop asa ubuka don fil dosulule. Tonok ning babye kum batakalule. Winisilya deiyok ara, ani. Ara, fia kam ulirye, el ti diba tenenyak ninye ara, ‘Allah arye, el ti diba tenepce ninye melinamle’ tenen, Allah dam bilirye yupu fia melibuka nyalule. Nun melina ati, Allah ati tuba morosulule.
58007026	Ura, nun malye winin ninye kum melipdanmanto unyaba ati, nun patasilye touk, anye birye melibuka lyesulule. Allah ap, ninye ap dana-dana ansinilina deiyoknye, nun deiyoknye Yesus ulul ning ara ani. Elda, fia malye una kumnye ulul ati, malye winin ning tonok babye kum winilule. Elda fia malye una kumnye ulya ati, sik malye winin ninye yuk, el fia yuk ulule. Aning-aning nirya outam aubuk bukni, Allah arye Yesus dobuka, im deice tam erebuka deibukba, weik mambulnye ulule.
58007027	Ura, yuk tukwak ninye bukni, Allah ap, ninye ap ansinilina deiyok nang fil dolamak nang arye winilamak touk, Yesus ara, aning atonun kum ulule. Sikda, ‘Allah arye nun malye wininyap ning kum daneipnamsile’ tenen, kam ulamle ning obuka, Allah el kanye namin kina ati, asum-asum nirya obuka arilyanganyake. Ara minyuma ara, sik babye malye wininyak ning ap, ura aminyan ara, yuk nang malye wininyak ning ap, ‘Allah arye kum kipdeipnusil’ tenen, kam ning obuka, asum-asum nirya arilyanganyake. Bukni, Yesus ara, aning atonun fia kum winilule. Yesus arye, tukwak ninye nirya, sik malye winin ning kum kilina ati, el babye, el biramang nong dobuka, Allah ati aripdayukba, sik malye nang arye el Yesus obika deice arye, tonok talak deice aryuk akunum lyepsukce teleb kipdeipsuke. Nun malye winin ning kum danalina ara akunum sirya daksukce fil dopsuke.
58007028	“Nun malye unyaba, patasilye touk melibuka lyesulule,” nyapmanu ara, deiyok ton ani. Ara, Musa sekamuk yupu deice arye nyalul touk, ‘Allah ap, ninye ap ansinilina deiyok nang kibuka afil donamak’ tenen, wibuka delinyake. Bukni, anang ara, sik babye tukwak nang anya arye, malye winipmanto nang ton unyake. Bukni, Musa sekamuk yupu, mem yupu akunum aribukba, daulamuka ani, kiting tamun yupa weik akunum ubukba, aminyan ara, Allah arye, el winiryuk nyalilamsuk yupu deice arye, el Mi Kopropa wibuka deibukba, nun ap, Allah ap, ansinilina weik deiyoknye usulule. Yesus ara, malye winin ning kum winipmantonye ulule. Allah arye el ti fia teleb updeibukba, malye winin ning tonok babye kum winilule ati, fia telebnye ulule.
58008001	Ura, na kayapo, arup nyapmasin yupu nirya, deiyok ara nyapnusine. Allah ap, ninye ap dana-dana Ansinilina Deiyoknye, weik mambulnye akunum usulule. Anye bira, Allah el Mi Kopropa Yesus el uk ulule. Aning-aning nirya deice tam, im deice ululnye, Allah el weik deiyoknye bunak sirik tam, Yesus bulbiyuk.
58008002	Yesus el fil dolyak ara, Allah el ulyak fia noutamak, Allah el si erena aik, fia diksukum ning noutamak arye fil dosulule. Anyaik ara, ninye taruk arye talibuka kum domik. AFia Teleb Aik malye ning tonok babye kum ulul aik ara, Allah el dem aryuk kintinipdeibuk.
58008003	Allah ap, ninye ap, dana-dana ansinilina deiyok nang nirya ara, wibuka deibikcop ura, Allah el si erena ati, teleb arin ning ap, tonda, ‘Ninye malye winin ning kum kipdeipnusil’ tenen, kam ning obuka arilbalamak ning ap, Allah ati arinyake. Aning ati ara, na nyapmasinye, nun ap Allah ap Ansinilina Deiyoknye babye, elce Allah ati aripmanto ning ton ubuk.
58008004	Yesus ara, tukwak mutuku noutamak uk ulamtop ura, elda Allah ap, ninye ap dana-dana ansinilina deiyoknye fil talibuka kum doptue. Ara, afil donyaka deiyok nang akunum wipdeiyamikba, daunyakce, Musa sekamuk yupu nyasilye touk, Allah el si erena ati, teleb ning arilbanyaka ati nyapsine. Ara, Allah arye, “Wininamlulume, aning ara kum wininamlulume,” nyapdeibukba, Musa arye sekeiyamsuk yupu noutamak arye, ‘Allah el si erena ati, aning arinamlulume,’ nyalul touk, anyaik fil don nang arye afil talibuka donyake. Ati, ‘Yesus tukwak mutuku tuba ulamtop ura, afil talibuka kum doptue,’ nyapsine.
58008005	Allah ati arilbanyak deiyok nang, sik fil donyak aik, fia teleb aik noutamak ara, im deice mitik atonun ulul bukni, sik tukwak ning ara, talye winipmanto ning uk, kiting kukia atonun ulule. Dipkoprop ning ara, im deice ning uka. Aning ati ara, Musa arye Allah el si erena ap, el arina ap ati, butum aling arye dolin aik tia tenda aik dopnuyuk talak ara, Allah arye Musa ati, ayupu nyabuk. ‘Sinai mutuku dup weleplumba, na arye, “Anyaik urasin ara winibuka, winibuka dopnamlyame,” nyamkise touk, kanye moupmince moubuka dopnulyame, nyabuk.’
58008006	Allah ap, ninye ap dana-dana ansinilina deiyok nang, sik tukwak ninye arye fil donyak ning ap, sik fil don aik ap ara, winipmanto ning, kukia atonun ulul bukni, Yesus el fil ara, fia dipkoprop ning, weik mambul ning fil dolule. Aning atonun, Allah arye, “Na ap, ninye ap neika una ati, wininamlulume. Winipmunyop ura, na arye anggun melina ati winibuka wininamsine,” nyabuka, minop talak arye nyalilamuk yupu ara, mitik teleb ulamuk bukni, winitalak kintinipsuk nyalin yupu ara, weik mambul yupu ulule. Yesus ara, ayupu winiryuk nyalin yupu ati, Ansinilina Weik Deiyoknye ulule. Tonda, Allah arye winiryuk nyalin yupu nyapsuk ning ati, “Wininamsine,” nyabuka, nyalilamuk ning deiyok yupu ara, weik mambul ulule. Bukni, minop talak nyabuk ning ara, el deiyok yupu mitik mambul uk ulamuk.
58008007	Minop talak ara, Allah arye, “Wininamlulume. Winipmunyop ura, na arye winibuka melinamsine,” nyabuka, nyalilamsuk yupu, minyuma nyapdeibuk yupu, ninye malye winin ning sirya dakmanto ulamtop ura, Allah arye, aminyan talak winiryuk nyalin yupu ton kum kintinipdeipsutue. Winiryuk nyali yupu kum patapsutue.
58008008	Bukni, minop talak ulamik ninye arye, Allah nyalamuk yupu batakuka malye winilamikba, Allah arye lik ubukba, ayupu ton nyabuk. Na Allah arye nyapsine. Aminyan talak ara, na arye anggun Israel yala ninye ap, Yehuda yala ninye ap ati, “Wininamlulume. Winipmunyop ura, na arye winibuka melinamsine,” nyabuka, minop talak nyalilamsise yupu batakuka, winiryuk nyalin yupu ton nyapdeipnamsine.
58008009	Ura, anggun apu yapu Mesir mutuku noutamak ikin ulamikba, na arye anggun taruk talibuka yuk mutuku bobinamsise talak nyapsise yupu atonun, kum unamle. Kume. Anggun apu yapu arye, na nyalilamsise yupu yanilamikce, bataklamnikba, anggun ti na arye urasin tamubuka, bataksise. Ati, minop talak nyalilamsise yupu atonun, aminyan talak kum nyalinamsine. Winiryuk nyalin yupu nyalinamsine. Na Allah Yahweh arye dipkoprop nyapsine.
58008010	Minop nyalilamsisi ning atonun kum bukni, aminyan talak noutamak arye, ninye ap na ap neika una ati, “Wininamlulume. Winipmunyop ura, na arye winibuka melinamsine,” nyabuka, anggun Israel ninye ati, nyalinamsin yupu ara ani. Ninye teleb una ati, “Wininamlulume,” nyasinye yupu ara, anggun kanye noutamak dongopnamsine. Dongopsinirye, anggun kanye talima noutamak sekeipnamsine. Na ara, sik weik Ninye Deiyoknye Allah unyeba, na si uk erenamniyake. Sikda, na mapu unamake.
58008011	Minop talak ara, na yupu kel kiyamik nang arye, ayupu kum kel kiyamik nang ati, peterelamik bukni, winitalak ara, tonoknye birye, el aik dam ululnye biti, “Allah ap talima dukdongobuka neika una ati, winipnulyam, winipnulyam,” nyabuka, tuba-tuba kum peterenamle. Aning atonun, tonoknye birye, el weit kopropa ati, “Allah ap, talima dukdongobuka neika una ati, winipnulyam, winipnulyam,” nyabuka, kum peterenamle. Kume, na arye na yupu dobuka, anggun kanye talima noutamak dongopnamsina ati, weik mambul nang babye, fia mambul kum nang babye, anggun nirya ap, na ap talima dukdongobuka neika unamabe. Atalak ara, na mapu nirya kel kipra banamaka ati, sik kum peterelanamake.
58008012	‘Sik malye-malye wininyak ning nirya ara, kum kipreipnirye, namin kinamsine. Sik malye winin ning ara, kum daneipnye ning ara, ila tuba tonap kum tenenamsine. Wininamna ati, sik nirya arye na ti kel kipnamniyake. Na Allah arye nyapsine, nyabuk.’
58008013	Ura, na kayapo, Allah arye ayupu nirya ati, “Winiryuk nyalin yupu nyapsine,” nyabuka deice arye kel kinyabe. Minop talak nyalilamsuk ning ara, winipmanto nyana ati, akunum pun dayukce malye ubuka anya arye, aning ara, akunum punupsuke. Minop talak nyalilamsuk yupu ara, tonap kum talibuka unamabe. Akunum pun dayuk ning ara, minyuma kum danamlarya. Winiryuk nyalin yupu akunum nyapmasila ati, aning uk talibuka unamabe, nyapsine.
58009001	Minop talak ara, Allah arye, “Ninye ap, na ap neika una ati wininamlulume,” nyabuka, nyalilamuk yupu noutamak ara, Allah el si erena ati, mem yupu ap, Allah el aik dona ati, lak len yupu ap ton wamuk. Ayupu noutamak ubuk ning ton nyapnusine.
58009002	Allah el si erena ati, tia dolin aik butum aling deice domik. Domikce, wilibuka min yubuka weklamik aik el si ara, Teleb Aik nyalamik. Anyaik noutamak delilamik ning ara, nukuka nyapnusine. Ara, weisa delina ap, yo lakase yangalina meja ap, Allah el si erena ati, din ning dabuka delilamik ning, el si ara, roti ap delilamik. Aning nirya delilamik aik si ara, Teleb Aik nyalamik.
58009003	Tonda, abutum aling aik noutamak ara, aik yuk-yuk wilibuka delina ati, butum aling bitinye ning ton lapkwecamik. Abutum aling bitinye ning fum tam ara, tonok aik ton wilibuka domik. Anyaik si ara, Fia Teleb Aik nyalamik.
58009004	Fia Teleb Aik noutamak delilamik ning ara, nukuka nyapnusine. Ara, emas arye domika ara, sererem maka aik dolamla atonun ubuka, domikce uku sekna arye, nintong teleb ning uku dilamik. Aning ara, anyaik delilamik. Tonda, fia teleb marikna muamikce, emas dobuka, el nong bol deice tilibuka deiyamik. Deiamikce, amarikna fumbisik ara, Allah arye Musa ati, “Wininamlulume, aning ara, kum wininamlulume,” nyabuka, nyalilamuk yupu ara, keil pala deice sekamuk ning ara, akeil pala dobuka, amarikna fumbisik deiyamik. Amarikna ara, Fia Teleb Aik noutamak uk deiyamik. Tonda, Allah arye Israel ninye ati, im deice arye, yo kurun atonun saklamukba, arilamuk din ning, aning el si ara manna, mitikanun bulubuka kintinipmika arye, amarikna fumbisik dongobik. Ara, aning saklamuk talak ara, ton bulubukabikce, emas arye tilibuka, domik mek makau fum dongobik ning ara, aminyan talak amarikna fumbisik dongamikce, dobuka deiyamik. Tonda, Harun el kama bolamukbuk, kwapu silikuk ning ara dobuka, amarikna fumbisik uk dongamikce deiyamik. Amarikna ara, Fia Teleb Aik noutamak deiyamik.
58009005	Amarikna delilamikak deice tam delilamik ning, el si ara Kerub, puturubuka deiyamik. Kerub ara, malaikat urasin atonun puturubuka deiyamik. AKerub deibik ning ara, ‘Nun Ni Kopropa Allah asukum dam ulule teneanamak’ tenen, delilamik. Aning puturubuka deiyamik ning ara, emas marikna deice tam deibik. Amarikna deice dolamik fil ara, ‘Allah arye ninye malye winin ning kum daneipnamsil’ tenen, ining bulubuka amarikna deice likuka, delilamikak deice tam ubuk. Aning-aning nirya delilamikba, awamuk bukni, atalak ara, winilamik ning nirya ati, yupu kum laka nyaptibye.
58009006	Anyaik noutamak delilamik ning nirya ara, arup nyapmanua atonun, akunum lelebdeiyamikce, sik afil dolamik nang, ara Allah ap, ninye ap, dana-dana ansinilina deiyok nang uk, anyaik weklamikce, sik afil dolamik. Sik weklamik aik ara, minyuma wilibuka domikba, minyuma tam aik uk wekelbalamik.
58009007	Sikda, bai tam atonun aik, minyuma aik fum weklamik bukni, Allah arina ati deiyok ninye, sik weik deiyoknye el demuk, anyaik wilibuka noutamak domik aik ara, “Fia Teleb Aik,” nyalamik aik weklamuk. Sik weik deiyoknye birye anyaik weklamuk bukni, yuk nang arye anyaik, Fia Teleb Aik kum wekelbalamik. Sik weik deiyoknye anyaik weklamuka ara, asum-asum nirya kum bukni, tonok kiting tamun noutamak ara, like tonok sum deice aryuk weklamuk. Tonda, anoutamak aik weklamuk talak ara, talya uk kum wekelbalamuk. Aning kum bukni, sik Israel ninye ap, el biramang ap, akiting tamun noutamak arye, mankau kanye bobuka, malye winin ning winilamik ning ara, ‘Allah arye kilibuka kum daneipsilirye, namin kipnamsil’ tenen, ining dobuka, wekelbina arye, Allah ati, aining luptingca dobuka donoklamuk.
58009008	Ura, sik winilamik ning deice ara, Allah El Dib Kanye arye, winipmanto ning ati, peterelamsuke. Peterelamsuk ning deiyok ara ani. Ara, minyuma aik, butum aling arye wibuka, tia talak ati, dopra balamik aik wamuk talak nirya ara, anyaik noutamak, Fia Teleb Aik wekmanto bisik, laka kum nyalamsuke. Ara, domona atonun anya arye, Allah el ulya ati, wekmanto bisik min kum laka nyalamsuka ati nyapsine.
58009009	Aning-aning nirya winilamik ning ara, winipmanto ning wamukba, adeice ara, nun winitalak unyap nang arye kel kinyabe. Nunce kel kinyaba deiyok ara ani. Ara, sik minop talak ulamik ninye arye, Allah el si erena ati, arilamik ning ap, ‘Nun malye winin ning kum kipdeipnamsil’ tenen, kam ning obuka, Allah ati arilamik ning ap deice arye, atalak Allah si erelamik ninye, sik kanye talima noutamak ning ara, diksukum kum kipdeipmanto kilamuk.
58009010	Afil-afil dolamik ning nirya ara, talye arina ning ap, talye din ning ap, talye dinmek ap, ninye talima teleb ulina ati, talye mek likuka fil dolamik ning ap, afil-afil dolamik ning nirya ara, mem fil wamuk bukni, talye winipmanto ning, nong bol deice atonun fil uk dolamik. Afil ara, minop talak arye dipdongobuka, anoutam talak nirya fil dopra yangalamik bukni, winitalak ara Allah arye winiryuk nyalisilye yupu akunum nyapsuka ati, aminop fil dolamik ning ara, tuba kum talinamabe. Minop talak dolamik mem fil nirya akunum sirya dakubu.
58009011	Minop talak ara, sik tia domik aik, mitik teleb aik wamuk bukni, Kristus arye, Allah ap, ninye ap dana-dana ansinilina weik deiyoknye una ati, yayuk talak ara, talye tukwak ninye arye, domik aik noutamak kum wekelbiyuk. Kume, elce wekelbiyuk aik ara, atukwak mutuku noutamak kum ulule. El wekelbiyuk aik ara, malye ning tonok babye kum ulamuk aik, mambul weik aik wekuk. Yesus arye wekuk aik ara, tukwak mutuku noutamak kum ulule. Anyaik ara, im deice ulul aik atia.
58009012	Sik minop talak fil dolamik nang arye, tia butum aling aik noutamak, ‘Fia Teleb Aik weknuyap’ tenen, kambing basam ining ap, sapi basam ining ap, bobna deice arye wekelbalamik touk, Yesus ara, aning atonun kum winibuk. Aning kum bukni, Yesus Kristus arye, tukwak ninye nirya, nun malye un ning fia kum kilina ati deksukce, akunum sirya daksuke. Akunum deksukce, nun punupsuka ati, afil nirya sirya daksuke. Nun malye winin ning kilin fil akunum sirya daksuka anya arye, Allah el dipkoprop Fia Teleb Aik, like tonok talak wekuk. AFia Teleb Aik wekuk talak ara, el biramang ining deice aryuk wekuk. Ati, ila tuba tonap, afil kum dopnamle. Afil akunum sirya daksuka atia.
58009013	Allah arye nyapdeibukba, Musa el yupu noutamak sekamuk touk, minop talak malye winilamik ninye arye, ‘Allah arye kanye deipnamsil’ tenen, kambing ap, yim sapi ap obuka, ining kwepman ning ap, kil sapi obuka, uku dongolamik. Uku dongopnop ura, uku arye dibukapna arye, sice buknop ura, aning ara, atu ap dobukapna arye, sik teleb ulina ati, atalak ulamik ninye, sik nong deice donoklamik. Winilamika ara, ‘Allah arye nun malye winin ning kilibuka kum daneipsilirye, teleb kipdeipsilyop ura, nun malye nang unyap bukni, el dam yatibye’ tenen, afil dolamik. Winilamik bukni, aning ara, winipmanto ati, nong bol deice uk, teleb winilamik bukni, ninye talima noutamak ara, dipkoprop teleb kum winilalamik.
58009014	Sik minop talak fil dolamik ning ara, mitik mambul fil, nong bol deice ning uk, mitik teleb winilamik bukni, Kristus el biramang ining deice arye, nun kanye talima dipkoprop teleb kilisilya ara, mambul weik ulule. Kristus ara, fia diksukumuk ulamukba, Allah El Dib Kanye, fia aunamlanye bira, el mikip melyamuka deice arye, Yesus arye Allah ati, el bidamang el nong kopropa aripdayuk. Nun kanye talima noutamak, malye ning usilya deice arye, malye winibirye dibinyabe. Ati, Kristus el ining deice arye, nun kanye talima noutamak malye ning dipsuka deiyok ara ani. Ara, ‘Tukwak ninye arye, Fia Kam Una Deiyoknye Allah, el amutam ubikirye, el fil donamak’ tenen, fil dopsuke.
58009015	Aning ati ara, Allah arye nun ti, “Wininamsin,” nyabuka nyalilamsil yupu, winiryuk yupu ara, akunum kintinipsukop ura, Kristus arye, Allah ap, ninye ap dana-dana Ansinilina Deiyoknye usulule. Afil dobuka usilya deiyok ara, ani. Ara, Allah arye yukusilye ninye nirya ara, Allah arye, “Winibuka arinamsine,” nyabuka nyalilamsuk ning, ‘Dipkoprop doprobikirye, aning talibuka fia teleb unamak’ tenen, Kristus arye nun Ansinilina Deiyoknye usulule. Ura, Allah arye, ninye teleb ulina ati, yupu nyalilamukba, minop talak ayupu winilamika noutamak ara, Allah arye yukulamuk ninye, sik malye winilamik ning ap, nun malye wininyap ning ap, kum danalina ati, Kristus dibuk deice arye deksuke. Kristus arye nun lyena ati, punupdeipsuka deice arye, nun malye winilamubu ning noutamak lopdeipsukce, lyebuka deksuke. Nun punupsuka anya arye, Kristus ara nun ap, Allah ap, Ansinilina Deiyoknye usulule.
58009016	Ura, yuk yupu nyapnusine. Ninye dipnukce talak ara, wininyake. Surat deice ara, “Na dipnyop ura, na talyamse ning ara, winibuka, winibuka bokeipnamlyame,” nyabuka sekenyake. Asurat sekenyake nang tuba kam unyak talak ara, asurat noutamak nyabikce ning ara, yuk nang arye bokuka kum doproptinge. Asurat deiyok nang arye, dipkoprop dibikceba, yuk nang nirya laka kel kibikcop ura, adip aryuk, asurat noutamak nyamikce ning atonun, sik ning bokuka doproptinge.
58009018	Aning atonun, minop talak Allah arye, “Wininamsine,” nyabuka nyalilamuk yupu babye, kam ulul ning obuka ining likeipna deice aryuk deiyok koulamuk. Ining ning kum aryamtingop ura, anyalilamuk yupu nong kum wamtue. Talya uk wamturya.
58009019	Allah arye nyapdeibukba, Musa arye sekamuk yupu, mem yupu nirya akunum laka nyabukce, sapi basam mi obuka, ining doprobuk. Aining ap, mek ap, tabakukabukce, bi butum aling ap, yo si ara, hisop yo bisila ap dobuka, kintinipmana arye ining mekwen burubukabukce, amem yupu sekmok ning deice ap, ayupu kekenmek nang nirya ap, sik nong deice ining luptingca dobuka pakalilamuk.
58009020	Aining ap, mek ap tabakuka, aninye sik nong deice arye ining luptingca dobuka pakalilamuk talak ara, ayupu ton nyapra balamuk. “Allah arye anggun nirya ati nyalin yupu nyalisulule. ‘Wininamlulume, winipmunba, na arye wininamsine,’ nyabuka nyalinmasil yupu ara, ‘Atalak aniryuk talibuka dobolbanamak’ tenen, aripmasilba, deiyok koupnuyaba ati, aining ara, likeipra banmasina,” nyabuk. Musa arye ayupu nyabukabukce, ining luptingca dobuka pakalilamuk.
58009021	Ayupu nyabukabukce, aninye nirya deice, ining likeipra balamuka atonun, Allah el ti arina ap, el si erena ap ati, sik butum aling arye tia dolin aik domik ning ap, anyaik fil dona ati, anyaik noutamak delilamik ning nirya ap, ining luptingca dobukapna arye, donoklamuk.
58009022	Aning uk kum bukni, Musa sekamuk yupu, mem yupu noutamak nyasilye touk, aning-aning nirya, teleb ulina ati, ining luptingca dobukapna arye, donoklamik. Aning atonun, ninye arye malye wininyak ning deibuka mangkau kina ning ati ara, ining kwebuka luptingca dobukapna arye, donoklamik deice aniryuk teleb winilamik. Yuk talye ning deice arye fia kume.
58009023	Aning ati ara, atalak ulamik nang nirya, teleb ulina ati, kam ning obuka, ining kwebukapna arye, luptingca dobukapna arye, donoklamik. Atalak ulamuk ning nirya ara, talye winipmanto ning, kukia atonun ning ulamuk. Dipkoprop ning ara, im deice uk ulule. Dipkoprop im deice ulul ning teleb ulina ati, aripmanto ning ara, minop talak kam ning obuka mitik teleb ning arilamik ning deice arye, teleb kum uptue. Aning kum bukni, winiryuk ning ara, fia teleb ning deice aryuk diksukum kipdeiptue.
58009024	Im deice ning arina ara, fia teleb ning uka nyapmasina ara, deiyok ani. Kristus weklamuk aik, fia noutamak aik ara, ninye taruk deice arye domik aik kume. Ninye arye, ‘Dipkoprop ning kum bukni, winipmanto ning dopnamap’ tenen, ninye taruk talibuka domik aik, kukia atonun ning ara, kum wekuk. Aning kum bukni, Kristus ara, im deice uk wekelbiyukce, winitalak ara, ‘Allah arye tukwak mutuku unyak ninye melinamle’ tenen, nun melina ati, Allah el un dam binuka ulirye, Allah ati morosulule.
58009025	Tonda, tukwaknye bukni, Allah ap, ninye ap, dana-dana ansinilina weik deiyoknye ara, kiting tamun nirya bukni, like tonok talak arye, ninye arye domik aik, Fia Teleb Aik noutamak bana ati, kam ning obuka, ining bobna deice arye wekelbalule. Afil donyak nang arye, sik biramang ining uk kwebikirye, kum wekenyake. Sikda, kiting tamun tuba-tuba fil dona ati, weklamaka atonun kum bukni, Kristus elda, like tonok talak aryuk, el biramang ining uk dobuka, im deice noutamak wekukce, Allah ati aribuk. Yesus Kristus, el bidamnye, el nong kopropa dobuka Allah ati aribuk.
58009026	Sik tukwak ninye bukni, Allah arina ati, deiyok nang arye, tuba-tuba arilbalamak touk, Kristus arye aning kum winibuk. Kristus ara, anang arye tuba-tuba arina uk winilamak touk, el babye atonun winiptop ura, like tonok talak deice aryuk el biramang nong dobuka, Allah ati kum aryamtue. Aning kum bukni, weika arye tonap, im deice wekelbalamtue. Ara, Allah arye aning-aning nirya kwepdeibuk talak arye dipdongobuka, anoutam talak nirya ara, ila tuba tonap, weika arye im deice wekelbalamturye, Allah ati aryamtue. Bukni, winitalak ara, sirya talak dam akunum ubukba, Kristus ara, like tonok talak deice arye akunum yayuke. Kristus yayuka deiyok ara ani. Ara, el bidamang, el nong kopropa dobuka, Allah ati akunum aribuka deice arye, nun punupsuke. Malye nang arye el ti obika deice arye, ninye malye wininyak ning nirya ara, akunum kum kipdeipsukce, nun punupsuke.
58009027	Ura, Allah arye ninye tukwak ninye nirya teneamsuk touk unamabe. Ara, kam ulamibya ani, tonok talak arye akunum dibibyop ura, aminyan ara, Allah arye, nun tukwak ninye nirya ati, “Aning telebe, aning malye,” nyabuka yupu lipsisikuka bokeipsilirye, wenepnamsile.
58009028	Aning atonun, Allah arye, ‘Ninye tukwak ninye weik, sik malye winin ning kum daneipnamle’ tenen, like tonok talak aryuk Kristus dopdeibukba, malye nang arye Yesus obika deice arye, nun malye winin ning nirya akunum kilibuka kum kipdeipsuke. Aminyan talak ara, Yesus Kristus ila tuba tonap, tukwak mutuku dam kutukuka tikilyanamle bukni, atalak ara, ‘Malye winin ning, na nong deice deipnikiba kilipnamne,’ tenena ati kum yanamle. Aning kum bukni, bitinye talak yanamle deiyok ara, sikce, ‘Yesus dipkoprop dolyanamsil’ tenen, el ti diba tenebuka, dina uk unyak ninye ati, lyebuka dolyanamsile.
58010001	Ura, yuk yupu ton nyapnusine. Allah arye nyapdeibukba, Musa arye sekamuk yupu, mem yupu ara, winipmanto ninguk, kiting kukia atonun ulamuk. Aminyan talak nong dipkoprop yanamle ning, el urasin yuk ulule. Minop talak mem yupu ara, mitikanun kiting kukia atonun ulamuk bukni, aminyan talak nong dipkoprop yanamle ning ara, minop talak wamuk yupu atonun kume. Aminop yupu ara, kiting kukia atonun ulamuka ati ara, sik Allah ati, arilamik deiyok nang arye akiting tamun, akiting tamun nirya, weik deice arye, sik arilamik ning uk, tuba-tuba arilyangalamik. Winilamika deice arye, ‘Allah el si erepnuyap’ tenen, el si erena aik dam weklamik ninye ati, sik malye winin ning nirya kum kipdeipna arye, diksukumuk kum daneipmanto winilamik.
58010002	Aning nirya arilamika deice arye, atalak ulamik ninye ati, diksukumuk kipdeipmatop ura, sikce aning tuba-tuba kum arilamtinge. Akunum afil sirya dakuka dopmatingce, batakmatinge. Ara, talye ati kume. Deiyok ara, aning arilamik ning deice, sik ti, like tonok talak deice aryuk akunum teleb kiptop ura, aminyan talak nirya ara, sik kanye talima noutamak arye, ‘Se, nun malye unmabe’ tenen, malye kanye tuba kum bolamtinge.
58010003	Bukni, akiting tamun ap, ila tuba orkiting tamun ap deice arye, aning-aning arilamik ning deice ara, kiting tamun nirya noutamak arye, sikce, ‘Se, nunda tuba malye unyabe’ tenen, kel kilamik. Sik malye winilamik ning ara, tuba tenena uk ulamik.
58010004	Ura, sapi basam ap, kambing basam ap obikirye, aning ining kwebuka likililnyaka deice arye, ninye malye winin ning ara, fia dipkoprop kum kiliptue. Ati, aning arilamika deice arye kiting tamun nirya ila tuba tonap, sik malye winin ning ara, tuba tenena uk ulamik.
58010005	Ninye arye arilamikce ning deice arye, sik malye winin ning kum danaeipmanto kum unyake. Aning ati ara, Kristus arye tukwak mutuku yayuk talak ara, Allah yupu noutamak wamuk yupu dobuka nyabuk. ‘Allah anda, ninye arye sik malye winin ning kum kilina ati, kam ning obuka arinyak ning ap, tonda an si erena ati, talye arinyak ning ap, aning-aning nirya ara patakilyeba, kanye kum delilyame. Bukni, tukwak ninye unyak touk, ninye nong kintinipdeipmaniminyebuk, aning dobuka arinamkine.’
58010006	‘Kam ning obuka uku danyak ning ap, sik malye wininyak ning kilina ati, arikinyak ning ap, tuba-tuba arikinyak bukni, aning-aning nirya ati, kanye kum delilyame.’
58010007	‘Ati na arye nyapkise, “Na ara akunum kintinibuka aunune.” An yupu noutamak arye, na ti sekamnik yupu deice arye nyanulule. “Na Ni Allah, ance teneamnulum touk, ‘Afil uk donamne’ tenen, akunum kintinibuka yanmane.” Kristus arye nyabuk.’
58010008	Anyapmasin yupu noutamak arye, minyuma ara, Kristus arye nyabuk. “Ninye arye, sik malye winin ning kum kilina ati, kam ning obuka, arikinyak ning ap, an si erena ati, talye arikinyak ning ap, kam ning obuka uku danyak ning ap, sik malye wininyak ning kilina ati, arikinyak ning ap, aning-aning nirya kum patapkiliba, aning ati, an kanye kum delilyame,” nyabuk. Ura, dipkoprop minop talak ara, Musa sekamuk yupu deice arye, afil adip aryuk dolamik bukni, Kristus arye aminyan talak arye, arup nyapmasin yupu nyabuk.
58010009	Nyabukce, aminyan talak ton, “Na ara akunum kintinibuka unune. ‘Ance teneamnulum touk, afil uk donamne’ tenen, yanmane,” nyabuk. Ayupu nyabuka deice arye, minop talak wamuk yupu, Musa sekamukba, Allah ati, arilamik ning ati, akunum batakuke. Ayupu batakuka, punubukce, aminyan talak yupu bitinye ning ara, elce el biramang ati nyabuk yupu, winiryuk ning nyapdeipsuke. Winitalak nyalin yupu nyapsuka deice arye, minop talak nyalilamuk ning ara, akunum punubuk.
58010010	Tonda, Kristus arye, “Allah ance teneamnulum touk, afil uk donamne,” nyabuk touk, Allah arye Yesus ati, teneamuk fil dipkoprop dobuka deice arye, nun malye winin ning nirya kum kipdeipsukce, diksukumuk kipdeipsuke. Diksukum kipdeipsuka ara, Yesus Kristus el nong obikba, nun malye winin ning kilibuka lyena ati dipsuke. Nun pununa ati dibukce, lyepsuke. Nun lyena ati, fil akunum sirya dakeipsuka deice arye, akunum diksukum kipdeipsuke.
58010011	Ura, talye tukwak ninye bukni, Allah ap, ninye ap, dana-dana ansinilina deiyok nang arye, asum-asum nirya tikikirye, Allah arina ati, fil donyake. Ninye malye wininyak ning kum kilina ati, sirya talak, kam ning obuka arinyake. Tuba-tuba aning uk fia arinyak bukni, arinyak ning deice arye, ninye malye winin ning fia kum kilipmanto unyake.
58010012	Sik tukwak ninye arye winibuka fil donyak bukni, anye Yesus ara, sik fil dolamak touk kum winibuke. Aning ara kume. Elda, dipkoprop Allah ap, ninye ap, dana-dana ansinilina weik deiyoknye ulula anya arye, minop talak ara, ninye malye winin ning kum kilina ati, tonok ninguk aribuk. Aning like tonok talak arye, aribuka deice arye, akunuma. Ninye malye winin ning minop ning babye, winitalak ning babye, aminyan doryanamle talak ning babye, amalye winin ning nirya ati, akunum kum daneipsukce sirya daksuke. Winibukce, adip aryuk Allah el taruk sirik tam bukukce, el ap Allah ap, aning-aning nirya talinamrake.
58010013	Atalak arye bukukba, daulamlyani, Allah arye Yesus ati, ‘Nun like,’ tenenyak ninye nirya, malye kibuka, Yesus el amutam delilulbuk, Yesus arye aninye ati yanilule.
58010014	Ura, Kristus arye el biramang nong dobuka, atonok ninguk aribuka deice arye, nun malye winina deiyok ning ati, kum daneipsukce, afil sirya daksuka anya arye, akunuma, diksukum atonun kipdeipsuke. Winipsuka ati, Allah el kanye ara, ‘Yesus ati diba tenenyak ninye ara, diksukum ninye uk unyake,’ tenesulule. Yesus arye, nun ti diksukum kipdeipsuka anya arye, telebuk unamabe. Winipsuka deice arye, el fil sirya daksuka ati, Allah el taruk sirik tam binuka bukuk. Diksukum kipdeipsuk ninye ara, Allah arye nun talima fil melisilya deice arye, malye winin ning kum kipdeipribasilirye, teleb ulisulule.
58010015	Ura, Allah arye teleb ulisulul ara, Allah El Dib Kanye babye, ayupu ati, tonap nyasulule. Yeremia sekamuk yupu deice arye, minyuma nyasilye yupu ara ani.
58010016	‘Allah arye nyabuk. “Amenyan talak noutamak arye, ninye ap, na ap neika una ati, ‘Wininamsine,’ nyabuka nyalinamsin yupu ara ani. Ninye teleb una ati, ‘Wininamlulume,’ nyasinye yupu ara, anggun kanye tenen ning noutamak dongopnamsine. Anggun kanye talima noutamak sekeipnamsine,” nyabuk.’
58010017	Ayupu nyabukce, ayupu tonap nyapdeibukba, Yeremia arye sekamuk. Ayupu ara ani. ‘Sik malye-malye wininyak ning ap, na yupu yanibikirye, sik kanye aryuk malye wininyak ning ap, namin kipnirye, ila tuba tonap tuba-tuba kum tenenamne. Aning nirya kum daneipnamsine. Allah arye nyabuk.’
58010018	Ayupu akunum nyapsuka ati, nun kele. Ninye arye sik malye wininyak ning nirya ara, Allah akunum namin kipsilirye, kum daneipsilyop ura, akunuma. Ila tuba tonap, ‘Nun malye winin ning kilipsutua’ tenen, yuk arin ning dobuka, adip aryuk kum arilyanganamnyabe. Aning nirya ara, akunum sirya dakeipsuk atia.
58010019	Aning ati ara, na kayapo. Arup nyapmasin yupu nirya aupmasila ati, ayupu ton nyapnusine. Yesus el ining aripsuka deice arye, nun kanye teniltona ap, ilil una ap kum dib aryuk, Fia Teleb Aik atonun, Allah el un dam, talye kanye deibuka weknamabe.
58010020	Yesus el ining aribuka deice arye, winiryuk bisik, kam una bisik akunum yabdeipsuke. Ara, minop talak ara, ‘Talya nang arye, Fia Teleb Aik wekicak’ tenen, buplan bisik butum aling wililamikba, Allah arina deiyok nang arye, ining ning dobuka anyaik weklamik touk, Yesus arye el bidamang nong dobuka Allah ati, aribuka deice arye, teleb bisik yapdeipsukba, Allah el dam wekenyabe.
58010021	Tonda, Yesus ara Allah ap, ninye ap, dana-dana ansinilina weik deiyoknye akunum winipsilirye, Allah el ululak, el aik atonun, talina deiyoknye akunum usulule.
58010022	Aning ati ara, tenepce nyana kum bukni, fia diksukumuk ubuka, nun kanye talima noutam, teniltona kum dib aryuk, weik arye diba tenebibirye, ‘Allah ap talima dukdongobuka unamap’ tenen, el ti tenena uk unamabe. Tonda, sik minop talak Allah arina deiyok nang arye, malye winin ning kilina ati, ining dobuka likuka delilamik touk, nunce Allah talibuka, el amutam unyaba, elce, nun kanye talima noutamak ‘Se, nunda malye uka,’ tenenyap ning kilibuka, diksukumuk kipdeipnamsile. Winisulula ati, el ap neika talima dukdongobuka unamabe. Tonda, sik minop talak Allah arina deiyok nang arye, fil dopnuyik talak, sik nong nirya teleb kibuka mek liklamik touk, nun babye atonun, Allah arye nun kanye talima noutamak, malye ning usilye ning nirya kilipsilirye, teleb kipdeipsilyop ura, el dam wekelbinamabe. Winitalak ara, el ap talima dukdongobuka unamabe.
58010023	Elce, “Wininamsine,” nyabuka nyalilamsuknye, Allah ara, tilila kum nyalule. Elce nyasilye touk dipkoprop ulula ati, nunce, ‘Allah ara, dipkoprop lyenamsil’ tenen, diba tenebuka dina uk unamabe. Winibuka winibirye, laka arye nyanyap yupu ara, yuk bisik kirikuka bana kum, el yupu uk talibuka fia batakna kumce, fia talibuka unamabe.
58010024	Winibuka unamap talak noutamak nirya ara, nunce nun kayapo nang nirya ati, ‘E, na yata teleb fil doptinyeba, na kayapo nirya arye, bico tenelana ap, melilana ap, teleb una ap wininamak do?’ tenenamabe. Winibuka, tenepdabirye, talima kwa dibuka, melilana uk unamabe.
58010025	Ura, ton nang arye ara, ‘Allah yupu kekena ati, neika bulunyaba ara, nun like,’ tenekirye, Allah yupu aik kum wekenyak bukni, nunda, batakna kum arye, neika bulubuka wekelbana uk unamabe. Tonda, nun nirya arye, yuk nang nirya ati, talima kwa dibuka, melilana uk unamabe. Winibuka ulamibya ani, Yesus dolyanamsil talak, Weik Sum dam yaliba, kel kibibyop ura, weika arye tonap, talima kwa baribuka melilana uk unamabe.
58010026	Ura, yuk yupu ton nyapnusine. Yata ninye do nirya, Allah el dipkoprop yupu akunum peteresikceba, kekebikirye, moubuka kel kinyak bukni, ‘Dawaplye’ tenen, sik kanye aryuk tuba-tuba malye winibikcop ura, akunuma. Aning ara, kum lipsisikmantoe. Ara, sik malye winin ning kum kilina ati, yuk ning ton ariptinga babye, diksukum kibuka kum kipdeipdatinge.
58010027	Allah ati, diba tenebik ning ara, ila tuba tamubuka bataktingop ura, aning ara, min kum kum danaeipmanto anya arye, sikda weik arye ilil asa uk unamake. Ilil asa unamaka deiyok ara, ani. Anang ati ara, Allah arye yupu bokuka weneplirye opnamle ning ati, ilil weik unamake. Tonda, sikce Allah el ti, ‘Nun like’ tenen, lik ulul ninye ati, uku buk weik arye dinamle ning ap ara, ‘Sirya daknamsil’ tenen, ilil weik unamake.
58010028	Ura, aning ara, talye kum nyapsine. Anggun ton teneipdelulume. Minop talak ara, Musa sekamuk yupu yaniltalamik ninye ati ara, yuk nang eipna arye bitinye do, winilye do, sikce tabakuka, “Dipkoprop ayupu yanipmake,” nyabuka, laka nyalamika deice arye, adip aryuk amalye winin nang ati oltakalamik. ‘Se, anang ara, nun kayapo nang anya arye, dawaplye,’ tenena fia kum ulamik. Allah yupu yaniltalamik ninye ara, adip aryuk oltakana uk ulamik.
58010029	Musa sekamuk yupu yanilamik nang oltakalamik ning ara, mitik ikin wamuk bukni, Allah el Mi Kopropa ati, yaniltanyak ninye ati, Allah arye wenebuka onamle ning ara, ikin weik kum unamle do? Kume, na kayapo, anggun ton teneipdelulume. Allah arye, “Wininamsine,” nyabuka, nyalilamsuk yupu deice, diksukum ulisilye ning, ‘Nong unamle’ tenen, Yesus el ining aripsukba, biyuke. Aning ara, weik mambul bukni, sik malye nang arye, ‘Kume, aining ara, talye ninguk ulule. Malye ning uka,’ tenenyak ninye ara, Allah arye aninye ati, weik arye weneplirye kum onamle do? Tonda, Allah El Dib Kanye arye, bico tenesilirye, el kanye aryuk melisilye Dib Kanye ati, el nong deice malye yupu nyabuka, lyek-lyek alamak ninye ara, weik arye wenebuka kum onamle do? Kume, weika arye opliba, aninye ara ikin weik unamake.
58010030	“Weik arye onamle,” nyapmasina ara, talye ati kum nyapsine. Deiyok ara ani. Nun kele. Allah arye ayupu nyabuk. ‘Malye un ninye arye, na ti malye winipnicop ura, kwa dakuka sik nong deice ikin ning deipnamle deiyoknye bira, na aunune. Sikce malye unyak touk, na arye sik ti, weik arye wenebuka opnamne.’ Tonda, ayupu tonap nyabuk. ‘Aning-aning nirya deice tam talibuka, weik Ninye Deiyoknye arye, el mapu nirya ati, yupu lipsisikuka bokeipsilirye, wenepnamsile.’ Ayupu nirya nyabuknye bira, nun kele anya arye, el ti yaninyak ninye ara, weik arye opnamle.
58010031	Se, na kayapo, malye winibikiba, Fia Kam Una Deiyoknye, Allah, el taruk arye talibuka, aninye ati wenepnamle ning ara, mambul weike. Ati, ‘Allah arye wenebuka opsilyak’ tenen, ilil weik asa unamabe.
58010032	Bukni, na kayapo, sikce peterepsikba, Allah el yupu kekeplumce, Allah el dirina aripsukba, doproplum talak ara, ila tuba tonap tenenamlume. Malye nang arye, ikin ning weik anggun nong deice delilamsika deice arye, fia winilelamsik bukni, ikin ulamsuka babye, fia batakna kumce talibuka diba tenena uk unamlulume.
58010033	Atalak noutamak ara, ton talak ara, ninye nirya kekenmekak uk, anggun ti, malye yupu nyabuka dopnilibuka lyek-lyek nyalamsike. Ton talak ara, anggun diba tenelamlum ning ati, ikin ning weik anggun nong deice delilamsike. Ton talak ara, sik malye nang arye, yuk nang ati, aning atonun ikin ning ap, malye ning ap, sik nong deice delilamik bukni, anggunce aninye ati, bico tenebuka, sik talima kwa baribuka melilanamlulume. Anang ati, kum batakalanamlulume.
58010034	Ton talak ara, sik malye nang arye, yuk diba teneamik nang ati, dobukabikce tapu koubuka, wenena aik dongobik bukni, anang ati bico tenebuka melilamlume. Tonda, malye nang arye, anggun talilamlum ning ubula dolamikba, anggunce engena kum aryuk, ‘Dawaplye, dadopropnyake’ tenen, kanye deibuka ulamlume. Winibuka ulamluma deiyok ara, anggunce, ‘Kume, nun dipkoprop talinyap ning ara, ubula dopropmasiak ninguk kume. Fia teleb talinyap ning ara, kum kum danmanto. Fia unamle ning atia,’ tenelamlumce, kanye deibuka ulamlume.
58010035	Aning ati ara, na kayapo, anggun kanye bokoltona kum arye, fia diba tenelulum ning ara, batakana kume. Aning kum batakmunyop ura, aminyan ara, Allah weika arye bokuka, mambul weik dekna ning weik arye arinamsile. Ati, ‘Diba’ tenena uk unamlulume.
58010036	Ikin ning awabsilya babye, batakna kum arye, fia pi dobuka, ‘Diba,’ tenena uk ulamunyop ura, aminyan talak Allah arye teneamsuk touk, akunum winipmunyop ura, elce, “Winibuka, winibuka arinamsine,” nyabuka nyalilamsuk touk dekna ning aripsiliba, ‘Aning dolonamlume’ tenen, nyapsine.
58010037	“Fia batakna kumce, talibuka unamlume,” nyapmasin yupu ara, Allah yupu noutamak nyabik deiyok ning ton ani. ‘Aminyan yanamlanye bira, daulamlya ani, sik arye kum yanamle. Dipkoprop tenebuk talak uk tamubuka pola yanamle.
58010038	Bukni, el min kum yanmalye talak ara, sik diksukum unyak ninye ara, sik diba tenebica deice aryuk unamake. Diba tenebikiryuk, ilil ati, ila tuba tonap, sik diba tenenyak ning batakicop ura, na arye aninye ati, kanye kum delinamne. Allah arye nyabuk.’
58010039	Ayupu aupmal bukni, na kayapo, nun nirya ara, ilil arye ila tuba tonap batakikiba, Allah arye wenebuka oplopnamle ninye atonun kum unyabe. Nunda, diba tenena, uk ubikiba, Allah arye lyenamsil ninye unyabe.
58011001	Ura, diba tenena ara, laka nyapnusine. Ara nunda, ‘Allah arye wininamsile’ tenen, kintinibuka dina uk unyap ning nirya ap, tonda asing arye min kum elinyap bukni, ‘Allah arye wininamle,’ tenenyap ning ap ati, nunce Allah ati, diba tenebibya deice arye, kanye bokoltona kum arye, ‘Dipkoprop unamsile’ tenena uk unyabe.
58011002	Nun apu yapu arye Allah ati, weik arye diba tenenlamikba, Allah arye sik ti kanye deiyamuka deice arye, teleb updeiyamukce, ‘Anang ara, na dokola ninye unamak,’ tenebuke.
58011003	Ura, Allah arye el yupu uk nyabukce, adip aryuk aning-aning yala-yala nirya kwepdeibuk. Ara, nun asing arye elinyap ning nirya memebuka delina ning ati ara, asing eipmanto ning dobuka, aning deice arye kum kwepdeibuk. Aning kum bukni, el yupu nyabuka mikip dib aryuk, aning-aning nirya kwepdeibukba, anyapmok touk kikliman kibuk. Aning nirya ara, diba tenenyaba deice arye, kekebuka kel kinyabe.
58011004	Tonda, Allah si erena ati, Kain bira mitik teleb ning dobuka yanuka aribuk bukni, Habel arye aning ati, diba tenebuka deice arye, fia teleb ning bobuka yayukce, Allah ati aribuk. Aribukba, aminyan talak Allah arye, Habel aribuk ning ati, yupu nyabuk talak ara, “Na diba tenepnukce, na si erena ati, aripnuk ning ara fia telebe. Ati, Habel ara diksukumnye akunum deipne,” nyapdeibuk. Allah arye Habel ati, diksukum updeibuk ning ara, Habel diba tenebuka deice arye, winibuk. Tonda, Habel akunum diyamuk bukni, weik arye diba tenelamuka anya arye, ‘Habel birye diba teneamuk touk, nun babye wininamabe,’ tenen ati, Habel ara, winipmantonye Winisulula ati, el diba teneamuk ning ara, nun tuba tenebuka kel kinyabe.
58011005	Ura, Henok ara, fia teleb kibuka, diksukumuk ulamukba, Allah arye el ti, “Henok bira, fia telebuk ulula anya arye, el ti na kanye deipne,” nyabuk. Allah arye Henok biti nyabuk ning ati ara, Henok kum dibuk. Min kum dibuk bukni, tuba kam uk ulamuk talak danoutam ara, Allah arye Henok dobuka, im deice bobiyuk. Allah arye Henok dobuka bobiyuka ati, akunum tunimabukba, atalak ulamik ninye arye, ‘Elda dan do, el nong eiptibye’ tenen, eibreyik bukni, kum eibik. Allah arye Henok dobuka, im deice bobiyuk deiyok ara, Henok weik arye diba tenelamuka deice aryuk, Allah arye el ti, kam uk dobuka, im deice bobiyuk.
58011006	Yata ninye do nirya, ‘Allah el si erebuka, el mapu unamap’ tenen, patalul ninye nirya ara, adip aryuk, ‘Allah dipkoprop ulule’ tenen, minyuma diba tenepnamake. Diba tenebikirye, ‘Allah el si erena ati, fia pi dobuka winilamiceba, ‘Allah arye menenga ning arinamle’ tenen, kanye bokoltona kum dib aryuk, diba tenenamake. Aning ati ara, yata ninye do nirya, Allah ati dipkoprop diba kum tenebikcop ura, Allah arye sik ti kanye kum delinamle.
58011007	Ura, Nuh arye Allah ati, diba tenelamuka anya arye, Allah arye, “Ninye kum elilamik ning bukni, mok weika arye cepliba, weik mekwen deipnamla anya arye, tukwak ninye nirya opnamsina ati, kanye mouplulume,” nyapdeibukba, Nuh kekebukce, elda, ‘Allah weik mambule,’ teneamuknye anya arye, ilil ubuk. Ilil ubukba, ‘Na mapu silip nirya lyepnamsil’ tenen, weik mek liya yo kintinibukce, amek liya yo deice, weik aik ton dobuka kintinipdeibuk. Awinibuka deiyok ara, Allah ati, weik arye diba tenelamuka deice arye winibuk. Nuh bira diba teneamuk bukni, atalak sik malye winilamik ninye ara, aning nirya kum kekebuka, diba kum teneamik. Sikce ayupu batakikba, Allah arye aninye nirya wenebuka oplobukce, sirya dakuk. Allah arye ninye teleb ulina ati, lipsisikuka delisilya ara, diba tenenyaba deice aryuk teleb kilisulule. Aning atonun, Nuh diba tenebuka deice arye, Nuh babye doprobukba, Allah arye, Nuh biti, diksukumuk kibuka teleb kipdeibuke.
58011008	Ura, minop talak Allah arye Abraham ati, “Auminye mutuku batakuka, na aripnamkin mutuku binamlyame,” nyabuka, yukubukba, Abraham kekebukce biyuk. Elda, ‘Na binamne mutuku anye’ tenen, moubuka kum tenebuk bukni, el diba tenelamuka deice aryuk kekebukce adip aryuk biyuk.
58011009	Biyuk ning ara, el diba tenelamuka deice arye, ninye asik nang arye, yuk karin mutuku binuka, tia talak ati, talye butum aling tenda aik tia dobuka, mapra balamak atonun ulamuk. Allah arye, “Amutuku aripnamkine,” nyabuka nyalilamuk mutuku, Abraham bira, amutuku binuka wekukce, ninye asik nang arye winilamak touk, ulamukani, aminyan ara nun apu yapu Isak ap, Yakup ap atonun winilamrik. Allah arye, Abraham ati “Amutuku aripnamkine,” nyabuka nyalilamuk touk, sik bitinye nang babye ati, ayupu atonun nyalilamuk.
58011010	Abraham arye utenebuka dina uk ulamuk. ‘Kume, aminyan talak, na fia unamne mutuku ara, Allah elcuk dopnamle. Allah arye, ‘Winibuka dopnamne,’ teneplirye, aik dona deiyoknye ulule. Aweik aik aruma noutamak ara, tuku palibuka afum noutamak keil deibikirye, anyaik ayukumna yo akeil deice ikuka deibikirye, anyaik nirya dobikiba, fia aunamle. Anyaik ara, tia aik kume. Allah arye dolul aik nirya ara, fia aunamle.’ Abraham arye utenebuka dina uk ulamuk.
58011011	Tonda, Abraham el diba tenelamuka deice arye, aning ton winibuk. Ara, elce domuk kil Sara ara, you kil ulamukani, el Abraham babye, mi kum deipmantonye wisi akunum dayuk. Winibuka ulamrik bukni, Allah arye, “An mi deipnamlam,” nyabuka, nyalin yupu nyapdeibukba, Abraham kekebukce, diba tenebuke. Ara, ‘Kume, Allah el yupu nyalul touk aning uk unamle’ tenen, diba tenebuka ati, Allah arye Abraham ap, Sara ap ati, melyamukba, el mi deibuk.
58011012	Aning ati ara, Abraham bira tonoknye, wisi deibukba, mi kum deipmantonye ulamuk bukni, el diba tenelamuka deice arye, Allah melyamukba, elce ami deibukba, dadeipdanin yangalamika ani, deiyamik mapu ara, kum nukmanto unyake. Ara, im deice ulul kurya kum nukmanto ulul atonun, el mapu ara, fia weik unyake. Tonda, laut mekwen kup-kup ak keil wenenga kum nukmanto ulamle touk, el mapu ara, fia weik unyake.
58011013	Ura, anyapmasin ninye nirya ara, fia diba tenena uk ulamik ani, aminyan talak diamik. Allah arye, “Wininamsine, winibuka aning arinamsine,” nyabuka, sik ti nyalilamuk ning ara, min kum aryamukba, kum dolamik. Nong kum dolamik bukni, ‘Kume, Allah arye nyalilamsuk ning ara, dipkoprop arinamsile’ tenen, kanye deibuka peratoto arye, kintinibuka dina uk ulamik. Tonda, sikce nyalamik. “Kume, nunda, yuk pera mutuku ninye, asik nang atonun kibuka unyabe. Nunda, tukwak mutuku unyap bukni, asukum ara nun mutuku kopropa kume,” nyalamik.
58011014	Ayupu atonun yupu nyabikce nang ara, nyabica deice arye laka peteresinyake. Sik biramang mutuku kopropa ati, kintinibuka dina uk unyake, sikce, ‘Talya tukwak mutuku ara, nun mutuku kopropa,’ tenebuka kum unyake.
58011015	Sik min arye ulamik bukni, bataklamik mutuku ati, tuba pataptuba, tenelamtingto ura, dipkoprop lik uptuba, sik min arye batakamik mutuku, akunum tamubuka binamtinge.
58011016	Bukni, aning ara fia kum winilamikbuk, ‘Nunda fia teleb mutuku, im deice mutuku binuka unamap’ tenen, weika arye patalamukba, kintinibuka dina uk ulamik. Aning ati ara, Allah arye aninye ati, fia teleb weik asik akunum kintinibuka ati, alye una kum dib aryuk, “Aninye ara, na mapu kopropa unyake. Na ara, sik Ni Kopropa Allah unune,” nyalule.
58011017	Ura, Abraham bira, el mi Isak tonok ulamuk bukni, Allah arye Abraham ati, asilen ning aribuk talak ara, “An mi opnulyame,” nyabukba, Abraham weik arye diba tenebuka deice arye, ‘Allah si erena ati, Isak obuka Allah aripnune’ tenen, Abraham akunum kintinipdeibuk.
58011018	Minop talak ara, Allah arye Abraham ati, nyalilamuk. “Ance Isak deipminba, Isak birye deipliba, dadeipdanin, banamak mapu nirya ara, nyanamake. ‘Nun apu kopropa Abraham arye Isak deibukba, el Isak tam nang arye deipsike,’ nyanamake,” Allah arye nyabuk. Ayupu nyalilamuk touk, Abraham arye Isak akunum deibukba, el mi tonok dem ulamuk. Allah arye, Abraham ati, asipdeyuk talak ara, Abraham arye utenebuk. ‘Kume, na mi Isak tonok dem ulul bukni, Allah arye akunum diamik ninye dobuka, tamubuka kam bukeipmantonye ulula anya arye, na ikin kume. Na mi opnyop ura, diptua babye, Allah arye ami tamubuka kam bukdeipnamlarya,’ tenebuke. Ura, atalak ara, Abraham arye Isak kum obuk bukni, Abraham arye Isak ati, ‘Opnun’ tenen, kintinibukce, opmanto ubuka anya arye, mitik winipmanto ning ati ara, Isak akunum opmatuba, Allah arye kam bukdeiptua atonun winibuk.
58011020	Ura, Isak arye Allah ati, diba tenelamuka deice arye, el mapu Yakup ap, Esau ap ati, ‘Kume, aminyan talak unamle ning ati, Allah arye telebuk ulinamsile’ tenen, “Allah arye teleb updeipnamsile,” nyabuka, teleb yupu nyabukce, sik deice deibuk.
58011021	Aning atonun, Yakup el dipnuyuk talak arye, Allah ati, diba tenelamuka deice arye, el deibuk mi Yusuf, elce deibuk mapu ati, ‘Allah arye amapu ati, teleb ulinamle’ tenen, teleb yupu nyabuka, sik deice deibuk. Ayupu nyabuk talak ara, el kama arye baribuka, kanupdongobuka Allah el si erebuk.
58011022	Aning atonun, Yusuf arye Allah ati, diba tenelamuka deice arye, el dipnuyuk talak dam ubuk ura, aminyan winipnamuk ning ati laka nyabuk. Ara, Allah arye sik Israel ninye ati, Mesir mutuku noutamak tapu koubuka talyamika noutamak arye, lobuka yukak bobinamuk ning ati, laka nyabuk. Tonda nyabuk, “Israel ninye Mesir mutuku batakuka binumunye talak ara, na yok bulubuka, Kanaan mutuku bobuka weipnamnululume,” nyapdeibuk. Anirya ara, el diba teneyamuka deice arye nyabuk.
58011023	Tonda, Musa el li ap, el lin ap, sikce Allah ati, diba teneamrika deice arye, winiprik. Mesir mutuku talibuka weik ninye deiyoknye Firaun arye, “Sal mapu nirya oploplulume,” nyabuk bukni, sik ilil kum arye, ‘Kume, nun mi ara, talye mi kume’ tenen, akunum deiprikce, ami bobuka, wala winilye deice arye duknyamrik.
58011024	Aning atonun, Musa akunum nebukop ura, Allah ati diba teneyamuka deice arye, winibuk. “Na ara, ‘Firaun el kilmu arye deibuk mi,’ tenebuka kum nyanamniyake,” nyalamuk.
58011025	‘Teleb ning ara, Mesir mutuku nang arye, Allah el na tenen ninye, Israel ninye nirya ati, ikin ning sik nong deice delilamak touk, na nong deice delina babye telebuka. Malye wininyak ninye arye kanye deibuka, malye-malye wininyak ning ara, tia talak ati, na ap winiptibye bukni, aning ara teleb kum ati, kum wininamne,’ teneamuk.
58011026	Tonda, uteneamuk. ‘Kume, Mesir mutuku wamuk ning, dekna fia weik ning nirya taliptinya babye, mitik teleb uptinye bukni, Allah arye ninye lyena ati, dopdeipnamsilnye, Kristus ati diba tenepniba, Mesir mutuku nang arye ikin ning, na nong deice deipnicop ura, aning ara weik telebe. ‘Fia teleb ning ara, aning uka,’ teneamuk. Aning teneyamuka deiyok ara, ‘Allah arye aminyan talak menenga ati, aripnamnil ning dopropnamne,’ tenelamukce, diba teneyamuka ati winilamuk.
58011027	Tonda Musa arye, Allah ati diba tenelamuka deice arye, ‘Mesir mutuku weik ninye deiyoknye Firaun arye derepnilyak’ tenen, ilil asa arye, Mesir mutuku batakuka, yukak biyuk. Talye ninye asing arye kum eipmantonye Allah ati, Musa arye eibuka anya arye, ikin ning weik el nong deice deiyamikba, ikin ulamuka babye, fia kum bataklamuk.
58011028	Musa diba teneyamuka deice arye, sik Israel ninye arye, Kaplina ati Kwalina fil dolamik ning ara, kum bataklamuk. Tonda, kam ning obuka, ining likuka buplan dana-dana delilamik ning ara, Musa el babye kum bataklamuk. Aining likibuk ning ara talye ati kume. Ara, Allah arye Mesir mutuku ulamik ninye, sik minyuma mapu opnuyuk talak, ‘Ninye Ona Deiyok malaikat arye, Israel ninye nun minyuma mapu ton kum opnusil’ tenen, winibuk.
58011029	Tonda, aning atonun, Israel ninye Mesir mutuku batakuka, mek kum ati, ninye kum ulamik mutuku noutamak balamika ani, Ining Bi Laut Mekwen kup-kup ak biyik. Amekwen ara, koubuka kum binmanto ak bukni, sik Israel ninye diba tenebika deice arye, Ining bi Laut mekwen noutamak wilibukba, tuku mikuka deice yanibuka biyik. Sik biyik bukni, Mesir mutuku ninye arye, ‘Nun babye atuku mikuka deice talye luparabuka bitibye’ tenen, piripdeyik bukni, amekwen dana-dana arye langdibukabukce, Mesir mutuku yin talina nang nirya obuka sirya dakuk.
58011030	Ura, aminyan yuk talak ara, Yeriko mutuku asik dana-dana tam nirya, weik cang keil poka wibuka domik bukni, Israel ninye diba tenebika deice arye, like tek barye deice arye warikuka antanapdongobikba, Yeriko keil poka domik ning lokukabukce, Yeriko mutuku ninye obuk.
58011031	Israel ninye arye, Yeriko mutuku nang opnuyik talak ara, Israel ninye arye, ‘Yeriko ninye opnuyap’ tenen, ninye ton bitinye nang dopreibikba, maka meil birik. Sik maka meil birik talak ara, tonok kil el si ara, Rahab arye, ninye talye yoltan kil ulamuk bukni, el diba tenebuka deice arye, ‘Na mutuku nang arye amaka melyanmarak nang obicak’ tenen, amaka meil binmarik nang ati, “Telebe,” nyabuka, melibuka duknupdeibuka anya arye, weik keil poka lokukabukce, sik diba’ tenena kum ninye, Yeriko ninye obuk bukni, akil tonok Rahab bira kum obuk.
58011032	Ura, na kayapo, yata yupu tonap dukdongobuka nyapsitinye do? Lo tonap kum upmanila anya arye, Gideon ap, Barak ap, Simson ap, Yepta ap, Daud ap, Samuel ap, ura, Allah el yupu laka nyalamik nang, nabi nang ap, yuk diba tenelamik nang nirya, winilamik ning nirya kum laka nyapsitinye.
58011033	Aning-aning nirya, sikce Allah ati, diba tenelamika deice arye, mutuku-mutuku weik talyamika weik ninye deiyok nang obuka sirya daklamikce, atalilamik mutuku nirya noutamak arye, diksukumuk weik deiyok nang kililamik. Allah arye anang nirya ati, nyalilamuk ning aryamukba, dololamik. Tonda, weik yu kuse arye, ‘Anang dipnul’ tenen, piripdeyuk bukni, ayu kuse sik si kangkanya darapmoka ati, kum dipmanto ubik.
58011034	Tonda, weik uku buk dilamuk bukni, sikce tangapdongobikba, kum dibuke. Ton talak ara, yu nang arye, parang ya arye, ‘Aninye opnamak’ tenen, pirilamik bukni, bik-bik abuka balolamika ati, kum olamik. Sik Israel ninye mikip ara, mitang asa ulamik bukni, Allah el mikip arye aninye melyamukba, mikip weik ulamik. Mutuku-mutuku nirya olalamik talak ara, sik mikip weik ulamikce, yuk mutuku yin talin nang nirya ati, olbisilamik.
58011035	Ton talak ara, kilapu sik mapu do, sik akanye yapu do, akunum diplamik bukni, Allah arye tamubuka aninye kam bukeipnaba, sik kilapu dam tamubuka yangalamik. Ton diba tenelamik ninye ara, yu nang arye dobuka, ‘Sik diba tenenyak ning nirya bataknamak’ tenen, kama dobuka sik nong deice kulalamikce, fia ikin ning weik sik nong deice delilamik. Winilamik bukni, sik diba tenena nang arye, “Se, lopdongopsululume,” nyabuka kum morolamik. Sik anang arye Allah ati, diba tenebuka kum bataklamika deiyok ara, ani. Ara sikce, ‘Kume, diba tenenyapnye Allah ati batakipyop ura, ayu nang arye lopdongopsiting bukni, ara malye uka. Oplopsicop ura, aminyan ara, nun Ni Kopropa Allah arye, tamubuka kam bukeipsiliba, fia kam unamabe. Fia teleb ning ara, aning uka ati, anang arye opsica babye mambul kume. “Lopdongopsululume,” nyabuka kum moropnuyabe,’ tenenlamikba, sik yu nang arye aninye olamik.
58011036	Malye nang arye, yuk diba tenelamik ninye ati, winilamik. Anang ati, nalibuka akutulamik. Ton nang ara, dobukapna arye, kama arye sik balye tam weika arye kulalamik. Ton nang dobuka, tapu koubukapna arye, wenena aik fum dongolamik.
58011037	Ton nang ara, yuk nang arye keil dobuka, sik nong deice cobuka olamikba, diplamik. Ton nang ara, gergaji dobuka, sik nong noutamak sekeltaklamik. Ton nang ara, parang ya arye sekuka olamik. Adiba tenelamik ninye, tuba kam ulamik talak ara, fia bona utotoa kum ninye ulamik. Sik butum aling kopropa kum ati, domba bol ap, kambing bol ap, wibuka ongolamik. Aning-aning nirya kum talyamika anya arye, se tenena uk ulamukba, malye nang arye, ‘Sik diba tenena ninye ara, nun like’ tenen, ikin ning weik sik nong deice delilamik.
58011038	Sik diba tenelamik ninye ara, sik teleb aik kopropa kum ati, talye balamikce, ninye kum ulamikak, mok kum celamuk ak ap, talye bai mutuku noutamak, yo kan-kan ap, keil deiya ap, tuku palina fumbisik ap, wekuka malamik. Aninye nirya ara, fia teleb ninye, mambul weik ninye ulamika anya arye, teleb ning ara, talye diba tenena kum ninye, malye wininyak ninye ap, ansinibuka, tonok mutuku neika kum ulamtinge. Bukni, tukwak mutuku tonok ati, yata ulamting do, kume.
58011039	Minop talak diba tenelamik ninye nirya ati ara, Allah arye, “Aninye ara, sik diba tenenyak ning ara, fia telebe. Na kanye deipsine,” nyapdeiyamuk bukni, Allah arye aninye ati, “Aning arinamsine,” nyalilamuk ning nirya ara, min kum dopropnaryuk dibilamik.
58011040	Deiyok ara, Allah arye nun nirya ati, fia teleb ning teneamsuke. Ara, ‘Min arye ulamik ninye ap, winitalak unyak ninye ap, neika diksukumuk kipnirye, na Allah ap talima dukdongobuka, fia ansinibuka telebuk kilinamsine,’ teneamsuke. ‘Neika uk dolonamake,’ tenebuka anya arye, minop talak ulamik ninye ap, nun winitalak unyap ninye ap, kintinipsuk ning ara, neika uk arinamsile. Allah arye nun ap, sik ap neika diksukumuk kipdeipnamsile.
58012001	Aning ati ara, na kayapo, sik minop talak ulamikce, diba tenebuka diksukumuk ulamik ninye, wini nyapmasin ninye ara, dana-dana tam nirya, yupa weik aunyakce, nun ti dina uk usinyake. Disinyaka ati ara, Allah arye, ‘Winibuka diksukum bisik uk banamak’ teneamsuk touk, ikin upsilya babye, batakna kum, fia pi dobuka, abisik deice uk mikip arye banamabe. Sik biklamak nang arye, ‘Ikin upnilyak’ tenen, talye ning nirya batakuka, tonok bisik uk mikip arye bik-bik abuka balamak touk, nun babye atonun, ‘Ikin upsilyak’ tenen, talye winin ning nirya batakibirye, Allah tenepsuk bisik uk binamabe. Aning atonun, weik mambul ning ara, malye ning patasilya deice, kanam asa arye tapu koulongona atonun ulamsil ning nirya batakibirye, Allah teneamsuk bisik uk binamabe.
58012002	Nun diba tenenyap ning deiyok kouna ap, ansinibuka sirya dakna ap, deiyoknye Yesus ati, diba tenebuka talibibirye, fia tenena uk unamabe. Yesus ara, ‘Allah arye na ti erepdeipnilirye, fia teleb ulinamnile’ tenena uk ulamuka anya arye, ‘Se, wanwanun yo deice ninye onyaka ara, alye una asa opnamaka ara, na like,’ kum tenebuke. Kum tenebukce, wanwanun yo deice obik talak ara, uk weik dinmokce, ikin weik unmoka babye, kum batakuke. Aminyan talak, kam bukuka im deice biyukce, Allah el weik Ninye Deiyoknye bunak, sirik taruk tam bulbiyuk. Yesus arye, ‘Allah el taruk sirik tam bulbinamna ara, fia telebe,’ teneamukce, aning uk tenebuka deice arye, kanye deibukce, ‘Wanwanun yo deice opnamniyaka ara, na like anya arye, bataknamne’ tenen, fia kum tenelamuk.
58012003	‘Tuba imun ning usiliba, mikip ara, mitang asa ubuka, imun kanye bobibirye, talima bouku sukulamsil talak ara batakipyak’ tenen, ati ara, Yesus winilamuk ning ati, fia tenena uk unamlulume. Diba tenena kum, fia malye winin nang arye, Yesus yanibuka el nong deice ikin ning weik delilamik bukni, Yesus ara, fia batakna kum arye, pi dobuka mikip arye ulamuk.
58012004	Malye winin ninye arye anggun ti, ‘Malye kipnuyabe’ tenen, pirilesinyak talak noutamak arye, anggun nong bol deice uk osinyak bukni, anggun ining min kum pananmasiliba, kum dibilulume. Ati, ikin usilya babye, batakna kume.
58012005	Tonda, Allah arye anggun ti, ‘Na mapu, sik talima kwa dinamne’ tenen, nyapdeiyamsuk yupu ara, akunum luba kiplum do? Allah yupu noutamak aupsuk yupu ara, asukum deipsine. Na mapu, Allah asilesilirye, wenebuka peteresulula ara, ‘Dawaplye’ tenena kume. Allah arye, “Winina meme,” nyabuka wenepsilyop ura, ‘Se’ tenen, talima bouku sukuna meme.’
58012006	Aning ara, talye ati kum nyapne. Deiyok ara, Allah arye bico tenebuka, el kanye delilul ninye nirya ati ara, ‘Teleb wininamak do, kum do?’ tenen, asilesilirye, wenebuka peteresulula ati nyapsine. Tonda, Allah arye, ‘Na mi ani’ tenen, dololulnye biti ara, malye upliba, wenebuka ikin ning arilule.
58012007	Ura, yatanye birye, el mi kopropa ati, kum wenebuka peterelul do? Kume, nun ni yapu nirya arye, ‘Wininamlulume, aning ara, kum wininamlulume,’ nyabuka, peterena ap, wenena ap usinyake. Ati, kanye imun ning usilye talak nirya, ‘Ara winilena ap, wenebuka peterena ap, ati unmasile,’ tenepmunce, batakna kum, fia pi dobuka, batakna kumce fia talibuka unamlulume. Ikin usilye talak noutamak ara, Allah arye nun ti, ‘Na mapu,’ tenesilirye melisulule.
58012008	Nun ni yapu arye nun nirya ati, ‘Malye winin ning batakikirye, telebuk unamak’ tenen, asilesikirye, wenebuka peteresinyake. Winisinyaka anya arye, kum wenebuka peterepsetingto ura, yuk nang arye nun ti, ‘Amapu ara, sik ni yapu arye deiyamik mapu kopropa kume. Sikda, talye nang arye neika mabikba, deibik mapu atia,’ tenepsitinge.
58012009	Aning uk kum bukni, nun nirya ara, nun ni yapu arye wenebuka peterelamsikba, kekelamubu. Winibuka winilamsik ning ati, nun ni yapu ati, si erebuka kanye delilamubu. Nun tam ninye ati, mitikanun arye si erelamubu bukni, nun Ni Kopropa Allah arye, nun kanye talima ap, dib kanye ap, kam ulisululnye ati ara, adip aryuk weika arye si erebuka, el amutam bukeipyop ura, kam fia unamabe.
58012010	Nun ni yapu kopropa arye, ‘Aning teleb,’ teneamsik touk, wenebuka peterelamsik bukni, nun Ni Kopropa Allah arye, ‘Na mapu fia teleb kilinamne’ tenen, asilesilirye, wenebuka peteresulule. Winisilya ara, talye ati kume. Ara, ‘Na malye ning tonok babye kum upniliba, fia diksukumuk unye touk, na mapu babye atonun neika unamak’ tenen, wenebuka peteresulule.
58012011	Ura, asilen ning ap, wenena ap, peterena ap usinyak talak noutamak ara, kanye deibuka kum unyabe. ‘Se, na ikin unulule’ tenen, engena uk unyabe. Bukni, ikin kanye bobuka, wa wibikiba, aminyan talak aning-aning weik, nong upliba, teleb kanye bobuka, weika arye lilamak touk, winilena ap, wenena ap, peterena ap usiliba, adeice arye moubuka kekekirye, kel kinyak ninye ara, aminyan talak kanye deibuka, diksukumuk unyakce, yuk nang nirya ap, teleb ubuka neika uk unamake.
58012012	Aning ati ara, dikdik upsilirye, uk disilye taruk ap, gutam uk disululce lyulamsil ning ap, mikip kililanamlulume. Kanye teniltona kum arye, batakana kumce, fia talibuka unamlulume.
58012013	‘Anggun nirya mikip arye diksukumuk unamlum’ tenen, domon yupu deice arye nyapnusine. Ara, ‘Sik teleb bisik talye luparabuka binamak’ tenen, anggun bisik ara, tuku palibuka teleb kipdeipmunyop ura, sik yok mitikanun arye kwanyamle ninye ara, weik arye kum kwanipnamle bukni, kwetepmunyeba, lipsisikikirye yum uplyop ura, diksukumuk banamake. Ati, Allah arye asilesilirye, wenebuka peteresilye talak nirya ara, melipdamunce, diksukumuk unamlulume.
58012014	Ura, na kayapo. Anggun nirya arye, ‘Yuk ninye nirya ap, kanye deibuka neika ubibirye, malye winina ap, olana ap, yupu deice walana ap, aning nirya fia kum dib aryuk, diksukumuk unamap’ tenen, fia pi dobuka pirilenamlulume. Malye winina ning nirya kum batakikirye, diksukumuk kum unyak ninye ara, nun Weik Deiyoknye Allah el ap neika ansinibuka kum unamake.
58012015	Tonda, atalak noutamak nirya ara, anggun nirya arye, anggun neika ululum ninye ati, moubuka kalekelanamlulume. Ara, Allah arye nun lyena ati, bico tenesilirye, el kanye aniryuk talye melisilye ning akunum kekebuka kel kinyak bukni, lik upliba, ‘Dawaplye, tenebuka, batakicak’ tenen, moubuka kalekelanamlulume. Tonda, ‘Allah arye bataksilyak’ tenen, ton nang malye winibikiba, yuk nang weik yu upliba, adeice arye ninye weika arye tonap tabakuka, malye kanye bobuka malye winibikirye, ‘Sik nirya malye winipdeipdacak’ tenen, fia moubuka kalekelanamlulume. Ara, urdem ati kum nyapsine. Ton tam nang arye, yu weik upliba, yuk tam nang ton, aning eibuka kekebicop ura, ninye weikia arye tonap, yu upliba, ‘Sik nirya malye winibicak’ tenen, nyapsine. ‘Winipsilyak’ tenen, moubuka kalekelanamlulume.
58012016	Aning atonun, anggun kan-kan noutamak ton ninye arye, ‘Ubula talye-talye neika mabicak’ tenen, moubuka kalekelanamlulume. Tonda, minop ulamuknye Esau birye, ‘Allah el ulul ning ap, diksukum un ning ap ara, mambul kume,’ teneamukce, malye ulamuk touk, anggun kan-kan noutamak yuk nang ton tenebikirye, ‘Malye winibicak’ tenen, moubuka kalekelanamlulume. Esau bira, ‘Allah el ulul ning ara, mambul kume,’ teneamuk. Winibuka teneyamuka anya arye, elda minyuma du mi ulamuka ati, el li birye talyamuk ning nirya dopromtu bukni, tonok sum deice aryuk el din patabukba, el weit kopropa Yakup dinmok ning dekuka doprobuka deice arye, el talipmanto ning nirya dekukba, el weit kopropa doprobuk.
58012017	Ura, anggun kele, Esau birye, el talyamtu ning nirya akunum dekukba, el weit kopropa uk doprobuk bukni, aminyan talak ara, Esau el kanye tamubukce, ‘Se, na ni talyamuk ning aripnutuba, naryuk doproptinye’ tenen, patabukba morobuk bukni, el li birye batakuk. Esau birye, “Se naio, aning aripnutume,” nyabuka, weik arye engebuka morona uk unmok bukni, el li kopropa, el kanye kum tamubuka ati, fia batakuk.
58012018	Na kayapo, sik minop talak ulamik ninye, Israel ninye winilamik touk, winitalak ululum ninye kum winilulume. Sik minop talak ulamik Israel ninye ara, ninye taruk arye talipmanto mutuku dam yayik bukni, amutuku Sinai mutuku deice ara, weik uku dilamuk. Tonda, amutuku deice ara, fia kunukna ap, mok piriripna ap, bebea lakna ap, liman ap, mok weik ap winilamuk.
58012019	Tonda, amutuku deice uk weik bilkong nyana, el si ara, terompet weik lelim nyabuk. Tonda, weik ninye yupu atonun yupu, weik mambul yupu nyabukba, ayupu kekelamik ninye arye, engebuka moronmek. “Se, yupu tonap dukdongobuka kum nyanamsilyame. Nun kanye imun weik unmasile,” nyabukabikce, engebuka morolamikce, ilil weik ulamuk.
58012020	Aning morobika deiyok ara ani. Aweik yupu arye nyabuk. ‘Amutuku ara, fia memak anya arye, sal do, kilapu do, ura talye kam ulul ning babye, yata ning do nirya, amutuku dam yakirye, amutuku tuku yanibikcop ura, sik yuk ninye nirya arye, adip aryuk keil cobuka anang sik nong deice cobuka onamlulume, nyabuk.’
58012021	Winilamikba, amutuku wamuk ning nirya ara, fia mambul ulamukba, sik kisok kwisi mek bongobukba, ilil weik ubuk. Musa babye aning nirya eibukce nyabuk. ‘Se, na ilil weik upmanila ati, na nong nirya sirim talipmanile,’ nyabuk.
58012022	Ura, na kayapo. Sik minop talak ulamik Israel ninye, asing eipmanto ning dam yangalamik bukni, anggun winitalak ululum ninye ara, fia yuk nang dam yanmalume. Anggunda, Sion mutuku, Fia Kam Una Deiyoknye Allah, el ulul mutuku, im deice Yerusalem asik dam yanganmalume. Anggunda, weik yupa weik kum nukmanto, im deice fil don nang teleb kanye deibuka, malaikat beribu-ribuan bulubuka, weklamak dam yanganmalume.
58012023	Anggunda, Allah arye, ‘Aninye ara, mambule. Anggunda, na mapu kopropa unamak’ tenen, minyuma talak akunum wipdeiyamuk ninye dam yanganmalume. Aninye ara, Allah el Mi Kopropa Yesus arye talilule. Allah arye aninye sik si sekuka im deice akunum deiyamuk. Ura, ninye im sirya mutuku sirya nirya ati, ‘Teleb ning ani, malye ning ani,’ nyabuka, yupu lipsisikuka bokeipnamsil Deiyoknye Allah, el dam yanganmalume. Tonda, diksukum ulamik ninye delilamikba, Allah arye sik dib kanye dobuka, akunum fia ansinibuka, teleb updeibukba, sik unyakak dam yanganmalume.
58012024	Tonda, Allah danatam, ninye danatam, noutamak ansinilina deiyoknye, Yesus el un dam yanganmalume. Ninye lyena ati, Allah arye, “Winipnamsine,” nyabuka nyalilamsuk yupu, winiryuk ning ara, Yesus ara, ayupu ati ansinilina deiyoknye usulule. ‘Allah ap, ninye tukwak ninye ap, teleb ubuka neika unamak’ tenen, ansinibuka delisulul deiyoknye ara, Yesus uka. Minop talak ulamuknye Habel arye, Allah el si erena ati, kam ning obuka, ining likdeibuk ning ara, mitik telebuk winibuk bukni, Yesus arye nun lyena ati, el ining sakukce biyuk ning ara, fia mambul weik ulule.
58012025	Na kayapo, anggun kan-kan bukni, ton ninye arye, winitalak mambul yupu nyasilinye ati, ‘Nun like’ tenen, el ap, el nyasilye yupu ap, ati batakuka, ‘Kum kekebicak’ tenen, moubuka kalekelanamlulume. Ura, teneipdelulume. Minop talak ara sik deiyoknye, talye tukwaknye birye, “Winina meme. Anggun kanye mouplulume,” nyalamukba, sik kum kekelamik ninye ara, kum lyepdanmanto ulamikba, Allah arye sik kum kekelamik ninye wenebuka oltakalamuk. Winitalak ara, im deice ululnye birye, nun nirya ati, “Winina meme. Anggun kanye mouplulume,” nyabuka wenesulula anya arye, sik minop talak ulamik ninye kum lyepdanmanto ulamika ati, winitalak arye mambul yupu nyasilinye batakipyop ura, nun yata wiriptibya deice arye, lyepdatibye do? Kume, aning ara, kum winipmanto. Winitalak im deice arye nyasilinye batakipyop ura, dipkoprop Allah arye aninye wenebuka oplopnamle. Aning ara, kum namin kipnamle.
58012026	Minop talak ara, Allah el yupu weik arye nyabukba, tukwak mutuku nirya lulukuk. Bukni, winitalak ara, elcuk akunum nyapsile. “Tonok talak tonap, talye tukwak mutuku kum bukni, tukwak mutuku im sirya mutuku sirya nirya ap, im deice ulul ning nirya ap, tonap fia weika arye luluknamnarya.” Allah arye nyabuka nyalin yupu akunum nyapdeisuke.
58012027	Elce, “Tonok talak tonap,” nyapsuk deice arye kel bikinyabe. Ara, lulukmanto ning nirya ara, elce kwepdeibuk ning nirya ara, aminyan talak kum kipdeiplyop ura, aning ara, kum lulukmanto ning uk, winiryuk kwepdeipnamle ning ara, fia aunamle.
58012028	Aning ati ara, na kayapo, Allah arye nun diba tenenyap ninye talibuka, weik Ninye Deiyoknye unamsila nirya ap, elce arisiliba, talibuka unamap ning nirya ap ara, luluktuba, kum kum uptua anya arye, nun nirya arye Allah ati tuba-tuba, “Telebe,” nyabuka unamabe. Tonda, Allah arye, ‘Aning telebe,’ tenesilye touk, ‘Se, Allah ara weik mambule’ tenen, el ti ilil usiliba, el si uk fia erenamabe. Nun Ni Allah ati, ‘Telebe,’ nyabuka, el si uk erebibyop ura, Allah arye nun ti kanye delinamsile. ‘Allah ati, ilil unamsile,’ nyapmasin yupu ara, talye ati kum nyapsine.
58012029	Nun Ni Kopropa Allah ara, weik uku ina ibikiceba, aning-aning nirya diplirye, kum ulamle touk, elda aning atonun ululnye birye, malye winin ning nirya ati, yu upliba, kum daneipnamle anya arye, ‘Elda mambule’ tenen, ilil usilirye, el si uk erenamabe.
58013001	Winitalak akunum winimunye touk, yuk diba tenenyak ninye nirya ara, ‘Nun weit yapu atonun unyabe’ tenen, bico tenebuka, melilana uk tuba wininamlulume.
58013002	Ura, ton nang ara, ‘E, aninye ara, malaikat unyake,’ kum teneamik bukni, talye mankau kanye bobuka, ninye asik nang melilamik talak ara, dipkoprop im deice, fil don nang, malaikat ati yukulamikce, melilamik. Aning ati, luba kina kume. Ninye asik nang sik dam yacop ura, “Telebe,” nyabuka yukulonamlulume.
58013003	Tonda, sik diba tenebika ati, tapu koubuka wenena aik dongobik ura, wenena aik tuba daunyak ninye ati, luba kina kume. Aninye ati, tuba tenebuka melinamlulume. Aning atonun, yuk nang diba tenebika ati, malye nang arye ikin ning weik, sik nong deice delinyakba, malye kanye bobuka, ikin asa unyak ninye ara, tuba tenebuka melinamlulume. Atalak noutamak nirya ara, ‘Se, yu nang arye nun babye ati, tapu koubuka wenena aik dongopsicop ura, anang sik kanye imun kanye bobuka unmak touk, nun babye atonun winipsicak’ tenen, wenen aik tuba daunyak nang ati, bico tenebuka melinamlulume.
58013004	Ura, kil dobuka una ati, yupu nyapnusine. Kilapu dobuka unamlum talak nirya ara, ‘Aning ara, weik mambul anya arye, malye kum wininamap’ tenen, yuk kilapu dobuka talye-talye neika kum manamlulume. Aning ara meme. “Winina meme,” nyapmasina ara, talye ati kum nyapsine. Kume. Kil akunum domlye bukni, yuk nang kilapu ubula neika malamak nang ap, tonda kam nang bukni, malye-malye winibikirye, talye kilapu ubula neika malamak nang nirya ap, Allah arye sik ti yupu lipsisikuka, wenebuka opnamle ati, nyapsine.
58013005	Allah arye nun diba tenenyap ninye nirya ati, el yupu deice arye nyapsuke. Ayupu ara ani. ‘Doyanamle talak nirya ara, anggun batakuka, yukak kum binamne. Na ap, anggun ap neika uk unamabe. Anggun patan ning nirya ati, fia kum bataknamsine. Melibuka arina uk unamsine. Allah arye nyabuk.’
58013006	Allah arye, ayupu nyapsuka ati, kanye teniltona kum arye, diba tenebuka, anyapnusin yupu talibuka unamabe. Ara, Mazmur noutam arye nyapdeiyamik yupu ani. ‘Na melinilinye ara, weik Ninye Deiyoknye Allah ulule. Ati, na ilil fia kum unamnile. Talye ninye arye, yata wiripnitingba, Allah arye kum melipnutu do? Kume, Allah arye na ti, fia melinamnila anya arye, na ilil kum unamnile.’
58013007	Ura, sik ninye deiyok nang atonun ubuka, Allah el yupu peterelamsik nang ara, sik winilamik ning luba kina kume. Anang arye winilamik ning ara, tuba tenena uk unamlulume. Sikce diksukum ulamikce, teleb fil dolamika deice arye, nong kilamuk ning nirya ara, aning tuba tenena uk unamlulume. Anggun deiyok nang arye diba tenelamik touk, anggun babye atonun, diba tenebuka telebuk wininamlulume.
58013008	Yesus Kristus ara, minop talak fia teleb ulamuk touk, winitalak babye ulirye, aminyan doryanamle talak babye, atonun fia unamle. Yuk ton kum unamle.
58013009	Ura, sik yuk nang arye, urasin yuk peterenyak yupu, talye yupu yala-yala nirya peteresikceba, kekemunya deice arye, ‘Yuk malye bisik bobisicak’ tenen, sik yupu kekena kume. Allah bico tenesilirye, el kanye aniryuk melisilyeba, nun kanye talima mikip kilisilirye, talima kwa disulul ara, telebe uka. Aning uk talibuka unamlulume. Bukni, yuk nang arye, sik biramang kanye aryuk, ‘Winina meme,’ nyabuka, din ning ati, mem nyabikirye, mem fil dolamaka deice arye, nun kanye talima mikip kum kilisulule. Din ning ati, “Aning ara dina meme,” nyabuka mem nyabikirye, mem fil donyak nang babye, wininyaka deice arye, dipkoprop kum melilanyake. Anang arye talye fil uk donyake.
58013010	Nun talisilinye deiyoknye Yesus arye, nun pununa ati, dibuka deice arye lyepsukce, teleb ulisulul ning ara, Yesus ati, diba kum tenenyak ninye arye kum doproptinge. Sik Yahudi ninye ara, ‘Allah arye nun malye ning namin kipnamsil’ tenen, kam ning obuka, Allah arilamak aik fum, mem fil tuba donyak ninye ara, sik ton kum doproptinge.
58013011	Ura, yuk yupu ton nyapnusine. Yahudi yala ninye Allah arina ati, weik deiyoknye bira, ‘Allah arye nun malye winin ning namin kipnamsil’ tenen, kam ning oplirye, aining dobuka, Allah arina aik, Fia Teleb Aik weklirye, Allah el si erena ati, ining likuka delilule. Afil nirya akunum uplirye, yuk nang ati, akam ning nong dobuka ariplyop ura, ninye unyakak batakuka bai tam bobikirye, uku sekuka dongobikiba, uku arye akam ning nong nirya dilolule.
58013012	Aning winilamak atonun, Yesus babye atonun winilamuk. Ara, Yerusalem asik dolamikak batakuka, bai tam uk bobiyikce, ‘Yesus opnuyap’ tenen, Yesus dobuka wanwanun yo deice deibikba, donmoka ani, nun pununa ati dibuk. Nun dekna ati dipsuka deiyok ara, Yesus arye uteneamuk. ‘Na ining banamla deice arye, na wipdeiyamse ninye, sik malye winin ning kum daneipnirye, aninye teleb kibuka diksukum kipdeipnamne’ tenen, nun pununa ati dipsuke.
58013013	Yesus arye, winipsuka ati ara, sik Yahudi yala ninye arye, ‘Mem fil dobibya deice arye Allah arye lyepsitue’ tenen, wininyak ninye tam batakuka, yuk tam memeprobibirye, Yesus ati diba tenebibirye, el uk talibuka unamabe. Yahudi yala ninye kan-kan, ton nang arye, ‘Yesus ara, nun like’ tenen, el ti dopnilibuka lyek-lyek abuka, el nong deice ikin ning delilamik touk, nun diba tenenyap ninye ati, diba tenena kum ninye arye ikin ning nun nong deice deipsikirye, malye updeipsica babye, winibuka tenenamabe. ‘Kume, nun deiyoknye Yesus ati, ikin ning el nong deice delilamik touk, nun babye ati, nun nong deice ikin ning delinmasiyak bukni, aning ara telebe uka’ tenen, talye kanye bobuka unamabe.
58013014	Aning ara, talye ati kum nyapsine. Deiyok ara, tukwak mutuku im sirya mutuku sirya nirya noutamak ara, nun aik fia unamsilak kum ulule. Aning kum bukni, ‘Nun fia unamap aik ara, aminyan talak yanamsil’ tenen, kintinibuka dina uk unyabe. Ati Yesus atibuk diba tenebibirye, el uk talibibirye, yuk ninye arye lyek-lyek nyabuka, ikin ning nun nong deice deipsica babye, ‘Aning ara telebe uka,’ tenebibirye unamabe.
58013015	Yesus arye nun ti punupsukce, ninye lyena fil nirya dopsuka ati ara, elce melisilya deice arye, nun Ni Kopropa Allah ati, “Telebe,” nyabuka, el si fia erenamabe. Ara, Allah el si erena ati, kam ning obuka, Allah ati, arilamik ning atonun, winitalak ara nunce Allah ati, “Telebe,” nyabuka, el si fia erenamabe. Nunce Allah ati, arina atonun ning ara, ‘Yuk ninye ton kekebikirye, diba tenepnamak’ tenen, nunce, “Yesus uk diba tenebuka talinyabe,” nyabuka, lakak uk laka nyanamabe.
58013016	Tonda, luba kina meme. Yata teleb winin ning do nirya, yuk nang ati melibuka umunce, aupmasilye ning noutamak arye bokuka, melibuka arilanamlulume. Deiyok ara, ‘Allah el si erepnuyap’ tenen, yuk ninye ati, melibuka aripye ning nirya ati ara, Allah eipsilirye kanye delisulula ati nyapsine.
58013017	Ura, Allah diba tenena ati, ninye deiyok nang atonun usinyak ninye arye, nyasinyak yupu moubuka kekepmunce, sik amutam bukuka, dakeiyam asa arye unamlulume. Sikce, ‘Nun amutam unyak ninye ara, diba tenebuka teleb unyak do, kum do?’ tenen, kalikuka disinyaka ara, urdem ati kum unyake. Aminyan talak Allah arye adeiyok nang ati, asipdeliba, sik fil nirya ati, “Winilamubu, winilamubu,” nyabuka laka nyabikiba, Allah arye anang ati, yupu lipsisikuka bokeipnamle. Kekena kumce mandipna dopmunyop ura, anggun deiyok nang ikin kanye bobicop ura, anggun babye anggun biramang ati, malye winililanamlume. Ati, anggun deiyok nang arye melibuka dosinyak fil noutamak nirya ara, ‘Teleb uk unyabe, nun deiyok nang arye, kanye deibuka unamak’ tenen, anggun deiyok nang arye nyasinyak touk, kekebuka dobolbanamlume. Sik yupu yanina meme.
58013018	Anggun diba tenelulum ninye nirya arye nun ti, Allah moronamsululume. Yata winin ning do nirya, nunda, ‘Allah arye tenesilye touk, fia diksukumuk unamap’ tenen, patasiliba, diksukumuk unyabe. Tonda, nun kanye talima noutamak ara, malye winin ning duknubibirye, diksukum winin ninguk tenebuka unyabe.
58013019	Tonok mambul ning moronamnulum ning ara, nyapnusine. Ara, ‘Na ikin unilye ning kum uptuba, ila tuba tonap, anggun uruna ati, anggun dam, tamubuka dilyasitinye’ tenen, nyapsine. Ati ara, anggunce, ‘Nun ka birye, nun mutuku tamubuka dilyasutue’ tenen, Allah moronamnululume.
58013020	Allah arye, ‘Ninye nirya, olana kum arye, teleb kanye bobuka, yuk ninye ap, neika teleb unamak’ tenen, teleb una ati deiyok ning arisululnye ulula anya arye, elcuk melisilyeba, yuk ninye ap teleb ubuka neika unamabe. Allah arye, “Na ap, ninye ap, teleb ubuka neika unamabe,” nyabuka nyalilamsuk yupu, ninye lyena yupu ara, Yesus el ining biyuka deice arye, sirya dakuka ansinipdeipsuke. Yesus obikba dibuk bukni, Allah arye Yesus tamubuka kam bukdeibukba, Yesus ara, kam tuba ulule. Allah arye nun lyena ati, nyalilamsuk yupu ara, kume kum danamle. Aning ara, fia aunamle. Winipmanto ara, sik domba weina deiyok nang arye, sik domba ati, teleb-teleb kibuka weilamak touk, Yesus arye nun diba tenenyap ninye ati, fia teleb kibuka melibuka kalikisulule.
58013021	Anggun ti Allah morosunun ning ara, nyapnusine. Ara, ‘Yesus Kristus melisilya deice arye, anggun talima noutamak fil dosiliba, Allah arye, ‘Wininamake,’ teneamsuk ning, el kanye delisulul ning nirya weika arye kipnamsile’ tenen, Allah morosunune. Yesus melisilyeba, aning nirya aupsilyop ura, adeice arye Allah arye anggun ti, ‘Wininamake,’ tenesilye touk, ‘Teleb uk unamlulume’ tenen, Allah morosunune. Tonda, ‘Winitalak arye dipdongobuka, doryanamle talak nirya ara, ninye im sirya mutuku sirya nirya arye, Yesus Kristus el si uk weik arye erenamak’ tenen, pataniliba, Allah moronune. ‘Dipkoprop fia telebuk wininamak’ tenen, “Amin,” nyabuka, Allah morosunune.
58013022	Nun nirya diba tenenyaba ati, na weit yapu atonun ninyo. “Wininamlulume,” nyabuka sekeipmasin yupu ara, mitiktonun dem dopdeipmasina anya arye, ‘Asurat eipmunce, kanye deibuka kekena uk unamlulum’ tenen, moropsine.
58013023	Ura, ‘Anggun kel kipnulum’ tenen, nyapnusine. Nun weit atonunye Timotius, tapu koubuka wenena aik dongobik ura, daulamuka ani, winira sikce akunum lopdeipmake. Elce na dam minyuma yatop ura, el ap, na ap, anggun dam neika dilyanamsiname.
58013024	Sik Allah yupu peterena deiyok nang ap, Allah ati diba teneamikba, Allah arye, ‘Na ninye unamak’ tenen, dololamuk ninye nirya ap ati, “Telebe,” nyanamlulume. Sik Italia mutuku diba tenenyak ninye arye, anggun nirya ati, “Telebe,” nyapsiyake.
58013025	Ura, akunuma. ‘Allah bico tenesilirye, el kanye aniryuk melisilye ning arisiliba, telebuk unamlum’ tenen, telebe nyapsine. Telebe, na nyapsince, asukum uk sekuka deipsine.
59001001	Na Yakobus arye Yahudi yala nang 12 yala bokuka, yuk-yuk amutuku-amutuku umunce, diba tenelulum nang nirya ati, ayupu sekeipsene. Na Yakobus ara, nun Ni Allah ap, nun Deiyoknye Yesus ap, sik talipnirik ura, sik fil uk dobuka ununye birye, ayupu sekeipsene. Telebe nyapsine.
59001002	Na kayapu, Yesus dib teneluluma ati, nun du weit atonun ninyeo, kekepnuse. Kanye imun ning yala-yala weik upsilye talak nirya ara, teniltona kum, kanye teleb bobuka uk unamlulume.
59001003	Ara, talye ati kume. Anggun kele, diba tenebibibuk, kanye imun ning usulula deice arye, diba tenenyap ning ara wisisulule. Wisipsilyop ura, batakna fia kum arye, diba tenena uk tenebibirye, fil fia palibuka don nang unamabe.
59001004	Diba tenena uk ubuka, fil fia palibuka dolamibya ani, talima wisipsilyop ura, nun teleb ubuka un ning nirya ara, kum suktalipnamle, fia langdibuka telebuk unamsile.
59001005	Anggun kan-kan noutamak arye, yata nang do nirya, teleb una ati, weik kele deiyok ning kum upmasilyop ura, Allah ati moronamlume. Sikce sik pataplye touk, Allah ati morobice nang ara, wenena kum arye talye urdem weika arye arilule anya arye, Allah arye dipkoprop arinamsile.
59001006	Bukni, Allah moropnamlanye bira, kanye bokoltona kum arye, ‘Dipkoprop aripnamnile’ tenen, moronamle. Kanye bokoltonanye bira, weik mek laut mekwan fum arye lonting-lonting ablirye, mek kup-kup bini yana, kiplirye bolkeklamla atonun ulule. Winilula ati, diba tenena deice aryuk moronamlume.
59001007	Kanye bokoltona uk ululnye bira, ‘Allah arye aning-aning aripnamnile,’ tenelul bukni, kum arinamimile.
59001008	Atonye bira, el kanye talima tonok kum tenelirye, kanye bintinilule. El un ning noutamak nirya ara, kanye moubuka kum tenelirye, fia teniltona uk ulule.
59001009	Bona talina kum nang, talye kan-kan nang ara, sik kan-kan danerye diba tenelamak nang ara, Allah arye akunum lyebuka ereibuka ati, Allah e kanye ara, ‘Aninye ara, sik mambul ninye,’ tenelule. Ati ara, sik kanye deibuka unamake.
59001010	Weik mambul nang, sik bona weik talin ninye ara, sik kan-kan arye diba teneamika deice arye, amutam kipnin banamake. Bukni, akunum diba tenenyaka ati, sik talima ap, sambala dib kanye ap ara, fia unamle anya arye, sik babye kanye deibuka uk unamake. Ara kapye yo kita popmalya ani, like tonok arye kum ulamle touk, sik nong ap, sik talibuka unyak ning ap, kum upnamle ati nyapsine.
59001011	Kiting deiplirye, bupu weik uplyop ura, akapye yo kita, sisal seplirye lulsaklamle. Lupsaklirye, kita saklyop ura, el urasin teleb ulamle ning ara, kum ulule. Aning kum ulamle touk, sisin nang babye, sik fil dolamaka noutam arye, sik nong kum upnamle.
59001012	Kanye imun ning uplirye, winilelye talak kum batakalirye fia palibuka fil dolamlenye bira, kanye deibuka telebuk unamle. Ara winildena talak noutam nirya arye, ikin ning weik ulamlye bukni, elda fia darapdongobuka ulamlyop ura, el dekna ning dopropnamle atia. Amenenga ning dopropnamle ara, Allah arye, “Na ti kanye deipnice nang ara, winibuka aripnamsine,” nyapdeibuk touk, fia kam una deiyok ning dopropnamle.
59001013	Yata nang do nirya, sik kanye malye tenena deice arye, ‘Aning winiptinye se’ tenen, patasilyeba, kanye talima lilosulul talak ara, “E, ara Allah arye, ‘Malye upnul do?’ tenen, na kanye talima lilonulirye, winilenmanile,” kum nyanamlulume. Ayupu kum nyanamlulume deiyok ara, Allah elda malye un ning nirya ara, kum patalula anya arye, malye ning deice arye, el kanye kum lilopdetue. Malye ning arye el ti, kum winipdetue. Tonda, Allah arye ninye nirya ati, ‘Malye uptinge’ tenen, malye ning deice arye, sik talima kum lilosululce, ‘Se amalye ning doptinge,’ kum tenelule, tonda kum asilesulule.
59001014	Allah arye nun ti, ‘Malye wininamak’ tenen, nun kanye kum lilosulule. Kum winildesulul bukni, ninye nirya ara, sik bidamnye aryuk, ‘Na yuk malye upnun’ tenen, kanye malye tenena deice arye patapliba, kanye lilosululce, ‘Se,’ tenenyakce, malye wininyake.
59001015	Fia patapliba tenena uk uplyop ura, aminyan ara malye ning laka nong ulule. Malye un ning nong akunum kiplirye neplyop ura, dafia malye upra balamice ani, aminyan sirya talak ara, Allah arye uku din mutuku dopkwetepnamle. Dopkweteplye ura, uku fia dinamle.
59001016	Ura, na kayapu, na du weit atonun ululum nang ati, na kanye delisunune. Ayupu ton nyapnusine. Anggun bidamnye aryuk, tilila ning kum tenelamlulume. Tonda, tilila ning kum nyalanamlulume.
59001017	Yata teleb ning do nirya, fia teleb diksukum winina ning nirya ara, Allah elcuk aripsilye ura, im deice arye yangasulule. Ara, im deice dirina ulul ning nirya kwepdeibuknye, Allah elcuk fia teleb ning arisulule. Tonda, Allah elda, kiting deiplirye kanya urasin yuk-yuk kinim-kinim alamle touk, fia kum ulule. Allah el fil dobuka ulul ning nirya ara, fia tuba teleb uk ulule.
59001018	Allah el kanye tenena deice aniryuk, dopropsukce, el dipkoprop yupu deice arye, el mapu kipdeipsuke. El dipkoprop yupu deice arye, el mapu kipdeipsuka ara, aning-aning nirya kwepdeibuk noutam arye, uteneamuk. ‘Na mapu koprop kipdeipse nang ara, sikda minop nang atonun, weik mambul unamake. Aning-aning nirya ara, winiryuk ning kintinibuka deipnamne bukni, na mapu ara minopce atonun unamake,’ teneamsuke. Uteneamsukce, nun dobuka el mapu kipdeipsuke.
59001019	Na kayapu, nun du weit atonun ululum ninye, anggun nirya ati, na bico tenesunune. Anyapnusin yupu ara, moubuka kekeplulume. Ninye nirya ara, ninye arye yupu nyabikbuk, ‘Adip aryuk kekenamap’ tenen, kanye kintinilinamlulume. Bukni, yuk nang arye yupu nyanmace bukni, ‘Sik yupu yaniptapnirye, minopce na yupu uk nyapnune,’ tenena kume. Yupu nyapnumunye talak nirya ara, minopce moubuka tenepmunce, yupu moubuka nimalye aryuk nyanamlulume. Tonda, minopce yu fia una meme.
59001020	Ara, Allah arye, ‘Diksukumuk unamake,’ tenelul ning ara, ninye yu una deice arye, teleb kibuka kum uptuma ati nyapsine.
59001021	Aning ati ara, anggun kanye malye tenelulum ning nirya ap, anggun kan-kan malye un ning weik aupmalye ning nirya ap, batakanamlulume. Batakmunce, Allah arye, ‘Na yupu sik talima noutam duk moupnamle’ tenen, aripsuk ning ara, kanye talima dukdongopmunce, nimalye umunyak arye, kekebuka dolonamlume. Allah el yupu aripsuk ning ara, lyepnamsila atia.
59001022	Allah yupu nyapsicebuk, anggun amul deice uk kekeplopmunce, ‘Akunuma,’ kum tenenamlulume. Ara, talye amul deice uk kekeplopmunye ura, sik bidamnye aryuk, tilila yupu tenelalamak nang atonun ululuma ati, “Aning ara winina meme,” nyapsine. Allah el yupu deice nyasilye touk, moubuka kekepmunce, dobolbanlulume. Anyak winina kum ura, tilila yupu nyan nang atonun unamlulume.
59001023	Yata nang do nirya, Allah yupu amul deice aniryuk kekenyak bukni, kum dobolbanyak nang ara, sik winilamak ning atonun ning ara, nyapnusine. Ara, tonoknye birye kimilana dobuka, el bidamnye urasin dipdalirye, el urasin elilalul bukni, kimilana deibuka yukak bilyop ura, adip aryuk el urasin eipmalye ning ara, luba kilule. Aning atonun, Allah yupu nyakiba, amol deice uk kekenyak nang ara, ‘Allah arye nyapnile, aning ton winibuka nyapnile’ tenen, moubuka kum tenenyakce, luba kildongona uk unyaka ati nyapne.
59001025	Bukni, yata nang do nirya, Allah arye, ‘Wininamak’ tenen, diksukum aryamsuk yupu ara, moubuka fia kel kibikirye, luba kina kum arye, fia dobolbalamice nang ara, sik kanye deibuka unyak ning nirya ara, telebuk unamake. Allah arye diksukum yupu aryamsuk ning ara, malye ning arye kouamsuk noutam arye lobuka delisulule.
59001026	Yatanye do nirya, elce el bidamnye ati, “Na diba tenepsa ati, diksukumnye unune,” talye nyaltakalul bukni, el nyalye yupu moubuka tenena kum arye, talye luba kibuka nyaplyop ura, anye bira tilila yupu uk nyalalule. Atonye bira, el dib tenebuka talibuka ulul ning ara, deiyok kum ubuka ati, nong kum upnamle. Diba tenebuk ning ara, talye uk ulule.
59001027	Nun Ni Allah el kanye ara, ‘Diksukum diba tenena ning, talibuka una ning ara, malye ning nirya tabakuka, una kum ulul ning atia. Winibuka diba tenenyak nang arye, sik teleb unyak ning ara ani. Ara, sikce kwaknamne mapu ap, youwak kilapu ap ati, bico tenebuka melinyake’ tenelule. Tonda, anang ara diba tenena kum ninye arye, talibuka ulamice malye ning atonun ning, fia talibuka kum unyake. Diksukumuk unyake.
59002001	Na kayapu, nun du weit atonun kipdeipsuk ninyeo, Allah elda weik mambulnye ulirye, fia teleb-telebuk ulye touk, nun deiyoknye Yesus Kristus babye atonun ulule. Anggunce Yesus ati, akunum dib teneluluma anya arye, ninye urasin eipmunce, kanye kum bokoltonamlulume.
59002002	Winipmanto ning nyapnusine. Ura, anggunce, ‘Allah yupu kekepnuyap’ tenen, Allah yupu aik akunum wekelyatum talak ara, tonok sisinanye, bona weik talinanye birye dekna weik ning, emas taruk duk dongolul ning ap, fia teleb ongon butum aling ap ongobuka, wekelyatu bukni, atalak aryuk fia talye kankanye ton, pun deibuka kwiliksakamtu butum aling ongobuka wektop ura, anggunce yatato yupu nyaptum do?
59002003	Sisinanye bona weik talinanye fia teleb butum aling ongolul weiknye ati, ‘Se elda mambul,’ tenebuka, nimalye arye, “Telebe amio, teleb ak dabulyalyame,” nyaptum bukni, fia talye kankanye ati ara, “Or karen ak uk tikilbinulyame, akumop ura, nun yan yanilamap amsuna deice uk buklyame,” nyaptumop ura, aning ara, fia malye winilulume, nyapsine.
59002004	Ato yupu dipkoprop nyaptuma deice arye, anggun kan-kan noutam arye, ton nang ati ara, ‘Telebe,’ ton nang ati ara, ‘Malye’, tenebuka, akunum kanye bokolilalulume. Tonda, ato yupu nyaptuma deice arye, yupu bokolin nang atonun bukni, malye ning tenebuka, malye nang atonun akunum ubnalume. Ati winina ara, fia meme nyapsine.
59002005	Ura, na kayapu, na nyapnusin yupu moubuka kekeplulume. Aning kum tenipmalum do? Sik diba tenena kum arye, talye tukwak ninye nirya arye, ‘E, anang ara, fia talye kankan ninye anya arye, sikda mambul fia kume,’ tenelamsikce nang ara, Allah arye akankan unyak ninye ara, kunum wipbuke. Allah arye wipsuka ara, ‘Dib tenena deiyok ning ara weik arye aripnamne’ tenen, anang wibuk. Deiyok ara, anang ara na Allah ati, ‘Weik arye diba tenenamniyake,’ tenepsuke. Ura, yata winin ning do nirya, Allah elda ikin kum uptue. ‘Aning-aning nirya kanam aniryuk ulule’ tenen, Weika arye diba tenenyaba anya arye, bona weik kum talinyab bukni, bona weik talinan nye atonun akunum kipdeipsuke. Tonda, Allah arye, ‘Na ti, kanye deibuka ulamice nang ara, na im deice talibuka unye ning ara, sirya talak arepnamsine,’ nyapdeiamsuk touk, aripsilibuk dolonamabe. Ati, talye kankan ninye wipsuka ara, kum tenipmalum do?
59002006	Kankan ninye wibuk bukni, anggunce, ‘Kankan ninye mambul kume,’ tenepmatum deice arye, anang sik nong deice malye yupu nyaplulume. Ton tenipdelulume. Sik bona weik talin ninye arye, anggun nong deice ikin ning deipsikirye, anggun ning dobuka malye ulisinyak ara, kum tenipmalum do? Tonda, sik sisin ninye bona weik talin ninye arye, ‘Anggun talipdongobuka, sik ning dalubuka dopropnamap’ tenen, yupu bokolina deiyok nang dam bobasinyak ara kum tenipmalum do?
59002007	Tonda, sik sisin nang bona weik talin ninye arye, nun lyebuka talisululnye, el si fia telebnye Yesus ati, malye yupu nyabuka, lululinyaka ara, kum tenipmalum do? Aning ati ara, ninye urasin dipdebuka kanye bokolina kume, nyapsine.
59002008	Allah arye, ‘Wininamake’ tenen, el yupu deice arye weik mambule nyapsuk ning ara, ani. ‘Ara, anggunce anggun bidamnye patapsilye ning, ‘Aning mambule’ tenen, melilalamlum touk, anggunce anggun ap neika ululum nang ati, bico tenebuka melinamlume, nyapdeipsuke.’ Anyapdeipsuk yupu ara moubuka kekepmunce, dobolbalamunye ura, fia telebuk unamlulume.
59002009	Bukni, anggunce yuk nang ati, urasin dipdebuka, kanye bokeipmunyop ura, adeice arye malye ululume. Ara Allah arye, ‘Wininamlulume, aning ara kum wininamlulume,’ nyapsuk yupu mem yupu deice arye, “Winina meme,” nyapdeipsuka ati, ayupu yaniptapmunyop ura, ara Allah arye nyapdeiamuk yupu yaniltan nang ululume.
59002010	Ayupu nyapmasina ara, talye ati kume. Yata nang do nirya, Allah arye nyapdeiamuk yupu nirya dobolbanyak bukni, tonok ning ton yanibicop ura, ara ayupu nirya yaniltana atonun unyake.
59002011	Anyapmasin yupu deiyok ara, ani. Ara, “Anggun kil kopropa batakuka, yuk kil dobuka talye yolana meme,” nyabuknye, elcuk ayupu ton, “Ninye talye oltakana meme,” nyabuk. Ayupu nyabuka deiyoknye bira tonok ulula anya arye, anggun kil batakuka, yuk kil kum yolulum bukni, ninye opmunyop ura, ara el nyabuk yupu nirya yaniltana atonun ululume. Anyapmasin yupu deiyok ara, ayupu nirya nyabuka deiyoknye bira, el tonok ati nyapsine.
59002012	Allah el yupu ara, malye ning arye koupsukba, ulamupa noutam arye lobuka deipsuke. Tonda, tuba-tuba loltakasulule. Sirya talak ara, Allah er yupu deice arye nun unyap ning nirya ati, yupu bokeipnamsile. Ati, anggun nyanamlum yupu nirya ap, anggun wininamlulum ning nirya ap noutam arye, aning uk tenebuka, diksukumuk unamlulume.
59002013	Aning uk tenebuka wininamluluma deiyok ara, ani. Ara, yata nang do nirya, yuk nang arye sik ti malye ubice ura, bico tenebuka luba kina kum arye, malye ubuka wenebmace nang ara, Allah arye anang sik malye winin ning ati, talye luba kinamle do? Kume, Allah arye awenebice nang ati, sikce yuk nang ati wenena yupu nyalamak touk, bico tenebuka luba kina kum arye, tamubuka weik arye wenebuka opnamle. Bukni, yuk nang arye, sik malye upsikiba, bico tenebuka lubkinyak nang ati ara, Allah el babye anang ati, bico tenebuka, lupakilongonamle anya arye, weik arye kum wenepnamle.
59002014	Na kayapu, nun du weit atonun kipdeipsuk ninyeo, yata nang do nirya, sik talye yupu deice arye, “Na akunum diba tenepse,” nyaplopting bukni, sik diksukum winin ning kum uplyop ura, ara talye nyanyaka anya arye, sik diba tenenyak ning ara, nong kum upnamle. Ato yupu, talye nyaltakalamtu yupu deice arye, Allah arye atonye ati lyeptu do? Kume. Fia dipkoprop diba kum tenelula ati, Allah arye atonye kum lyepnamle.
59002015	Anyapmasin yupu ara, winipmanto yupu ton nyapnusine. Ura, tonoknye do, tonok kil do, sik asum-asum nirya din ning ap, ongon aling ap pataplye ning kum wabtuop ura, anggun kan-kan tonoknye birye anang ati, “Amio, telebe, bupu ongon aling ongobuka, teleb dinuk dibuka unamlulume,” nyabuka, talye uk nyaplopturye, dipkoprop anye pataptu ning ati, kum meliptuop ura, talye yupu deice arye meliptu do? Awinina ning ara, teleb do? Kume.
59002017	Anyapmasin ning atonun, sik diba tenen ning aupmatu bukni, dipkoprop diksukum winin ning ton kum uplyop ura, talye uk ulule. Nong kum upnamle. Ara dibina atonun ulule.
59002018	Bukni, tonoknye birye, na ti nyapnutue. “Kume, tonye bira, diba tenen ninguk upmale. Yuknye bira, diksukum winin ninguk upmale,” nyapnutue. Bukni, na arye tamubuka nyapsine. Anggunce, anggun winin ning laka nyana kum arye, “Na diba tenepse ning ani, ani,” nyabuka, talye yupu deice arye, laka peterepnutum bukni, lakak nong kum kel kipsitinye. Na op ura, anggun ti, na diksukum wininun ning laka nyapsitinyop ura, na winin ning deice arye, diba tenepse ning ara, nong lakak uplibuk, aning deice arye kel kipnamlume.
59002019	Anggunda, ‘Allah el tonokuk ulule’ tenen, diba tenelulume. Adiba tenelulum ning ara, teleb bukni, isa mer nirya, sik babye anggun tenelulum atonun tenebikirye, Allah ati ilil ubikirye sirimtalilule.
59002020	Se, anggun walwal arye, kanye bona kum nang atonun ululume. Na arye, diba tenen ning aupmatu bukni, dipkoprop diksukum winin ning ton kum uplyop ura, dipna atonun ulule nyapmasine. Anyapmasin yupu ara, ‘Deiyok aubtubuk kekeptibye’ tenen, patapmasilbuk, diba kum tenepmanulum do? Ati ara, deiyok ning tonok ubuk ning ton, laka nyapnusine.
59002021	Aning ton kum tenipmalum do? Nun apu kopropa Abraham arye el mi tonok ulamuk bukni, Isak dobuka keil pala yangabuka deipmokak deibukce, ‘Allah arina ati opnun’ tenen, kintinibuka deice arye, Allah arye utenebuk. Allah arye, ‘Abraham afil na ti dopnila deice arye, na kanye ara, Abraham elda dipkoprop diksukumnye ulule,’ tenebuk.
59002022	Allah arye utenebuka ati, anggun ton teniplulume. Abraham afil dobuka deice arye, elce Allah ati diba teneamuknye lakak ubuka ati, kel kiptume. Abraham el diba tenebuk ning ap, el fil dipkoprop dobuk ning ap ara, neika atonun ubuk. Atouk winibuka ati, el diba tenebuk ning ara, afil dobuka deice arye, teleb ubuka fia wisibuke.
59002023	Abraham arye awinibuk ning ara, Allah arye nyalilamuk touk winibuk. Allah nyalilamuk yupu ara ani. ‘Abraham arye Allah ati dipkoprop tenebuka deice arye, Allah el kanye ara, ‘Abraham ara fia diksukumnye ulule,’ tenebukce, teleb kipdeipbuk.’ Tonda, yuk nang arye, Abraham ati nyabik, ‘Abraham elda, Allah el ka kopropa ulule,’ nyanyake.
59002024	Aning ati ara, akunum lakak uple. Allah arye ninye nirya ati, ‘Anang ara diksukum nang,’ tenepsilirye, ayupu nyalisilya ara, ‘Nun talye diba tenepmabe,’ nyaltakabya deice arye kume. Nun diba tenena ap, diksukum una ap, diksukum winina ap unyaba deice, Allah arye, ‘Anang ara teleb nang, diksukum winin nang unyake,’ tenepsilirye, ayupu nyalisululce, teleb kipdeipsilirye.
59002025	Aning atonun, Rahab ara, talye-talye yolamik kil, malye kil ulamuk bukni, el teleb fil dobuka deice arye, Allah arye, ‘Akil ara teleb kil ulule,’ tenebukce, ayupu nyapdeipbukce, akil ati teleb kipdeibuk. Rahab arye fil dobuka ara, ani. Ara, Rahab ara, Israel yala kil kum bukni, Israel nang arye, ‘Amutuku unyak kili sal obuka bisipnamap’ tenen, dilyarikbuk, akil arye anang dobuka, el aik noutam duknubuka deibuk ura, mabrik. Mapmarika berekukop ura, amutuku nang arye, ‘Israel nang bitinye opnuyap’ tenen, dilyanganmek bisik batakuka, yuk bisik dopkwetebuk ura, birik. Afil dobuka deice, Allah arye, akil ati, “Akil ara akunum teleb kipdeipne,” nyabuke.
59002026	Ati, ayupu ton nyapsine. Ninye nong dipmace talak, ninye kanye akunum bilyop ura, ninye nong dibina uk unyake. Atouk, anggun diba teneptum bukni, anggun diksukum winin ning ton kum ulyop ura, anggun diba tenena ning babye, dipna atonun ulule.
59003001	Na kayapu, nun du weit atonun kipdeipsuk ninyeo. Ninye nyanyak yupu deice arye, malye ning yala-yala weik weleplirye, malye ulisulula anya arye, ayupu ton nyapnusine. Anggunce, ‘Nun kan-kan arye nun peterena deiyok nang weik unamabe,’ tenena bataknamlulume. Aning ara, deiyok nyapnusine. Anggun kele. Allah arye talye nang ati, yupu bokeipnamle atonun kum bukni, nun peterena deiyok nang ati ara, tonok ning babye lubakina kum arye, nun wininyap ning nirya lilibuka asipdesilirye, winipdesilye ura, yupu mikip arye bokeipnamsil ati nyapsine.
59003002	Nun nirya arye, ‘Na malye kum upnun do?’ tenen, winilebyebuk, mankau arye aning-aning yala yuk-yuk malye unyabe. Tonoknye birye, el nyalye yupu noutam nirya ara, tonok malye ning babye kum nyaplyop ura, anye bira dipkoprop diksukumnye ulule. Anye bira, el nyalye yupu nirya moubuka teneplirye, teleb ninguk nyalul touk, el nong ap, el winin ning nirya ap ati, ‘Malye upnyak’ tenen, moubuka kalikilalule.
59003003	Ara, winipmanto yupu nyapnusine. Kuda basam ara, mikip weik ning ulul bukni, ‘Nun tenebibye touk winipnusil’ tenen, kat ning el si arikdongobibirye, dana-dana tam tapu kirikmapyop ura, nunce lilobibibuk, nun tenepmabye bisik uk balule.
59003004	Ton ning ara ani. Laut mekwen deice balamak weik mek liya yo ton tenipdelulume. Nong weik mek liya yo ara, ikin weik ning ulul bukni, kumanya mikip aryuk doplibuk, mekwen deice balamak. Balamak bukni, gabung yo der tam mek bukna yo mitik ninguk bukni, fum potokuka ayo kintinibuka deiamica arye, mek liya yo deiyoknye birye bukulye ura, abisik uk balamake.
59003005	Ayupu nyapmasin touk, nun ninye sitang ara, nun nong noutam mitik ninguk upsuk bukni, asitang arye kwalin yupu weik nyabica deice arye, malye ning weik usulule. Ton tenipdelulume. Weik yo kan-kan pamtu ak babye, dou mapturye, kel-kel abuka sesal leptu ura, tonok tong uku arye diniptingbuk, nirya uku diptue.
59003006	Aning atonun, malye yupu nyanyaba deice arye, uku buk dilamle atonun usulule. Nun nong noutamak ara, nun sitang deice arye malye un ning yala-yala weik welepsilirye, nun nong ap, nun winin ning nirya ap, malye ulisulule. Winira, yo noutam weklirye, uku buk weik arye dilamle touk, nun sitang deice arye, nun winin ning nirya malye ulisulule. Sirya talak ara, amalye yupu nyanyak ninye ap, sik sitang ap ara, uku din mutuku uku arye fia dinamle.
59003007	Aning-aning kam ulul ning nirya ara, maka yala nirya ap, kwatima ap, laut mekwen fumbisik ulul ning nirya ap, ninye arye am talyamik touk, tuba tanyake.
59003008	Aning-aning nirya ninye arye tanyak bukni, yata nang do nirya, sitang ara kum am taptinge. Sitang ara fia weik malye ning ati, fia parap-parap alula anya arye, kum batakmanto. Ninye dipna ati, ninye on kwatima, yu weik kwatima arye si toamsilyebuk, uk dibuka dibilamak touk, nun sitang deice, fia malye yupu nyabibya deice arye, ninye malye ubice ura, dibinyake.
59003009	Nun si bam bol ap, sitang ap ara tonok bukni, ton talak ara asitang aryuk bukni, nun Ni Allah ati si erenyabe. Ton talak ara, el atonun kwepdeibuk ninye bukni, nunda asitang aryuk sik nong deice malye yupu nyan nyabe.
59003010	Nun si bam bol tonok bukni, adeice aryuk Allah si erena yupu ap, ninye malye len yupu ap nyanyabe. Se, na kayapu dipkoprop aning ara, fia kum winiptibye. Ara fia malye atia.
59003011	Tenipdelulume, teleb ulamle mek ap, sisilya mek ap, tonok mek pu dolona arye yangalul do?
59003012	Aning atonun na weit yapu tenipdelulume. Tonok yala yo duk moulamle yo arye, yuk yala yo duk mouptu do? Tonda tonok duk moulamle tapu arye, yuk yala tapu duk mouptu do? Kume, kwarang yo arye, kabalye yo duk kum mouptue. Aning kum winipmanto. Aning atonun, teleb ulamle mek ap, sisilya mek ap, tonok mek pu dona arye kum yatue. Aning atonun, nun si bam bol tonok aniryuk, Allah si eren yupu ap, yuk ninye ati malye len yupu ap, talye tabakuka kum nyanamabe. Aning ara, fia malye.
59003013	Anggun kan-kan noutam arye yata nang do, pung teleb un bisik kel nang ap, aning-aning nirya weik kel nang ap unyak do? Sik awinitingop ura, sik teleb winin ning nirya deice arye lakak nyanamsiake. Tonda, Allah arye weik kel bikna deiyok ning, sik ti aribuk deice arye, talima mitang ubuka teleb winin fil dolamaka deice arye, lakak nyanamsiake.
59003014	Bukni, anggun kanye talima noutamak ara, yuk nang ning asing eipmunce, ‘Aning na uk doproptinye’ tenen, patana ap, ura, ‘Na uk erepnitinge’ tenen, patana ap awinipsilyop ura, aning ati kanye deibuka, kwalina ap, maknya kintinilina ap kum danamlulume. Tonda, aning awabsilyop ura, kum dungnunamlulume.
59003015	Winin ning ara, nun Ni Allah im deice arye kum arisulule. Ara Allah arye, ‘Wininamake,’ tenesilye touk winin ning kume. Ara nun babye kanye talima noutam patapsilye ning uka. Amalye usilye ning ara, sik diba tenena kum ninye ara, Allah El Dib Kanye nyasilye yupu kum kekenyakce, yaniltana uk wininyak ning ati nyapsine. Tonda aning ara, Isa Mutuku Dongonye arye nyalibuk, malye ubibyop ura, malye ulisulule.
59003016	Anyapmasina ara talye ati kume. ‘Yuk nang ning na uk doproptinye,’ tenena ap, ‘Na uk erepnitinge,’ tenena ap, awinipsilye mutuku nirya ara, malye ubuka, kwalina arye talye-talye una ap, fia malye tenebuka, malye un ning yuk-yuk nirya ap aunamle.
59003017	Amalye un ning akunum nyapmasin bukni, Allah arye weik kel bikilina deiyok ning arisulula ara, winira nyapnusine. Minop ara, el kel bikilina deiyok arisilye ning ara, yuk malye ning tonok babye tabakuka kum ulule, diksukumuk ulule. Ton anang ara, ‘Nun nirya talima nimalye aryuk, telebuk neika ulamtibye’ tenen, patalule. Tonda, sikce, ‘Na yupu nyapnikcop ura, yuk nang kekebikirye, alye una ap, ilil una ap, kanye ikine ap, kanye delina ap, unamak do, kum do?’ tenen, minopce moubuka teniltonyake. Tonda, ninye arye yupu nyabikibuk, moubuka kekebikirye, nimalye aryuk unyake. Tonda, yuk nang malye ubicop ura, ‘Na adip aryuk wenebuka optinye,’ kum tenebikirye, anang ati, bico tenebuka luba kilongonyake. Sik yupu nirya ara, duknuna kum arye, lakak uk laka nyanyake. Ton ninye urasin eibikirye, sik kanye kum bokolinyake. Sik teleb ubuka diksukum unyak ning noutam nirya ara, duk telebuk moulule.
59003018	Anang ara, ‘Nun nirya talima lamapdongobuka, walana ap, oldana ap kum arye, telebuk neika unamabe’ tenen, winibuka winilamice ani, sik teleb winin ning deice arye duk moupnamle ara, diksukum un ning atia.
59004001	Anggun yu upsiliba, walana ap, yupu deice malye yupu nyaldana ap ululuma ara, yata ning deiyok arye usulul do? Kume, teleb ning ap, malye ning ap, anggun talima noutam patatapsilye ura, teneluluma deice arye, anggun talima noutam anyak olalulume.
59004002	‘Aning doproptinye’ tenen, fia patasilye bukni, kum dololulume. ‘Yuk nang talinyak ning dalubuka doproptibye’ tenen, ton talak arye fia patapsiliba, teniltona uk ululume. Ton talak ara, anang ara oltakana uk ululume. Winilulum bukni, anggun patatapsilye ura, tenelulum ning ara, kum usulule. Tonda, anggun patapsilye ning ara, kum dopmanto ululume. Anggun patapsilye ning ara, ‘Allah elce arilnamsil’ tenen, Allah ati kum morolulume anya arye, kum dololulume. Walana ap, yupu deice malye yupu nyaldana anyuk winilulume.
59004003	Ton talak ara, Allah ati morolulum bukni, anggun talima noutam malye ning patatapsilye ura, atenen deice arye morolulume ati, Allah arye aning kum arisulule. Kum arisilya deiyok ara ani. Ara, ‘Aning doproptibirye, nun patasilye ninguk talibuka unamabe’ tenen, patapsilibuk teneluluma deice arye morolulume ati, Allah arye kum arisulule.
59004004	Anggunda, Allah el tonok kanye deibuka dobolbalamtum bukni, yuk ning patapsilye ura, kanye delilulama anya arye, sik donyak kil batakuka, yuk kil dololamak nang atonun winilulume. Ara, Allah ti batakuka, yuk ninguk teneluluma atia. Anggunce aning kum tenipmalum do? Talya tukwak ubuk ning ap, diba tenena kum nang arye, Allah El Dib Kanye nyasulul yupu yaniltakirye, malye unyak ning ap, malye ning patapsilye ning ap ara, ‘Allah lik,’ tenebuka winina atonun nyapsine. Yata nang do nirya, ‘Talye tukwak ubuk ning nirya, anyuk talibuka unamne,’ tenebuka ulamice nang ara, atenenyak deice arye, ‘Allah na like,’ tenebuka akunum unyake. Ara tukwak malye ning ap, diba tenena kum ninye arye, malye unyak ning ap, Allah ap neika talibuka kum upmanto atia.
59004005	Allah el yupu deice arye nyasulule. “Allah arye aripsukbuk nun talima ak Dib Kanye usilya arye, ‘Anang ara na’ tenen, tenepsilirye, ‘Yuk ning pataplibuk na bataknicak’ tenen, fia kalikisulule.” Ayupu nyapsuka ara, talye yupu uk nyapsuka tenelulum do? Kume, Allah El Dib Kanye arye, ‘Yuk malye ning talibuka bicak’ tenen, fia kalikisulul ati, Allah arye, ‘Sik malye ubicak’ tenen, el mikip arisilya deice arye, fia tuba-tuba talibuka melisulule.
59004006	Aning ati ara, Allah yupu deice ayupu nyapsine. ‘Allah arye sik kanye talima erena nang ati, yaniltalule. Bukni, sik kanye talima darabuka amuak unyak nang ati, el mikip arilula deice arye, talibuka melilule.’
59004007	Aning ati ara, anggun kanye talima nimalye arye ubuka, Allah el amuak umunce, el yupu uk kekenamlulume. Isa Mutuku Dongonye ati ara, el yupu kekebuka dobolbana kum arye, manya deibuka tunimapmunyop ura, Isa Mutuku Dongonye anggun dam arye, sakdakuka yukak binamle.
59004008	Allah el tam kipdopmunyop ura, Allah elce anggun dam unamle. Sik malye ning paliplibuk, taruk mek liklamak touk, anggun malye winimunye nang ara, anggun malye ning batakanamlulume. Anggun kanye bitinye kisululbuk, kanye bokoltosulul nang ara, anggun kanye talima noutam malye upsilye ning nirya batakanamlulume. Allah arye nyasilye yupu kekebuka wininamlulume. ‘Tonok kanye bobuka unamlum’ tenen, nyapsine.
59004009	Anggun malye winimunye ning ati, kanye imun kanye bobuka, talima sukupsilirye, malye nyabuka engenamlume. Anggun malye winilamlum ning ap, talye-talye ulamlum ning ap, tenebuka tenepra bamunce, akutunamlulum ning ara, amalye ning pununa ati, talima sukupsilirye, fia engenamlume. Tonda, malye winilalumce kanye deibuka winimunye ning ara, amalye ning pununa ati, yokdaksilibuk kanye fia teniltona uk ulamunce, kanye sukuna uk unamlulume.
59004010	Anggun kanye talima nimalye arye ubuka, Allah el amuak kipdopmunyop ura, Allah arye anggun ti erepdeipnamsile.
59004011	Na kayapu nang, nun dib tenen nang unyaba anya arye, anggunce anggun kayapu nang ati, minina yupu kum nyalanamlulume. Anggun diba teneplum nang arye, yuk diba tenebik nang ati, malye yupu ap, minina yupu ap nyapmunce, sik nong deice deipmunyop ura, ara Allah arye, ‘Wininamlulume, aning ara, kum wininamlulume,’ tenen, nyapsuk yupu yanina atonun ululume. Ara talye ati kume. Anggun babye diba teneplum nang arye, yuk diba tenenyak nang ati, “Anggunda malye nang ululume,” nyabuka, malye yupu nyalalulumop ura, ara anggunda yupu bokolina deiyok nang atonun ululume. Aning ara, fia malye winilulume. Allah el yupu deice arye, “Malye yupu kum nyalanamlulume,” nyapsuk bukni, aning akunum winipmunyop ura, el yupu akunum yaniplume. Allah arye nyapsuk yupu noutam bukni, ayupu nirya dobolbana kum arye, ton yupu yaniltana, ton yupu kekena kum umunya deice arye, yupu bokolina deiyok nang atonun akunum umunce, el yupu nirya yaniltalulume. Ati aning ara winina meme nyapsine.
59004012	Allah arye, ‘Ninye nirya wininamak, aning ton kum wininamak’ tenen, yupu deiyok aripsuka Deiyoknye bira, Allah el tonok ulule. Tonda, ninye nirya sik winin ning ati, Yupu Bokolina Deiyoknye bira, el tonok ulule. Allah arye ton ninye ara lyelilulce, ton ninye ara weneplirye oltakalule. Winilula deiyoknye bira, Allah el uka. Allah el aniryuk winilul bukni, anggunda yatato weik nang umunce, anggun kanye dukdongobuka neika ululum nang ati, “Anda telebe, anda malye,” nyabuka yupu bokolilalulum do? Aning nirya ara, winina meme nyapsine.
59004013	Ura, anggunce, ‘Ambusum do, arup do, otam weik karin mutuku bibirye, kiting tamun tonok deice arye fil dolamibya ani, sirya dakeipyop ura, yo bok weik dolonamabe’ tenen, talye luba kibuka nyalulum nang ati, na nyapnusin yupu kekepnululume.
59004014	Anggun ayupu nyalulum ning ara yata ati do? Ambusum winipnamasil ning, aning babye tenebuka kum kel keptuma ati, nyana meme. Anggun kam unamlulum talak nirya atonun ning nyapnusine. Dua puto welebli ani, kiting deiplirye, kiting bupu arye minopce kum danalamle touk ululume.
59004015	Ati ara, “Wininamabe, wininamabe,” nyaluluma atonun kum bukni, teleb yupu nyaptum ning ara, nyapnusine. Nyanamluma ara, “Allah arye, ‘Wininamake, wininamake,’ tenepsutuop ura, el arye milipsitu deice aniryuk winilamibya ani, afil ton, afil ton donamape,” nyaptume.
59004016	Winibuka nyaptum bukni, winitalak, ‘Wininamabe’ tenen, talye luba kibuka nyalulum ning ara, kwalina nang yupu nyalamak touk nyalulume. Ayupu atonun kwalina yupu nyana ara, fia malye. Ati ara aning winina meme.
59004017	Ati, yata nang do nirya, ‘Teleb un ning ani,’ tenebuka, akunum kel kinyak bukni, ‘Aning dauplye’ tenen, tunimabuka lubakinauk ubicop ura, ara malye akunum wininyake.
59005001	Ura, anggun diba tenena kum arye, sisin ninye bona weik talilulum ninye ululum nang ara, na nyapnusin yupu ara moubuka kekeplulume. Anggun fia ikin ning, aminyan talak upnamsil ning ati, kanye imun kanye bopmunce, malye nyabuka weik arye engenamlume.
59005002	Aning-aning nirya dekna weik arye dekuka, ‘Na’ tenen, delilalum ning ara, akunum lyubuke. Anggun fia teleb ongon aling ara singe ap, kiririma ap arye akunum dipropsuke. Anggun kat ning, dekna weik ning, emas ap, perak ap ara, ‘Na,’ tenen deiamlum bukni, sisilya burubuk ura, akunum malye ubuke.
59005003	Anggun dekna weik ning sisilya ubuka deice arye, “Anang ara malye nang,” nyabuka, sisekipnamsile. Tonda, uku buk arye ngelum-ngelum abuka dilamle touk, asisilya atonun ubuk ning arye, anggun nong fia uk dinauk unamsile. Winira sirya daknamle talak noutam arye akunum unyabe. Awinipsilye talak noutam arye, anggunce, ‘Aning nirya, na uk talipnamne. Aning ara, na ning’ tenen, moubuka deililamlum ning ara, fia malye ululume.
59005004	Anggun moubuka tenepnululume. Anggunce, “Nun wa wipdeipsululume,” nyalilamlum ati, anggun wa wilamsiak bukni, wa wina ati dekna yo bok ara kum arilamlumce, anggun aik uk moubuka deililamluma deice arye, si sekelisulule. Anggun wa wibuka kouamik ning libuka, sirya dakuka yangalamik nang arye, malye nyabuka engelamik yupu ara, Allah nun Weik Deiyoknye damak biyukbuk kekebuke. Allah ara, aning-aning nirya talina deiyoknye ululce, moupbuka disilirya anye arye, anggun ara bicoe. Ikin weik upnamsile.
59005005	Anggun tukwak mutuku umunye talak nirya ara, ninye kanye delina fia teleb ning nirya talibuka, mutan nang ululume. Winipmanto ning ara ani. Anggunda, ‘Sapi basam owala obuka dipnamape’ tenen, el dina weik arye arilamice bukni, weik neplirye, bol teleb uplyop ura, asapi basam arye, ‘Na opnamniak,’ kum teneamlye bukni, obuka dilamak atonun ululume. Aning atonun, ‘Nun malye winin ning weik upsilye ura, aminyan talak ara, Allah arye wenebuka opnamsile’ tenen, malye kanye kum boluluma ati, nyapsine.
59005006	Tonda, yuk nang arye, sik bona weik talin ninye ati, ‘Sik yupu ara nunce yanibuka bisipnamabe,’ kum tenelamikce, malye un ning kum ulamik bukni, anggun sisin nang arye anang ati, malye yupu nyabuka bokolilamlumce, oltakalulume. Ati, anggunda fia malye ululume nyapsine.
59005007	Ara, na kayapu. Nun du weit atonun kipdeipsuk ninye ati nyapsine. Nun deiyoknye Yesus tamubuka kum yanmalye talak ara, teniltona kum arye, teleb kanye bobuka tunimabuka unamlulume. Winipmanto yupu ati nyapnusine. Ara, wa wibuka koulamle deiyoknye birye, ‘Na koupse ning ara teleb ubuka pablyop ura, libnamanca’ tenen, tonda, ‘Dou talye manmalya ani, aminyan ara, mok yanamalca’ tenen, teleb kanye deibuka, talye luba kibuka ulamle touk, anggun babye atonun wininamlulume.
59005008	Ara, ‘Yesus talibuka unamne do, bataknamne do?’ tenen, teniltona kum arye, teleb kanye deibuka, ding abuka unamlulume. Ara talye ati kume. Nun deiyoknye Yesus, el yanamle talak dam upmala ati nyapsine.
59005009	Tonda, anggunda, anggun kanye dukdongopdalum nang ati, malye yupu kum nyalanamlulume. Malye yupu nyalalulumop ura, aminyan ara, Allah arye yupu bokeipsilirye wenepnamsile. Winira nun yupu bokeipnamsil Deiyoknye bira, buplan dam akunum tikilyanmalce dinmasile.
59005010	Na du weit atonun ululum nang ati nyapsine. Allah el si deice arye, el yupu laka nyalamik nang, sik nabi-nabi nang arye ulamik ning ara, ila tonap nyapsinibuk, tenipdenamlume. Sik kanye imun kanye bomik talak noutamak ara, kanye teniltona kum arye, tunimabuka winilamik ara, tenipdelulume. Ikin ning weik ulamu bukni, sik kanye deibuka ulamik ara, fia teleb ulamika anya arye, anggun aning uk tenepmunce, sik ulamik atonun wininamlulume.
59005011	Anggun kele, ikin ning weik ulamu bukni, sik batakna kum arye, diba tenelamikce, fia pi dobuka, fil dolamik nang ulamik. Winilamika ati, Allah arye sik ti, teleb ubuka kipdeiamukbuk, kanye deibuka ulamik. Tonda, nunce, ‘Anang ara, weik mambule, sik fia telebuk ulamik,’ tenenyabe. Anggunda ayupu akunum kekelamlume. Ayub ara, el nong deice ikin ning fia weik ulamu bukni, teniltona kum arye, fia palibuka tunimabuka ulamuk. Daulamukba, Allah arye ila tamubuka aribuk ning ara, akunum kekelamlumce kel biklume. Nun ni Allah ara, fia bico tenepsilirye, nun malye wininyap ning ati optapsitu bukni, lubakipsilirye, nun patapsilye ning nirya ati, talye arisulule.
59005012	Winira nun du weit atonun unyap nang ati, weik mambul yupu ara nyapnusine. Anggunce, “Wininamabe,” nyalulum talak nirya ara, ‘Yuk nang arye diba tenepnamsiyak’ tenen, mambul ning si ap deice arye nyana kume. Tonda, yupu canga arye nyana meme. Ara, yata ning si do nirya, im deice ulul ning si ap, tukwak ulul ning si ap, tabakuka nyana meme. Tonda, ‘Yuk ninye arye, diba tenepnamniak’ tenen, “Na ara talinye birye nyapmakin do?” nyabuka, yupu weika arye nyalamak touk winina meme. Ati, malye yupu nyapmunyebuk, Allah arye wenepsilyak ati, ‘Telebe, aning winipnune,’ tenepmunyop ura, “Teleb, aning winipnune,” nyana uka. Aning atonun, “Kume, aning kum winipnune,” tenepmunyop ura, lak akarye, “Kume aning kum winipnune,” nyana uka. ‘Yuk nang arye, nun nyanyap yupu diba tenepnamsiyak’ tenen, mambul ning si ap tabakuka nyana meme.
59005013	Anggun kan-kan noutam arye, tonoknye ton kanye imun ning uplyop ura, adip aryuk elce Allah moronamle. Tonda, yuknye ton, kanye deiplyop ura, kanye deibuka Allah ati, “Telebe,” nyabuka, Allah si erebuka mot nyanamle.
59005014	Anggun kan-kan noutam arye yuknye ton, uk dinmalye ura, Allah yupu aik talin nang, majelis nang ati yukupnamlulume. Yukupmunyebuk yakcop ura, anang arye basam mekwen atonun minyak dobuka, Allah el si deice arye, anye el nong deice likeipbikirye, ‘Allah arye kweteipnul’ tenen, Allah moronamake.
59005015	Kanye bokoltona kum arye, Allah fia diba tenebikca deice arye morobikcop ura, Allah arye uk dilamlinye kweteipnamle. Kweteiplirye, kam bulinamle. Auk dilinye bira, minop arye malye ulamtuop ura, Allah arye anye bira el malye winina ati, namin kiplirye, kum daneipnamle.
59005016	Aning ati ara, ‘Allah arye kweteipnamsil’ tenen, anggun malye winimunye ning nirya, lak akarye laka nyabuka nyapdamunce, Allah morolanamlulume. Fia diksukumuk wininyak ninye arye, Allah morolamaka ara, mikip weik ulya deice arye, Allah kekeplirye, teleb kipdeilisulule.
59005017	Ura, minop talak ulamuk nabinye Elia ara, nun talye ulamap nang atonun ulamuk bukni, elce, ‘Mok kum cepnamle’ tenen, fia diba tenebukce, fia pi dobuka, Allah morobukop ura, kiting tamun winilye ap, ton kiting tamun noutam ap deice arye, mok fia kum celamuk. Dou uk malamuk.
59005018	Winibuka morobuk ura, dou malamukba, nabi Elia arye, ‘Ila tamubuka mok ceptu’ tenen, Allah morobukop ura, tamubuka mok celamuk ani, ninye arye koulamik ning palamuk.
59005019	Na kayapu, nun du weit atonun kipdeipsuk nango, yupu ton nyapnusine. Ara yata nang do nirya, Allah el dipkoprop yupu deice nyasilye bisik bindebuka, abisik batakuka, yuk bisik kirikuka bilyop ura, yuk nang arye anye dobuka, teleb bisikak uk, yanuka tamubodeibicop ura, ara fia telebe. Ati, anyapnusin yupu ara, ila tamubuka tonap tenenamlulume.
59005020	Yata nang do nirya, yuk nang malye bisik bace bukni, teleb bisikuk yanuka tamupdeibice nang ara, fia mambul fil donyake. Ara, amalye bisik banyak nang ara, abisik fia dobolbitingop ura, diptingop ura, uku din mutuku dongoptubuk, afia unamtinge. Bukni, anang arye tamubuka, teleb bisik delilyanamak deice arye melibikikba, Allah arye malye bisik binamice ninye ati lyelule. Tonda, afil melibuka dolamaka deice arye, Allah arye sik malye winin nang, sik malye ning nirya namin kibuka, teleb ubuka delinamle. Telebe, asukum uk sekuka deipsine. Telebe na Yakobus arye nyapsine, akunuma.
60001001	Na Peterus arye asurat sekeipsene. Yesus Kristus arye, ‘Na yupu dobuka peterepra banamle’ tenen, wibuka deipnukba, Rasulnye unune. Anggun mutuku si ara, Pontus ap, Galatia ap, Kapadokia ap, Asia tam ap, Bitinia ap bokuka, yuk-yuk ululum ninye ati asurat sekeipsene. Allah arye, ‘Na mapu unamak’ tenen, teneamsuk touk, anggunce akunum diba teneluluma anya arye, tukwak mutuku ara, tia talak uk ululume. Allah el mapu ululuma anya arye, tukwak mutuku noutamak ara, ninye asik nang atonun ululume. Nun mutuku sirika ara, im deice uka.
60001002	Nun Ni Allah arye minop talak akunum wiamsukce teneamsuk touk, Allah El Dib Kanye arye, anggun talima noutamak malye ning kum deipsukce, teleb kipdeilisulul deice, Allah arye wibuka deipsuke. ‘Wininamak’ tenen, Allah arye wibuka deiamsuka deiyok ara, nyapnusine. Ara, ‘Yesus Kristus el ining biyuka deice arye, anggun malye ning kum danyaipsilirce, lyepsiliryop ura, el yupu uk talibuka dobolbanamak’ tenen, wibuka deipsuke. Allah arye bico tenepsilirye, nun patapsilye ning talye arisulul ning ap, Allah ap kanye dukdongobuka umunce, yuk ninye ap kanye deibuka, teleb ubuka neika unamlulum ap, ‘Aning nirya weik upnin banamsil’ tenen, Allah morosunune.
60001003	Nun Deiyoknye Yesus Kristus, el Li Koprop Allah ati, “Telebe,” nyabuka, el si fia erenamabe. ‘Telebe’ tenen, nun malye winina ati, adip aryuk wenebuka opsutu bukni, bico tenepsukce namin kipsuke. Winipsukce, winiryuk ninye atonun akunum kipdeipsukce, fia kam una deiyok ning akunum aripsuke. Winiryuk ninye kipsuka ara, Yesus Kristus dibuk bukni, kam bukeibuka deice arye, el mapu kilisulule. Winisululbuk, nun kanye talima Allah el deice uk deibuka, kam fia unamabe. Wininap ning ati, kanye teniltona kum aniryuk, ‘Aning ara, fia dipkoprop unamabe’ tenen, kanye deibuka unyabe.
60001004	Tonda Allah arye, ‘Na mapu unyak’ tenen, fia teleb ning arinamsil ning ara, lyuna ap, kum danana ap, malye una ap fia kum uptue. Aning ara kum upmanto. ‘Aning ara, im deice arye kintinibuka, ‘Na’ tenen, deipsuka anya arye, tuba aupsuke. Aning min kum danamsile.
60001005	Anggunda, Allah ati diba teneluluma ati, Allah arye, ‘Na mapu malye ubicak’ tenen, el mikip deice arye kalekuka lelilongosulule. Winitalak arye dipdongobuka, dotalak yanamle talak nirya ara, el mikip arye kalekuka lelisilyebuk, sirya daknamle talak akunum uplyop ura, Allah arye lyen ning akunum kintiniyeiamsuk ati, Yesus aminyan talak tamubuka yalyop ura, lyepnamsile. Atalak ara alyen ning nirya laka daneipnamsile.
60001006	Yesus arye tamubuka yanuka lyepsilirye, lyen ning nirya lakak nyapdeipnamsil ning ati ara, weik arye kanye deibuka ululume. Winilulum bukni, winitalak ap, oyanamle talak mitikanun ap, talima winilden ning yala-yala weik usilibuk, kanye imun kanye bobuka ikin unamsile.
60001007	Kanye winilden ning usilye ning ara, deiyok nyapnusine. Ara, anggun diba tenebuka, Yesus talibuka umunye ning nirya ara, winilesilyebuk, talima wisipsilye, ‘Dipkoprop fia gat uk, dipkoprop ninguk unamsil’ tenen, yangalule. Dekna weik ning emas ara, ‘Malye ning ubuk ning, kum uptue’ tenen, uku dongopmacebuk, malye ning diplyop ura, teleb ubuka delinyak bukni, emas babye kum uptue. Emas ara, dekna weik ning ulul bukni, mitik mambul ninguk ulule. Anggunce diba tenebuka, Yesus talibuka umunye ning nirya ara, weik dekna weik ning atonun, weik mambul ulule. Diba tenelulum ning winilesilyebuk, akunum teleb uplyop ura, Allah arye nyapdeiplibuk, Yesus Kristus tamubuka lakak yanamle talak ara, Allah arye telebe nyana ap, si erena ap, weik dirina ap, weik si ap, aripsilirye erelinamsile.
60001008	Yesus Kristus ara, minop talak kum elilamlum bukni, el ti kanye aripbuka, anggun kanye talima el deice deililulume. Winitalak babye, el nong kum elilulum bukni, el ti diba tenebuka, el uk talibuka umunye ura, elce anggun talima noutam, kanye deibuka fin-fin kilisulule. Kanye deibuka fin-fin kilisulul ning ara, talye ninye yupu deice arye, nun kum laka nyaptibye.
60001009	Kanye fin-fin ulisulul ning ara, talya ati kum usulule. Deiyok ara, Allah arye, ‘Winamak’ tenen, Allah diba tenelulum ning ara, akunum dololuluma anya arye, weik arye kanye deililulume. Ara, anggun kanye ap, talima ap, kanye ap nirya ara, lyepsilirye teleb ulisul ning dololuluma ati nyapsine.
60001010	Allah el yupu laka nyalamik nang, nabi nang ara, Allah bico tenepsilirye talye arisilye ning, lyesulul ning yanamsuka ati, yupu laka nyalamik talak nirya ara, ‘Deiyok ara, moubuka kel biktibye’ tenen, fia moubuka lilibuka dilelamik bukni, Allah arye lyesulul ning deiyok ning ara, atalak moubuka kum kel bikamik.
60001011	Ara, Kristus El Dib Kanye arye, nabi nang sik talima noutamak yupu laka nyalamuk. Laka nyalamuk yupu ara, Kristus ikin upnamuk ning ap, ikin ubuk ura, aminyan sirya talak, weik mambul ning, fia teleb ubuka dirina weik ning upnamuk ning ap ati, yupu laka nyalamuk. Ayupu laka nyalamukbuk, sik nabi-nabi nang arye, ‘Se ayanamle ning yanamle talak ara ani, ayanamle talak noutamak winipnamle ning ara, ani moubuka kel kiptibye,’ tenelamikce, fia piriltaklamik. Piriltaklamik bukni, aning deiyok ara, moubuka kel kum bikmanto ulamik.
60001012	Atalak ara, Allah arye el yupu laka nyalamik nang, sik nabi nang ati, sik talima noutam arye laka nyabuk. “Kume, na Dib Kanye arye anggun talima noutamak nyapdeipsilye ura, aminyan talak winipnamle ning ati, yupu laka nyalulum ning ara, anggun winitalak ululum ninye ati kume. Aning ara, aminyan talak unamak ninye ati winipnamle,” Allah arye nyabuk. Allah arye afia teleb kilinamsil ning nirya ara, Allah el im deice fil don nang, sik malaikat babye, ‘Se, Allah arye afil dolye ning ara, fia teleb ulule’ tenen, kanye deibikirye moubuka dinyake.
60001013	Aning ati ara, diksukumuk una ati, anggun kanye moupmunce, ‘Allah el fil uk donamap’ tenen, kintinibuka dina uk unamlulume. Tonda, ‘Malye ubibyak’ tenen, kanye moubuka kalikildanamlulume. Aning fia wininamlulume. Allah arye Yesus laka kiplibuk, Yesus Kristus tamubuka yanamle talak ara, bico tenepsilirye, talye uk arinamsil ning ati, ‘Dipkoprop wininamsil’ tenen, diba tenebuka, anggun kanye Allah deice uk delinamlulume.
60001014	Yesus min kum diba teneamlum talak noutamak ara, walwal ninye ulamlumce, malye ninguk patalamsukbuk, malye ulamlum touk, ulamlume. Minop talak ulamlum bukni, winitalak ara, aning atonun kum wininamlulume. Aning kum bukni, teleb mapu arye sik ni yapu yupu moubuka kekebikirye, dobolbalamak touk, anggun babye, Allah el yupu kekebuka, el teleb bisik uk dobolbanamlulume.
60001015	Anggun yukupsuknye, Allah ara, malye winina tonok ning babye, kum ulirye, el diksukum ulye touk, anggun babye, anggun malye ning nirya batakuka, anggun unamlulum ning nirya ara, diksukumuk wininamlulume.
60001016	Wininamluma deiyok ara, Allah yupu noutam sekuka deiamsuk yupu ara, ani. ‘Allah arye nyabuk, “Na diksukum unye touk, anggun babye, diksukumuk unamlulume,” nyapsuk.’
60001017	Anggun Allah morolulum talak arye, nun Ni nyalulumnye Allah ara, ninye tukwak ninye nirya, sik wininyak ning dipdesilirye, sik wininyak ning atonun yupu bokeipsilirye, wenesulule. Ninye yuk-yuk ulamak touk, yupu bokuka kintinilisulule. Allah arye ninye urasin dipdebuka, ‘Na ka,’ tenena kum aniryuk, nun winilabap touk yupu yuk-yuk bokuka kintinilisulul anya arye, anggun tukwak mutuku tia unamlulum talak nirya ara, ‘Allah elda weik mambule. Malye winibibyop ura wenepnamsile’ tenen, ilil uplibuk fia leibuka diksukumuk unamlulume.
60001018	Wininamluma ara, talya ati kume. Deiyok ara, anggun kele, Yesus deksukce, lyepsuk ning ara, talye ning, kum winipnamle ning perak ap, emas ap, atonun ning deice arye kum deksuke. Anggun apu yapu nang arye, “Wininamlulume,” nyabuka, talye-talye peterelamsikbuk, ulalum ning talyamsuka noutam arye, Yesus arye min kum winipmanto ning deice arye, dekuka lyepsuke.
60001019	Talye kum ulul ning arye kum deksuk bukni, Yesus Kristus ara, domba yok kwanena ap, nong bol malye una ap, kum wamlye ning atonun ulamukce, el bidamnye ining fia mambul ning deice arye dekuka lyepsuke.
60001020	Allah arye, aning-aning nirya min kum kwepdeiamuk talak ara, ‘Yesus arye ninye lyepnamle’ tenen, akunum wibuka deibuk bukni, winira sirya talak ara, anggun lyena ati akunum lakak aripsukbuk, kel kibape.
60001021	Yesus fil dopsukce, melisilya deice arye, Allah diba tenelulume. Yesus dibuk ura, Allah arye kam bukeibukce, weik dirina ap, mambul una ap deice arye, ereibuka ati, anggunce Allah ati diba teneplulume. Diba teneplumce, ‘Allah arye wininamsile’ tenen, kintinibuka dina uk ululum ning ap, ‘Allah elcuk melinamsile,’ tenena ap ara, anggun kanye talima Allah el deice uk deililulume.
60001022	Ara, Allah el dipkoprop yupu talibuka dobolbalamunya deice arye, malye un ning nirya akunum batakluma anya arye, yuk diba tenena ninye ati, dipkorop kanye deipdanuka, melilana uk ululume. Aning ati ara, fia dipkoprop anggun talima ap, kanye ap, aripdamunce, bico tenebuka, weik arye melinlana uk unamlulume.
60001023	Wininamluma deiyok ara, Allah arye anggun kanye talima winiryuk ning atonun ubuka aripsuka ara, talye kum ulul ning deice arye kume. Aning kum bukni, Allah el kam ulisulul yupu, min kum uptu ura, fia unamle yupu deice arye, winiryuk ninye atonun ubuka deipsuke.
60001024	“Allah el yupu fia unamle,” nyapsin yupu ati ara, ayupu dipdelulume. Yesaya arye sekeiyamsuk yupu ara ani. ‘Ninye tukwak nang nirya ara, mutmuta atonun unyake. Sik urasin teleb unyaka ap, sikce memenyak ning teleb ning nirya ap, dolkua deice kita popmalya ani, kuluplye ura dakalsakalamle touk unyake.’
60001025	‘Ninye nirya ara, wininyak bukni, Allah el yupu ara, tonok ton min kum, kum danamle. Fia ati, aupnamle.’ Yesaya arye sekeiayamukak peterelamsikbuk, kekelamlum yupu ara, anyapsine.
60002001	Allah el fia ati, upnamle yupu peterelamsika ati, malye winin ning nirya ara, batakanamlulume. Ara, yuk nang ati, yu una ap, ‘Na’ tenen arye, talye nyana ap, ‘Yuk nang ning, na ton doproptinye’ tenen, talima noutamak pataplibuk tenena ap, malye winin ning aupmalye bukni, nong bol deice uk teleb una ap, yuk nang ati talye yupu nyabuka lulundana ap, amalye winin ning yala-yala nirya ara, batakanamlulume.
60002002	Winiryuk deibice mapu, sik nin yapu moum ati fia patalamle touk, Allah el fia teleb yupu, talima ak wisibuka teleb ulisulul yupu ati, fia patanamsile. Winibuka patapsilye ura, kekebuka dolona uk upmunyop ura, Allah arye lyepsuk ak, el ap talima dukdongobuka umunya ara, fia wisipnin balamlya ani, telebuk unamsile.
60002003	Yesus ap, talima dukdongobuka umunya ara, ‘Teleb ulule’ tenen, akunum kel kipmaluma ati, afia unamlulume.
60002004	Ara, winipmanto yupu nyapnusine. Ara, Yesus ara, aik don keil atonun ulul bukni, elda fia Kam Keil ulule. Ninye mutuku-mutuku nirya arye, ‘Keil talye keil’ tenen, bataklamik bukni, Allah arye Yesus ati, ‘Akeil ara, weik mambule,’ tenebuka wibuka deiamuk.
60002005	Anggun babye, kam keil atonun ululuma anya arye, Yesus ap kanye dukdongobuka ululum talak nirya ara, el dopropsilirye, aik atonun dobuka teleb updeipnamsile. Tonda, ‘Allah ap, malye winin ninye ap, ansinibuka neika utibye’ tenen, ansinilina deiyok nang ati, Allah arina deiyok nang atonun kilisulule. Winisilyop ura, Yesus Kristus ap, talima dukdongobuka diksukum umunye deice arye, Allah ati teleb ning arinamlume. Ara asing elinyap ning kum bukni, tonda nong kipman talye ning ati arinamlulum bukni, Allah arye, ‘Aning teleb,’ tenelye ning uk, anggun kanye talima noutam arye arilulum ning, el ti arinamlume. Winipmunyop ura, kanye delinamsile.
60002006	Wininamlum ning ati ara, Yesaya arye Allah el yupu noutamak nyabuka sekeipsuke. El domon yupu arye nyabuk yupu ara, ani. ‘Allah arye nyabuk. “Anggun dipdelulume, fia mambul keil tonok, Sion mutuku noutamak wibuka deiamsise. Yata nang do nirya, el ti diba tenebuka akeil deice kanye delinyak nang ara, dipkoprop alye kum dakdanamake. Tonda, na arye aninye ati, fia kum bataknamne,” Allah arye nyabuk.’
60002007	Winitalak, anggunce Yesus ati diba tenelulum ninye babye, akeil ati ara, ‘Weik mambule,’ tenelulume. Bukni, sik diba kum tenenyak ninye ati ara, Allah yupu buku Mazmur noutamak arye ayupu nyabuk. ‘Sik aik dona deiyok nang arye, ‘Akeil ara, malye keil’ tenen, batakik ning ara, winitalak weik mambul keil akunum upsile.’
60002008	Tonda ayupu dipdelulume. Yesaya arye ayupu sekeipsuke. ‘Akeil ara, ninye balelamice anyak, yan dum duklyop ura, kwelanyake. Tonda akeil arye, yan dum duklyop ura, sakanyake.’ Sik diba tenena kum nang arye, Yesus el yupu kum kekenyakce, talibuka kum dobolbanyak anya arye, ninye arye yan dum duklyop ura, sakalamak atonun, malye uk unyake. Ara, talya ati kume. Allah arye aninye ati, ‘Wininamak,’ teneamuk touk unyake.
60002009	Diba tenena kum nang arye, wininyak bukni, anggunda diba tenelulum ninye ara, Allah arye, ‘Na mapu kibikirye, diksukumuk unamak’ tenen, akunum wibuka deiamsuke. Tonda, ‘Na fil uk dokirye, ninye ap, Allah ap, ansinilina deiyok nang unamak’ tenen, wibuka deiamsuke. Anggunda kunuknak noutam atonun, malye ulamluma noutam ulamlumbuk, Allah yukubsukce, dobuka teleb dirinak atonun delilbisuke. Winipsuka deiyok ara, ‘Allah el si erebuka, el ti telebe nyabuka, fia unamak’ tenen, dirinak delilbisuke.
60002010	Minop ara, fia mambul ninye kum ulalum bukni, winitalak ara, ‘Allah arye el ‘Na’ tenen ati, el mapu akunum kipdeipsuke. Aning atouk, minopce wenena kum arye, namin kipsilirye, talye melibuka lyesulul ning, minop talak kum dololalum bukni, winitalak ara, aning akunum dololulume.
60002011	Na kayapu, bico tenesunune. Anggun mutuku sirika ara, im deice ulula anya arye, tukwak mutuku noutamak, ninye asik ninye atouk ubuka ululum talak nirya ara, malye winin ning patasilye ning nirya ara, batakuka lubakilongonamlulume. Amalye winin ning patasilye deice arye, nun kanye talima ap, kanye ap opbisibuka, malye ulisulule. Ati amalye winin ning nirya ara, batakanamlulume.
60002012	Sik dib kum tenenyak ninye kan-kan ululum talak ara, anang arye anggun ti, “Anang ara, malye ninye,” nyabuka lululinamsiak bukni, anggun fia dipkoprop diksukumuk ulamunyop ura, anggun teleb ululum ning eipsikirye, Allah dolyanamsil talak ara, anang arye lopdeipsikirye, Allah el si ereipnamake.
60002013	Nun Deiyoknye Yesus ati, ‘Malye yupu nyapsikcak’ tenen, weik ninye deiyok nang yala-yala nirya ara, sik amuak bukuka nimalye arye unamlulume. Ara, aning-aning nirya deice tam talibuka ululnye Raja babye, ura el amutamak unyakce malye nang wibuka weneplirye, ‘Teleb nang melipnamle’ tenen, dolkwetelye nang, Gubernur yala nang babye, sik amutamak bukuka nimalye aryuk unamlulume.
60002015	Wininamluma deiyok ara, ani. Ara, sik walwal nang arye, talye yupu nyabuka lululinamsiyak bukni, anggun teleb diksukum umunya deice arye, ‘Anang arye malye yupu nyasinyake, yupu sekelongonamlulum’ tenen, Allah arye akunum teneamsuke.
60002016	Anggunda, malye winin ning noutamak, Allah arye lyebuka lopdeipsuk nang, diksukum una nang atonun unamlulume. Winibuka unamlulum bukni, ‘Nunda Allah arye akunum lyebuka lopdeipsuka anya arye, nun tenepmabye ninguk, talye luba kibuka unamabe,’ tenena meme. Malye un ning duknubuka kum unamlulume. Allah el yupu kekebuka, el fil uk dobuka, diksukum unyak nang ulamak touk, anggun babye, wininamlulume.
60002017	Yata ninye do nirya, si erebuka unamlulume. Anggun, Allah diba tenemunya atonun, yuk diba tenenyak nang ati, bico tenebuka melilana uk unamlulume. ‘Allah ati malye ubibyak’ tenen, leibuka unamlulume. Ninye talina weik Deiyok nang, Raja yala nang nirya ati, si erebuka unamlulume.
60002018	Anggun yuk nang ati fil melin nang ara, anggun deiyok nang ati nimalye arye, sik yupu kekebuka, sik amutamak unamlulume. Ara, nun patapsilye ning tenebuka, nun ti teleb unyaka deiyok nang atibuk kume. Tonda yuk deiyok nang arye anggun ti yu nyabuka, ikin fil deipsikce nang babye, anggun tibuk sik amutamak bukuka nimalye arye unamlulume.
60002019	Wininamluma ara, talya ati kume. Ara, malye kum unyak bukni, sik deiyok nang arye, ikin ning weik sik nong deice deibikibuk, ikin weik uplibuk unyak nang babye, ‘Allah arye kanye deipnamnil’ tenen, sikce malye yupu tamubuka kum nyanyake. Talya tunimabuka, sik deiyok nang amutamak nimalye aryuk unyake. Wininyaka ati ara, Allah arye sik ti kanye deililule.
60002020	Bukni, anggun malye upmunyebuk, anggun nong deice ikin ning deipsikce ura, nimalye arye namin kibuka ulamluma babye, Allah arye kanye kum deipnamsile. Ara malye akunum upluma ati, ikin ning anggun nong deice delisinyaka atia. Winipmunyop ura, Allah arye kanye kum delinamsile. Bukni, anggun teleb-telebuk umunce, deiyok kum upmalyebuk, yuk nang arye anggun nong deice ikin ning deipsikce ura, nimalye arye namin kibuka ulalumop ura, Allah arye kanye delinamsile.
60002021	Anggun nong deice ikin ning delisikca babye, ‘Namin kibuka nimalye arye unamak’ tenen, Allah arye yukupsuke. ‘Wininamak’ tenen, nyapsuka deiyok ara, nyapnusine. Ara, Yesus Kristus arye anggun lyepnamsuka ati, el nong deice ikin ning weik deibikbuk, donmok ara, ‘Sik babye, wininamak’ tenen, winipmanto ati lak kipdeipsuke. Ara, ‘El nimalye arye, namin kibuka ubuk touk, anggun babye, winamlulum’ tenen, lak kipdeipsuke.
60002022	Yesaya sekeibuk yupu noutamak arye ayupu nyabuk. ‘Yesus ara, malye winin ning tonok babye, kum ulamuk. Tonda, tenepce arye talye nyana yupu ara, fia kum nyalamuk.’
60002023	Sik malye nang arye, Yesus ati malye-malye yupu nyabuka, el nong deice deipmik bukni, elce ton sik ti tamubuka kum nyabuk. Ikin ubuk ura donmok talak ara, anang ati kwang dakna yupu ton kum nyabuk. Kwang dakna yupu nyana kum aniryuk, elce el bidamnye nong uk Allah ati aribuk. Allah ara, dipkoprop teleb ubuka diksukum yupu uk bokolilulnye.
60002024	Allah arye nun ti, dalubuka opsutu bukni, nun opsutu ning nirya ara, Yesus Kristus arye dobuka, el nong deice deipdayukce, wanwanun yo deice delil bisukce dibuk. Nun malye un ning ati dipsuk ning ara, talye ati kume. Ara, sik yupa ninye malye un ning kum teneptingce, kum pataptu touk, nun babye, malye ning patana ap, malye winina ap, fia kum arye, ‘Diksukumuk unamak’ tenen, dibukce lyepsuke. Sikce Yesus ati obikak, dibuk deice arye, nun ti akunum teleb ubuka deipsuke.
60002025	Minop talak ara, anggun nirya domba teleb bisik batakuka, malye bisik kwekdanin balamak touk ulalum bukni, winitalak ara, sik domba weilamak Deiyoknye dam uk tamubuka yangalamak touk, akunum yanuka ululume. Ara, anggun kanye talima ap, kanye ap, melipsilirye, ‘Malye ubicak’ tenen, dilesilya Deiyoknye dam, akunum yanuka ululuma ati nyapsine.
60003001	Anggun ninye don kilapu ara, ayupu kekeplulume. ‘Ninye deiyok nang atonun nang ati, nimalye arye sik amutamak unamlulume,’ nyapmasin touk, anggun kilapu babye, anggun akanye yapu amutamak umunce, sik yupu kekebuka, kanye deipdanuka neika dukdongobuka unamlulume. Wininamluma deiyok ara, anggun akanye yapu diba tenena kum nang aulamtingto ura, anggun teleb umunye ning eibikirye, adeice arye moubuka kel kibikirye, diba tenepnamake. Anggunce anggun akanye yapu ati, “An ton diba teneplyame,” kum nyaldanamlum bukni, sik bidamnang aryuk diba tenepnamake.
60003002	Ara, malye una fia kum arye diksukumuk ulye ning ap, ‘Allah el uk ara, fia mambule’ tenen, el yupu kekebuka dobolbalulum ning ap, sikce aning eibikce ura, moubuka kel kibikirye diba tenepnamake.
60003003	‘Urasin fia teleb kilapu,’ tenepnamsiyak ning ara, nong bol deice winin ning ap, kweirya ning ap, tonok kume. Ati, potong kouna ap, kweirya ning dona ap, fia urasin teleb ongon aling ongona ap, winimunye deice arye, ‘Urasin teleb kilapu tenenamsiyak,’ tenena kume.
60003004	Aning ara, kum bukni, anggun kanye talima noutam, teleb-teleb ubuka ulamunye deice arye, dipkoprop teleb kilapu unamlulume. Anggun nimalye arye tunimabuka una ap, yupu weik arye nyana kum, kanye dukdongobuka nimalye arye una ap ara, talima noutam usulul ning anya arye, nong bol deice usilye ning, wisi dakirye suruklamsil ato kume. Aning ara, talima noutam fia usilibuk, Allah el kanye ara, ‘Aning ara, fia mambule,’ tenelirye, kanye deilisulule.
60003005	Aning ara, talya ati kum nyapsine. Deiyok ara, minop talak diksukumuk ulamik kilapu arye, Allah deice kanye deibuka ulamikce, sik talima noutam teleb ulamika deice aryuk, urasin teleb kilapu ubuka delilalamika ati, sik ulamik touk, anggun winitalak ululum kilapu babye, atouk unamlulume. Sik minop talak diksukum ulamik kilapu ara, sik nin yapu amutamak fia nimalye arye ulamik.
60003006	Sik winilamik touk, Sara babye, el akanye Abraham ati, “Anda na deiyoknye,” nyabuka, el amutamak ulamukce, el yupu kekebuka nimalye arye ulamuk. Aning ati ara, anggun winitalak ululum kilapu babye, anggunce aning-aning nirya ati, ilil kum diksukumuk ulamtumto ura, Sara el kil mapu atouk unamlulume.
60003007	Aning atouk, anggun akanye yapu babye, anggun kilapu ap, talima tonok dukdongobuka neika unamlulum talak nirya ara, anggun kilapu sik pataplye ning moubuka tenebuka, melinamlume. Tonda, ‘Nun kilapu ara, mikip mitik ning,’ tenepmunce, Allah arye bola koplobuka, kam fia una deiyok ning talye aresilya ara, ‘Nun ap, nun kilapu ap, neika dolonamabe,’ tenenamlume. Winibuka unamluluma deiyok ara, anyapmasin touk dipkoprop ulamunyop ura, anggun Allah ati morolulum talak nirya ara, aning-aning nirya arye kum sekdongopsutue.
60003008	Anyapmasin yupu sirya dakna ning ati nyapnusine. Anggun nirya ara, tonok kanye bobuka, talima dukdongobuka, teleb-telebuk ubuka neika unamlulume. Anggun weitcapu silip tonok kanye tenebuka, kanye delilanyakce, neika ulamak touk, anggunce yuk nang patalye ning ati, bico tenebuka melinamlume. Anggunce, yuk nang anggun ikin usilye ning ati, ‘Se aning ara, mambule,’ tenebuka bico tenelanamlulume. Tonda yuk nang sik amutam umunce, nimalye arye neika unamlulume.
60003009	Yuk nang arye anggun ti malye upsikcop ura, tamubuka kwang dakana meme. Tonda, yuk nang arye anggun ti, yu bobuka malye yupu nyapsikcop ura, tamubuka sik ti malye yupu kum nyalanamlulume bukni, “Allah arye, ‘Teleb ulinamsile’ tenen, Allah moronamsine,” nyabuka, teleb yupu uk tamubuka nyanamlulume. Anggunce yuk nang ati, ‘Teleb yupu nyalinamak’ tenen, Allah arye wibuka yukupsuk anya arye, winamlumop ura, Allah arye teleb ulinamsile.
60003010	Anyapmasin yupu deiyok ara, Mazmur yupu noutamak sekik ning ara, ani. ‘Yata ninye do nirya, ‘Teleb-teleb ubuka fia unamap’ tenen, pataplye ninye ara, sik bidamang moubuka kalikilakirye, tenepce arye talye yupu nyana ap, malye yupu nyana ap, fia kum wininamake.
60003011	Sik adip aryuk, ‘Malye un ning nirya batakuka, diksukum winin ninguk unyakce, ninye nirya ansinibuka, teleb ubuka neika unamap’ tenen, pi dobuka fil donamake.’
60003012	‘Wininamaka deiyok ning ara, ani. Ara, Allah el yupu kekebuka diksukumuk unyak ninye ara, Allah arye fia melibuka disulule. Tonda, sikce el ti moronyak ning nirya ara, fia moubuka kekelule. Bukni, sik malye-malye unyak ninye ati ara, Allah arye sik yupu seklirye, batakalongolule.’
60003013	Teleb winin ninguk patapsilibuk, anyuk talibuka ulamunyop ura, yata ninye arye, ikin ning anggun nong deice deipsikirye, malye kipnamsiyak do?
60003014	Bukni, anggun telebuk ubuka upmunyop ura, sik malye nang arye ikin ning anggun nong deice deipsikcop ura, kanye deibuka, ‘Teleb uka,’ tenenamlulume. Allah arye kanye deipsilirye, anggun ti teleb updeipnamsil atia. Yata ninye do nirya, sik ti ilil kum unamsile. Tonda sik diba tenena kum nang arye ilil ulul ning ati ara, anggun diba tenena ninye arye aning ati ilil kum unamsile.
60003015	Ilil kum unamsil bukni, anggun talima noutamak ara, ‘Yesus Kristus na Deiyoknye el uk unamnile’ tenen, wibuka kintinilinamlulume. Anggun kanye talima ara, Yesus deice uk delinamlulume. Sik asilenamsiak nang nirya ati ara, ‘Allah arye lyepnamnil’ tenen, ‘El deice kanye delinuna ara, laka nyabuka deipnamne’ tenen, kintinilinamlulume. Yesus el lyen yupu laka nyanamlum bukni, yuk nang nirya ati, si erebuka, nimalye aryuk nyanamlulume.
60003016	Allah diba tenelulum ning, laka nyabuka deilinamlum talak nirya ara, weik yupu weika arye nyana kum bukni, yuk nang nirya ati, si erebuka nimalye arye, laka nyanamlulume. Yesus Kristus talima dukdongobuka teleb ubuka, diksukumuk unamlulum bukni, malye yupu nyabuka lululinamsiak ninye ara, ‘Ailye upnamle’ tenen, anggun kanye talima noutamak ara, malye ning duknuna kum arye, diksukumuk unamlulume. Winilulumop ura, yu arye lululinamsiak bukni, anggun ap, Kristus ap talima dukdongobuka ululumba, teleb winin ning eipsikcop ura, alye unamle.
60003017	Allah arye, ‘Wininamak,’ tenesilye touk, malye una kum bukni, telebuk ubibyop ura, yuk nang arye nun nong deice ikin ning deipsikcop ura, ara telebe uka. Bukni, malye winipbibya deice arye, ikin ning nun nong deice deipsikcop ura, ara malye uka. Teleb ning ara, deiyok kum upmalibuk, ikin ning nun nong deice deipsikcop ura, ‘Aning ara, telebe uka,’ tenepnamabe.
60003018	‘Malye un ninye ara, ansinibuka Allah ap, talima dukdongobuka unamak’ tenen, fia diksukum unanye, Yesus Kristus arye, nun malye un ninye dekna ati, like tonok talak aryuk dibuk. Yesus ara, ninye nong atonun dayukce ulamuka ani, obikop ura dipmok bukni, dibuk ura, Allah El Dib Kanye mikip deice arye, Yesus ati tuba tamubuka kam bukeibuk.
60003019	Ura, kam bukeibuk ura, el kanye kam ulamukce, sik dilamikba, Allah arye wenen ak dongolamuk ninye, sik dam binuka, Allah yupu peterebuk.
60003020	Allah arye wenen ak dongolamuk ninye ara, minop talak Nuh ulamuk talak noutamak ara, Allah ati yaniltalamik. Sikce Allah ati yaniltalamik talak ara, tukwak mutuku-mutuku nirya, weik mekwen deipnamuk talak atia. Atalak ara, Nuh birye weik mek lia yo kintinibuka dolamuk talak noutamak, Allah arye, ‘Aninye dib tenepting’ tenen, nimalye arye ulamu bukni, malye uk ubuka Allah ati yaniltalamik. Nuh birye weik mek lia yo akunum dobuk ura, ninye weik kum bukni, Nuh el mapu nirya nukukap, pin barye ninye uk mek lia yo aik fum wekik ura, weik mekwen deibukce, mekwen deice amek lia yo dobuka erepdobuk deice, Allah arye aninye uk lyebuk. Yuk malye ulamik ninye nirya ara, mekwen arye dibuka dibik.
60003021	Weik mekwen deice aninye lyebuka ara, ‘Dip tenepnamak’ tenena ati upsuke. Ara, diba tenebibibuk, Allah lyepsilyop ura, mek dongolamsiaka atonun ulule. Dib tenebibibuk, mek dongosinyaka ara, nun nong bol deice nininga usilye ning, mek liksilirye, kum danalisulul bukni, mek dongopnusikce talak ara, na tenena kum arye, ‘Allah arye lyebuka melipnilibuk, malye un ning nirya batakuka diksukumuk unamne’ tenen, lak akarye nyanyabe. Mek dongolamsiaka deice arye kum lyesulul bukni, Yesus Kristus dibuk ura, Allah arye, Yesus kam bukeibuka deice aryuk lyesulule.
60003022	Allah arye, Yesus Kristus kam bukeibuk ura, ila tamubuka im deice welebukce, Allah el sirik taruk tam bukukce ulule. Bukukce eitam uk uplibuk, Allah el im deice fil don ninye, malaikat ap, tukwak ninye deice tam unyakce weik deiyok nang atouk, im deice unyak ninye ap, tonda tukwak mutuku noutamak unyak isa mer nirya ap, ura, yata mikip ning do nirya, Yesus el amutamuk unyake. Yesus ara, weik mikip weik ulirye, aning yala-yala nirya deice tam uk ulula atia.
60004001	Aning ati ara, Kristus ninye nong atonun dayukce ulamuk talak noutamak ara, el nong deice ikin ning weik deililamik ura, kanye imun kanye bobuka ulamuk. Yesus ara, winibuka ulamuka anya arye, anggun diba tenelulum nang babye, el ulamuk atonun, akanye uk tenebuka unamlulume. Ara, yata ninye do nirya, sik nong deice ikin uplibuk, kanye imun kanye bobuka unyak ninye ara, malye un ning tonap, kum patalyeba batakalongonyake.
60004002	Malye un ning akunum batakanyak ninye ara, kanye imun kanye bobuka, akunum ulamik ati, sik tukwak mutuku tuba unamak talak noutamak nirya ara, ninye talima ak, malye un ning pataplibuk kum wininamake. Malye un ning pataplibuk, ‘Malye upnuyap’ tenen, kum unyak bukni, Allah arye, ‘Wininamak,’ tenesulul ninguk tenebuka, aning uk talibuka diksukumuk unamake.
60004003	“Anggun babye, wininamlulume,” nyapmasina ara, talya urdem ati kum nyapne. Anggun kele, sik diba kum tenenyak ninye arye, malye-malye wininyak ning ara, minop talak weika arye akunum ulalum bukni, winitalak ara, aning nirya ara, akunum batakmalume. Aning ati ara, amalye un ning tonap, fia kum wininamlulume. Sik diba tenena kum ninye arye, malye-malye wininyak ning ara ani. Sikda, kil talye yona ap, ubula dona ap, malye un ning patana ap, kanye wangalamak mek weik arye dina ap, weik kwalina kwalibikirye malye-malye ubuka kouldana ap unyake. Tonda, sik puturubuka memenyak ning do, isa mer do, talye ning si erenyak ara, Allah arye, ‘Aning na like,’ tenelule.
60004004	Sik malye-malye ubuka wininyak ning, yala-yala weik unyak bukni, anggun diba tenelulum nang arye, neika kum umunyop ura, amalye un ninye arye, ‘Yata ati, nun ap, talye luba kibuka malye kum unyap do?’ tenen, yu ubuka malye yupu weik arye, anggun nong deice delisinyake.
60004005	Winisinyak bukni, sik malye-malye ulamice ning ati ara, sik bidamang nang arye, adip aryuk Allah ati, “Nun malye ulamubu ning ara ani, ani,” nyabuka, laka nyanamake. Allah arye, ‘Kam tuba unyak ninye babye, unum diplamik ninye babye, yuk-yuk bokuka deipnirye wenepnamne’ tenen, akunum kintinipdeibuka ulule. El teneplye talak arye, yupu bokeipnamsile.
60004006	Yesus arye akunum diplamik ninye dam binuka, Allah el laka teleb yupu peterelbiyuka deiyok ara, nyapnusine. Ara, ninye tukwak ninye atonun ubuka ulamika anya arye, ninye nirya malye ubica deice dibilamak touk, anang babye, akunum diamik bukni, sik kam ulamik talak ulamik ning ati, Allah arye bokuka wenepnamle. Bukni, diba tenelamik nang babye, diamik bukni, Allah fia kam ulye touk, diba tenebika ati, sik nong dibik bukni, sik kanye fia kam unamak. ‘Wininamak’ tenen, Yesus el ninye lyen yupu peterelamikbuk, anang arye diba tenelamik.
60004007	Aning-aning nirya sirya daknamle talak akunum dam upsil ati, fia moubuka tenepmunce, teniltona kum arye, ‘Malye ubibyak’ tenen, moubuka kalikilanamlulume. Winibuka upmunyop ura, Allah ati moronamlulume. Moubuka kum kalikdamunyop ura, Allah ati teleb nyabuka kum moroptume.
60004008	Anyapmasin ning nirya wininamlulum bukni, weik mambul ning ara, winira nyapnusine. Anggun nirya arye, yuk diba tenena ninye nirya ati, fia dipkoprop talima aripdamunce, bico tenebuka melilana uk unamlulume. Yuk nang ati fia bico tenebuka melipmunyop ura, sik anang malye wininyak ning ati ara, talye luba kibuka mangkau kipnamlulume. Yuk nang ati fia bico tenebuka, kum melipmunyop ura, sikce malye updeipsikce ning ati, tuba tenena uk unamlulume.
60004009	Anggunce yuk ninye ati sik din ap, aik manak ap, si erebuka yukulonamlulume. Wininamlum talak ara, malye yupu nyabuka, lik kanye bona kum arye, teleb kanye bobuka unamlulume.
60004010	Allah arye anggun nirya yuk-yuk ati, ‘Na mambul fil donamak’ tenen, ‘Fil dona deiyok ning mikip akunum talye aripsukbuk, doproplum ning deice arye, yuk diba’ tenen, ninye ati melilana uk unamlulume. Allah arye talye arisulul fil dona deiyok ning ara, yala yuk-yuk awabsilya deice arye, yuk ninye ati, batakna kum arye fia melinamlulume.
60004011	Winipmanto ning ara, yatanye do, Allah yupu nyalulnye bira, Allah el dam yaturye, nyaptubuk elce ila tamubuka nyapsutu touk, fia mikip deice arye peternamsile. Aning atonun, yuk ninye ati, melibuka fil dolulnye bira, Allah arye el mikip arisilya deice arye, yuk ninye ati melibuka fil donamle. Allah arye, ‘Na fil donamak’ tenen, talye arisilye fil dona deiyok ning deice arye, Yesus Kristus ap, kanye dukdongobuka umunce, anggun wininamlulum ning nirya ara, teleb ubuka unamlulume. Winibuka umunyop ura, yuk nang eipsikirye, Allah el si weik arye erebikirye, el ti, “Telebe,” nyanamake. Ninye mutuku-mutuku nirya arye, Allah el si erebikirye, ‘Weik mikip ululnye bira, Allah el uk,’ tenebuka, ‘Fia unamak’ tenen, Allah moronune. Akunuma.
60004012	Na kayapu na kanye delisunune. Ikin ning weik anggun nong deice deipsikce ura, kanye imun kanye bobuka, umunye talak noutamak ara, anggunce, ‘Se, aning kum winipsutue. Kum winipmanto ning upsile’ tenen, mambul kanye bobuka kum unamlulume.
60004013	Mambul kanye bobuka, ‘Se,’ kum tenenamlulume bukni, Yesus Kristus nong deice, ikin ning deibikbuk, ikin kanye bobuk touk, nun babye, atonun, ‘Ikin ning nun nong deice deipsikca babye, telebuka’ tenen, kanye weik arye delinamlulume. Yesus ikin ning weik ulamuk touk upsiliba, kanye deibuka umunyop ura, aminyan talak Allah arye, Yesus el weik mambul ulul ning ap, fia teleb-teleb ubuka ulul ning ap, dirina weik uplibuk, lakak nyapnamsil talak ara, kanye fia weik arye deibuka, fin-fin asa unamlulume.
60004014	Yesus Kristus diba tenebuka, el yupu kekebuka dobolbalamunye deice arye, yuk ninye eipsikirye, yu bobuka malye yupu nyapsikcop ura, kanye delinamlulume. Ara, ‘Nunda mambule, Allah arye nun ti teleb ulinamsil’ tenen, kanye delinamlulume. Ara, talye ati kume. Allah El Dib Kanye teleb ubuka dirina weik ulirye, anggun talima noutamak ulula anya arye, kanye deibuka unamlulume.
60004015	Yata malye winin ning do nirya, ninye oltakana ap, ubula dona ap, yuk fia malye una ap ara, ‘Yuk nang ara, malye unyak do, teleb unyak do?’ tenen, dipdebuka minina yupu nyabuka bana ap babye, winipdebuka anggun nong deice ikin ning delisinyaka deiyok ning ati, anirya fia kum wininamlulume. Ikin ning anggun nong deice delinamsiaka ara, deiyok kum wablyop ura, telebuk bukni, malye winipmunyak, deiyok dipkoprop wablyop ura, ara malye ati nyapsine.
60004016	Amalye winin ning nirya kum wininamlulum bukni, Yesus diba tenepmunce, el yupu kekebuka dobolbalamluma ati ara, yuk nang arye ikin ning, anggun nong deice deipsikcop ura, alye kum unamsile. Alye kum upnamsil bukni, Allah lyepsukce, el mapu kipsukbuk, Kristen ninye nyasinyaka ati, ‘Aning ara, fia teleb’ tenen, Allah arye winipsuka ati, “Telebe,” nyabuka, el si erenamlulume.
60004017	Allah arye ninye mutuku sirya im sirya nirya ati, yupu yuk-yuk bokeiplirye wenepnamla ara, el mapu kan-kan arye deiyok koupnamla anya arye, ikin ning anggun nong deice deipsikce talak ara, kanye deibuka, Allah el si uk erenamlulume. Tonda, el mapu kan-kan arye deiyok koupsilye ura, mitik ikin usilye bukni, aminyan daknamle talak ara, diba tenena kum arye, Allah el laka teleb yupu ati, yaniltanyak ninye ati ara, yupu bokeiplirye wenepnamle ning ara, weik mambule. Sik fia ikin weik unamake.
60004018	Aning atonun, Allah yupu noutamak, buku Amsal deice sekik ning ara, nyapnusine. Ara, ‘Diksukum ubuka unyak ninye ara, ikin ulya deice arye diba tenenyakbuk, Allah arye lyelula anya arye, sik malye winin nang arye, ‘Allah elda talinye,’ tenebuka, el yupu yaniltanyak ninye ati ara, yata wiribuka arye, dib teneptingbuk lyeptu do? Kume, kum lyepnamle.’
60004019	Aning ati ara, na kayapu, Allah arye teneamsuk touk, malye nang arye ikin ning anggun nong deice deipsikcop ura, teniltona kum arye, anggun kwepdeisuknye Allah ati, anggun nong ap, anggun kanye talima ap, anirya dobuka, Allah el deice delinamlulume. Anggunce, anggun bidamang nong ap, kanye ap, Allah ati aripmunyop ura, batakna kum, teleb un ninguk ubuka, fia diksukumuk unamlulume. Nun kwepdeisuknye Allah ara, fia batakna kum, melibuka dina uk usulule.
60005001	Anggun kan-kan unyak ati, Allah yupu aik talina deiyok nang ati, ayupu ton nyapnusine. Ara, na babye Allah yupu aik talina deiyoknye birye, na nyapnusin yupu kekebuka, ‘Wininamlulum’ tenen, moropsine. Tonda, Kristus nong deice ikin ning deibikbuk donmok ani, obikbuk dibuka ara, na asing arye akunum eipse. Tonda, Yesus tamubuka yanamle talak, Allah arye weik teleb ubuka mambul ning ap, dirina weik ap, upnamsil talak ara, na ap unamabe. Aning nirya wininye deice arye, na Peterus arye moropsine.
60005002	Domba basam weina deiyok nang arye, sik domba basam ati bico tenebuka, teleb ubuka weilamak touk, anggun babye, Allah el mapu sik amutamak unyak ninye ati, bico tenebuka nimalye arye melinamlulume. Ara, sik amutamak unyak ninye ati, ‘Sik kanye malye ubicak’ tenen, melipmunce, ‘Kalikuka dilanamlulum’ tenen, nyapsine. Wininamluma ara, ‘Na lik,’ tenenun bukni, ‘Allah arye fia pi donilya ati, wininamne,’ tenena kume. Aning kum bukni, Allah arye, ‘Na mapu melina ati teniltona kum arye, kanye deibuka melinamak’ tenen, ‘Patalul ak tenesilye touk winamlum’ tenen, nyapsine. Tonda, ‘Yo bok weik aripsiting ak, teleb ubuka utibye,’ tenena kum arye, kanye deibuka talye luba kibuka melilanamlulume.
60005003	Tonda, Allah arye, ‘Na mapu melinamak’ tenen, anggun amutamak deipsuk ninye ati, utenamlulume. Ara, ‘Nun teleb-teleb ubuka diksukumuk winilamepyebuk, eipsikirye sik babye atonun diksukumuk unamak’ tenen, lagakilin nang atonun unamlulume. ‘Nada weik mambulnye’ tenen, kanye erebuka anggun amutam unyak ninye ati, kum yaninamlulume.
60005004	Anyapmasin touk akunum winipmunyop ura, nun Domba basam weina Deiyoknye atonunye, Yesus Kristus tamubuka yalyop ura, elce anggun ti, fia teleb mingne ning, fia teleb ulirye min kum danmanto kum ning aripsiliba, dopropnamlume.
60005005	Asurat deice arye, “Yuk nang ati, nimalye arye sik amutamak unamlulume,” nyapmasin touk, anggun wisi danana kum arye, kam nang atonun nang ati, ayupu nyapsine. Ara, sik wisi nang amutamak umunce, sik yupu kekebuka nimalye arye unamlulume. Buku Amsal yupu noutamak sekeipsik yupu aupmala ati nyapsine. Ayupu ara ani. ‘Sik kanye erebuka, dildanyak ninye ara, Allah arye aninye ati bataklirye sik yupu sekelule. Bukni, sik kanye darabuka, talima nimalye arye amutamak unyak ninye ati ara, bico tenepsilirye, talye luba kibuka melisulule.’ Ayupu tuba awamsuka ati, anggunce yuk ninye nirya ati, anggun bidamnye kanye darabuka, talima nimalye arye teleb ubuka unamlulume.
60005006	Aning ati ara, Allah el mikip fia weik ululnye, el amutam bukuka, anggun kanye darabuka, talima nimalye aryuk unamlulume. Winibuka umunyop ura, Allah arye tenepsuk talak akunum uplyop ura, anggun dobuka ereipnamsile.
60005007	Allah arye anggun nirya ati, bico tenepsilirye, fia melisulula anya arye, anggunce, ‘Se, yata wiripnuyap do?’ tenen, imun kanye bobuka, teniltona uk usilye ning nirya ara, Allah el deice uk delinamlulume.
60005008	Ara, yuk yupu ton nyapnusine. Anggunce anggun bidamnye ati, ‘Malye ubibyak’ tenen, kanye moupmunce kalikildanamlulume. Tonda, leibuka unamlulume. Isa Mutuku Dongonye ara, anggun oldan nang atonun usulule. Elda, singa do, bai kam do, atonun, ‘Yata ning obuka diptinye do?’ tenen, kalikinmalirye, obina yana kibuka kalikilsulule.
60005009	Winisulula ati, lik tenebuka bisipmunce, malye kinamlulume. Ara, anggun diba tenelulum touk, mutuku-mutuku nirya diba tenenyak ninye ara, anggun ikin usilye touk, aninye nirya babye, ikin ulule. Aning ara, anggun akunum kel kiyamluma ati, anggun akunum diba teneamlum ning tunimabuka, talibuka umunyop ura, Isa Mutuku Dongonye ati, lik tenebuka, bisipmunce malye kinamlulume.
60005010	Winibuka umunye talak noutamak arye, ikin ning ton upsilyop ura, Allah elce anggun ti, teleb kipdeipsilirye, ‘Darapdongobuka unamak’ tenen, mikip aripsilyop ura, fil fia palibuka dona ati deiyok ning arinamsile. Allah arye, ‘Sik ap, Yesus Kristus ap, kanye dukdongobuka unyaka deice arye, fia kam unamake. Teleb arye dirina kan-kan ak, na ap dukdongobuka neika unamap’ tenen, yukupsuke.
60005011	Fia minop talak nirya arye, mikip ulirye aning-aning nirya talibuka, malye kibuka batakanamlanye bira, Allah el uka. Akunuma.
60005012	Silas melipnuka deice arye, abumang surat ara, na Peterus arye sekeipsene. Na kwit Silas ara, diba tenebuknye anya arye, na ti kum batakanululce, melinululba, nun ap, neikak neika fil donyame. Elda, na weit atonun unulule. Asurat sekeipsina deiyok ara, anggun talima barina ati sekeipsene. Tonda, Allah arye, ‘Na fil donamak’ tenen, talye arisilya fil dona deiyok ning ap, Allah el kanye aniryuk talye melisilye ning ap ara, ‘Dipkoprop ninguk, akunum laka nyapsile tenenamak’ tenen, asurat ara, sekeipsene. Anyapmasin yupu nirya ara, dipkoprop anya arye, ayupu talipmunce, tunimabuka unamlulume.
60005013	Allah arye anggun ti, ‘Na mapu unamak’ tenen, wipsuk touk, Babilon mutuku wibuka deiamukbuk, diba tenenyak ninye arye, anggun yuk mutuku ululum nang ati, “Telebe,” nyasinyake. Aning atonun, na mi Markus arye anggun ti, “Telebe,” nyapdeipsuke.
60005014	Anggunce yuk diba tenenyak ninye ati, fia dipkoprop bico tenebuka, taruk aripdamunce, kildanamlulume. Anggun ap, Yesus Kristus ap, talima dukdongobuka umunye ninye nirya ara, ‘Kanye deipdamunce neiktoto teleb ubuka unamak’ tenen, Allah morosunune. Telebe, na Peterus arye asurat sekeipsene. Asukum anyuk deipne.
61001001	Na kayapu, telebe nyapsine. Asurat ara, na Simon Peterus arye seksene. Yesus Kristus lyebuka talipnuka, ati el fil uk donune. Tonda, ‘Na yupu dobuka peterelbanamle. Rasulnye unamle’ tenen, Yesus arye wibuka deipnuke. Allah kanye deipsukce, nun ti el yupu ap, nun diba tenen ning ap, aryamsukak, dobuka talyamubu ning, fia teleb ulye touk, anggun babye, atonun upsukbuk, diba tenebuka, na nyapman ning talibuka ululume. Nun Lyena Deiyoknye Yesus Kristus ara, Allah ulule. El diksukumuk ulya deice arye anggun ap, nun nirya ap, ati, diba tenena ning aryamsukak dopdobupu. Anggun nirya ati asurat seksene.
61001002	Anggun nirya ara, Allah ap, nun Deiyoknye Yesus ap, akunum kel biknamluma anya arye, ‘Yesus ap, Allah ap, anggun ap, kanye dukdongobuka ululuma deice arye, telebuk unamlulum’ tenen, Allah morosunune. Ara, Allah arye bico tenepsilirye, talye melibuka arisulul ning ap, ura Allah ap, neika uk teleb ubuka umunce, teleb kanye bobuka una ati arisulul ning ap, ‘Weik upnin banamsil’ tenen, Allah morosunune.
61001003	Allah el weik mikip deice arye, nun nirya ati, ‘Aninye ara, bola koplobuka kam fia unamake. Tonda, na Allah unye touk, diksukumuk unamak’ tenen, patapsilye ning nirya ara, akunum aryamsuke. Ara, ‘Diksukumuk unamak’ tenen, deiyok ning aryamsuka nirya ara, el ap kanye dukdongobuka neika ubirye, el ulul ning nirya kel bikanyaba deice arye, akunum aryamsuke. Tonda, tuba arisulule. Allah arye nun nirya ati, nyapsuka ara, ‘Aninye ara na mapu unamake,’ tenenyamsukce, el weik mambule ulula ap, el fia teleb-teleb ubuka dirina weik ulula ap deice arye, akupsukce yukamsukce, wibuka deiamsuke.
61001004	Allah weik mambul ulirye, fia teleb-teleb ubuka ulula deice arye, “Weik mambul fil donamsine,” nyabuka, fia teleb nyalin yupu akunum nyalilamsuke. Ayupu aryamsuka ara, talya urdem ati kume. Deiyok ara, Allah arye, “Wininamsine, aning ton wininamsine,” nyalisilye yupu deice arye, nun nirya ara, ‘Nada Allah fia diksukumuk unye touk unamak’ tenen, aryamsuke. Tonda, adeiyok ton aupmale. Ara, sik yuk ninye, Kristus ati diba kum tenenyak ninye arye, ‘Malye un ninguk wininamap’ tenen, pataplibuk tenenyake. Wininyaka deice arye, dipkoprop sik kanye talima, fia malye-malye uplibuk malye uk unyake. ‘Aninye ara, fia malye unyaka atonun, na mapu ton kum unamak’ tenen, Allah arye nun ti, el teleb nyalin yupu aryamsuke.
61001005	Ara, Allah arye, ‘Sik diksukumuk unamak’ tenen, el fia teleb nyalin yupu akunum aryamsuk ning ati ara, anggunce fia pi dobuka fil donamlum ning ara, laka nyapnusine. Anggunce Allah ati, diba akunum teneamlum bukni, fia diksukum una ara, tonap tabakanamlulume. Diksukum una ning aupmasilyop ura, pung un bisik una ati, weik kel bikna kina deiyok ning ton tabakanamlulume.
61001006	Weik arye kel kina deiyok ning akunum aupmasilyop ura, anggun nong ap, anggun un ning ap, ‘Malye ubibyak’ tenen, fia kalilamunce, memelonamlulume. Anggun babye, anggun ti kalikdamunce, kalikdana un ning akunum aupmasilyop ura, ikin ning awabsilya babye, batakna kum arye, fil fia palibuka dona ati, una deiyok ning ton tabakanamlulume. Batakna kum arye, fil fia palibuka dona ati winin ning, akunum aupmasilyop ura, Allah diksukumuk ulye touk, teleb mikne un ning ton tabakanamlulume.
61001007	Allah ulye touk teleb mikne un ning akunum aupmasilyop ura, yuk diba tenena nang ati, bico tenebuka, nimalye arye una deiyok ning ton tabakanamlulume. Yuk diba tenena nang ati bico tenebuka nimalye arye una deiyok ning akunum aupmasilyop ura, yuk ninye nirya ati, bico tenebuka melilana deiyok ning ton tabakanamlulume.
61001008	Aning-aning nirya upsilirye, tabakuka weik upnin balyop ura, anyapsin ning nirya usilya deice arye, anggun ap, nun Deiyoknye Yesus Kristus ap, kanye dukdongobuka umunye ning ap, Yesus ati kel kinamunya ap ara, talye demuk kum unamlulume. Duk moupsilirye nong weik unamsile.
61001009	Bukni, anyapmasin ning nirya, kum ulul ninye ara, sikda asing kuna dakliba kuplyeba, yukak upmalye ning kum eipmanto ninye atonun, tonda asing kum pun ninye atonun unyake. Atonye bira, ‘Allah arye na malye winilamse ning kum kipdeipnukce, namin kipnuke’ tenen, aning akunum lubakibuk ati, anyapmasin ning ara, ‘Mambule’ tenebuka kum ulule.
61001010	Aning ati ara, na kayapu, anyapmasin ning kum uplinye birye ulye touk, kum wininamlulume. Anggunda, Allah arye, ‘Aninye na mapu unamake’ tenen, wiamsukce yukupsuk nyapsuka ara, ‘Dipkoprop anyuk wininamap’ unamap tenen, fia pi dobuka, Allah el fil uk donamlume.
61001011	Ara talye ati kume. Winilamlumop ura, fia malye una kumce arye, dipkoprop Allah kum batakanamlulume. Tonda, sirya talak nun Deiyoknye Yesus Kristus, nun Lyenanye birye, ninye weik arye lyebuka talima talisilirye, aning-aning nirya talilyanganamlak wekna ati, weik kanye deipsilirye, “Telebe,” nyapsilyop ura, el ulyak uk wekuka afia unamlulume.
61001012	Ara, na kayapu, winiryuk nyapmasin ning nirya ara, anggun akunum kel bikamlume. Tonda, akunum peterelamsik yupu kekelulumce, ayupu uk talibuka tunimabuka umunce, dobolbana uk ululume. Bukni, ‘Kanye arye tonap tenenamlum’ tenen, na arye tuba-tuba ayupu uk, tuba nyanamsine.
61001013	Na kanye ara, na kam unye talak noutamak nirya ara, ayupu ila tamubuka tonap nyanamsin deice arye, ‘Diba tenebuka mikip arye fil donamlum’ tenen, nyanamsine. Aning ara, telebuka.
61001014	Nun Deiyoknye Yesus Kristus arye lakak nyapnukbuk kel kiyamse. Mitikanun ton unmanyani, dipnamnarya. Ati, arup asum nyapmasin yupu ara, tuba-tuba ila tamubuka nyanamsine.
61001015	Aning uk kum bukni, ‘Na akunum dipnyop ura, aminyan talak nirya, anggunce anyapmasin yupu tuba tenebuka winamlulum’ tenen, fia piripdenirye, anggun melina ati, mikip arye fil donamne.
61001016	Nunce, anggun ti, “Nun Deiyoknye Yesus Kristus ara, weik mikipnye ulirye, aminyan talak ara, tukwak mutuku tamubuka yanamle,” nyabuka peterelamsupu ning ara, talye ninye sik kanye aniryuk tenebuka, talye-talye yupu weik kililamsikba kumdisinak touk, kum peterelamsupu. Aning ara kum bukni, nun bidamnye aryuk, Yesus Kristus mikip weik ulamuka ap, fia teleb mambul fil dolamuka ap ara, nun asing kopropa arye elilamubu ati, ayupu lakak ubuka peterelamsupu.
61001017	Nun pi asing kopropa arye eibupu ning ap, amul arye kekebupu ning ap nyapnusine. Ara, nun Ni Allah arye Yesus ati, “Anye bira, na Mi Koprop ulule. El ti na bico tenepnirye, el ti na kanye deipne,” nyabuka deice arye, Allah arye Yesus ati si erebuka, el si weik aribuk. Allah fia telebnye, weik mambulnye birye, im deice arye ayupu nyapdeibuk ura, nunce kekebupe.
61001018	Nun ap, Yesus ap, fia mingne mutuku dup beipu talak ara, Allah im deice arye, ayupu nyabukba, nun amul arye kekebupe.
61001019	Aning uk kum bukni, tonda, Allah el yupu laka nyalamik nang, nabi nang arye sekeiyamik yupu, fia dipkoprop yupu ara, akunum aupmasile. Ayupu ara, ninye arye kunuknak banukce talak, weisa ubikibuk, dirina uplibuk, bita dikirye balamak touk usulule. Allah el yupu laka nyalamik nang arye seklamik yupu ara, dirina atouk usulule ati, anggunce ayupu moubuka kekenamlulume. Allah ati moubuka min kum kel kiplum bikamlum talak noutamak ap, ura Yesus Kristus tukwak mutuku, tamubuka min kum yanaplye talak noutam ap, sik seklamik yupu moubuka kekenamlulume. Aning upnamsil talak ara, berentam talak kipnamalya ati, tulik bisik yalamle talak ap, ulul kurya tikilyangalamle talak ap, dirina uplibuk, ‘Aning nirya lakak dinuyabe,’ tenelamap touk winipnamsile.
61001020	Ura, mambul yupu ton nyapsinibuk, kel kibuka moupnamlulume. Ara, yata yupu do nirya, Allah el yupu laka nyalamik nang arye, sik yupu seklamikce, Allah el buku noutamak deiamik yupu nirya ara, anabi nang sik kanye aryuk, ‘Deiyok ani’ tenen, kum seklamik.
61001021	Aning ara fia kume. Allah el yupu laka nyalamik nang, sik nabi nang arye seklamik yupu nirya ara, talye nang arye, ‘Ayupu ara mambule, ayupu ara seklulume,’ nyalamika deice arye kum seklamik. Aning kum bukni, Allah El Dib Kanye arye, nabi nang sik talima noutam yupu nyabuka, fil dolamuka deice arye, Allah el yupu laka nyalamik nang arye, sik yupu nyabuka seklamik. Ara, Allah El Dib Kanye arye anang ati, el mikip aryamuka deice arye, afil dolamik.
61002001	Allah el yupu laka nyalamik nang ara, talye nang arye, “Ayupu sekelulum,” nyalamika deice arye, kum seklamik bukni, sik kan-kan noutamak arye, tilila yupu laka nyalamik nang ton ulamik touk, anggun winitalak ululum ninye noutamak babye, tilila yupu peterena nang dipkoprop unamake. Anang arye, malye ulisulul yupu duknubuka peternamsiake. Sikce, “Kume, Yesus Kristus ara, urtalinye ulule,” nyabuka, nun Weik Deiyoknye, aning-aning nirya talibuka lyeklobuka upnamlanye, Yesus ati, batakuka yanipnamake. Ayupu ara, fia malye yupu upmalya babye, ayupu babye nyanamake. Yesus arye, ‘Aninye babye lyepnamne’ tenen, dekuk bukni, anang arye Yesus batakuka, amalye yupu nyabikcop ura, ayupu nyabikca deice arye, Allah arye sik ati minopce weneplirye opnamle. Aning ati ara, deiyok sikca.
61002002	Tonda, Allah diba tenen nang, sik kan-kan bukni, ton nang ara, atilila yupu peteren nang, fia malye-malye ulamice ning eibikirye, ‘Aning uk winipnuyabe,’ tenebuka, fia malye wininamake. Malye-malye ubicop ura, yuk ninye ton eibikirye, Yesus el dipkoprop bisik ati nyanamake. “Kume. Anang ara, malye-malye ulamica ati, Yesus nyanyak yupu ara, talye yupu uka,” nyabikirye, malye yupu nyabuka deilinamsiake.
61002003	Atilila yupu peteren nang arye, ‘Aning-aning nirya weik doproptibye’ tenen, patalye ninye unyaka anya arye, sik badamnye kanye arye tenenyak ning, talye yupu uk peteresinyak deice arye, ‘Sik ning weik dolonamap’ tenen, yum yupu nyabuka, anggun ning ubula dolonamsiyake. Minop talak ara, Allah arye, ‘Atilila peteren nang ara wenebuka oplopnamne,’ teneamukce, akunum kentenlamuk anya arye, aning ara lubakiplirye kum bataknamle. Dipkoprop aminyan talak ara, aninye oplopnamlarya.
61002004	“Kum bataknamle,” nyapmasina ara, talya urdem ati kum nyapsine. Ayupu moubuka kekeplulume. Allah el im deice fil don nang, malaikat ulamik bukni, malye-malye winibik ning babye, mangkau kum kibuk. Amalaikat nirya tapu koubukabukce, uku din mutuku noutam bukni, fia kunuknak dongobuk. Dongobuk ara, ‘Sikda akunukak fumbisik uk daulamikce bukni, sirya daknamle talak ara wenebuka oplopnamne’ tenen, dongobuk.
61002005	Tonda, minop talak ulamik ninye, fia malye-malye ubuka ulamikbuk, Allah arye nyapdeibuk ura, weik mok fia celamukbuk, amutuku-amutuku nirya ara, weik mekwen welebukce dibuk. Dibuk ura, sik malye-malye ulamik ninye nirya dibik bukni, Allah arye pin barye ninye uk lyebuk. Elce lyebuk ninye kan-kan arye, tonok telebnye diksukum un ning peterelamuknye, Nuh ulamuk.
61002006	Tonda, sik asik domikce, si nyalamik mutuku Sodom mutuku ap, Gomora mutuku ap ulamik ninye ara, fia malye ulamika anya arye, Allah arye nyapdeibuk ura, im deice arye uku sakukce, amutuku nirya dibuk ura, atu uka bukuk. Amutuku nirya malye kibuka oplobuka obuka deiyok, ara sik wenena ap, tonda yuk nang laka kilina ap ati obuk. Ara, Allah ati diba kum tenebikirye, fia malye unyak ninye ara, ‘Sodom mutuku ninye ap, Gomora mutuku ninye ap, opnyop ura, adeice arye, bikilina ning atonun kipnyop ura, yuk malye un winin ninye kel kipnamak’ tenen, obuke. Ara, tukwak mutuku unyak ninye nirya ara, ‘Allah arye malye un ninye ara, dipkoprop wenebuka oplopnamle, tenebuka kel kipnamak’ tenen, minop talak ulamik ninye obuke.
61002007	Sodom mutuku ap, Gomora mutuku ap, ulamik ninye nirya oplobuk bukni, tonok diksukum ulamuknye, el si ara Lot, lyebuka doprobuk. Lot ara talima diksukumnye ulamuka anya arye, afia malye ninye kan-kan ulamu bukni, asum-asum nirya, sikce Allah el yupu yaniplobikce, fia malye ulamik ning elilamukce, sik malye nyalamik yupu kekelamuka ati, el kanye imun kanye bobuka ulamuk. Ara aninye arye, teleb un winin ning nirya yaniptabuka, fia malye-malye ulamik ati, Lot ara kanye imun kanye bobuka, talima noutam engena uk ulamukbuk, Allah arye Lot lyebuk.
61002009	Ura, arup anyapmasin ning nirya ara, Allah aning nirya ubuka deice arye, bitinye ning lakak upsiliba, diba tenebuka kele kiptume. Tonok ning ara, diksukum un nang, kanye imun ning ap, talima winin winildena ning ap upsile talak noutam, ikin kanye bobikcop ura, Allah arye aninye, sik lyen ning ati ara, el kele. Bitinye ning ara, el ti diba kum tenebikirye, fia malye wininyak ninye ara, Allah arye sik ti, atalak noutam babye wenelul bukni, sirya daknamle talak, ninye bokuka oplopnamle talak, aning ati ara, ‘Sirya talak arye, fia malye kibuka oplopnamne,’ tenelule. Bukni, winitalak ara, tia talak ati, anang sik weik wenena ning tenepce delina ara, el kele.
61002010	Ninye arye, sik ‘Na’ tenen ning, delilamak touk, weik wenena ning tia talak ati, tenepce deililul bukni, ‘Aminyan ara fia oplopnamne’ tenen, fia weik arye malye ning tenenyak ninye ati ara nyapnusine. Ara sik nong pataplye ning, malye ninguk tenebuka, talima ap, nong ap, fia malye winin ninguk unyake. Winibuka unyakce, sik deice tam unyaka deiyok nang nirya ati, ‘Nun like,’ tenebuka yaniltanyake. Aninye ara, fia lik tenebuka, sik kanye weik arye erenyaka anya arye, sik ilil-ilil una kum arye, Allah el im deice fil donyak ninye malaikat ap, ura yuk ninye deiyok nang atouk, im deice unyak ninye ap ati, talye luba kibuka, sik nong deice malye yupu nyabuka, ikin ning sik nong deice delinyake.
61002011	Atilila yupu peteren nang arye, weik mambul un ning nirya ati, malye yupu nyabuka, sik nong deice delinyak bukni, im deice fil don nang malaikat ara, aning atonun kum wininyake. Sikda, mikip fia weik unyak bukni, Allah el dam unyakce, “Amalye winin ninye ara, sik malye winilamice ning ara ani, ani,” nyabuka, laka nyanyak talak arye, sik malaikat arye amalye winin ninye ati, talye luba kibuka, malye yupu sik nong deice kum deilinyake. Sik malaikat ara, aning kum wininyak bukni, sik fia malye wininyak ninye arye, mambul nang ati, malye yupu nyanyaka anya arye, sik fia yuke.
61002012	Ara, sikda, talye tukwak kam ulul ning nirya ara, kanye bona kum arye, talye luba kibuka, ulamaka atouk, atilila yupu peteren nang babye, unyake. Sikda, mambul ning bukni, bita kum tenebikirye, fia kum kel bikamice ning ati, “Aning ara talye ning uka,” nyabuka, malye yupu uk deilinyake. Wininyak ning ati ara, ninye arye talye tukwak kam ulul ning, tomobikirye, kanye bona kum ning, talye merekukua olamak touk, Allah arye atilila yupu peteren ninye nirya ati, talye luba kibuka oplirye, sirya daknamle. Aninye ara, Allah yaniptabuka, fia malye-malye wininyaka ning ati ara, Allah arye sik ti obuka, sirya daknamlarya.
61002013	Sikce yuk nang ati, malye kipdeilinyak ning ati ara, Allah arye anang ati kwa dakuka, wenebuka opnamle. Sik kanye deililul ning ara nyapnusine. Ara sikce, ‘Nun patapsilibuk malye wininamap ning ara, kiting duduk noutamak babye, talye luba kibuka winina telebuka,’ tenebuka wininyake. Tonda, lek ongon butum aling bukni, malye ning duplirye nininga ulamle touk, sik tilila yupu peterena ninye arye, malye kipdeilisinyake. Ara, sik ap kwalina ning neika dimunye talak ara, amalye nang sik nong patalye ning, malye winin ninguk tenebuka, malye wininyak ura, anggun diba tenelulum nang arye, kwalibuka dilulum ning ara, anang arye malye kipdeilisinyake ati, nyapsine.
61002014	Sik tilila yupu peteren nang arye, yuk nang kilapu eibikirye, ‘Se, akilapu ara, dalubuka yoptibye’ tenen, pataplibuk, fia tenena uk unyake. Malye winina fia tuba-tuba wininyakce, sik kanye teniltonauk unyak ninye ara, ‘Nun tam kipropsiting’ tenen, sik nyanyak yupu deice arye, benbenepdongbuka lilonyake. Atilila yupu nyanyak nang ara, ‘Yuk ninye, sik ning weika arye dalubuka doproptibye’ tenena ning ara, weik arye kel kiyamik bikamik. Anang atonun wininyak ninye nirya ara, Allah arye dipkoprop wenebuka oplopnamle.
61002015	Aninye ara, diksukum un bisik batakuka, yuk malye-malye un bisik akunum banyake. Wininyaka ara, minop talak ulamuknye el si ara Beor, el mi Bileam arye, malye winilamuk touk wininyake. Bileam arye, ‘Malye fil dopnebuk, yo bok weik aripnitinge’ tenen, patanmok ura, malye fil dobuk touk wininyake.
61002016	Bileam ara, ‘Yo bok weik aripniting’ tenen, patabuk bukni, tilila yupu nyabuka, malye fil dobuka ati, Allah arye Bileam wenebuka yupu sekuk. Allah arye Bileam ati wenebuk ning ara, nyapnusine. Ara, talye keledai basam ara, ninye yupu kum nyapmanto ning bukni, Allah el mikip aribuk ura, akeledai basam arye, nabi Bileam malye winibuk ning ati, wenebukce, yupu sekuk. Ara, Allah meilyamuk deice arye, akeledai basam arye ninye yupu nyalamaka atonun yupu deice arye nyabuka, nabi Bileam ati wenebuk.
61002017	Ura, atilila yupu peteren nang ati, winipmanto yupu ton nyapnusine. Ara, mek pu awamlya awamuk ati, ‘Dipnuyap’ tenen, ninye arye dilbikibuk, mek cepromliba, mek kum dipmanto unyaka atouk, atilila yupu nyanyak nang ton wininyake. Tonda, mok cepnulya ati, dua deiplibuk, ‘Mok yanule,’ tenebikcebuk, kumanya mikip arye dopliba bindoplye ura, dou maplyeak mok kum celul touk, sik tilila yupu nyanyak nang atonun wininyake. Atilila yupu nyan nang arye, talye yupu nyaplobikibuk, sik nyanyak ning nong fia kum ulul ning ati, arup nyapmasin ning atonun wininyake. Wininyaka anya arye, Allah arye, ‘Amalye nang wenebuka, malye sukum dongopnamne’ tenen, fia kunuknak akunum kintinibuk.
61002018	Allah arye anang dobuka, fia kunuknak dongopnamla ara, talya urdem ati kume. Ara, atilila yupu nyaninye arye, “Nunda weik mambul ning winipnamabe,” nyabuka, talye yupu uk nyaltakanyakce, sik kanye erebuka kwalinyake dilanyaka atia. Tonda, talye tukwak ninye nirya ara, talima noutamak malye ning aupsuka anya arye, yuk ninye malye winin ning pataplibuk, tenenyak ning ati ara, atilila nang arye, nyanyake. “Kume. Winina ara, telebe uka,” nyanyake. Nyabica deice arye, yuk nang sik kanye lilonyake. Sikce talima lolonyak ninye ara, winiryuk deiyok kibuka diba tenepmak bukni, kanye min kum wisibuk nang ati nyapne. Anang arye, sik malye nang winilamak ning batakuka, ‘Diksukumuk unamap’ tenen, winiryuk deiyok kipmak bukni, talima wisina kum ninye ati nyapne.
61002019	Sik tilila yupu peteren nang arye, aninye ati nyanyake. “Kume, yuk peteren nang arye nun nirya ati, ‘Winina meme,’ nyanyak yupu ara, tenena kum arye, talye kanye bobuka, nun tenenyap ninguk, talye luba kibuka wininamabe. Yuk nang nirya arye, nun yupu kum seksitinge,” nyanyake. “Nun kanye aryuk talye unamabe,” nyanyak bukni, yata ning do nirya, bisipsilirye, nun kanye talima talisulul ning nirya ara, nun deiyoknye atonun usulule. Aning ati ara, atilila yupu nyanyak nang babye, atonun, fia malye winin ning arye, sik kanye talima bisibuka akunum talilule.
61002020	Sik tilila yupu nyan nang ara, nun Deiyoknye Yesus Kristus, nun Lyenanye kel bikika deice arye, diba tenena kum ninye malye wininyak ning bataklamik bukni, ila tamubuka tonap aninguk talibuka, wininmacebuk, aning arye sik talima koupdongoplirye, bisibuka fia malye-malye wininyake. Ara, diba min kum teneabik talak ara, mitik malye winilamik bukni, winitalak ara fia weik malye-malye wininyake.
61002021	Sik tilila yupu peteren nang arye, diksukum un ning nirya kum kel bikamtingto ura, “Malye unyak ara, mitik malye uk,” nyaptibye bukni, Allah arye, “Wininamlulume,” nyapdeibuk ura, sik ti peterelamikbuk, diksukum winin ning akunum kel bikamik bukni, ila tamubuka tonap akekelamik ning nirya, yaniltanyaka anya arye, winitalak ara, weik malye-malye wininyake.
61002022	Aning ati ara, nun domon yupu deice nyanyap yupu ulye touk, sik dipkoprop wininyake. Adomon yupu ara ani. Kam arye dukna dukuka, yukak binaplye bukni, ila tamubuka yalirye, el duklopmalye duknauk, ila tamubuka dilule. Tonda, basam pirye dabuka mek bina kekaplye bukni, ila tamubuka pirye dalyangalamle touk wininyake. Aning atonun, anang arye sik malye winin ning bataklamik bukni, ila tamubuka tonap aninguk talibuka, wininyaka ati nyapsine.
61003001	Na kayapu, na kanye delisunune. Minop arye tonok surat ton seksise bukni, winitalak ara, asurat bitinye ning ara seksine. Abitinye sekeipsin surat ara, asurat nyalulum deice arye, diksukum kel kiyamlum ning ara, ‘Ila tamubuka kanye arye moubuka tenenamlum’ tenen, sekeipsene.
61003002	Ara, Allah el yupu laka nyalamik nang, nabi nang diksukumuk ulamikce, laka nyalamik yupu ap, tonda nun Deiyoknye Yesus Kristus, nun Lyenanye birye nyapdeibuk ura, ‘Na yupu dobuka peterebuka banamak’ tenen, Rasul nang wibuka deiamuk nang arye peterelamsik yupu ap, ‘Anirya ara, ila tamubuka tonap tenenamlum’ tenen, asurat sekeipsene.
61003003	Ara, weik mambul tenenamlum yupu ara ani. Ara, sirya talak Yesus tamubuka yanamle talak, dam akunum uplyop ura, Yesus el yupu ati, lyab-lyab nilik-nilik abuka nalisice nang yanganamake. Lyab-lyab nyabuka, nilik-nilik asinyakce, sik malye pataplye ninguk tenebuka, fia malye-malye wininamake.
61003004	Sikce nalibuka nyanamsiak yupu ara ani. Sikce, “Kume, Yesus arye, ‘Tukwak mutuku tamubuka yanamne,’ nyalilamuk yupu dan do? ‘Yanamne,’ nyalilamuk bukni, min kum yanmale. Nun ni yapu diamik talak arye dibuka, dipdongobuka danoutam talak nirya ap, winitalak babye, aning-aning nirya ara, minop arye ulamuk touk tuba upnin balule.
61003005	Aning-aning nirya kweipdeibuk talak arye dipdongobuka, winitalak babye, aning nirya atouk ulule.” Ayupu nyabuka nalibuka nyamsiake. ‘Ayupu ara, tilila yupu’ tenen, akunum kel kinyak bukni, sikce, ‘Aning kum tenepnuyap’ tenen, talye lubakinyake. Sikce, ‘Ayupu ara kum tenepnuyap’ tenen, lubakinyak ning ara nyapnusine. Ara, Allah arye, “Winipnamle,” nyabuka, el yupu nyabuk deice arye, im ap, im noutam ulul ning nirya ap kwepdeibuk. Tonda, tukwak mutuku ap, tukwak ulul ning nirya ap ara, mek dobuka dobukce, mekwen noutamak danerye, “Aning-aning nirya dalyame,” nyabuk ura, atouk kwepdeibuk.
61003006	Tonda, aning atonun aminyan ara, Allah arye nyapdeibuk ura, mok weik arye fia celamukbuk, mekwen weik arye deibuka deice arye, minop talak ulamuk ning nirya ap, ulamik ninye nirya ap ara, mekwen arye dibuk ura, kum dayuk.
61003007	Allah arye ayupu nyapdeibuk ura, aning ubuk touk, Allah el yupu nyabuka deice arye, winitalak ulul im ap, tukwak ap, tonda im ap, tukwak ap noutamak ulul ning nirya ara, tenebuka tenepce deibuka kalikilule. Aning-aning nirya ara tenebuka tenepce deibuka kalikilamlya ani, afia daulamlye bukni, Allah teneplye talak arye, el ti yaniptabuka, fia malye winin nang ati, yupu bokeiplirye wenebuka oploplyop ura, kum ubuka daneipnamle. Atalak aryuk, winitalak tukwak mutuku ap, im noutam ulul ning nirya ap ara, Allah teneplye talak arye, el yupu nyaplibuk uku arye dipnamle. Allah arye, ‘Na tenepse talakuk, aning nirya kum ubuka deipnamne,’ tenelula anya arye, aning ara winitalak ati, talye tenebuka tenepce deibuka kalikilule.
61003008	Winipnamle bukni, na kayapu amambul nyapnusin yupu ara, luba kina fia kume. Ara, Allah el kanye ara, ‘Liki tonok sum ara, kiting tamun yupa weik 1.000 tahun atouk ulule,’ tenelule. Atouk, ‘Kiting tamun yupa weik, 1.000 tahun ara, liki tonok sum atouk ulule,’ tenelule.
61003009	Aning ati ara, “Yesus tukwak mutuku tamubuka yanamle,” nyalilamuk yupu ati ara, ‘Allah sik arye aryuk fil donamsile,’ kum tenenamlulume. Yuk nang ara, ‘Allah arye sik arye fil dolule,’ tenenyak touk kum tenenamlulume. Aning kum bukni, Allah arye sik nirya ati, ‘Se, aninye mutuku sirya, im sirya nirya, sik malye wininyak ning nirya bataktingce, balye tamubuka diksukum bisikuk binuka winiptinge tipto ura, tonoknye babye, kum diptue,’ tenesulule. Utenesulula ati, minopce wenena kum arye batakasulule (dia sabar menunggu).
61003010	Winilul bukni, Allah arye teneamuk sum akunum uplyop ura, nun mankau kanye bopmabyebuk, ubula don nang duknubuka talye karin arye yangalamak touk, Yesus Kristus tamubuka tukwak mutuku yanamle. Atalak ara, Allah arye nyapdeiplibuk, im noutamak ulul ning nirya ara, adip aryuk tunimabuka kum daneiplibuk, weik lelim nyapnamle. Winiplyop ura, tukwak mutuku ap, im ap, aulye ning nirya deiyok ning ara, uku buk arye dibuka, sirya daknamle. Winiplyop ura, Allah arye tukwak mutuku ap, tukwak mutuku ulul ning ap, ninye ati kwepdeiamuk arye memenyak ning nirya ap ara, kum ubuka daneipnamle.
61003011	Aning-aning nirya ara, na nyapmasin touk, Allah arye malye kibuka oplobuka kum ubuka daneipnamle. Aning ati ara, anggunda yata ninye atouk ubuka unamlulum do? Kume. Yesus tukwak tamubuka yanamla ati, ‘Allah arye wibuka teneamuk sum ara, dan sum yanamle do?’ tenen, kintinibuka dina uk unamlulume.
61003012	Winibuka unamlulum talak nirya ara, diksukumuk unamlulume. Ara Allah arye, ‘Wininamak’ tenen, el yupu deice nyasilye touk, malye una kumce arye, diksukumuk ubuka unamlulume. Tonda, ‘Asum ara minopce yatue’ tenen, fil fia pi dobuka, palibuka donamlume. Yesus tamubuka yalyop ura, im ap, im noutam ulul ning nirya ap, weik uku buk diplirye, sirya daknamle. Weik uku buk dilirye, bupu weik uplyop ura, awinilya deiyok ning nirya ara, telebdopnamle. Kum ubuka daneipnamle.
61003013	Anyapmasin touk, anirya ara winipnamle bukni, Allah arye, “Im deice winibuk ning ap, im noutamak winibuk ning ap, tukwak winibuk ning ap kwepdeipnamsine,” nyabuka, nyapdeiamsuk touk, ‘Winipnamsil’ tenen, kintinibuka dina uk unyabe. Im deice winibuk ning ap, tukwak mutuku winibuk ning ap, kwepdeipnamsil noutamak ara, malye una kum arye, diksukum unyak ninye uk unamake. Yuk ninye nirya ara, fia kume.
61003014	Aning ati ara, na kayapu, anyapmasin ning nirya ara, ‘Allah arye winamsil’ tenen, kanye deiplumce, kintinibuka dina uk ululuma anya arye, ‘Allah nyasilye touk, diksukumuk wininamap’ tenen, fia pi dobuka pirilenamlulume. Wininamluma deiyok ara, ani. Ara, ‘Allah arye ninye nirya ati wenebuka bokeipnamsil talak ara, dipdesilirye, “Aninye ara, malye un ning kum upmale. Sikda diksukumuk unyakce, na ap dukdongobuka, teleb-teleb ubuka neika unyabe,” nyabuka deipnamsil’ tenen, teleb ubuka unamlulume.
61003015	Tonda, ayupu ara, moubuka tenena uk unamlulume. Ara, nun du koprop Paulus ara, Allah arye weik kel kina deiyok ning aribuka deice arye, Paulus arye sekeipsuk touk, nun Deiyoknye Yesus minpola wenena kum arye, dina uk usulula ara, talye ati kume. Elda, ‘Ninye mutuku-mutuku nirya lyeptinye’ tenen, dinasululce, minopce kum wenesulule.
61003016	Paulus arye Yesus tamubuka yalibuk, winipnamle ning yupu ati, weik kel kiyamukce sekeipsuk touk, el yuk surat sekeiyamsuk ning noutam babye, ayupu ati weik kel kiyamukce sekeiyamsuke. Ura, nun kele, asurat sekeipsuk ning noutamak ara, ninye ikine aryuk moubuka tenepting yupu ulule. Allah dipkoprop kum kel kibuka unyakce, kanye talima bokoltona uk unyak ninye ara, aikin yupu dobuka tamubikirye, tilila yupu ap, tabakdobikirye, tilila yupu uk laka nyabuka peterenyake. Wininyaka atonun, Allah el yupu yuk ning babye, tamubikirye, tilila yupu nyabuka peterenyake. Winibikcop ura, Allah arye aninye nirya wenebuka oplopnamle.
61003017	Aning ati ara, na kayapu, sik tilila yupu peterena ninye arye wininyak ning ara, anggun akunum kel kipmaluma anya arye, ‘Aning nyanyak yupu fia kum kekenamabe’ tenen, kanye moupropmunce, kalikildanamlulume. Allah yaniplobice ninye malye wininyakce, tilila yupu peteresicebuk, mankau arye luba kibuka diba tenepmunyak, ‘Yuk bisik bobisinyak’ tenen ati, anggun kanye mouplulume, nyapsine. Sik malye winin ninye arye, wininyak ning ap, nyanyak yupu ap deice arye, tilila ning mankau arye ubuka, diba tenepmunyebuk, yuk bisik bobisikce ura, ‘Winitalak akunum diba teneplumce, tunimabuka winilulum ning batakmunyak’ tenena ati nyapsine. Ati, kanye mouprumunce kalikildanamlulume.
61003018	Yuk yupu diba tenebuka kum wininamlulum bukni, nun Deiyoknye bira, nun Lyenanye Yesus Kristus kel kibuka el ap, dukdongobuka ululum ning ap, ura Yesus bico tenepsilirye, talye melisilye ning ap, ‘Weik upnin banamsil’ tenen, fia palibuka fil donamlume. Ara, nun Lyena Deiyoknye Yesus Kristus ati, nun nirya el si weik arye erebibirye, ‘Elda weik mambulnye tenepnamap’ tenen, Allah moronune. Ara, ‘Winitalak babye, aminyan doryanamle talak nirya babye, el si uk weik unamle’ tenen, Allah moronune. Telebe, akunuma. Na Peterus arye nyapsine. Asukum anyuk sekuka deipsine.
62001001	Na Yohanes arye ayupu seksene. Ara aning-aning nirya kum wamuk talak, Allah el Kam una Yupu dobuka yanamuknye, Yesus ulamuk. Im deice ei ulamukani, tukwak mutuku yayuk talak ara, aulamukce, yupu nyalamukbuk, kekelamubu ning ap, nun asing arye elilamubu ning ap eibuka, nun taruk arye talilamubu ning ap ara, aning-aning nirya ara, anggun ti laka nyabuka peterenyabe. Apeterenyaba ara, Kam Una Deiyoknye, Yesus, el ti nyasinyabe.
62001002	Kam Una Deiyoknye, Yesus tukwak mutuku yayukba, eibupop ura, Yesus arye nun 12 nang wipdeiamsuke. Winyamsuk talak arye, el ulamuk ning nirya ati, laka nyabuka peterenyabe. Fia Kam Una Deiyoknye bira, el Li Allah ap neika deiulamrik bukni, nun dam yayuk ura elilamupe. Elilamuburye, tonda, Fia Kam Una Deiyoknye, Yesus ati, laka nyabuka peteresinyabe.
62001003	Nun ap, anggun asurat eiplum nang ap, ‘Nun nirya arye kanye tonok tenebuka, ansinibuka unamap’ tenen, nun elilamubu ning ap, yupu kekelamubu ning ap ara, anggun ti laka nyabuka peteresinyabe. Ura nun kanye tonok tenebuka, ansinibuka unyap nang ara, nun Ni Allah ap, el Mi Yesus Kristus ap, dukdongobuka neika unyabe. Nun ap, nun Ni Allah ap, el Mi Yesus ap, kanye tonok tenebuka, kanye talima dukdongobuka unyabe.
62001004	Winitalak sekmap yupu ara, ‘Nun nirya arye kanye fia deibuka telebuk unamap’ tenen, sekmabe.
62001005	Yesus arye peterepsukbuk, kekelamubu yupu ara nyapnusiabe. Ara ani. Allah ara fia dirina weiknye ulule. El ulul ning ap, tenelul ning ap noutamak ara, malye winin ning fia kume, diksukumuk ulule. Kunukna atouk ning ara, fia kum ulule. Allah ara winilula ati, Yesus arye, “Allah ara fia dirina weiknye ulule,” nyabuka peterelamsuke.
62001006	Ati ara, nunce, “E, Allah ap dukdongobuka ansinibuka unyabe,” nyabuka, talye nyaltaklamtibye bukni, tuba-tuba malye winilamibye ura, ara tilila uk nyanyaba anya arye, kunuknak atonun tuba unyabe. Tonda, winibibyop ura, Allah el dipkoprop yupu kekebuka kum dobolbanyabe.
62001007	Aning atonun kum bukni, Allah malye winina fia kumce, dirinak ulamle touk, nun babye malye winina kumce, telebuk ubirye, dirinak atouk ulamibye ura, nun nirya ap, tonok kanye tenebuka, ansinibuka unyabe. Allah el yupu uk kekebuka dobolbalabibyeop ura, Allah el Mi Yesus, el ining arye nun malye tenenyap ning ap, malye wininyap ning nirya ap, lyepsilirye kum ubuka delisulule.
62001008	Nun nirya arye, malye winin ning tuba aupmasilibuk, “E, na fia malye kum wininune,” nyabuka talye nyaltakanyap bukni, nyabibyop ura, ara nunce nun bidamnye atibuk, talye duknubuka nyalanyabe. Tonda, winibuka nyabibyop ura, Allah el dipkoprop yupu, nun talima ak kum usulule.
62001009	Bukni, nun malye tenenyap ning ap, nun malye unyap ning ap ati, “Kume, aning ara na dipkoprop malye winipse,” lak akarye laka nyabuka, amalye winina ning dipkoprop batakipyop ura, Allah arye kum batakasulule. Nun winilamibye touk wibuka, yupu yuk-yuk bokuka delisulule. Allah arye nun ti, ‘Sik malye winilamice bukni, aning tonok, adip aryuk kum opnusine’ tenen, bataksilirye, talye kanye dolule. Winilirye, Allah arye nun malye winilamibye ning nirya ati, kum daneipsilirye, amalye ning ati, ila tamubuka tonap kum tenesulule. Nun malye ning namin kipsilirye, telebuk ulisulule.
62001010	Allah arye ninye mutuk sirya im sirya nirya ati, “Sik nirya malye unyake,” nyabuke. Nyabuka ati, nunce, “Kume, nunda malye kum unyabe,” nyabibyop ura, talye kanye bon nang arye, “Allah tililanye ulule,” nyalamak touk, nun babye atonun nyanyabe. Nyalamibyop ura, Allah el yupu kekebuka, fia kum talinyap anya arye, el yupu nun talima ak kum usulule.
62002001	Na mapu bico tenesunune. ‘Anggunda malye kum unamlume’ tenen, ayupu seksene. Bukni, yata nang do nirya, malye winibicop ura, nun kanye barina ap, melina ap ati, Allah dam tuba-tuba yupu melibuka nyasululnye tonok usulule. ‘Allah arye sik tukwak mutuku ninye oploplyak’ tenen, Yesus Kristus arye, nun melina ati, teleb yupu nyaplirye, yupu sekelule. Allah dam melina yupu nyasululnye bira, Yesus Kristus uka. Yesus Kristus ara, Fia Diksukumuk ulule.
62002002	Nun malye tenenyap ning ap, malye wininyap ning ap, kum ubuka delina ati, akunum deksukce, lyebuka deipsuke. Allah arye nun malye unyap ning ati wenebuka opsutu bukni, ‘Sik opnyak’ tenen, nun pununa ati, Allah teneamuk tok, sik malye nang arye, Yesus obikbuk, el ining binmoka deice arye, nun malye winin ning nirya kilibuka, kum danalisulula ak, Allah arye namin kilisulule. Ara nun malye wininyap ninguk kume. Ninye mutuk sirya im sirya nirya sik malye wininyak ning babye kiliplirye lyelule.
62002003	Allah arye, “Wininamlulume, aning ton kum wininamlulume,” nyalul yupu nirya kekebuka, dobolbalamibya deice arye, ‘Allah ap, nun ap, neika unyabe,’ tenenyabe. Ara kanye bokoltona kumce, ‘Dipkoprop el ap unyabe,’ tenenyabe.
62002004	Yatanye do, “Na ap, Allah ap, neika unyame,” nyabuka talye nyaltakalul bukni, Allah arye, “Wininamlulume, aning ton kum wininamlulume,” nyalul yupu ara, kum kekebuka, dobolbalulnye bira, anye bira, tilila yupu uk nyalule. Tonda, dipkoprop yupu el talima ak kum ulule.
62002005	Bukni, yata ninye do nirya, Allah el yupu moubuka kekebuka dobolbanyake nang ara, sikce Allah ati, ‘Nun nie’ tenen, dipkoprop kanye fia deibuka unyake. Anang ara, sik talima ak, bico tenena ning ara, akunum wisibuka ati, Allah arye ninye tukwak ninye bico tenelul touk, sik babye ninye ati, bico tenenyake. Yuk nang ati bico tenenyaka ara, kum suktalipnamle.
62002006	Yata ninye do, nirya, “Diba tenepsirye, Allah ap, na ap neika unyame,” nyanyak nang ara, adip aryuk Yesus ulamuk touk wininamnyake. Yuk ton kume. Winilabibya deice aryuk, ‘E, Allah ap, nun ap neika unyabe,’ tenebuka kel kinyabe. Ati, Yesus ulamuk touk kum wininyak nang ara, ‘Allah ap nun ap neika unyabe,’ talye nyaplopting bukni, ara tilila yupu uk nyanyake.
62002007	Ura na kayapu, “Wininamlulume,” nyapsin yupu ara, winiryuk ning kum seksene. Kume, deiyok kibuka diba teneplum talak anyapce, dipdongobuka atalak noutamak nirya, akunum kekelamlum yupu uk seksene. Ayupu ara ani. “Anggun nirya kanye deipdanuka bico tenebuka unamlume,” nyapne. Ayupu, “Wininamlulume,” nyapmasin yupu ara, Allah yupu deice akunum kekelamlum ning bukni, na Yohanes arye ila tamubuka tonap nyapsine. Ara, anggun nirya kanye deipdanuka, bico tenebuka unamlulume nyapsine.
62002008	Asekman yupu ara winiryuk yupu kum nyapman bukni, ton mitik winiryuk ning atouk ulule. Ara, “Wininamlulume,” nyapmasin yupu ara, Yesus el ulamuk ning ap, ura Yesus el yupu dopdoplumce, winilamlum ning ap, adeice arye, ‘Ara dipkoprop winibuka,’ tenebuka elinyabe. Allah yupu deice arye, kanye kunuknak ning dirina ubribanmala ani, kanye dirina ning ara, akunum dirina upmale. Ati ara, “Allah yupu kekebuka dodoplum ning ara, ayupu ara dipkoprop uk ulule,” nyapmasine. Yesus ara dirina atouk ulula anya arye, dipkoprop dirina ning ara, akunum elinyabe.
62002009	Yata nang do, nirya, “Nunda dirina noutamak unyabe,” nyanyak nang bukni, sikce yuk ninye ati, ‘Aning ara, nun like,’ tenebuka malye wininyak nang ara, winitalak babye, yuk talak babye, kunuknak noutamak uk tuba unyake.
62002010	Yata nang do nirya, sikce yuk nang ati, bico tenebuka, teleb ubuka unyak ninye ara, dirinak uk tuba unyake. Wininyaka ati, sik winilamaka deice arye yuk nang ton malye kum wininamake.
62002011	Aning ato kum bukni, yata nang do nirya, sikce yuk nang ati, ‘Aning ara nun like,’ tenebuka, malye unyak ninye ara, kuna ak uk tuba unyake. Ara dipkoprop winina ning kum kel kibika ati, walwal atouk wininyakce, aminyan unamle ning nirya kum tenenyake. Ara asing pun nang arye, bisik balamakak kum dikirye, yukak balamak touk, anang ara malye ubuka walwal wininyaka deice arye, sik ban bisik kum tenenyaka ati nyapne. Ara, sik kanye tenena kumce, asing kun nang winilamak touk unyake.
62002012	Sik kamto nang ara, na arye bico tenesununa ati, na mapu atonun ululume. Anggun malye tenelulum ning ap, malye winilamlum ning ap, Yesus Kristus el si deice, Allah arye, ‘Sik malye winilamik bukni, aning tonok minopce kum opnune’ tenen, batakdongobukce, talye kanye bobuke. Winibukce, anggun malye winilamlum ning nirya ara, akunum namin kipsukce, anggun malye ning ara, kum ubuka deibuke. Ati ara, ayupu seksene.
62002013	Anggun dipkoprop wisi nang ara, na ni yapu atonun ululume. Aning-aning nirya min kum wamuk talak, minop arye el tonok ulamuknye, Allah akunum kel kiplume. Allah akunum kel kipluma ati, ayupu seksene. Anggun kam nang ara, Fia Malye Ululnye, Isa Mutuku Dongonye akunum bisibuka yaniptapluma ati, ayupu seksene. Tonda, na mapu atouk nang ara, nun Ni Allah akunum diba tenebuka kel kipluma ati, ayupu seksene.
62002014	Na ni yapu atouk nang ara, aning-aning nirya min kum kwepdeiamuk talak, minop talak arye, el tonok ulamuknye, Allah akunum diba tenebuka kel kipluma ati, ayupu seksene. Anggun kam nang ara, anggun talima wisipsuk ak, anggun talima tunimabuka umunya deice arye mikip upsuke. Tonda, Allah el yupu diba teneplumce, talibuka dobolbalulume. Tonda, Fia Malye Ululnye, Isa Mutuku Dongonye akunum bisibuka yaniptaplume. Aning-aning nirya ati ning ara, ayupu seksene.
62002015	Talya tukwak nirya ap, anoutamak ulul ning nirya ap ati, ‘Se, aning ara fia taliptinye,’ kum tenenamlulume. Yatanye do nirya, Isa Mutuku Dongonye arye talilul ning ap, atalibuka unyak ninye ap ati, ‘Aning ara na’ tenen, talipmunyop ura, nun Ni Koprop Allah ati dipkoprop kanye kum deililulume.
62002016	Aning ara urtalya ati kum nyapsine. Deiyok ara, tukwak tam ulul ning nirya ara, malye wininyak ninye, sik patalamle ning ap, sikce, ‘Se, aning doproptibye’ tenen, asing arye eibuka patalamle ning ap, sik bona do, sik talibuka kimilan ning nirya ara, aning ara nun Ni Allah el ning kume. Amalye tenena ap, malye patana ap, anirya ara Isa Mutuku Dongonye el ninguk ulule.
62002017	Atuku ak ulul ning nirya ap, malye wininyak ninye sik patalamle ning nirya ap ara, kum upnamle. Aning nirya kum upnin banamle bukni, yatanye do nirya, Allah elce tenebuka nyasilye yupu uk kekebuka, dobolbalamice nang ara, fia kam unamake. Fia kum dipnamake.
62002018	Na mapu ati bico tenesunune. Winira, sirya talak arye Yesus yalyop ura, tukwak ubuk ning nirya kum upnamle talak ara, akunum dam upsile. “Aminyan Yesus Kristus Yanipnamle Deiyoknye yanamlarya,” nyalamikbuk, kekelamlum touk, winitalak akunuma. Akunum yanmanto upmale. Elce Kristus si yanipre yanamle touk, el mapu babye, ‘Kristus si yanipnamap’ tenen, nun dam akunum yangasinyake. Wininyaka deice arye, ‘Dipkoprop sirya talak akunum dam upmale,’ tenenyabe.
62002019	Anang ara, nun batakuka nun kan-kan arye yukak bindobik bukni, nun kanye ap, sik kanye ap neiktoto kume. Nun diba tenebuka, nun kanye tenenyap atouk nang ulamtingto ura, nun batakna kumce, nun ap neika ulamtibye. Bukni, sikce nun batakuka bindobikce, yuk tam kipdobikbuk, eibupurye, sik ulamik ning kel kibupe. Ara, ‘Aning sik kan-kan danerye, tonoknye babye ton, nun diba tenebuka kanye tenenyap touk, sik babye, diba kum tenenyaka’ tenen, kel bikamubu.
62002020	Sik abataksik nang ara wininyak bukni, anggunda kume. Yesus ara, malye winina ning tonok babye kum ulule. Allah arye el Dib Kanye ara, Yesus arye aripsukbuk, anggun talima ak weksuke. Tonda, anggun nirya, el dipkoprop yupu akunum kel kiplume.
62002021	‘Allah el dipkoprop yupu ara anggun walwale’ tenen, ayupu kum seksene. Aning ara kume. Allah el yupu ara, akunum kel kiplume. Tonda, el dipkoprop yupu noutamak ara, tilila yupu tonok babye kum ulule. Aning bitinye ati ning ara, anggun talima mulina ati, ayupu seksene.
62002022	Tilila yupu nyalulnye bira, yatatonye do? Elda, ‘Allah arye Yesus Kristus ninye mutuk sirya, im sirya nirya lyeplirye taliplibuka, dobolbanamak’ tenen, dopkwetepsuknye bira, ‘Yesus el uka’ tenen, diba kum teneplirye, “Ara kum winipmanto,” nyalule. Ayupu nyalulnye bira, tilila yupu uk nyalule. El nyalye touk nyanyak nang ara, Kristus ati, yanina nang unyake. Sikce Allah babye, el Mi Yesus babye, diba tenena kumce, ‘Yanipra bataknamap’ tenen, bisipetenyake.
62002023	Allah el Mi Yesus ati, diba kum tenebikirye, wilibuka batakanyak ninye ara, Allah babye diba tenebuka kum talinyake. Aning atonun, Allah el Mi Yesus ati diba tenebikirye talinyak ninye ara, el nun Ni Allah babye diba tenebuka talinyake.
62002024	Anggun kanye talima moupnamlulume. Ara, deiyok kibuka diba teneplum talak bukni, atalak nirya kekelamlum yupu ara, ‘Mankau arye batakipyak’ tenen, fia moupnamlulume. Ayupu ara, batakna kumce, anggun talima ak fia upsilyop ura, anggun bidamnye ap, Allah el Mi Yesus ap, Allah ap, neiktoto unamlume.
62002025	Allah arye, “Aripnamsine,” nyalilamsuk yupu ara ani. “Ara, fia kam una deiyok ning aripnamsine,” nyapsuke.
62002026	Ara yuk nang arye utenenyake. ‘Aning ara, kanye yuk tenebikcebuk, nunce dobuka, yuk malye bisik bobitibyeba, nun uk dobolyasitinge,’ tenenyake. Utenebikirye, ‘Dalubuka bobisinyaka’ tenen, asurat seksene.
62002027	Bukni, anggunda Allah El Dib Kanye Yesus arye aripsuka ara, anggun talima ak wekamukce, tuba ulula ati, talye ninye arye nyapsitinge yupu ara, kum patasulule. Anang nyasikce yupu ara, kum kekenamlulume. Bukni, Allah El Dib Kanye arye aning-aning nirya peteresulule. Aning nirya peteresilye ning ara, moubuka kekenamlulume. El babye, el peterelye ning babye, dipkoprop uk ulule, talye kume. Ati ning ara, elce peteresilye ninguk kekebuka dobolbalamunyop ura, Yesus ap neika uk unamlume, nyapsine.
62002028	Ura na mapu bico tenesunune. Winira fia diba tenebuka, Yesus yupu uk dobolbanamlulume. Winilamipyop ura, aminyan Yesus yalyop ura, nun alye una ap, ilil una ap kumce, ‘Talye kanye bopnamap’ tenen, nyapne.
62002029	Anggun kele, Yesus ara malye ning tonok babye kum winilule. Fia telebuk ulula ati, el mapu ababye telebuk unyake. Ara, yata nang do, nirya, sik teleb-telebuk unyak ninye ara, sik nong ara kam ulamik bukni, sik kanye tenen ning ap, sik talima ap, dipna atonun ulamukbuk, Yesus lyepsukce kam bukeipsuka ati, winitalak ara, telebuk unyake, nyapne. Ara, nun nirya babye wininyaba ati, na Yohanes arye nyapne.
62003001	Na kayapu, na mambul yupu nyapnuna ara, kekepnululume. Nun Ni Allah arye bico fia weike tenesulule deice arye, el mapu kilisulule. Winisilye ara, talye kume. Dipkoprop Allah arye el mapu kilisulula ati, dipkoprop el mapu unyabe. Talya unyak ninye ara, Yesus diba kum tenebika ati, sikce nun ti ning ara, ‘Sikda Allah el mapu unyake’ tenen, diba kum tenesinyake. Sik babye Allah mapu dipkoprop diba tenebuka kum unyake.
62003002	Na kayapu na kanye deipsine. Winitalak ara, Allah el mapu unyabe. Aminyan nun nonge unamaba ara, min kum laka nyapsike. Bukni, nun kele. Yesus el yanamle talak ara, el nong babye, el ulul ning babye, dipkoprop ulye touk eipnamaba ati, nun babye el ulye touk unamabe.
62003003	Yesus ulye touk unamabe, diba tenebuka fia dinyak ninye nirya ara, wininyake. Ara, ‘Kanye talima malye upnilyak’ tenen, kanye bokoltona kumce, malye winina ning nirya fia batakana uk unyake. Ara, ‘Yesus teleb-teleb ulye touk unamap’ tenen, unyake.
62003004	Malye unyak ninye ara, sik malye tenena ap, malye winina ap deice arye, Allah arye, “Winina meme,” nyabuk yupu yaniltanyake. Dipkoprop malye winina ara, Allah yupu yaniltana.
62003005	Bukni, anggun kele. Nun malye tenenyap ning nirya ap, malye wininyap ning nirya ap, Yesus arye, ‘Kum daneipnamne’ tenen, yayuke. Tonda, Yesus el talima noutamak malye un ning tonok babye kum ulule. Teleb uk ulule.
62003006	Yesus diba tenebuka, el ap neika unyak ninye ara, tuba-tuba malye kum unyake. Sik tuba malye upra banyak ninye ara, Yesus kum elilamik. Tonda, Yesus diba tenebuka el bidamnye kum kel kiyamik.
62003007	Na mapu kekeplulume. Yuk nang arye, ‘Nun peterenyap deice arye, nun tam uk dobolyasitinge,’ tenesinyak ninye nirya ati, sik tilila yupu kum kekenamlulume. Yata ninye do, nirya, sik unyak ning diksukumuk ubuka unyak ninye ara, teleb nanguk unyake. Ara, Yesus el bidamnye diksukum ulye touk, unyake.
62003008	Aning atonun, yata ninye do nirya, sik malye-malye wininyak ninye ara, Isa Mutuku Dongonye el mapu uk, fia tuba unyake. Yata ati do? Kume, ara Allah arye aning-aning nirya kweipdeibuk talak bukni, anoutam talak nirya ara, Isa Mutuku Dongonye arye Allah yupu yanibikce, malye ulamuk touk tuba ulula ati, el mapu ababye, atonun unyake. Allah el Mi Koprop arye, ‘Winipnamne,’ teneamukce, yanamuka deiyok ning ara ani. Ara, ‘Isa Mutuku Dongonye el malye winina nirya ap, malye fil dolamle ning nirya ap, kum ubuka deipnirye, dobuka donoknamne’ tenen, Yesus yayuk.
62003009	Allah el lyeplirye winiryuk kanye tenen ning ap, winiryuk talima ap, dongolul ninye ara, Allah el kanye sik talima ak tuba ulula ati, aninye arye tuba-tuba el yupu yanibuka, malye kum uptinge. Sik kanye tenen ning ap, talima tenen ning nirya ap, Allah lyebukce winibuk ninguk akunum aripsuka ati, sikce tuba malye kum uptinge.
62003010	Ura ton ninye ara, Allah el mapu unyake. Bukni, ‘Yuk ninye ara, Isa Mutuku Dongonye el mapu unyake,’ tenebuka, kel kinyap deiyok ning ara ani. Ara, Allah el yupu nyalye touk, kekebuka kum dobolbanyak ninye ara, Allah el mapu kum unyake. Tonda, aning atouk, yata nang do, nirya, sikce yuk ning ati, bico tenena kumce, kum melinyak ninye ababye, Allah el mapu kum unyake. Na Yohanes arye nyapne.
62003011	Anggun diba teneplum talak anyapce, atalak nirya kekelamlum yupu ara, tonap nyapnusine. Ayupu ara ani. Nunce bico tenebuka melilana uk unamabe, nyapsine.
62003012	Ura Kain ara, Isa Mutuku Dongonye el yupu kekenanye ulamukce, el weit koprop Habel oplobukce, winilamuk touk kum wininamlulume. Kain arye el weit koprop oplobuk ning ara, yata ati do? Deiyok ani. Kain el winilamuk ning nirya, malye uk winilamuk bukni, el weit koprop Habel ara, diksukumuk winilamuka ati, Kain arye yu ubuk ura, Kain arye Habel oplobuk.
62003013	Ati ning ara, na weit yapu atonun nango, sik Yesus diba kum tenenyak nang arye, “Nun like,” nyabuka yu arye uplibuk, malye upsikcop ura, lukdanuka kum teniltonamlulume.
62003014	Yata ninye do, nirya, sikce yuk nang ati, bico tenena kumce, kum melinyak ninye ara, kam una deiyok ning kum doprobik ura, sik talima ak kum ulule. Sik fia talye dipnamak ninye, talye nong uk tuba unyake. Bukni, nunda anang atouk kum unyabe. Minop arye nun kanye tenen ning ap, talima ap, dipna atouk ulamubu bukni, winitalak ara, Yesus arye akunum kam bukeipsuke. Fia kam unamaba ati, ila tamubuka tonap, kum dipnamabe. Aning kel kinyaba deiyok ning ara ani. Ara, nunce yuk nang ati, kanye deipdanuka, bico tenebuka melilanyabe. ‘Bico tenebuka melinyaba deice arye, ila tamubuka tonap kum dipnamape’ tenen, kel kinyabe.
62003015	Ninye nirya, sikce yuk nang ati, like tenebikirye, yu ubuka wilibuka unyak ninye ara, ninye on ninye atonun unyake. Tonda, anggun kele, ninye onyak nang ara, fia kam una deiyok ning sik talima ak kum ulule.
62003016	Ara talye ning ati kume. ‘Bico tenebuka melina ara, fia dib dipkoprop ning dan ning do?’ tenena ati, Yesus arye el winilamuk ning tenepnululume. Bico tenepsukce, ‘Sik kum dipnamake’ tenen, nun ti dibukce, lyepsuk. Aning ati ara, nun babye utenenamabe. ‘Nun winipsilye ning nirya ap, nun wininyap ning nirya ap deice arye, nunce yuk nang ati, bico tenebuka melilana uk unamabe. Aning-aning nirya babye, nun na tenen tenena kumce, yuk nang ati melilana uk unamabe. Nunce yuk nang ati, melilamibya deice arye, nun dibibya babye, opsica babye, telebe uka,’ tenepnamabe.
62003017	Yata ninye do? Yuk talye kankan ninye, sikce aning-aning pataplyeba, aubuk ning nirya talibuka unyak nang arye, asing arye eibikce bukni, fia bico tenena kum ati, kum melinyake. Winilamak ninye ara, Allah arye ninye ati bico tenesilye touk, anang ara yuk ninye ati, yata ubuka bico tenepting do? Kume. Allah arye ninye bico tenena arisilye ning ara, sik talima ak kum ulule.
62003018	Na mapu, nun nirya arye yuk nang ati, “Nun bico tenebuka melinamsiabe,” nyabuka, talye yupu deice aryuk kum nyaltanamnyabe. Aning ara kume. Allah yupu deice nyasilye touk, dipkoprop uk yuk nang ati, bico tenebuka melinamabe.
62003019	Allah ara, aning-aning nirya kel kiyamukce, el weik kele arye tenelul ning ara, fia weik ulule. Nun kanye tenen ning noutamak arye, malye ning usilye bukni, Allah arye, “Kume, na ti akunum diba tenebuka na nong deice sik kanye akunum deipnike. Ati, sik talima malye ulul ning ara, tuba-tuba kum tenenamne,” teneplirye, talye kanye dosulule.
62003020	Tonda, ninye melilamibya deice arye, Allah moron talak do, nunce, ‘Se, nun unyap ning nirya ara, Allah elisulule,’ tenenyap talak do nirya, alye kumce, talye kanye deibuka Allah ati moronamabe.
62003021	Na kayapu, nun bidamnye kanye arye, ‘Na malye unune’ tenen, alye asa arye kum tenepdabyop ura, Allah moron talak do, el damto unyap talak do nirya ara, alye kumce, teleb kanye uk bobuka, talye mangkau Allah moronamnyabe.
62003022	Tonda, Allah arye, “Wininamlulume,” nyasilye yupu nirya moubuka kekebuka dobolbabirye, el kanye deililul fil uk donyabe. Winibibyeop ura, yata ning do nirya, nun patapsil ning, ‘Elce melipnusil’ tenen, Allah ati morobibyop ura, kekepsilirye, aning nirya arisilibuk, dolonamabe.
62003023	Ara Allah arye, “Wininamlulume,” nyalul yupu ara ani. Tonok ning ara, Allah arye, “Na Mi Koprop Yesus Kristus diba tenenamlulume,” nyasulule. Ton ning ara, Allah arye nyapsuk touk, “Anggunce bico tenebuka melilana uk unamlulume,” nyasulule.
62003024	Yata ninye do, nirya, Allah arye, “Wininamlulume,” nyasulul yupu kekebuka dobolbanyak ninye ara, Allah ap dukdongobuka, neika unyake. Tonda Allah sik talima noutamak ulule. ‘Allah dipkoprop nun talima noutam usulule’ tenen, kel kinyaba deiyok ning ara ani. Ara, Allah El Dib Kanye aripsuka deice arye kel kinyabe.
62004001	Na kayapu, Allah el dipkoprop yupu kum bukni, yuk tilila yupu dobuka peterelbanyak nang weik unyake. Atilila yupu peterena nang arye, mutuku-mutuku nirya akunum yangasinyake. Aning ati ara, na kayapu, anang arye, “Allah el Kanye arye nyapnuk yupu nyasinyabe,” nyabuka talye nyaltakanyak yupu ara, ayupu kekebuka, diba kum tenenamlulume. Talya luba kibuka diba tenena kume. ‘Allah El Dib Kanye arye nyapdeibuk ura, peterenyak do, kum do?’ tenen, ninye arye nyanyak yupu nirya ara, winipnamlulume.
62004002	‘Dip do tilila do?’ tenen, maka melenamlum ning ara, laka nyapnusine. Ara, dipkoprop Allah el kanye mikip deice nyasinyaka ara, lakak kel kina ning ani. ‘Yesus Kristus ninye nong atonun ubuka akunum yayuke’ tenen, diba tenebuka lakak nyanyak ninye ara, Allah el kanye mikip deice nyanyaka ati, Allah el mapu unyake.
62004003	Aning atonun kum bukni, sikce, “Yesus tukwak yayuk bukni, ninye nong atouk nonge kume. Aning ara, dipkoprop kume,” tenebikirye, nyanyak ninye ara, Allah el kanye mikip deice arye kum nyanyake. Fia kume, sik yuke. Ayupu nyanyak nang ara, Yesus Kristus Yanipnamle Deiyoknye, el mikip deice arye sik taliplibuka nyanyake. Ara, “Yesus Kristus Yanipnamle Deiyoknye, aminyan ara yanamlarya,” nyalamikbuk, kekelamlumnye bira, anye uka. El akunum yayukce tukwak tam balule.
62004004	Na mapu atonun nango, anggunda Allah ati, diba tenebuka taliplum nang ara, anggun talima ak usilinye, Allah, el mikip fia weik ulule. Bukni, tilila yupu peterenyak nang nirya, sik talima ak ulirye, talilinye bira, Isa Mutuku Dongonye, el mikip mitika. Ati ara, Allah el mikip deice talisilibuk, ululuma anya arye, Isa Mutuku Dongonye, el talilye nang nirya, akunum yanibuka bataklulume.
62004005	Tilila yupu peterenyak nang ara, sik ni Isa Mutuku Dongonye talilya deice arye, el tenelul ninguk tenebuka yupu nyanyake. Isa Mutuku Dongonye el tenelye ninguk tenebuka nyanyaka ati, yuk talye kanye bonyak nang arye, ayupu kekenyake.
62004006	Bukni, nunda, Allah el mapu unyabe. El mikip deice ubirye, yupu nyalamibibuk, Allah diba tenebuka fia talinyak ninye arye, nun yupu kekesinyake. Allah el mapu kekesinyak bukni, diba tenena kumce, Allah kum talinyakce unyak ninye ara, nun nyanyap yupu fia kum kekesinyake.
62004007	Na kayapu, nun nirya arye, bico tenebuka melilana uk unamabe. Ara, bico tenena ap, melina ap, deiyok ning ara, Allah arye arisulula ati, nyapne. Anggunce yuk ninye ati, bico tenebuka makulamak ninye ara, Allah arye sik kanye tenen ning, akunum kam bukeibuk ura, sikce ‘Allah diba’ tenen, talibuka unyake.
62004008	Allah ara, fia bico tenelulnye ulule. Allah ara winilula ati, yata nang do, nirya, sikce yuk ninye ati, bico tenena kumce, kum melinyak ninye ara, Allah diba tenebuka kum talinyake.
62004009	Allah arye utenebuk. ‘Yesus fil dopnamle deice arye, sik fia kam bukuka, Yesus mikip deice unamak’ tenen, Allah el Mi Koprop tonokuk ulamuk bukni, nun tukwak mutuku noutamak, nun tukwak nang nirya ati, Yesus akunum aripsuke. Yesus aripsuka deice arye, ‘Allah arye nun ti, fia bico tenesulule’ tenen, kel kinyabe.
62004010	Dipkoprop bico tenena ning ara ani. Ara, nunce mankau ulamuburye, Allah ati kanye kum diamube. Winilamubu bukni, nun malye unyap ning nirya awamukbuk, ‘Sik pununa ati, Na Mi Koprop Yesus obikce deice arye, sik malye ning punupnamle’ tenen, Allah elce bico tenepsukce, el Mi Koprop aripsuke. Winipsuka ara, dipkoprop bico tenena ning ara ati, nyapne.
62004011	Ara na kayapu, Allah arye nun ti, weika arye fia bico tenepsuka ati, nun babye bico tenebuka melilana uk unamabe.
62004012	Yata nang do nirya, ninye arye Allah el nong babye kum elilamubu bukni, nunce bico tenebuka melilana uk winibibyop ura, Allah nun talima noutamak usulule. Tonda winibibyop ura, elce bico tenena deiyok ning arisilibuk, nun talima ak usilirye, wisisulule.
62004013	Allah arye el Dib Kanye akunum aripsuka deice arye, ‘Allah ara, nun talima ak usilirye, nun ap, Allah ap, dukdongobuka neika unyabe,’ akunum tenenyabe.
62004014	Tonda, nun Ni Allah arye, ‘Na Mi Koprop ninye mutuku-mutuku nirya lyepnamle,’ tenebuk ning ap, utenebukce Yesus dokwetepsuke deice arye batakukbuk, eibupe ning ap, ayupu bitinye tuba laka nyanyabe.
62004015	Yata nang do, nirya, ‘Yesus ara Allah el Mi Koprop ulule’ tenen, diba tenebuka, talibikirye lak akarye nyanyak nang ara, sik talima ak Allah uplibuk, sik ap, Allah ap, talima dukdongobuka neika unyake.
62004016	Ati ara, Allah arye nun ti, bico tenesilye ati, nun ninye tukwak nang arye, ‘Allah el deice dibuk melinamsil’ tenen, Allah el nong deice uk kanye delinamabe. Allah ara ninye ati, fia bico tenena uk ulule. Allah bico tenelul touk, sikce yuk nang ati, fia bico tenebuka unyak ninye ara, Allah sik talima ak uplibuk, Allah ap dukdongobuka neika unyake.
62004017	Ninye mutuku-mutuku nirya ati, Allah arye wenebuka yupu bokeipnamsil talak ara, ‘Sik ilil kumce, talye kanye uk bopnamak’ tenen, bico tenena deiyok ning arisilibuk, ulirye nun talima ak wisisulule. Ara, nun tukwak unyap talak nirya ara, Kristus el ulye touk, nun babye unyaba ati, nyapsine.
62004018	Nunce yuk nang ati, bico tenebuka, talima dukdongobibyeop ura, ‘Olyanamsiak do?’ tenen, ilil kum unamsile. Tonda, nunce Allah el deice kanye deibibyop ura, Allah ti, ‘Wenebuka opnamsil do?’ tenen, ilil kum unamsile. Ilil una ara, ‘Wenebuka opnamsiake do?’ tenen ning ati, dipkoprop bicoe tenena deice arye, ilil tenena ning nirya ara, sekelongolule. ‘Allah arye opsilyak do?’ tenen, ilil tuba ululnye bira, el bico tenena deiyok ning ara, min kum wisibuke.
62004019	Allah arye nun ti, minpola bico tenebukce melipsuke ati, nun babye aminyan uk, Allah el deice kanye deibibirye, yuk nang ati, bico tenebuka melilanyabe.
62004020	Yatanye do, nirya, “Na ara Allah ati kanye delinune,” nyalul bukni, elda mening dam ninye ati, bico tenena kumce, like tenebuka, kum melilinye bira, anye bira, winilye ning ap, el nyalye ning ap, anirya tililanye uk ulule. ‘Aning ara yata ati do?’ tenena kume. Ara mening dam unyakba dilye ninye bukni, bico kum tenelule. El mening dam dilye ninye bicoe kum tenelula ati, el asing arye kum dilye ning ara, bico kum teneptue. Ati ara, Allah el dam aulyeba, elce kum dilulnye anya arye, Allah ati, kanye kum deiptue.
62004021	Tonda, Allah arye, “Wininamlulume,” nyapsuk yupu ara ani. “Ara, Allah ati kanye deilinamlum ninye nirya ara, adip aryuk anggun mening dam ninye babye, bico tenebuka melinamlulume,” nyabuka nyapsuke, nyapne.
62005001	‘Ninye mutuku-mutuku nirya lyeplirye taliplibuk, dobolbanamaknye, Yesus el uk ulule’ tenen, diba tenenyak ninye nirya ara, sik kanye tenen ning ap, sik talima ap, dipna atouk ulamuk bukni, Allah arye akunum kam bukeibuk. Tonda nun Na Ni Allah ati, sik kanye deibice ninye nirya ara, el Mi Koprop babye, sik kanye deilinyake.
62005002	Allah el mapu ati, ‘Dipkoprop bico tenenyap do, kum do?’ tenen, teniltona uk unyaba ati, aning kel kinyabe ning nyapnusine. ‘Allah el mapu ati dipkoprop bico tenebuka melinyabe’ tenen, kel kinyap deiyok ning ara, ani. Ara, Allah ati nun kanye deibuka, el uk talibibirye, el nyasilye yupu nirya kekebuka dobolbalamibya deice aryuk, kel kinyabe.
62005003	Dipkoprop Allah ati kanye delinyaba ara ani. Ara elce, “Wininamlulume,” nyasilye yupu nirya ara, ‘Diba’ tenen, kekebuka dobolbanyabe atia. Yuk ning ton kume. El yupu kekebuka dobolbalamtibya deice aryuk, “Allah ati kanye delinyabe,” nyaptibye.
62005004	Yata ninye do, nirya, sikce diba tenebikbuk, Allah arye sik talima kam bukeibuk ninye nirya ara wininyake. Ara, talye diba tenena kum ninye, sik wininyak ning ap, tenen ning ap, patalamle ning ap, diba tenena ninye arye, aning nirya yaniptabik. Allah diba tenenyak nang arye, tukwak malye ning ara, akunum yaniptabik ati, ‘Allah el yupu nirya dobolbana ara, ikine usulule,’ kum tenenyake. Allah el yupu uk dobolbanyake. Allah arye sik kanye tenen ning ap, talima ap, akunum kam bukeibuka ati, Allah el yupu kanam aryuk dobolbanyake. Ikine kume. Amalye winina nirya yaniltana deiyok ning ara, nun diba tenebibya deice aryuk, aning nirya bisibuka yaniltanyabe.
62005005	Talya tukwak malye ning nirya bisibuka yaniltakalinye bira, yatanye do? Ara, ‘Yesus elda Allah el Mi Koprop ulule’ tenen, diba tenebuka ululnye uka. Yuk nang ton kume.
62005006	‘Yesus Kristus elda, dipkoprop Allah el Mi Koprop ulule’ tenen, kel kinyaba deiyok ning ara ani. Ara, Yohanes arye, Yesus mek dongobukba winibuk ning ap, ura sikce Yesus obikbuk, el ining biyuk ning ap, abitinye ning deice arye kel kinyabe. ‘Yesus ara, Allah el Mi Koprop ulule,’ tenenyaba ara, tonok ning deice aryuk kume. Yohanes arye Yesus mek dongobukba winibuk ning ap, sik obikbuk ining biyuk ning ap, abitinye ning deice arye, diba tenebuka kel kinyabe.
62005007	‘Yesus Kristus, elda Allah el Mi Koprop ulule’ tenen, lakak kel kina ning ara, winilye ulule. Tonok ning ara, Allah El Dib Kanye arye ayupu nyasulule. Tonda, Yohanes arye Yesus mek dongobuk talak anyapce, Yesus ara, fil dobuka balamuka ani, obikbuk, im deice welebuk ning nirya deice arye ton kel kinyabe.
62005008	Awinilye ning kel kinyap deiyok ning ara, Allah el kanye ap, Yohanes mek dongobuk ning ap, Yesus ining biyuk ning ap, awinilye ning arye neika atonun nyasulule. Ansinibuka neikto ning nyalula ati, ‘Allah el Mi Koprop ara, Yesus el uka’ tenen, kel kinyabe.
62005009	Ninye talye tukwak ninye arye yupu nyapsikceba, sik yupu kekebuka diba tenenyabe. Wininyap bukni, Allah arye Allah yupu deice arye nyasilye yupu ara, mambul weik. Talya nang nyanyak yupu ara mitik uka. Allah arye el Mi Koprop ati, laka nyabuk yupu ara, Allah el bidamnang nyabuka aripsuka ati, el yupu ara mambul weik.
62005010	Allah el Mi Koprop ati, diba tenebuka talinyak ninye ara, Allah arye el Mi ati nyasilye yupu, sik talima ak ulule. Allah arye nyasilye yupu, diba kum tenenyak ninye ara, “Allah elda tililanye ulule,” nyalamak touk unyake. Ara, anggunda Allah arye, el Mi Koprop ati laka nyabuka aripsuk yupu, diba kum tenenyaka ati nyapne.
62005011	Allah arye el Mi Koprop ati, laka nyabuka aripsuk yupu ara ani. Allah arye fia kam una deiyok ning akunum aripsuke. Akam una deiyok ning ara, el Mi Koprop Yesus deice aryuk arisulule.
62005012	Allah el Mi Koprop Yesus diba tenebuka talilinye bira, kam fia unamle. Allah el Mi Koprop Yesus diba tenena kumce, Yesus kum talilinye bira, kam fia kum unamle. Atonye bira, nong yok dem ulula ati, Yesus el ap neika kam kum unamdake.
62005013	Ara anggunda, ‘Allah el Mi Koprop diba’ tenen, talibuka ululum ninye ara, ‘E, nunda dipkoprop kam fia unamap’ tenen, ‘Kanye bokoltona kumce, dipkoprop kel kipmunce, talima tunimabuka unamlum’ tenen, na Yohanes arye anggun ati, ayupu seksene.
62005014	Nun Allah morobye talak nirya ara, kanye bokoltona kumce, dipkoprop akunum tenenyap ning nyapnusine. Ara, Allah arye, ‘Aning telebe. Na arye wininamne. Sikda, winipnamake,’ tenesilye touk, Allah morobibyop ura, Allah kekepsilirye, melisulule.
62005015	Aning atouk, nun kele. Yata ning do, nirya, nunce Allah ati, morobibyop ura, Allah dipkoprop amul arye kekesilya ati, kekesilya deice arye, nun morobibye ning nirya, dipkoprop aribnamsilca.
62005016	Ara Allah arye wenebuka oltakasulul atonun, malye una ning kum bukni, yatanye do nirya, el mening dam ululnye birye malye ulamlye bukni, eiplyop ura, amalye ulamlenye ati, Allah moronamlule. Allah moroplyop ura, Allah arye amalye ulamlenye ati, lyebuka deiplibuk, kam unamle. Na nyapmasi ning ara, sik malye wininyakba, Allah arye wenelul bukni, amalye winilamikibuk kum olye ning ati, nyapne. Ton yala malye winilamice ning ara, aminyan ara Allah arye oblyeba, dibinyake. Amalye winilamice ati ning ara, Allah moronamlume kum nyapsine.
62005017	Malye winina ning ara, ani. Ara, Allah yupu yanibtabuka, malye winilamice ning nirya ati, nyapne. Ton malye winina ning, malye winipmaceop ura, Allah arye wenelul bukni, fia kum dibinyake.
62005018	Nun kele, Allah arye sik talima kam bukeibuk ninye nirya ara, tuba-tuba malye kum wininyake. Allah el Mi Koprop wibuka deibuknye bira, Yesus, elce aninye ati, ‘Malye winibicak’ tenen, fia melibuka kalikilule. Yesus arye sik ti winiplyop ura, fia Malye Deiyoknye, Isa Mutuku Dongonye, malye kum kipdeipsutue. Ton, dalubuka kum dopropsutue.
62005019	Ara, ‘Allah el mapu unyabe’ tenen, akunum kel kibupu bukni, talye tukwak ning nirya ap, Allah diba kum tenenyake ninye nirya ap, Malye Deiyoknye, Isa Mutuku Dongonye, elce moubuka talilya deice arye, anang nirya el yupu uk kekebuka unyake.
62005020	Ton kel kibupu ning, ton nyapnusine. Ara, ‘Sikda Fia Dib Koprop Allah, diba tenebuka talipnamake’ tenen, Allah el Mi Koprop Yesus yayukce, kel kina deiyok ning akunum aripsuke. Fia Dib Koprop Allah ap, nun ap, talima dukdongopsukba neika unyabe. Aning uk kume. Allah el Mi Yesus Kristus el bidamnye ap, nun ap, talima dukdongopsukba, neika unyabe. Yesus Kristus elda, Dib Koprop Allah el nong tonok ulule. Tonda, elda, Fia Kam Una Deiyoknye ulule.
62005021	Na mapu atouk ninyeo, na arye anggun ti bico tenesunune. ‘Aning ara, Allah atonun ulule, tenebikirye melipnamsil’ tenen, talye si si nyabuka erenyak ning nirya ara, anggunce fia batakanamlulume. Aning kum talinamlulume. Leibuka yukak uk unamlulume. Telebe na Yohanes arye akunum nyapne.
63001001	Na anggun deiyoknye birye, anggun ti ayupu seksine. Anggunda Allah arye, melyamsukba, diba tenebuka, Allah yupu aik neika wekelulum nang nirya babye, ura anggun diba tenelulum nang babye, ati ayupu seksine. Na ni, Allah el dipkoprop yupu talibuka unirye, kanye delisunune. Tonda yuk mutuku nang bukni, Allah nyasulul yupu, el dipkoprop yupu ati, kanye delinyak nang nirya arye, anggun ti bico tenenyake.
63001002	Allah el dipkoprop yupu diba tenebuka talimunya arye, el yupu, nun talima noutam tuba usulule. Usilye ati, el yupu diba tenebuka, fia talina uk ulamibyop ura, el yupu nun talima ak fia unamsile. Anggun ti kanye delina ara, naryuk kume. Aning ati, anggun ti kanye delina ara, na babye, ninye mutuku-mutuku nirya babye, Allah yupu diba tenebuka talinyak ninye nirya babye, nun nirya arye sik ti kanye delinyabe.
63001003	Nun teleb ubuka ubya deice arye, kum melisulul bukni, Allah el kanye aryuk bico tenepsilirye, talye melisulule. Winisilirye nun kanye imun ning ap, nun patalamsilye ning nirya ap, disulula ati, aning nirya patapsilye touk, bico tenebuka melisulule. Anirya winisulula deice arye, nun ap, yuk nang ap, ura Allah el bidamnye ap, malye kanye bona kumce, teleb ubuka ansinibuka unyabe. Anyapman ning nirya ara, nun Ni Allah ap, el Mi Koprop Yesus Kristus ap, arye fia arisururake. Aripsirikce ura, dopropbibirye teleb ubuka diksukumuk una ap, bico tenebuka melilana ap arye, unamabe.
63001004	Yuk nang arye, anggun ti nyapnike. “Nun Ni Allah arye, ‘Wininamlulume,’ nyapsuk touk, anang nirya kum bukni, anggun kan-kan noutam arye, ton ninye ara, Allah el dipkoprop yupu kekebuka diksukumuk unyake,” nyapnike. Nyapnikba, kekepsa ati, na kanye fia teleb deipse.
63001005	Winira, yuk yupu ton nyapnune. Anggun diba tenelulum ninye ati kanye delisunune. “Wininamlulume,” nyabuka seknusin yupu ara, winiryuk ning kume. Nun nirya diba tenebupu talak arye, anoutam talak nirya, ayupu akunum kekenyabe. Ayupu ara ani. Nun nirya arye, bico tenebuka melilana uk unamabe nyapne.
63001006	Ara, bico tenebuka melilana uk unamap nyapman ning ara, ani. Yatato una do, kume. Ara, Allah arye, “Wininamlulume,” nyapsuk yupu nirya kekebuka dobolbana uk unamabe. Yuk ton kume. Allah arye, “Wininamlulume,” nyasulul yupu ara aning uk ulule. Ati, anggun diba teneplum talak arye kekelamlum touk, winitalak tuba anggun nirya arye, bico tenebuka melilana uk unamlulume.
63001007	Tilila yupu nyanyak nang weik akunum mutuku-mutuku nirya peterelbanyake. ‘Sikce tilila yupu diba tenebikirye, talye bisik dobolyanganamsiak’ tenen, peterelbanyake. Tonda anang arye, ‘Yesus Kristus ninye nong atonun ubuka akunum yayuke’ tenen, diba kum tenenyake. Ati ayupu diba tenebuka kum peterenyake. Anang ulamak ning atonun wininyak nang nirya ara, sikda tilila nang unyake. Ton, ‘Yesus Kristus ap, el ulul ning nirya ap, bisiptibye’ tenen, unyake, nyapne.
63001008	Ati anggun nirya kanye moupnamlulume. Anggunce teleb fil dadolamunye ura, Allah arye, ‘Menenga ning aripnamsile,’ tenebuk ning ap, kanye deibuka erepdeipsilirye, im deice teleb ning aripnamsil ning ap, ara ‘Kum dasilyak’ tenen, anggun nirya moupnamlulume. Ara, ‘Allah arye, teneamuk ning nirya aripnamsil’ tenen, fia mouplulume, nyapsine.
63001009	Yata nang do, nirya, sikce, Yesus Kristus elce peterelamuk yupu batakuka, elce kum peterelamuk ning bukni, yuk talye yupu dukdongobuka peterenyak ninye nirya ara, Allah sik talima ak kum ulule. Aning kumop ura, yata nang do, nirya, Kristus peterelamuk yupu uk talibuka, dobolbanyak ninye nirya ara, nun Ni Allah ap, el Mi Koprop Yesus ap, anggun talima ak ururake, nyapne.
63001010	Yata nang do, nirya, Kristus peterelamuk yupu kum bukni, sik bidamnang tenenyak ning talibuka, anggun dam peterelyakcop ura, anang ati, “Telebe, nun aik neika bukuka, kwaning dinamabe,” nyabuka kum yukunamlulume. Atilila nang yupu talibuka, anggun ap, anggun aik kopropa ap kum wekenamlulume.
63001011	Ara, atilila yupu peterenyak nang ati, “E, na ka telebe, neika buknuname,” nyabuka, yukulolulnye bira, ayupu nyabuka melibuka ulya deice arye, elce ton, atilila peteren nang ap, ansinibuka malye fil donyaka ati, nyapne.
63001012	Ura na arye anggun ti, yupu weikanun ton seksitinye bukni, kertas ap, sekna ning ap deice arye, sekuka kum nyapnusine. Aning kume, na ara, ‘Se, winipnamne,’ tenenun ara, nyapnune. Ara, ‘Sik ap, na ap, nun kanye fia deipdatibye’ tenen, ‘Uruna ati, na yanyop ura, mening dam aulamtibirye, yupu sisikilalamtibye,’ tenenune. ‘Winiptinyop ura, kanye fia deipdatibye,’ tenenune.
63001013	Ati asukum uk deipne. Allah arye, melyamsukba, Allah diba tenebuka, amutuku ubirye, el yupu kekenyap nang, nunce anggun nirya ati, telebe nyapsiabe. Nunce anggun ti, ‘Nun weitcapu atouk unyake,’ tenesinyabe. Telebe, na Yohanes arye akunum nyapne.
64001001	Na ara an deiyoknye Yohanes arye, na ka Gaius ati yupu seknukine. Allah el yupu dib tenebuka talinirye, an ti kanye delikunune.
64001002	Na kwito, Allah diba tenepluma ati, an talima ap, an kanye ap, teleb-teleb kibuka ukilye touk, ‘An nong babye kipe lopdop asa uminye ura, aning-aning nirya teleb kibuka wininamlyam’ tenen, Allah morona uk unune.
64001003	Allah diba tenena ati, nun ap, du weit atonun unyak nang arye, an ulalum ning ati yanuka laka nyapnike. Sikce nyapnik. “Gaius bira, Allah el dipkoprop yupu fia batakna kumce, talina uk ulule. Tonda, Allah yupu nyasilye touk, Gaius moubuka kekelirye, aning uk talibuka telebuk ulule,” nyabuka an ti nyapnikba, na weik kanye deipkise.
64001004	Na Yohanes arye, peterelamsibuk, diba tenebik ninye ati, “Aninye ara, Allah yupu nyasilye touk, moubuka kekenyakce, fia teleb ubuka unyake,” yuk nang arye, nyapkikbuk kekenun ara, fia kanye teleb delinune. Yuk teleb kanye delinun ning ara, mitik uka. Weik ning ara, atonoka.
64001005	Na kweito, na kanye delikunune. Ara, sik diba tenebikce, nun du weit atonun unyak nang ara, an ton minopce kum elilyame. Tonda, anang kum kel kiyamlum bukni, sik anang melina ati, batakna kumce, fil tuba dominya ara, telebuk winilyame.
64001006	Ance sik ti, bico tenebuka melilamlum ning ara, sikce yuk Allah diba tenebik nang nirya ati, laka nyakinyake. Allah el bidamnye, nun unyabak yasutu ura, meliptibye touk, anang babye ati, teleb ubuka melipmince, sik binamak ak, “Telebe, dabilulume,” nyabuka, melibuka dokwetepminyop ura, aning ara telebuka. Yuk diba tenen, nang melipminyop ura, ara mitikanun Allah el bidamnye ati melina atouk winilyama ati nyapkine.
64001007	Diba tenena kum ninye arye, anang ati kum melilamikbuk, ‘Yesus el si deice arye fil donamap’ tenen, sik mutuku koprop batakuka, Yesus el ninye lyena ati, laka teleb yupu peterelbana ati, yuk mutuku fil dopra balamika ani, tuba afil uk dopra banyake.
64001008	Aning ati ara, ‘Aning nirya nun ap, arye, ansinibuka fil melibuka doptibnyop ura, yuk ninye babye ton, Allah el dipkoprop yupu kekepnamak,’ tenena ati, ato nang melinamabe. Anang ara, sik pataplye ning nirya ati, milina uk unamabe. Ara, din ning do, aik manak do, aning nirya ati, milina uk unamabe.
64001009	Ara, yuk ning ton nyapnune. ‘Anggun Allah diba tenelulum ninye nirya kekepnamlum’ tenen, surat sekeipsise bukni, tonoknye el si Diotrepes ara, yuk nang arye na ti, ‘Elda fia weiknye ulule tenepnamniake’ tenen, fia patalibuk, nun yupu kum kekesulule. Elce nun ti, ‘Sik yuk,’ tenesulule.
64001010	Aning ati ara, na arye an dam yatinye do, el Diotrepes ati, “El ulul ning nirya ani,” nyabuka lak akarye nyapnamne. Ara, elce nun ti, ‘Yuk nang arye Yohanes ap, el mapu silip ap ati, malye tenepnamak’ tenen, elce yu ubuka, minina yupu nyasulula ati, nyapkine. Tonda, aning uk kume. Diotrepes arye, nun du weit atonun unyap ninye ati, “Telebe,” nyabuka, fia kum yuk ululce, tonda fia kum melisulule. “Na kume, Yesus diba tenenyak ninye ara, na arye kum melinamne,” nyalule. Tonda, yuk nang arye, ‘Kume, anang ara, nun du weit atonun unyaka anya arye, nuncuk, “Telebe,” nyabuka melipnamabe,’ tenenyak nang ati ara, Diotrepes arye, ‘Na mutuku nang arye, yukubicak’ tenen, “Anggun bataklulume,” nyabuka yupu sekelongolule. Winilirye, “Allah yupu aik tonap, kum wekenamlulume,” nyabuka, nun ti melipmanto unyak nang ati, batakalulce yupu sekelule.
64001011	Na kwit Gaiuso, malye winin ning ara dipdemince, leibuka yukak unamlyame. Malye winin nang arye winilamak touk, anda fia kum wininamlyame. Malye winin ning kum bukni, teleb winin ninguk eibuka aning uk wininamlyame. Yata nang do nirya, teleb ubuka funguk wininyak ninye ara, Allah ap, ansinibuka unyakce, Allah el mapu unyake. Sik malye-malye wininyak ninye ara, Allah ati moubuka kum kel kiyamika ati, el winilul ning moubuka kum tenenyake. Tonda, diba kum tenenyake, nyapne.
64001012	Yuk ning ton nyapnune. Yuk ninye nirya arye, nun kwit Demetrius ati, “Elda telebuk ulule,” nyabuka nyanyake. Tonda, Allah yupu nyasilye touk ululnye anya arye, Allah yupu deice arye ton, ‘Demetrius bira, telebuk ulule,’ tenenyabe. Atouk ton, nun babye, el ti, “Teleb uk winilule,” nyanyabe. Aning ara, talye kum nyanyabe. Tonda, anggun kele, nunce nyalamap yupu nirya ara, dipkoprop uk nyanyabe.
64001013	Ara, yupu weiktonun aupmanila ara, surat jang ning arye seksitinye bukni, kertas ap, sekna ning tinta bolpen ap, deice arye sekuka kum nyapnusine.
64001014	Deiyok ara, ani. ‘Anggun dam yanirye, sik nong ton eipnamsine,’ tenebuka patanulul ati, anggun dam yanamne talak ara, neika bukibirye yupu sisikinamabe. Ati akunuma, ‘Anggunda teleb kanye uk bonamlulume’ tenen, Allah morosunune. Anggun kayapu, na dam amutuku unyak ninye arye, anggun ti, “Telebe,” nyasinyake. Tonda, anggun dam unyak nang, nun kayapu, anggun mutuku noutamak unyak ninye ati, anggun si yuk-yuk sisibuka, “Yohanes arye, anggun ti telebe nyapsile,” nyabuka anang ati nyapdeipnamsilyame. Telebe na Yohanes arye akunum nyapne.
65001001	Na si ara, Yudas arye, Yakobus el weit koprop arye ayupu sekeipsene. Na ara, nun deiyoknye Yesus Kristus arye talipnuk ura, el fil uk donune. Ayupu sekeipsin nang ara, nun ni Allah wipsukce, bico tenesilirye, nun du Yesus Kristus arye, ‘Malye ning arye malye updeiplyak’ tenen, melibuka kalikisulule. Anggun ti ayupu sekeipsene.
65001002	‘Allah arye wininamsil’ tenen, morosunun ning ara, laka ani nyapnusine. Ara, Allah bico tenepsilirye, yu deilibuk wenena kum arye, ‘El kanye aniryuk melisilyeba, teleb kanye uk bobuka telebuk unamlulum’ tenen, Allah morosunune. Tonda, ‘Anggun kanye, Allah el nong deice uk deipmunce, yuk nang nirya ati bico tenebuka, melilana uk wininamlulum’ tenen, Allah morosunune. Allah wenena kum arye, talye melisilye ning ap, kanye deibuka unamlulum ap, bico tenebuka melilana uk wininamlulum ap, Allah deice anggun kanye deipnalum ning ap, ‘Anirya ara, weik upnin banamsil’ tenen, Allah morosunune.
65001003	Na kayapu anggun ti, bico tenesunune. Otalak arye, ‘Anang ati surat seknamne,’ teneamsise. Asurat noutamak ara, Allah lyepsukce, el ap, kanye talima dukdongobuka neika unyap ning ati, ‘Laka nyabuka seknamne,’ teneamsise bukni, yuk nang arye, “Tilila yupu peterena nang anggun kan-kan noutamak yanmake,” nyapmekbuk, kekepsirye, ‘Aning ara, weik mambul anya arye,’ winira utenepne. Ara, ‘Aminyan talak kume, tilila yupu peterena ati, ayupu ara, adip aryuk yupu seknune’ tenen, asurat sekeipmasine. Winitalak sekmasin yupu deiyok ara, ani. Ara, tilila nang yupu peteresice ura, malye ning yuk tenena deice arye, Allah yupu akunum diba tenemunye ning batakmunye ura, malye upsilyake. Malye upsilyak anya arye, ‘Allah aripsuk yupu uk fia moubuka talibuka unamlulum’ tenen, ayupu sekeipmasine. Allah yupu diba tenebupu ning ara, tonok talak aniryuk Allah arye nun diba tenenyap ninye ati akunum aripsuka ati, yuk talak arye, yuk yupu tonap, kum tabakalinamsile. Akunum aripsuk ninguk diba tenebuka talinamlulume. Yuk yupu tabakuka diba tenena meme.
65001004	Anyapmasin ning ara, talye ati kume. Deiyok nyapnusine ara, tilila yupu nyabuka fia malye winin nang duknubuka, anggun kan-kan yanuka unyakce, fia malye winilisinyake. Allah yupu laka nyalamik nang, nabi nang arye, amalye winilamice nang atonun nang ara, “Allah arye wenebuka opnamle,” nyabuka nyalilamik. Atilila yupu peteren nang arye tenenyaka ara, ‘Allah elda talinye. Elda mambul kume,’ tenenyake. Winibuka tenebikirye, Allah yaniplobikirye, fia malye wininyake. Sikce peterenyak ning ara ani. Ara, ‘Nun malye ulamibye bukni, Allah talye urdem aryuk namin kipsilirye, lyesululnye anya arye, nun talye tenepce fia malye wininamabe. Ara, telebuka. Allah arye kum wenepnamsile,’ tenenyake. Tonda, nun du Yesus Kristus elcuk talisilirye, nun Weik Deiyoknye usulul bukni, sik tilila nang wininyak ning ap, nyanyak yupu ap, deice arye, “Yesus elda talinye,” nyanyake.
65001005	Ura, anyapnusin yupu nirya ara, akunum kekemunce, akunum kel kiplum bukni, tonap tuba, tenepnamluluma ati laka nyapnusine. Allah arye, ‘Na’ tenen, el mapu kiyamuk ninye, Mesir mutuku noutamak ikin kanye bobuka ulamikbuk, lyebuka dopromuk bukni, aminyan dib kum tenebik ninye ati oltakalamuk.
65001006	Tonda, el im deice fil don nang, malaikat ulamikbuk, Allah arye sik ti fil deiyok aribuk ning ara, ‘Nun like’ tenen, sikce yaniplobuka yukak binuka ulamikce, fia malye-malye winilamikba, Allah arye amalaikat nirya wenebuk. Amalaikat ara, Allah arye dopdakuka, fia kat tapu, kum bulupmanto tapu arye koubuka, fia kuna fumbisik dongobuk. Dongobuk anya arye, amalaikat daulamica ani, sirya talak ninye mutuku-mutuku nirya ati, yupu bokeiplirye wenepnamle talak ara, amalaikat babye, wenebuka oplopnamle. Oplirye, uku dil ban donoklyop ura, uku fia dilibuk, dafia uk deice uk unamake.
65001007	Im deice ulamik fil don nang, amalaikat malye-malye winibik touk, Sodom mutuku ap, Gomora mutuku ap, amutuku dana-dana ulamik mutuku ninye ap, aninye nirya arye fia malye winilamik. Sik malye winilamik ara, ani. Sik kanye nong nirya aning uk teneamikce, Allah arye, ‘Sal arye kilapu uk dobuka neika unamake,’ teneamsuk ning atonun kum bukni, aning batakuka sal arye sal mamun dolalamikce yolalamik. Amalye winin ning atonun ning weik ton winilamika ati, Allah im deice arye uku buk dopkwetebuk ura, aninye nirya uku dibuka atonun, aminyan ara, malye winilamice ninye nirya, uku dil ban dopkweteplibuk, uku arye fia dipnamle. ‘Allah arye Sodom mutuku ap, Gomora mutuku ap, winibuka atonun winipnamle ati biknamap’ tenen, nyapne.
65001008	Ara, anyapmasin ninye, sikce sik bidamnang ati malye winilalamik atonun, tilila nang anggun kan-kan yayik nang ara, sik malye wininyak ning deice arye, sik nong ati malye kilildanyake. Anang ara, dipkoprop kum elilamik bukni, ‘Yuk nang arye weik nang tenepnamsiyak’ tenen, “Nun eibupu ning, weik mambul ning ani, ani,” nyabuka, ati malye nyabuka nong kum upnamle yupu, talye yupu nyaltakanyake. Winibikirye, ‘Allah ara, nun deiyoknye kum upnamsil’ tenen, el ti, yaniltana uk unyakce, im deice fia teleb ning ati malye nyanyake. Tonda, anang aryuk im deice Allah arye nyapdeiplibuk fil don nang, malaikat nirya ati, malye yupu nyanyake.
65001009	Anang arye, ‘Aning mambul,’ tenena kum arye, talye tenepce arye malye yupu nyaltakana uk unyake bukni, malaikat sik weik deiyoknye Mikael arye aning atonun kum winibuk. Mikael ap, Isa Mutuk Domonye ap, Musa dibukak yarikce, Musa nong ati, lildanmarikce, “An dopropnulam do, na dopropnun do?” nyabuka, yu deice arye nyalanmarika ani, sirya talak ara, Mikael babye, kum erepdayukce malye yupu nyabuka, Isa Mutuku Dongonye ati, “Anda malinye,” kum nyabuka, kum derebuke. Elce, “Nun Deiyoknye Allah elcuk wenepnamkilarya,” nyabuk.
65001010	Mikael babye, kum erepdayukce malye yupu kum nyabuk bukni, atilila nang ara, sik moubuka kum tenenyak ning, kum kel bikik ning nirya ati, malye yupu nyalinyakce, talya malye yupu nyabuka akutunyake. Ninye ara, Allah arye kanye aripsukbuk, ‘Aning ara, malye, aning ara, telebe,’ tenebuka kanye bobuka unyap bukni, basam ap, kam ap ara, sik nong noutamak pataplye ninguk talye mankau arye wininyake. Atilila nyanyak nang babye, sik nong pataplye ninguk tenebuka, malye wininyake. Sik kanye bona kum arye, amalye winilamica deice arye sik bidamang ati, malye winililanyake. Winibikceop ura, Allah arye aninye ati, wenebuka oplirye, uku dilamle mutuku dopkweteplye ura, afia unamake.
65001011	Sik anang ara, fia bicoe, Allah arye anang wenepnamla ati, sik anang ikin upnamle. Sikda Kain arye Allah nyabuk yupu kum kekebukce, malye winibuk touk wininyake. Tonda, minop talak Bileam arye, ‘Ayupu ara, tilila yupu,’ akunum bikmokcuk, “Yo bok weik aripnukiabe,” nyabikura, kekebukce, ‘Yo bok weik doproptinye’ tenen, patabuka ati, tilila yupu peterebuk. Tilila yupu peterebuk touk, sik anang babye, ‘Yo bok weik dolonamap’ tenen, malye wininyake. Tonda, minop talak Korah arye, ‘Allah arye nyapdeibuk ura, Musa nyalamuk yupu kum kekepnuyap’ tenen, deiyok koubuka, el yanibuk touk, sik anang babye, Allah arye nyasulul yupu yaniltanyake.
65001012	Sik tilila nang wininyak ning ati, mambul yupu nyapnusine. Anggun dib tenen nang arye, ‘Bico tenebuka melilana uk unamabe’ tenen, din yubuka neika dilulum talak nirya ara, sik atilila yupu nyan nang ap, ansinibuka bukuka dimunyop ura, ara, fia malye winilulume. Winipmanto ning ara, kurun butum bukni, sung-sunga paliplibuk sukulamle touk, anang arye anggun yuna ara, malye winilisinyake. Aning ara, winipmanto ning ara, nyapnusine. Dipkoprop domba wein nang ara, sik domba dina merekuka arinyake. Sik dina atibuk tenelakirye dinyake. Aning atouk, sik tilila yupu nyanyak nang arye, sik yupu kekenyak nang ati, ‘Aminyan tam yata wiripnamak do?’ tenena kumce, sik bidamnye atibuk tenepdanuka, talye yupu peterenyake. Tonda, yeinya um mikip arye bopkikuka balamle bukni, mok kum lyilamle atonun, atilila yupu peterena nang ara, sik, nyanyak yupu ara, nong kum upnamle yupu nyanyake. Aning atonunuk yo duk moun li yangalul bukni, ton yo ara duk kum moulule atonun, atilila yupu nyanyak nang babye talye yupu nyanyake. Sik anang ara, yo kwinipnamice talak ara, yating ap, nirya kwiniprobikiba kolulolamle atonun, sik tilila yupu nyanyak nang ara, sik nyanyak yupu ara, teleb yupu nyanyak bukni, nong kum ulule. Bukni sik domba malye ubuka weinyak nang ara, sik domba ati kum tenenyake. Ara, ‘Malye winipnuyap do?’ tenen, teniltona kum arye, talye tenepce arye neika bukuka dinyaka arye, anggun yuna malye winilisinyake.
65001013	Ton atilila nang ara, mokceplirye, mek delilyalye talak ara, mek mikip arye lonting-lonting nyalirye, mek wiya ap, yo linglinga ap, lyabuka erepdoplirye lakak elelamle touk, amalye winin nang sik malye winilamica deice arye, sik fia malye winin ning lakak kililule. Ara sik alye ati laka kum nyapmanto ning unyake. Tonda, anang ara, lukunyan noutamak im deice arye talye-talye balye kurya atonun unyake. Anang wininyak ning deice arye, ‘Dipkoprop teleb bisik ani’ tenen, kum kel biktibye. Allah arye minop talak teneamuk touk, anang dobuka weneplirye, fia kuna bisik kintinipdeibukak dopkwetepnamle. Winiplibuk dafia upnamake.
65001014	Henok elda, minop talak ulamuk. Adam arye deibuk ura, dadeipdanin, balamika ani, tekbarinye Henok deibik. Allah arye atilila yupu nyanyak nang wenepnamla ati, Henok arye nyalilamuk yupu ani. “Adilulume, nun Ni Allah ap, ura, Allah arye nyapdeiplibuk el fil im deice donyak nang malaikat ap, yupa fia weik beribu-ribu yanamake.
65001015	Ara, ninye tukwak ninye nirya ati, ‘Yupu bokeipnamne’ tenen, yanamake. Yupu bokeipnamle talak ara, ‘Allah elda talinye’ tenen, yaniltalamak ninye nirya ara, wenebuka opnamle. Oplirye, uku din mutuku dopkweteplibuk, dafia unamake. Ara sik fia malye-malye wininyak nang, Allah tenelye ning fia kum tenenyak nang arye, malye winilamice ning nirya ap, malye yupu nyabuka, Allah el nong deice deililamice yupu nirya ap, ati, anang wenebuka oplopnamle,” nabi Henok arye nyabuk.
65001016	Sik anang ara, lik kanye bobikirye, epra bakirye malye nyabuka yaniltan ninye unyake. Ton anang ara, yuk nang ati dipnilibuka tuba-tuba tilila ati talya kisilinyake. Anang ara, sik kanye talima noutam malye ning patalamlye ninguk tenebuka unyake. ‘Yuk nang arye, sikda teleb nang, tenepnamsiyak’ tenen, sikce, sik badamnye ati erelanyakce kwalin yupu nyalilanyake. Anang ara, dipkoprop yuk nang ati bico tenena kum bukni, ‘Nun patapsilye ning aripnamsiak’ tenen, “Na ka, na ka, anda fia telebnye,” nyabuka talye fil ilitakanyake.
65001017	Na kayapu, sik anang arye winilamak bukni, nun Deiyoknye Yesus Kristus arye, ‘Na yupu dobuka mutuku-mutuku nirya peterelbinamak’ tenen, wipdeibuk Rasul nang arye nyalilamik yupu tonap tuba nyapsinyop ura, tenipdelulume.
65001018	Sik anang arye nyabik yupu ara, ani. “Aminyan sirya talak ara, ngalukuka nalisice nang ara, sik kanye talima noutamak, malye ning pataplye ninguk tenebikirye, ‘Allah elda talinye’ tenen, yaniltanamake. Malye uk wininamake,” nyabuka, sik Rasul nang arye nyalilamsike.
65001019	Sik anang ara, Allah El Dib Kanye sik nong fum tam kum ulula anya arye, sik tenebice touk, malye ning wininyake. Awininyak deice arye nun kanye talima yuk-yuk bokolisinyak arye nun mamun babye, neika kum unyabe.
65001020	Bukni, na kayapu, anggunce Allah el fia diksukum yupu diba tenepmunce, Allah yupu kekena ap, peterena ap, deice arye, anggun talima kwa dipdanuka melilanamlulume. Tonda, Allah El Dib Kanye mikip deice arye, Allah morona uk unamlulume.
65001021	Allah arye anggun ti, bico tenesulula anya arye anggunce, ‘Allah arye tuba kanye delinamsil’ tenen, el ti anggun talima ap, nong ap, aripmunce, el yupu demuk talibuka dobolbanamlulume. Tonda, ‘Dan talak dolyanamsil do?’ tenen, talima kintinibuka dinamlulume. Yesus arye min kum dolyanmasilye talak ara, Allah ati diba tenebuka talipmunce dobolbanamlulume. Nun malye wininyaba ati, nun deiyoknye Yesus Kristus arye, ‘Bita merekik’ tenen, talye mangkau arye wenepsutu bukni, bico tenepsukce, nun ap, el ap, neika fia kam unamaba ati, dolyanamsile.
65001022	Sik kanye bokoltolibuk, teniltona uk unyak ninye ati, bico tenebuka sik talima ati melibuka nimalye arye peterenamlyame. Adip aryuk wenebuka batakna kume.
65001023	Tonda, yuk nang ara, uku dilamle mutuku binmanto ubicop ura, lyebuka dopropmince, tonap tamubuka, Allah el diksukum bisik uk delilyangnamlulume. Winipmanto ning ara, ‘Barye suse talyamlye ninye ongamikce butum nun kip ninye ongobibyop ura, barye suse dakdongopsilyak’ tenen, kum ongonyabe. Kum ongonyap touk, ton ninye ara, sik malye winin ning fia malye ning anya arye, anang ati bico tenebuka melipnamlulume bukni, ‘Na babye, aning malye winipnilyak’ tenen, ilil-ilil asa arye, anang melibuka unamlulume.
65001024	Allah arye anggun nirya ati, ‘Yuk malye bisik bimunyak’ tenen, talibuka balirye, melibuka disululnye ulule. Tonda, Allah arye el mikip arisilirye, el melisilya deice arye, fia daulamibya ani, sirya talak ara, nun nonge dopsilirye, malye ning nirya fia kum kipdeipsilyop ura, el dam ara, fia teleb dirina damak deipsilye ura, kanye deibuka fia telebuk unamabe.
65001025	Nun Ni Allah arye nyapdeibuk ura, Yesus Kristus fil dopsuka deice arye, nun Lyena Deiyoknye Allah el tonokuk ulule. Allah yuknye ton kum ulule. El tonokuk ulule. Aning ati ara, el si weik arye erenababe. Allah elda mikip fia weik ulirye, aning-aning nirya Talena Deiyoknye ulule. Elda, fia teleb, dirina weik sisinanye Raja atonun ulule. Aning-aning nirya min kweipdeibuk talak arye, aning nirya Talena Deiyoknye ulamuka ani, winitalak tuba ulirye, aminyan yanamle talak nirya babye, fia unamle. Ati, dipkoprop el si uk erebuka unamabe. ‘Anirya winipnamle’ tenen, “Amin” nyapne. Telebe, na Yudas arye asukum uk deipne.
66001001	Ayupu nirya ara, minop talak Allah arye duknyamuk bukni, ‘Aminyan talak Yesus Kristus arye wininamle,’ tenena ati laka nyabuk. Ara, ‘Yesus arye aminyan sirya talak wininamle ning laka nyapliba, el amutam bukuka, el ti dobolbanyak ninye kekenamak’ tenen, laka nyabuk. Allah arye, el im deice fil donanye, malaikat tonok dobuka dopkwetebukba, Yesus el fil donanye Yohanes dam laka nyalyayuk.
66001002	Malaikat arye aning nirya laka nyabuka kapdeipnukba, na Yohanes arye eipse ning ap, kekepse ning ap, abuku noutamak ara, laka nyabuka sekdeipse. Aning nirya ara, Allah el yupu ap, Yesus Kristus arye el dipkoprop nyalamuk yupu ap ati, laka nyabuka sekeipsise.
66001003	Abuku noutamak laka nyapsise ning nirya, nong upnamle talak akunum dam yanmasila ati, ninye kekenamakak abuku dobuka, aminyan wininamle ning ati, lakak laka nyanyak ninye ara, Allah arye melilyeba, kanye deibuka telebuk unamak. Tonda, ayupu nyanyakba, kekebikirye, ayupu nyasilye touk diba tenebuka, talibuka dobolbanamak ninye babye, Allah arye meliliba, kanye deibuka telebuk unamake. Anyapnusin yupu nirya, nong upnamsil talak dam akunum upmasila ati, na Yohanes arye nyapsine.
66001004	Amapo, na Yohanes arye, anggun Asia tam noutamak bukni, Allah diba tenebuka, tek barye mutuku ululum ninye ati, “Telebe,” nyapsince, abuku sekeipsene. Na Yohanes arye, anggun Asia tam ululum ninye ati tenenirye, Allah morosunun ning ara, nyapnusine. Ara, Allah el kanye aryuk bico tenesilirye, melisilye ning ap, kanye imun kanye bona kumce, kanye deibuka teleb una ati arisilya deiyok ning ap, ‘Weika arye arinamsile’ tenen, Allah morosunune. Anyapmasin ning arinamsiak ninye ara nyapnusine. Allah ara, minop talak akunum ulamuka ani, anoutam talak ulirye, aminyan sirya talak ara, yanamlanye birye arinamsile. Tonda, aning-aning deice tam ulirye, weik Ninye Deiyoknye una ati, weik buna ning deice bukliba, el urasin tam ara, Allah el melina dib kanye tek barye bunyake. Sik adip kanye arye ton arinamsiake.
66001005	Ura, Yesus Kristus ara, fia diksukumnye ulirye, batakna kum dib aryuk, Allah ati fia dipkoprop yupu uk nyasulule. Yesus ara, dibuk bukni, Allah arye minyuma kam bukeibuknye bira, el Yesus uka. Tukwak mutuku noutamak ninye deiyok nang weik aunyak bukni, sik deice tam ulirye, aning-aning nirya talibuka weik Ninye Deiyoknye Yesus ara, elce ton anyapmasin ning arinamsile. ‘Allah ap, Yesus ap, Allah el dam bunyak dib kanye tek barye ap, sik nirye arye anyapmasin ning arinamsiak’ tenen, Allah morosunune. Na Yohanes arye nyapsine. Yesus Kristus ara, weik arye bico teneamsukce, el ining biyuka deice arye, nun malye un ning tapu kouamsuka noutamak arye lobuka lyepsuke.
66001006	Lyepsuka deiyok ara, ‘Na Ni Allah el amutam bukuka, el ti fil donyaka deice arye, yuk ninye im sirya, mutuku sirya nirya, Allah el yupu kekenamak’ tenen, Yesus teleb updeipsukba, Allah arye, ‘Anggunda na tenen ninye’ tenen, talisulule. Ati, ‘Ninye nirya arye Yesus el si uk fia erenamak’ tenen, Allah moronune. Ninye im sirya, mutuku sirya nirya arye, Yesus ati, “Elda weik mikipnye ulule. Dotalak nirya ara el si uk weik arye erenamabe,” nyabuka, ‘El ti si fia erenamak’ tenen, ‘Se,’ tenenune. ‘Aning ara dipkoprop nong upnamle’ tenen, “Amin,” nyapsine.
66001007	Anggun moubuka kekenululume. Aminyan talak dua kan-kan noutamak yanamsil talak ara, ninye mutuku-mutuku nirya arye eipnamake. El obik ninye babye, eipnamake. Yesus yaliba, el obik ninye ap, yuk ninye nirya ap, sik asing eibikirye, el obikba, dibuk ning ati malye kanye bobuka engenamake. ‘Dipkoprop Yesus Kristus eibikirye engenamak’ tenen, na Yohanes arye, “Amin,” nyapsine.
66001008	Aning-aning deice tam unirye, weik mikipnye unune. Na ara, fia weik Ninye Deiyoknye Allah arye nyapsine. Aning-aning min kum wamuk talak ara, na akunum ulamse ati, na si ton, Alpa nyaninyake. Tonda, aning-aning nirya akunum kum uplyop ura, na ara fia kam unamne ati, na si ton Omega nyaninyake. Na ara, minop talak ulamsa ani, anoutam talak unirye, aminyan doyanamle sirya talak ara, yanamne. Na Allah arye nyapsine.
66001009	Ura, na ara diba tenepsa ati, anggun du kopropa atonun usunune. Tonda, anggun ap, na ap diba tenebupa deice, Yesus arye talisiliba, el ap kanye talima dukdongobuka ubirye, el fil donyapa ati, ikin ning nun nong deice weika arye delisinyake. Delisinyakba, kanye imun kanye usilya babye, batakna kum, fia pi dobuka, lamapdongobuka arye el fil tuba donyabe. Anggun babye, na babye anisibuka unyabe. Ura, Allah el yupu ap, Yesus arye dipkoprop nyalamsuk yupu ap, dobuka peterelamsa ati ara, tapu koubukapnikce, laut mekwen arye sekdongamuk mutuku, mek dumlumak, el si Pulau Patmos mutuku deipnikba, ulamse.
66001010	Daulamsa ani, tonok minggu sum, Allah El Dib Kanye arye na kanye talima nirya talipnuke. Talipnukba, na donga tam arye, Allah el yupu nyabukba, lelim ara pong-pong ana ning el si ara terompet atonun, weik lelim nyabukba, kekepse.
66001011	Kekepsiba, Allah arye nyapnuk. “An kekepnulam ning ap, eipnulam ning ap nirya ara, moubuka seklyame. Surat sekminyopop ura, Asia tam noutamak diba tenenyak ninye ati, mutuku si tek barye dopdeipnulyame. Amutuku si ara, ani. Efesus ap, Semirna ap, Pergamus ap, Tiatira ap, Sardis ap, Filadelfia ap, Laodikia ap, ulule,” nyabuk.
66001012	Nyapnukba, ‘Ayupu nyapnilnye urasin eipnun’ tenen, tamubuka dipdesiba, weisa ubuka dirina ning tek barye ubukba, eipse. Aweisa dirina ning, el nong ara emas wamukak eipse.
66001013	Atek barye weisa dirina ning eipmase ning dana-dana antanapdongamuk noutam ara, Ninye Mi Koprop Atonunye tikmokbuk, eipse. El cang butum aling ongopmok ning ara, el yok bisipmok ak, el taram deice ara, cang butum aling kurun ning koupdongopmok ning ara eipse.
66001014	Anye el kisok ap, el kisok potong ap ara, fia teleb ulamukak, eipse. El kisok ap, el potong ap ara, fia lek ubuka ati, el nyalamak ning el si salju nyalamak touk, ubuk ak eipse. El asing ara, weik uku buk dilamle touk dirin weik ubuk.
66001015	El yan ara, besi ning dobuka uku noutamak dongobikiba, dawamlyani, tin weik uplirye, mereng-mereng alamle touk, ubuk. El yupu nyabukba, lelim nyabuk ning ara, weik mek oplirye, lelim weika arye nyalamle touk winibuk.
66001016	Anye el sirik taruk noutamak arye kurya tek barye bopmok. El si bam bol fum tam arye weik parang ya, dana-dana tam si taca keten weik wamuk parang talipmokak, eipse. El urasin ara, kiting arye mili daklamle touk weik dirina ubukba, eipse.
66001017	Anye epsirye, mambul kanye bobuka, ‘Si erebuka kipnun’ tenen, el yan dam bisirye, gutam ap, kisok ap tuku deice dipdongobuka buksirye, fia yupu kum asa bukse. Winibuka buksiba, anye el sirik taruk arye, na nong deice deibuka talipnukce, ayupu nyapnuke. Ara, Anda ilil una meme. Aning-aning nirya min kum wamuk talak ara, na akunum ulamse ati, na ara Deiyok Kina Deiyoknye unune. Tonda, aning-aning nirya akunum kum uplye talak babye, na fia kam unamne anya arye, na ara Sirya Dakna Deiyoknye unune.
66001018	Minop talak dipse bukni, winitalak ara, kam unye touk, fia kam unamne. Na ara, fia Kam Una Deiyoknye ununa ati ara, aminyan doryanamle talak babye, fia kam uk unamne. Na ara, Ninye Dibina deiyok ning ap, akunum diamice ninye unyakak ap, talibuka una deiyoknye ununa anya arye, aning nirya ara talibuka unune.
66001019	Aning ati ara, an eipmalam ning nirya ara, seknamlyame. Ara, winitalak ulul ning ap, aminyan talak wininamle ning ap ati, seknamlyame.
66001020	Na sirik taruk talipman kurya tek barye ap, atek barye weisa dirina kin ning emas ning ap ara, ‘Deiyok ani’ tenen, moubuka kum tenepmalam bukni, ‘Aning nong ani’ tenen, kel kipnulama ati, laka nyapnukine. Ara, tek barye weisa dirina ning el nong ara, Asia tam noutamak, Allah diba tenebuka unyak ninye, mutuku si tek barye jemaat ati ulule. Tek barye talipman kurya sik nong ara, Allah diba tenenyak ninye tek barye mutuku jemaat, sik melina malaikat unyake. Anye birye, na Yohanes ati nyapnuke.
66002001	Ninye Mi Koprop Atonunye birye nyapnuk. “Yohanes, ance Efesus mutuku diba tenenyak ninye, sik melin malaikat ati ayupu sekuka dopdeiplyame. Dopdeipnulam yupu ara, ani.” Ayupu nyapmakilinye bira, talinye kume. Na sirik taruk arye kurya tek barye talinune. Tonda, na arye atek barye weisa dirina ning eipmase ning noutamak banune. Na arye ayupu nyapkine.
66002002	Anggun ululum ning nirya ap, anggun ikin fil weika arye dolamlum ning ap ara, kel bikamsise. Anggun nong deice ikin ning awamukba, batakna kumce, fia pi dobuka, na fil tuba dolamlum ning ara, na kele. Anggunce, yuk fia malye wininyak ninye ati, ‘Nun like’ tenen, leibuka yuk ululuma ara, na kele. Tilila ninye arye, “Allah el yupu dobuka peterelbana ati, deiyok kouna deiyok nang, Rasul nang unyabe,” nyabuka talye nyaltakalamik bukni, anggun Efesus mutuku ninye arye, ‘Anang ara dib do, tilila do?’ tenen, asilelamlume, ‘Anang ara tilila nang uka,’ tenebuka kel kiyamlum ning ara, kel bikamsise.
66002003	Tonda, na ti diba tenebuka na si uk erenumunyeba, malye nang arye, ikin ning weika arye anggun nong deice delilamsika babye, anggunce, ‘Nun like’ tenen, kum bataknulum bukni, fia pi dobuka, na fil uk tuba dolamnulume. Aning nirya ara, na kel bikamse.
66002004	Bukni, malye ulamluma ati, yupu lepsisikuka bokeipnamsina deiyok ning ara, ani nyapnusine. Ara, winiryuk deiyok kouplum talak ara, na ti diba tenebuka, anggun kanye talima weika arye na deice uk delilamnulum bukni, winitalak ara, mitikanun aryuk na ti kanye delinilyame.
66002005	Ati anggun moubuka tenenamlulume. Minop talak na ti kanye deiyamnulum ning ara, fia teleb bukni, winitalak ululuma ara, fia yuk tenebuka ululume. Mitika aryuk kanye delinululume. Amalye winiplum ning ati, batakmunce, urasin tamubuka, minop tam fia teleb ulamlum touk, ila tuba tonap winipmunyop ura, telebe nyapsitinye. Winitalak anggun malye winiplum ning ati, kum batakmunyop ura, na arye anggun dam yanirye, anggun weisa delina deiyok ning deipsa ara, dopnamsine.
66002006	Aning nyapmasin bukni, tonok ning teleb ubuka ululum ning ati ara, na kanye deipsine. Ara, sik fia malye ninye, Nikolaus mutuku ninye arye malye wininyak ning ati, anggunce Efesus mutuku ninye arye, ‘Nun like’ tenelulum touk, na babye atonun, ‘Aning ara na like,’ tenenuna anya arye, aning ati na kanye deipsine.
66002007	Anggun amul wapsilyop ura, ‘Ayupu deiyok ara ani’ tenen, kekepmanto ninye nirya ara, Allah El Dib Kanye arye, Allah diba tenenyak ninye nirya ati nyalul yupu ara, moubuka kekenamlulume. Ara, malye winin ning nirya ati, malye kibuka kinyak ninye nirya ati ara, na fia teleb ununa noutamak tikuk yo ati, “Teleb amolul yo duk ara anggunda dakuka diplulum,” nyapnamne. Ayo duk din ning ninye nirya ara, fia kam uk unamak anya arye, ayo el si ara, Kam Una Yo nyanyabe. “Ayupu nirya ara, Efesus mutuku diba tenebuka unyak ninye ati nyapnamlyame,” nyapnuke.
66002008	Ninye Mi Koprop Atonunye birye nyapnuke. “Yohanes, ance Semirna mutuku diba tenenyak ninye, sik melin malaikat ati, ayupu sekuka dopdeiplyame. Dopdeipnulam yupu ara, ani.” Aning-aning nirya min kum wamuk talak ara, na akunum ulamse ati, na ara Deiyok Kina Deiyoknye unune. Tonda, aning-aning nirya akunum kum uplye talak babye, na fia kam unamne anya arye, na ara Sirya Dakna Deiyoknye unune. Na dipse bukni, ila tuba tonap kam buksirye, fia kam unune. Na arye anggun Semirna mutuku ninye ati nyapsine.
66002009	Anggun imun kanye dobuka umunye ning ap, ikin usilye ning ap, aning-aning nirya kum dasukba, talye bona utotoa kum ninye umunye ning ap ara, na kel bikamsise. Aning-aning nirya kum talilulum bukni, na kanye ara, anggunda bona uto-uto talin ninye atonun ululume. Sik yuk nang arye, “Nunda, dipkoprop Yahudi yala ninye, Allah el mapu unyabe,” nyabuka talye nyaltakalamak ninye arye, anggun Semirna mutuku diba tenena nang ati, malye yupu weika arye nyasinyak deice arye lululisinyaka ara, na kele. Aning ara, Isa Mutuku Dongonye arye talilulba, el si uk erenyake. Na mapu kum unyake.
66002010	Amenyan talak ikin ning weik, anggun nong deice upsilyeba, kanye imun kanye bonamluma ati ara, ilil una meme. Na dipkoprop nyapsine. Isa Mutuku Dongonye arye, anggun ti, ‘Aninye malye winipting’ tenen, yupu nyapliba, malye nang anggun kan-kan arye, ton ninye dopdobikirye, wenena aik dongonamsika deice arye asilenamsile. Anggunce na ti diba tenepnuluma ati ara, ikin ning weika arye anggun nong deice delinamsiake. Ara yupa weik 10 sum deice arye, ikin ning delinamsiake. Winipnamsiaka babye, na tibuk diba tenebuka darapdongobuka umunyebuk, malye nang arye oplopsica babye, fia kum bataknamnulume. Fia kum bataknumunyop ura, na arye anggun dekna ning dolona ati, fia kam una deiyok ning aripsinye ura, fia kam uk unamlume.
66002011	Aning ati ara, anggun amul aupsililiba, ayupu kekepmanto ululum ninye nirya ara, Allah El Dib Kanye arye, Allah diba tenenyak ninye nirya ati nyalul yupu ara, moubuka kekenamlulume. Malye winin ning nirya ati, malye kibuka kinyak ninye nirya ara, ninye dipna like bitinye talak dipnamak ning ara, sik kum dipnamake. Malye winin ninye ila tuba tonap like bitinye dipnamak bukni, malye ning ati, ‘Nun like’ tenebuka, malye kilamice ninye ara kume. Kam uk unamake. Ayupu nirya ara, Semirna mutuku diba tenebuka unyak ninye ati nyapnamlyame. Ayupu nirya nyapnuke.
66002012	Ninye Mi Koprop Atonunye birye nyapnuke. “Yohanes, ance Pergamus mutuku diba tenenyak ninye, sik melin malaikat ati ayupu sekuka dopdeiplyame. Dopdeipnulam yupu ara, ani.” “Na arye parang ya dana-dana tam, si taca weik ulul ning talinanye birye, sik Pergamus mutuku nang ati ayupu nyapsine.
66002013	Anggun ulamlum mutuku ara, na kele. Isa Mutuku Dongonye arye amutuku ninye nirya ati talilulba, el yupu kekebuka dobolbanyake. Amutuku ninye weika arye wininyak bukni, anggunda, na ti kum bataknulumce, tuba diba tenebuka dobolyanganululume. Batakna fia kum aryuk, na yupu dobuka peterelamuknye, el si ara Antipas, anggun mutuku malye nang arye oplomika ati, ikin weik ulamsuk bukni, winitalak noutamak babye, na ti kum batakamnulume. Tuba diba tenelulume. Bukni, anggun mutuku noutamak ara, Isa Mutuku Dongonye ulule.”
66002014	“Ikin ulamsuka babye, na ti kum bataknulumce, teleb winilamlum bukni, ton ning ara, malye winiplum ning ati, wenebuka yupu bokeipnamsine. Tonok ning ara, anggun kan-kan noutamak ara, ton nang arye minopnye Bileam el nyalamuk yupu talibuka dobolbanyake. Bileam birye, yuknye el si ara, Balak biti laka nyabukba, Balak birye Israel ninye sik kanye talima lipdobukba, malye-malye winilamik. Peterebuka deice arye malye winilamik ning ara, Isa Mutuku Dongonye si erena ati, kam ning obuka arilamik ning tup dobuka dilamik. Tonda, ubula yolana ning aning-aning nirya winilamik. Bileam malye yupu peterelamuka deice arye, Israel ninye amalye ning winilamik touk, anggun Pergamus mutuku noutamak ton ninye arye atonun wininyake.”
66002015	“Bitinye ning ara, arup nyapmasin touk, sik fia malye ninye Nikolaus ninye arye peterenyak yupu kekebuka dobolbanyak ninye ton, sik Pergamus mutuku noutamak unyake.
66002016	Aning babye fia malye ati, aning nirya batakuka donga tamubuka, diksukumuk unamlulume. Kumop ura, na arye anggun dam minopce batakdongopnyop ura, na si bam bol fum belepnuk parang ya arye, atilila yupu talibuka dobolbanyak ninye ati, oplopnirye malye kipnamne.”
66002017	“Aning ati ara, anggun amul aupsililiba, ‘Ayupu deiyok ani’ tenen, kekepmanto ululum ninye nirya ara, Allah El Dib Kanye arye, Allah diba tenenyak ninye nirya ati nyalul yupu ara, moubuka kekenamlulume. Malye winin ning nirya ati, ‘Nun like’ tenebikirye, malye kilamice ninye nirya ati ara, na arye duknyamse kwaning, el si ara manna, bokuka arinamsine. Tonda anggun winiryuk si ati, tenebuka wipnirye, silye keil kurun ning deice seknyop ura, aninye ati aripnamsine. Anggun winiryuk si ara, yuk ninye kum kel biknamake. Doprobica ninye aryuk, sik biramang si uk kel biknamake. Ayupu nirya ara, Pergamus mutuku unyak diba tenena ninye ati nyapnamlyame,” nyapnuke. Ninye Mi Koprop Atonunye arye, na Yohanes ati nyapnuke.
66002018	Ninye Mi Koprop Atonunye birye nyapnuke. “Yohanes, ance Tiatira mutuku diba tenenyak ninye, sik melina malaikat ati ayupu sekuka dopdeiplyame. Ayupu ara, ani.” “Na ara, Allah el Mi Kopropa arye nyapkine. Na asing ara, weik uku buk dilamle touk unulule. Tonda, na yan ara besi ning dobuka uku noutamak dongobikiba, diplirye, mereng-mereng nyalamle touk unululnye birye nyapsine.
66002019	Anggun ululum ning nirya ara, akunum kel bikamsise. Ara, anggunce yuk ninye ati bico tenebuka melilulum ning ap, Allah ati weik arye diba tenemunye ning ap, na fil ati batakna kum fia domunye ning ap, ikin ning upmasilya babye, fia pi dobuka fil dolulum ning ap, anirya ara, na kel bikamsise. Tonda, winiryuk deiyok koubuka diba teneamnulum talak ara, aning-aning nirya mitikanun arye ulamlum bukni, winitalak ara weika arye winimunye ning ara, akunum kel bikisunune.”
66002020	“Aning nirya ara, teleb bukni, aning awabsilya babye, anggun tuba malye umunye ning ati, wenebuka yupu bokeipnamsine. Ara, tonok malye winilul kil, el si ara Isebel birye, ‘Na ara, Allah yupu ap, aminyan winipnamle ning ap ati, laka nyana deiyok kil, nabi kil unune,’ nyabuka, el bidamnye erelalulce, talye nyaltakalul bukni, dib kum nyalule. Akil ara, fia malye kil bukni, anggunce Tiatira mutuku ninye arye, ‘Dauplye, nun ap, akil ap neika unyaba ara, malye kume’ tenen, neika tuba ululume.” “Aning ara malye umunya ati nyapsine. Akil arye el yupu peterelula deice arye, na mapu dobuka yuk malye bisik kirikuka bobalule. Malye bisik bobaliba, sik talye ubula yolana ning aning-aning nirya unyake. Tonda, yuk nang arye, isa mer si erena ap, isa mer si kina ap ati, kam ning obikirye, tupto ubuka delilamikba, na mapu arye atu dekikirye, dinyake. Aning ara fia malye weik wininyake, tenenune.”
66002021	‘Akil el malye winin ning nirya bataklirye, urasin tamubuka diksukumuk unamle’ tenen, lo aryamse bukni, akilce, ‘Kume, na malye un ning fia kum bataknamne,’ tenelule. Elce kekena kumce, malye weik ulule.
66002022	Kekena kumce malye weik ulula ati, ikin ning weik el nong deice deipniba, uk weik dinamle. Tonda, akil ap ubula yolalamikce, neika malye wininyak ninye ap ati, sik malye wininyak ning kum batakikcop ura, weik kanye mun ning aripniba, sik malye wininyak ninye malye nyanyakce, weika arye engenamake.
66002023	Akil arye deiyamuk mapu nirya ara oplopnamne. Winipniba, amutuku-amutuku diba tenenyak ninye nirya arye, moubuka kel kipnamake. Ara, ‘Se, ninye kanye tenen ning ap, ninye talima fum tam usilye ning nirya ap ara, elce kel kisulule. Nun nirya arye ulamap touk, yupu bokeipsilirye, wenesulule,’ tenebikirye, kel kipnamake.
66002024	Ura, anggun Tiatira mutuku ululum ninye bukni, akil nyalul yupu talibuka kum dobolbalulum ninye ati yupu ton nyapnusine. Tonda, yuk nang arye, “Isa Mutuku Dongonye el winilul ning, duknulul ning fia noutamak ning ara, ani,” nyalamak ning ati ara, anggunce kum bikilulumce, ayupu kum taliplulum ninye ati, yuk yupu nyapnusine. Anggun ti ara, ikin ning tonap, anggun nong deice kum delinamsine.
66002025	Yuk ikin ning tonap, anggun nong deice kum tabaknamsin bukni, winitalak arye dipdongobuka aminyan tamubuka yanamne talak, anoutamak nirya ara, na yupu akunum diba tenebuka talilulum ning ara, batakna kum fia talipmunce, lamapdongobuka unamlulume.
66002026	Wininmamunyeba, malye winin ning nirya ati, ‘Nun like’ tenen, malye kiyamikirye, na teneamsise touk, aning uk talibuka unyak ninye ati ara, ereipnamsine. Weik arye ereipsinirye, anggunda ninye ayala-ayala im sirya, mutuku sirya nirya ati, weik deiyok ninye keipsinyop ura, aninye nirya talinamlume.
66002027	Ninye ayala-ayala nirya ati, talibuka deiyok nang unamluma ati, Mazmur buku noutamak ayupu sekik. ‘Anye birye ninye ayala-ayala nirya ati, weik mikip deice arye talinamle. Mitang ning, telelamle ning dobuka keil deice mikip asa arye pouklobikiba, cobuka telebuka bulamle touk, el amutam unyak ninye malye winibikcop ura, weik mikip arye wenebuka oploplirye, kum kipdeipnamle.’ Ati, na Ni Allah arye, ‘Ninye mutuku sirya, im sirya taliplirye, weik sisinanye unamle’ tenen, adeiyok ning aryamnuk touk, na Ninye Atonunye birye, anggun dib tuba tenelulum ninye babye, ninye deiyok talin ning aripnamsine.
66002028	Tonda, malye kilamice ninye ati, berentam yanuka tiklamle kurya aripnamsine.
66002029	Ati, anggun amul aupmasiliba, anyapmasin yupu ati, ‘Deiyok ani’ tenen, kekepmanto ululum ninye ara, Allah El Dib Kanye arye, anggun diba tenelulum ninye ati nyasilye yupu ara, moubuka kekenamlulume. “Ayupu nirya ara, Tiatira mutuku unyakce, diba tenena ninye ati nyapnamlyame,” nyapnuke. Allah arye, na Yohanes ati nyapnuke.
66003001	Ninye Mi Koprop Atonunye birye nyapnuke. “Yohanes, ance Sardis mutuku diba tenenyak ninye, sik melin malaikat ati, ayupu sekuka dopdeiplyame. Dopdeipnulam yupu ara, ani.” “Allah el bulul sukum urasin tam unyak dib kanye, tek barye ap, tonda kurya tek barye ap, talibuka ununye birye ayupu nyapsine. Anggun ululum ning nirya ara, na arye kel bikisunune. Yuk ninye arye anggun ti, ‘Kume, anang ara, sik teleb kibuka, Allah yupu kekebuka diksukumuk dobolbanyak,’ nyasinyake. Winibuka nyasinyak bukni, na arye dipkoprop kele. Anggunda, dipkoprop teleb ubuka na yupu ati kum dobolbalulume. Ati, na kanye ara, anggunda akunum diamik ninye atonun ululume.”
66003002	“Ati anggun kanye mouplulume! Mitika arye na yupu kekebuka dobolyanganamnulum ning ara, ‘Kum kipninbisilyak’ tenen, mikip kilinamlulume. Na yupu teleb kibuka talipmunce, teleb kibuka dobolyanganululume. Kumop ura, talye ati kum nyapsine. Na nyasinye yupu batakanumunya ap, anggun winimunye ning nirya ap, dipdesisa anya arye, na biksise. Allah arye, ‘Winibuka unamake,’ teneamsuk touk, teleb kibuka kum ululume. Ton ning ara batakuka, talya uk umunya ati nyapsine. Allah arye, anggun ti, ‘Sik Sardis mutuku unyak ninye ara, malye uk unyake,’ tenesulule.”
66003003	“Aning ati, anggunce peterelamsikba, kekenamlum ning nirya ara, ila tuba tonap tenepmunce, dipkoprop lipsisikuka dobolbanamlume. Anggun malye ululum ning batakmunce, urasin tamubuka diksukumuk unamlulume. Bukni, anggun kanye kum moupmumyop ura, sik ubula don nang, talya karin arye, duknubuka yangalamak touk, anggun dam yanamsine. Anggunce, ‘Atalak noutamak, asum arye yanamasil’ tenen, moubuka kum kel bikmamunye talak aryuk wenelyanamsine.”
66003004	“Bukni, anggun Sardis mutuku ululum ninye kan-kan arye ton nang ara, malye winin ning min kum wininyake. Ninye arye, ‘Nun butum aling bental duplyak’ tenen, moubuka ulamak touk, akili sal ara, malye ning talibuka kum unyakce memelonyake. Adiksukum unyak ninye dobukapna arye, fia teleb koprop kurun butum aling aripniba, ongobikirye, na ap neika unamabe. Allah arye anggun ti, ‘Malye kum wininyaka ati sikda teleb,’ tenelula ati, na ap neika unamabe nyapsine.
66003005	Ati malye winin ning aning-aning nirya, ‘Nun like’ tenen, malye kilamice ninye ati ara, anyapmasin ninye atonun, fia lek kurun butum aling aripniba, ongonamake. Kam Fia Unamak Ninye Si Sekna Buku noutamak anggun ninye si sekeipsik nang ara, fia kum kilipnamne. Ato ninye, sik si kum kilipnamne bukni, na Ni Allah el dam binuka, “Aninye ara na mapu kopropa unyake,” nyabuka, sik si lakak si nyapnamne. Tonda, Allah el im deice fil don nang, sik malaikat nirya babye, aninye sik si lakak nyapneba, kekenamake.
66003006	Ati anggun amul aupmasiliba, anyapmasin yupu ati, ‘Deiyok ani’ tenen, kekepmanto ululum ninye nirya ara, Allah El Dib Kanye arye, anggun diba tenelulum ninye ati nyasilye yupu ara, moubuka kekenamlulume.” Ninye Mi Koprop Atonunye birye, na Yohanes ati, nyapnuke.
66003007	Ninye Mi Koprop Atonunye birye nyapnuke. “Yohanes, ance Filadelfia mutuku diba tenenyak ninye, sik melin malaikat ati, ayupu sekuka dopdeiplyame. Dopdeipnulam yupu ara ani.” Malye winin ning tonok ning babye kum wininirye, fia diksukumnye unune. Tonda, na nyasinye ning nirya ara, fia dipkoprop yupu ati ara, ayupu batakna kumce, anyapmasin touk dipkoprop talibuka ununye birye, ayupu nyapsine. Na aryuk nyanamne yupu ara ani. Ara, “Akili sal ara, Allah el ulya im deice wekna telebe. Bukni, anang ara, im deice kum wektinge,” nyabuka, tukwak kili sal wibuka, yuk-yuk bokolina deiyoknye bira, na unune. Na arye buplan pakeipnyop ura, yuk nang arye abuplan ila tuba tonap kum tiriktinge. Aning atonun, na arye buplan tirikdongopnyop ura, yuk ninye arye kum kukeiptinge. Bublan kukulina ap, buplan tirikina ap, deiyoknye bira na uka.
66003008	Anggun Filadelfia mutuku ninye ara, anggun winilulum ning nirya akunum kel bikamsise. Anggun kanye mouplulume. Na arye buplan akunum kukeipman ning ara, yuk ninye arye kum tiriksitinge. Na kele, anggunce na fil dona ati, anggun mikip mitiktonunuk upmasil bukni, anggun mikip mitiktonunuk upmasilya babye, na yupu moubuka talimunce, dobolyanganululume. Anggunce, na ap na si ap ati, ‘Nun lik’ tenen, “Anye bira nun walwale,” nyabuka, fia kum batakanululume. Aikin ning ara, anggun dam kum yaliba, na arye anggun ti winibuka kum asilenamsine.
66003009	Sik yuk nang arye, “Nunda, dipkoprop Yahudi yala ninye, Allah el mapu kopropa unyabe,” nyabuka, talye nyaltakalamak bukni, dipkoprop ara, anang ara, Isa Mutuku Dongonye arye talilulba, el si uk erenyake. Aninye ara, tilila yupu nyana ninye uk unyaka anya arye, na mikip deice nyapniba, amalye nang arye, sik yan dam gutam tuku dipdongobuka bunamake. Winibicop ura, anggun Filadelfia mutuku diba tenelulum ninye ati, “Kume, anggun Filadelfia nang ati ara, dipkoprop Allah weik arye bico tenebuka melisulule,” nyabuka lakak nyapnamake.
66003010	Na arye anggun nirya ati, “Ikin ning upsilya babye, batakna kum fia pi dobuka lamapdongobuka arye fil tuba donamlulume,” nyapsise touk, tuba umunya ati ara, na arye anggun ti lyepnamsine. Ara, ninye mutuku-mutuku nirya ati, weik kanye imun ning yanamla deice arye, aninye nirya ati, ‘Yesus bataknamak do, tuba diba tenenamak do?’ tenen, asilenamle bukni, anyasilen ning min kum yanmalye talak ara, na arye anggun Filadelfia ninye ati, lyebuka dopnamsine. Aning ara anggun ti asininto kum unamsine
66003011	“Na arye minopce yanamna ati, anggunce akunum teleb kibuka ulamunye ning ara, fia moubuka talipmunce, darabuka unamlulume. Deiyok ara, ‘Nun fil dekna ati menenga ning arepnamsile ning ara, kum dasilyak’ tenen, moubuka unamlulume.
66003012	Malye winin ning ati, ‘Nun like’ tenen, malye kilamice ninye ati ara, fia teleb kipdeipniba, mikip weik ubikirye, darabuka unamake. Ara, na ni el si erena aik, weik arye domik aik ara, el ayukumna yo fia darabuka, kat asa tiklamle touk, aninye sik kanye talima nirya mikip kipniba, fia darabuka kat asa, telebuk unamake. Allah el ulya im deice ara, bikirye batakuka kum binamake. El ap fia neika unamake. Anggunce malye winin ning ati, malye kibuka bisinamlum ninye ati ara, na arye winiryuk si winilye si nyabuka, anggun asok deice sekeipnamsine. Tonok ning ara, na Ni Allah el si ap, bitinye ning el unamlak Yerusalem Winiryuk mutuku si ap, winilye ning ara, na si winiryuk si ap, anggun asok deice sekeipnamsine. Allah arye weik asik el si ara Yerusalem Winiryuk mutuku kintinipsilirye, im deice arye dopkwetepliba, yanamle.
66003013	Ati, amul aupmasiliba, anyapmasin yupu ati, ‘Deiyok ani’ tenen, kekepmanto ululum ninye ara, Allah El Dib Kanye arye, anggun diba tenelulum ninye nirya ati nyasilye yupu ara, moubuka kekenamlulume.” Ninye Mi Koprop Atonunye birye, na Yohanes ati, nyapnuke.
66003014	Ninye Mi Koprop Atonunye birye nyapnuke. “Yohanes, ance Laodikia mutuku diba tenenyak ninye, sik melin malaikat ati, ayupu sekuka dopdeiplyame. Dopdeipnulam yupu ara, ani.” Ayupu nyapsinye bira, na tenene ning nirya nong akunum upnamla ati, ‘Amin,’ nyananye unune. Na ara, batakna fia kum dib aryuk, Allah el yupu tuba dipkoprop nyanune. Allah arye kwepdeibuk ning nirya ara, na talinirye, weik deiyoknye unune.
66003015	Anggun Laodikia mutuku ululum ninye ara, anggun winimunye ning ara, na akunum kel bikamsise. Anggunda, uku buk dilirye, tin weik ulamle touk utumop ura, anggunce na ti weika arye diba tenebuka dobolyanutume. Bukni, aning kum winilulume. Tonda, mek lum saklirye, moul weik ulamle touk utumop ura, anggunce na ti, “Nun like,” nyabuka, talye luba kibuka bataknutume. Na kanye ara, ‘Teleb ning ara, namin atonun ninye uptinge. Akumop ura, bupu atonun ninye uptinge,’ tenenune.
66003016	Bukni, anggunda, tin kum, moul kum, talye kanye bobuka, ‘Dip do, tilila do?’ tenen, teniltona uk unululuma ati ara, ninye arye mitang ning dipdekirye, adip aryuk dukultakalamak touk, na arye anggun ti, ‘Na like, anggun ti na like’ tenen, adip aryuk bataknamsine.
66003017	Anggun bidamnye arye, anggun biramang ati nyalalulume. “Kume, nunda aning-aning ayala-ayala nirya weika arye bulubuka akunum deiamuba ati, nunda bona uto-uto talin ninye akunum unyabe. Yata ning do nirya kum patasulule,” nyabuka kwalilulume. Utenebukce nyalalulum bukni, dipkoprop winimunye ning ara, moubuka kum tenelulume. Allah arye anggun ti el kanye ara, ‘Kume, aninye ara, fia malye-malye uk wininyaka anya arye, yuk nang nirya arye anggun ti, se sikda bicoe,’ tenenamake. Sikda talye bona utotoa kum ninye ap, asing kun ninye ap, talye nong demuk banang banyak ninye ap atonun unyake. Allah arye anggun ati, ‘Sik Laodikia ninye ara, na like,’ utenesulule.
66003018	Ati ara, na arye anggun ti nyapsine. Emas ning dobukapna arye, ‘Malye ning nirya kum danul’ tenen, uku dongopnaba, malye ning nirya uku dipliba, fia teleb uplye ning ara, anggunce na dam dekelyanganulum. Aning winipnumunyop ura, dipkoprop bona uto-uto talin ninye atonun unamlume. Na dam yanuka fia lek kurun butum aling dekmunyop ura, anggun talye nong demuk balamunye ninye ara, anggun nong bol lelna ati, teleb koprop kurun butum aling ongopmunce, teleb unamlume. Tonda, na dam yanuka asing likne obat, kweten ning dekmunyop ura, anggun asing likmunyeba, teleb upsilyop ura, teleb kibuka elinamlum. Winitalak ara, anggunce malye uk winimunye ning ara, bita kum dilalulume.
66003019	“Na arye bico tenebuka melinun ninye ara, malye winibikcop ura, wenepnirye lipsisikuka peterenune. Ati, talye kanye bobuka, ‘Dauplye’ tenen, talye nyaltakana kum bukni, dipkoprop anggun malye winilulum ning nirya batakuka urasin tamupmunce, diksukum bisik uk banamlulume.
66003020	Na ara anggun dam akunum yanmasine. Anggun aik buplan dam tiknirye, ‘Bublan kukeipnuniyak do?’ tenen, bisik lorum-lorum asunune. Yata nang do nirya, na yupu kekebikirye, sik buplan kukeipnicop ura, na adip aryuk sik aik weknirye, sik ap, na ap dine dibuka neika unamabe.”
66003021	“Malye winin ning nirya ati, ‘Nun like’ tenen, malye kilamice ninye ati ara, weik ninye deiyok ning aripniba, na weik deiyoknye buna ning deice ara, na ap, sik ap, neika bunamabe. Aning ara, na arye malye winin ning nirya ati malye kipsirye, na Ni Kopropa Allah, el deiyoknye ulul ati bulul sukum deice, el ap neika bunyam touk ati, nyapsine. Aning ara, narye malye winin ning nirya ati malye kipsirye, na ni Allah el deiyoknye ulul ati bululak deice, el ap neika bunyame. Anggunce malye winin ning batakmunce, diksukum uk upmunyop ura, na ni ap neika bunyam touk, anggun ap, na ap, neika bunamtibye nyapsine.
66003022	Amul aupmasiliba, anyapmasin yupu ati, ‘Deiyok ani’ tenen, kekepmanto ululum ninye ara, Allah El Dib Kanye arye, anggun diba tenelulum ninye nirya ati nyasilye yupu ara, moubuka kekenamlulume, nyapsine.” Ninye Mi Koprop Atonunye birye, na Yohanes ati, nyapnuke. Anye birye nyapnuk touk, na Yohanes arye sekuka nyapsine.
66004001	Ayupu-ayupu nirya nyapnukba, kekepsop ura, im tam dipdesiba, na urasin tam bukni, im noutamak ara, tonok buplan kukeipmok ning noutamak arye, im deice lakak upmokba, eipse. Winibukba, adip aryuk asum kekepmasi, yupu nyanmoknye, weik pong-pong ana terompet atonun yupu nyapmoknye birye, ayupu nyapnuke. “Anda na dam welebuka yalyame. Welepminyop ura, aminyan winipnamle ning nirya kapdeipkiniba, eipnulame,” nyapnuke.
66004002	Nyapnukba, adip aryuk Allah El Dib Kanye arye na kanye talima ap, na nong ap talipnuka deice arye, aning nirya eipse. Im deice bukni, na urasin tam ara, weik deiyoknye bun ning wamukba, adeice arye tonoknye bukmokak, eipse.
66004003	Abukmok ning deice bukmoknye el urasin ap, el nong ap ara, dekna weik keil mil ap, mirin ap, silye keil el si ara yaspis ap, tonda sardis ap atonun upmokba, eipse. El bukmokak dana-dana tam nirya ara, mile paralamle atonun ning deipmokak el urasin ara, yo bok imbik maka ulamle touk ubukce, sukup-sukup abukba, eipse.
66004004	Afia mambulnye bukmokak, dana-dana nirya ara, im deice ninye deiyok nang bun ning ton, yupa weik 24 ubukba, eipse. Abukmok ning deice ara, sik talima wisamukba, Allah kum batakmanto nang, weik deiyok nang, 24 nang bukmekba, eipse. Adeiyok nang nirya ara, fia teleb kurun butum aling ongopmekce, sik kisok deice ara, emas ato ning el si ara mahkota, kalupdongopmekak, eipse.
66004005	Abukmok ning noutamak ara, aning-aning nirya talibuka, weik deiyoknye bulamukak arye, dirina weik ap, bebeya lakna ap, liman ap, weik unmokba eipse. El bukmokak urasin tam ara, weisa dirina ning tek barye kintinibuka deipmeka deice arye, weisa tek barye deice arye, uku buk dinmokce, dirina weik ubukba eipse. Atek barye weisa eipsa ara, sik nong ara, Allah el fil melina im deice dib kanye tek barye unyake.
66004006	Tonda, weik mambulnye bukmokak urasin tam ara, weik mekwen ton deiyamuk. Amekwen urasin ara, fia teleb mek, mulonga ap, luma ap ton kum wamukce, fia mek mirin demuk ubuk mek deibukak eipse. Aning-aning nirya noutamak ara, weik mambulnye bukmokak dana-dana tam ara, kam un ning dum barye tikmokbuk, eipse. Akam un ning sik urasin ara fia yuke. Sik nong nirya ara, urasin tam babye, balye tam babye, asing fia weik dana-dana wamukba eipse.
66004007	Akam ulul ning minyuma ning tonok ara, el nong ara weik singa kuse atonun ubuk. Bitinye ning ara, sapi basam nong atonun ubuk. Winilye ning, el urasin ara ninye urasin atonun ubuk. Dum barye ning ara, el nong ara bipmakona lakuka balamle touk winibuk.
66004008	Akam unyak ning dum barye nirya, sik yuk-yuk bukni, sik pol ara naku barye ubuk. Sik nong bol deice ara, asing fia weik ubuk. Sik pol amutam babye asing ubuk. Sik nong ap, urasin ap, anyapmasin touk ubukba eipse. Lukunyan babye, kiting noutam babye, batakna fia kumce, tuba-tuba ayupu fia nyanyake: “Minop talak ulamuka ani, winitalak tuba ulirye, aminyan sirya talak yanamlanye bira, aning-aning nirya malye kibuka, aning nirya deice tam ulirye, weik mikipnye ulule. Elda nun Weik Deiyoknye ulule. Elda malye winin ning tonok babye kum ulula ati, fia telebuk fia telebnye ulule, fia telebuk fia telebnye ulule, fia telebuk, fia telebnye ulule,” nyabuka mot senyake.
66004009	Dan talak do nirya, sik akam unyak ning dum barye arye, aweik mambulnye bun ning deice bululnye Allah ati, “Se, anda fia telebuk ulyame. Telebe nyapkiyabe,” nyabuka, el ti si erebikirye, el si kibicop ura, sik kanye talima wisamukba, Allah kum batakmanto deiyok nang 24 nang arye wininyake.
66004010	Sik nirya arye Allah el urasin tam bukni, el si erena ati, tuku deice gutam tuku dipdongobikirye, el si weik arye erenyake. Amambul bun ning deice bululnye Allah ara, fia kam uk unamle. El fia min kum kum danamle. Sik 24 deiyok nang arye, sik kisok deice koupdongamik emas ning kwiribuka el bun dam tuku deice deibikirye, ayupu nyanyake.
66004011	“Se, nun Ni Allah, anda nun Weik Deiyoknye usilyame. Aning-aning nirya ara, ance, ‘Winibuka, winibuka kwepdeibuka deipnamne,’ teneamlum touk, adip aryuk kwepdeiamlumba, aning nirya ulule. Aning ati ara, an tonok ara fia telebuk ulyame. Telebe nyana yupu ap, si erena yupu ap, si kina ning ap, mikip kilina yupu ap, anirya ara, an deice uk delinyabe. Ancuk aning nirya talibuka fia unamlame.” Sik 24 wisi deiyok nang arye Allah ati nyanyake. Na Yohanes arye nyapsine.
66005001	Aning nirya eipse ning ara, anyapnusin ning ton eipse. Allah el weik bun ning deice bukmokce, el sirik taruk deice weik mambul buku talipmokak, eipse. Abuku dana-dana nirya ara, sekna ninguk ubukba eipse. Tonda, abuku gum-gum bisik deice ara, ‘Abuku talye nang arye mangkau asa eibicak’ tenen, urasin ara yo cang atonun bukni, buku gum-gum deice taplakdongamukak, eipse.
66005002	Akaren uk, weik mikip weik malaikat tonok yayukba, eipse. Amalaikat weik yupu deice arye nyabuk. “Amambul buku taplakna ati yo cang palebuka deiyamuk ning ara, yatanye fia teleb diksukumuk ulye deice arye aning lokukapturye, abuku yoktu do?” nyanmok.
66005003	Malaikat arye nyanmok buk, im deice unmek kili sal nirya ap, tukwak mutuku unmek kili sal nirya ap, tuku amutam unmek ninye nirya ati, ‘Amambul buku bikilin ning deiamuk ning, cobuka isipturye siklipsutu do?’ tenen, dipdeyik bukni, fia diksukum ululnye tonok babye kum ubuka ati, abuku delina ap, tebuka delina ap ati, winipmantonye kum ubukba, kum eibik.
66005004	Weikanun urdemuk asukum uk unmapu ani, kum winipmanto ati, na Yohanes arye weika arye engenmase. Deiyok ara, fia diksukum ululnye tonok babye kum ubuka anya arye, amambul buku yokuka deipmantonye ton kum eibika ati fia engenmase.
66005005	Engena uk unmasiba, sik 24 deiyok nang kan-kan arye, tonoknye birye na ti nyapnuk. “Engena bataklyame. Moubuka dinulyame. Tonok Yehuda yalanye bira, weik mikip weik ulirye, aning nirya talilula ati, el si ara, ‘Yehuda yalanye singa kuse atonunye ulule,’ nyabuka si nyanyake. Anye bira, Yahudi yala ninye, sik apu weik mambulnye, Raja Daud arye deibukba, dadeipdanin yangalamika ani, deiyamiknye ulule. El tonokuk ara, fia diksukum ulye deice arye, abuku taplakalongon yo babye tek barye dakuka, abuku yokdeipsutue,” nyabuka nyapnuke.
66005006	Nyapnukba dipdesirye, ayanmoknye eipse. Anye bira el nong urasin ara, Domba Mi atonun upmok. Domba Mi atonun upmok bukni, akunum obuka deiamna atonun kibuk. Elda, aweik mambul bun ning deice tam tikmokbuk, sik dum barye kam unmek ning ap, sik 24 deiyok nang ap nirya arye, el noutamak tikmokbuk, sikce dana-dana tam nirya tikuka warikdongobuka, tikmekba eipse. Domba Mi atonunye domba basam atonun, yang el kisok deice tikamukba, eipse. El asing ara tek barye ubuk. Atek barye asing sik, ‘Nong noutamak deiyok tenebuka kel biknamak’ tenen, wamuk ning ara ani. Ara, Allah elce dopdeiamukba, tek barye dib kanye arye tukwak mutuku, im sirya mutuku sirya melibuka banyak ati, wamukak eipse.
66005007	Domba Mi atonunye yanmokce, weik bun ning deice bukmoknye Allah, el sirik taruk arye talipmok buku, doprobuk.
66005008	Abuku dobuka bobukop ura, sik dum barye kam unmek ning ap, sik 24 deiyok nang ap, ‘Si erepnamap’ tenen, Domba Mi atonunye, el urasin tam gutam tuku dipdongobuka bukmek. Sik 24 deiyok nang nirya arye, yuk-yuk talipmek ning ara, ani. Tonok ning ara, pong-pong ana gitar atonun ning, el si ara kecapi ap, fum weik makau urasin atonun bukni, emas arye memamik ning ton talipmek. Amakau fumbisik ara, nintong teleb ning dongobuka, uku sekmeka arye tulum welenmok. Atulum welenmoka, ‘Nong noutamak deiyok tenebuka biknamak’ tenen, wamuk ning ara ani. Ara, Allah arye wiamukba, el ti diba tenenyak ninye arye, Allah ati moronyak yupu arye Allah dam welelamla ati winibuka, eipse.
66005009	Sik 24 wisi deiyok nang arye, Domba Mi Atonye el si erena ati, winiryuk mot senmekba, kekepse. Sikce mot nyanmek yupu ara, ani. “Anda fia diksukumuk uminya deice arye, an tonok arye asekna mambul ning dobuka, taplaklamak yo pea atonun ning daklobuka, abuku yokeipsutume. Deiyok ara, sik opkikba, an ining biyuka deice arye, ninye ayala-ayala kan-kan nirya arye, ‘Allah el na tenen ninye unamak’ tenen, ninye weika arye deklume. Akunum dekuka lyeplum ninye ara, im sirya mutuku sirya nirya ap, ninye ayala-ayala nirya ap, ayupu-ayupu nirya ap, weik mutuku nang (negara-negara) nirya ap, noutamak arye ninye weik dekuka lyepluma ati, ancuk abuku yokeipsutume.
66005010	Ance dekuka lyeplum ninye nirya ara, “Nun Ni Allah el amutam bukuka, el ti fil donyaka deice arye, yuk ninye im sirya mutuku sirya nirya, ‘Allah el yupu kekenamak’ tenen, teleb kipdeiplume. Teleb kipdeiplumba, Allah arye, ‘Sikda na tenen ninye’ tenen, aninye nirya talilule. Talilirye, sik dobuka, ‘Weik ninye deiyok nang unamak’ tenen, ninye deiyok kina ati deiyok ning areplumba, tukwak mutuku nirya talibuka unamake,” nyabuka mot nyanmekba, kekepse.
66005011	Anirya kekepse ura, adip aryuk yuk yupu ton kekepse. Kekenmasirye dinmasiba, im deice fil donanye, malaikat-malaikat yupa weik nukmanto kum, fia weik beribu-ribu unmek. Sik yupa ara, 10 ribu kali 10 ribu, 100.000 atonun fia weik unmek. Weik ninye deiyoknye bun ning dana-dana nirya antanapdongobuka tikmek. Sik tikmekak danoutam ara, sik dum barye kam unyak ning ap, sik 24 wisi deiyok nang ap, tikmekba, sik amalaikat nirya arye mot deice arye ayupu nyanmek.
66005012	Weik yupu deice arye senmek mot ara, ani. “Domba Mi Atonye obiknye bira, fia telebuk ulula anya arye, aning-aning nirya doplirye talinamle ara, fia telebe uka. Yata ninye do, yata kam un ning do nirya arye, el tonok ati kibuka, el si uk weik arye erenamake. Sik nirya arye el ti, ‘An tonok ara weik mikip ap, weik ning nirya ap, weik kel bikna deiyok ning nirya ap, bona uto-utoa talin ning dekna weik ning nirya ap, an deice uk unamkile. Anda, el si erena ning nirya ara, an deice uk unamkile.’ Anda fia telebe, nyabuka,” el si erenmekce, mot senmekak kekepse.
66005013	Amot kekepse talak ara, adip aryuk tonok mot ton nyanmekba, kekepse. Ara, kam ulul ning ayala-yala nirya, im deice ulul ning ap, tukwak mutuku ulul ning ap, laut mekwen deice ulul ning ap, laut mekwen fum tam ulul ning ap, tukwak mutuku amutam ulul ning ap, tonok babye batakna kum, sik nirya arye amot senmekba, kekepse. Amot senmek yupu ara, ani. “Weik ninye deiyoknye bun ning deice bululnye Allah ap, Domba Mi Atonye ap ati, nun kam unyap ning nirya arye, sik bitinye ati, ‘Sikda fia telebe,’ nyabuka, kibuka sik si fia erenamabe. Si eren ning nirya ap, mikip weik ulul ning nirya ap ara, sik deice uk fia unamle. Aning-aning nirya ara, winitalak arye dipdongobuka, doryanamle talak noutamak nirya ara, sik deice uk afia unamle,” nyabuka mot senmekba kekepse.
66005014	Sikce amot senmek ura, sik dum barye kam unyak ning arye, “Nunce, ‘Aning ara dib unamle’ tenen, ‘Amin,’ nyababe,” nyabikba, sik 24 wisi weik deiyok nang arye gutam tuku dipdongobuka bukmikce, Allah ap, Domba Mi Atonye ap ati kibuka, sik si erenmekba, kekepsirye eipse.
66006001	Domba Mi Atonye birye, Allah taruk deice bopmok buku dobuka, abuku noutamak denepdongamuk yo pea ato ning, tek barye awamuk bukni, tonok ning daklobuka yokeibuk ak, eipse ning ara nyapnune. Minyuma yo pea atonun ning dakuk ura, sik dum barye kam unyak ning bukni, tonoknye birye, weik yupu deice arye, “Yalyame,” nyabuk. El yupu nyabuka ara, liman arye lelim weik nyalamle touk ubukba, kekepse.
66006002	“Yalyame,” nyabukba, amining damak binuka dinmasiba, kuda basam kurun ning ton yayukba, eipse. Akurun kuda balye deice bukmoknye bira, yin talipmoke. Allah arye ninye deiyok nang, ati kisok deice kalulamak ning, el si ara mahkota aribukba, el kisok deice kalupdongobukce, akurun kuda deice bukuka, bik-bik abuka biyuk. El bik-bik abuka biyuka ara, sik yin talin deiyok nang arye, ‘Malye ninye oplobibirye, malye kipnuyap’ tenen, mikip asa arye balamak atonun ubuka, kuda deice bukuka bik-bik abuka biyuk.
66006003	Domba Mi Atonye birye, abuku sekuka deiyamuka yo pea ato ning, bitinye ning dakuka, yokeibuba, sik dum barye kam unyak ning bitinye ning arye, “Yalyame,” nyabukba, eipse ning ara nyapnune.
66006004	Ayupu nyabukba, tonoknye tonap, kuda basam balye deice bukuka yayuk. El kuda urasin ara, ining bi atonun bukni, uku buke paklamle atonun ubuk. Allah arye anye biti weik parang ya arebuk. Tonda, ninye im sirya, mutuku sirya nirya walana ap, olana ap kumce, ‘Kanye deibuka teleb ubuka neika una deiyok ning dalubuka dopropnamle’ tenen, deiyok ning arebuk. Adeiyok ning arebuk deiyok ara, ‘Ninye im sirya, mutuku sirya nirya arye yu upliba, olana uk unamak’ tenen, yu ulina deiyok ning aribukba, aining bi kuda basam deice bukmonye birye, aning dobuka bobiyuk. Bobiyukba aning ton eipse.
66006005	Domba Mi Atonye birye, mambul buku sekuka deiyamuka yo pea atonun ning, winilye ning dakuka, yokeibuba, sik dum barye kam unyak ning winilinye birye, “Yalyame,” nyabukba, kekebuka eipse ning ara nyapnune. Ayupu nyabukba, kuda basam tonok ton, mirin ning yayuk. Mirin kuda deice bukmoknye, el taruk deice bopmok ning ara, ‘Ikin do, kanam do?’ tenena ati kiklilen ning, el si ara timbangan talipmokak, eipse.
66006006	Atalak ara, sik dum barye kam unyak ning noutamak arye, ninye yupu nyalamak atonun yupu deice arye nyanmekba, ayupu kekepse. “Winitalak ara, tonok sum nirya arye, ikin fil donmaca ani, dekne ning arinamak deice arye, din ning mitikanun uk dekenamake. Ara tonok sum nirya ikin fil dobikirye, dopropnamak dekna ning deice arye, roti dana deiyok ning, atu ato ning, el si ara terigu, tonok liter uk deknamake. Akumop ura, mitik teleb ning yakong atonun ning ara, 3 liter uk deknamake. Bukni, Ara yo duk teikikibuk, basam kop atonun mek kwelamak ning ap, anggur mek dilamak ning ap ara, dauplye. Ance aning bitinya ati malye ulina kume, Ara yo kan-kan ap, ura anggur tapu wa ap ara telebuk unamle,” nyabukba, kekepse.
66006007	Ura, Domba Mi Atonye birye, mambul buku sekuka deiyamuka yo pea atonun ning, dum barye ning dakuka, yokeibuba, sik dum barye kam unyak ning, dumbarinye birye, “Yalyame,” nyabukba, kekepse. Atalak eipse ning ara nyapnune.
66006008	Dinmasiba, tonok kuda basam tonap yayukba, el urasin ara, bol ekamuk kuda basam unmokba, eipse. Akuda deice bukmoknye, el si ara Ninye Dipna Deiyoknye bukmok. El menekuka banmokba, el aminyan tam meneng dam yanganmok ning ara, akunum diblamice ninye unyak aik talibuka, ulye deiyoknye yanganmok. Ayanganmarik nang bitinye ara, Allah arye, ninye dipna deiyok ning aribukba, doproprik. Ara tukwak mutuku im sirya, mutuku sirya nirya unyak ninye noutamak bukni, anirya dobuka yupa dum barye wilibuka deiprikirye, yupa winilye batakuka, ‘Tukwak ninye yupa tonok weik arye oplopnamrak’ tenen, dipna deiyok ning aribukba, doproprik. Dipna deiyok ning doproprikce, sik mikip deice arye fil dopricop ura, ninye weika arye dipnamak ara, ani. Ton tam nang arye, ton tam nang ati ya ap, yin ap arye fia olanamaka deice arye, ninye weik dibinamake. Tonda din ning aning-aning nirya kum daliba, din patapliba, din dina kum deice arye, ninye weik dibinamake. Tonda, kanye imun uk weika arye dilamlyani, ninye weik tonap sakdanin balirye, weika arye dibinamake. Ton ning ara, ninye kum unyakak, bai mutuku noutamak kam ulul ning nirya arye, yu weik upliba, ninye weik olyanganamake.
66006009	Domba Mi Atonye birye, mambul buku sekuka yo pea atonun ning deiyamuka pamu barye ning, dakuka, yokeibuba, eipse ning ara nyapnune. Ara, Allah el si kina ati, kam ning obuka meja deice delilamaka, urasin atonun ning eipse. Ameja amutam ara, ninye kanye weik aunmekba eipse. Aninye ara, minop talak Allah yupu dobuka peterepra balamikba, yu nang arye, ‘Nun like’ tenen, ikin ning weik sik nong deice delilamik bukni, batakna fia kumce, diba tenena uk ulamikce, lakak uk peterelamikba, malye nang arye aninye oltakalamike. Oltaklamik ninye, sik kanye ameja amutam bukmikce, ayupu weik arye nyanmek.
66006010	Se, nun Deiyoknye, aning-aning nirya talibuka deice tam umince, ance tenelyam touk winilyame. Malye ning tonok babye, kum uk ulule. Anda, fia dib yupu uk nyamince, diksukumuk ulyame. Minop talak tukwak mutuku malye winilamik ninye arye oltakalamsik ati ara, dan talak arye anang ati kwang daknamsilam do? Sikce opsika ati, dan talak arye yupu lipsisikuka bokeipmince, amalye nang ati wenebuka opnalam do?” nyabuka, malye nyanmekba, kekepse.
66006011	Ayupu nyanmekba, sik nirya ati, fia teleb kurun butum aling yuk-yuk bokuka aribukba, dobuka ongobik. Ongobik ura, ayupu ton tamubuka sik ti nyabuk. “Kume, daulamunya ani, atalak noutamak sik tukwak malye nang arye, weika arye tonap, anggun kayapu ton tabakuka onamake. Ara minop talak sik malye nang arye, anggun ti oltaklamsik touk, aminyan talak babye diba tenekirye, Allah el fil uk donyak ninye tonap oplopra balamice ani, na arya, ‘Winibuka ninye opnamake,’ teneamsi touk akunum oplobicop ura, amalye nang ati yupu lipsisikuka bokeipnirye, wenebuka oplopnamne,” Domba Mi Atonye birye nyapdeibukba, kekepse.
66006012	Nyabukce, Domba Mi Atonye birye, mambul buku sekuka deiyamuka yo pea atonun ning, naku barye ning dakuka, yokeibukba eipse ning ara nyapnune. Mambul buku sekuka deiamuka yo pea atonun ning dakuka, yokeibuk ura, adip aryuk weik mutuku lulukna lulukuk. Mutuku-mutuku nirya, mikip weika arye lulukukba, kiting ara fia miribukce, kunukuk. Miribuka ara, fia mirin kambing potong atonun ubuk. Wala ara, ining bi atonun bi dokuk.
66006013	Wala ining bi atonun ubukba, im deice noutamak tiklamle kurya weika arye, tukwak mutuku sakuk. Ara weik mok piriripna doplirye, akunum kolyamle yo bok dakalsaklamle atonun, kurya weik arye tukwak mutuku sakuka ak, eipse.
66006014	Im noutamak nirya ara, ninye malamak amsuna kitilamak touk winibukba, mutuku dup nirya ap, laut mekwen arye sekelongolamle mutuku mek dum-dum ap, el si ara pulau, anirya ap, weik arye lulukunmok.
66006015	Aning nirya winibukop ura, tukwak mutuku weik ninye deiyok nang, Raja-Raja nang nirya ap, sik amutam deiyok talibuka unyak nang ap, yin talin nang sik deice tam deiyok nang ap, bona uto-uto talin ninye nirya ap, weik mikip nang nirya ap, dekna doldona kumce, talye fil melina ninye ap, talye daunyak ninye ayala-ayala nirya ap, ura, tukwak mutuku ninye nirya ilil fia weik ubukce, asok dama biyuk. Ilil weik ubukba, bai mutuku bik-bik abuka biyikce, ‘Ikin ning arye opsilyak’ tenen, keil deiya fum tam ap, weik keil deiyok ap, duknulbiyik.
66006016	Duknubikce, fia ilil weik ubukba, nyanmek. “Se, nun mambul weik upsile. ‘Anggun amutuku kon ap, weik keil nirya ap, nun nong deice sakuka singnipsutumce opsutum’ tenen, moropseabe. Ara talye ati kume. Deiyok ara, weik Ninye Deiyoknye bun ning deice bululnye, Allah arye eipsilirye wenepsilyak ati ara, nun minopce sakuka opsutupce, sakuka siknipsutume,” nyabuka moropseabe. Tonda, ‘Domba Mi Atonye yu weik upliba, weika arye wenebuka opnamsile’ tenen, ati ara, anggun amutuku kon ap, weik keil nirya ap, “Nun nong deice sakuka singnipsutumce opsutume,” nyabuka moropseyabe.
66006017	“Talye kum nyanmabe. Yu fia weik upliba, sik bitinye arye nun tukwak malye unyap ninye nirya ati, weika arye wenebuka opnamsirak sum, weik kanye imun sum akunum damak yanmasila ati, ikin fia weik upsiliba, weika arye donamap ati, mutuku kon ap, keil ap sakmunce, siknibuka opsutume,” nyabuka malye nyanmekce, engenmekba, kekepse.
66007001	Aning nirya eipsop ura, aminyan eipse ning ton nyapnusine. Ara malaikat dum barye nang arye, tukwak mutuku koluka biyik. Ton malaikat ara, mutuku sirya im sirya bukni, kiting yangan tam tikilbiyuk. Tonye bira kiting wekelban tam tikilbiyuk. Tonye bira outam, tonye itam bukni, mutuku sirya im sirya tikilbirik. Sik malaikat dum barye nang arye, dana-dana tam nirya yangalye kumanya ati, talibuka kalikil biyik. Ara, kumanya arye tukwak mutuku deice ap, yo kan-kan noutamak ap, laut mekwen tam nirya ap, ‘Min doplyak’ tenen, kumanya kalikil biyik.
66007002	Tonok malaikat ton kiting yangan tam arye yanmokak, eipse. Amalaikat arye, laka kilin ning talibuka yanmok. Elce bopmok ning ara, Allah arye, ‘Aninye na tenen ninye unamak’ tenen, laka kilin ning dirina bopmok. Amalaikat arye, Allah el mapu pitin kilina deiyok ning talipmokce, sik yuk malaikat dana-dana tikmek malaikat ati, weik yupu deice arye ayupu nyabuk. “Tukwak mutuku nirya ap, laut mekwen nirya ap, malye kilina deiyok mikip akunum aripsuk bukni, kabula.”
66007003	“Winitalak ara, tukwak mutuku nirya ap, yo kan-kan nirya ap, laut mekwen nirya ap ati, min malye kum kipdeipnulame. Nun Ni Allah, el amutam bukuka, el tibuk kanye deibuka, el fil uk donyak ninye nirya ati, pitin kilina ning, sik asok deice taplakdeipnuyabe. “Sik ti, akunum lak kilin ning winibibyop ura, aminyan ara, nunce laka kilin ning, kum taplakibye ura, sik malye ulina fil donamlulume,” nyabuk.
66007004	Nyabuk ura, ‘Aninye Allah arye na tenen ninye’ tenen, sik asok deice taplakdeibuk ninye, sik yupa si ara kekepse. Ara, Israel nang ayala-yala nirya noutamak arye bokuka, ninye yupa weik 144.000 ninye pitin kilin ning taplakuk. Aninye ara, Israel ninye bukni, sik yala ap si ap, sik nomor yupa ap, yuk-yuk nyapnune, ara ani.
66007005	Yehuda yala ninye noutamak arye, yupa weik 12.000 nang wibuka, sik asok deice pitin kilina ning deibuk. Ruben yala ninye noutamak arye, yupa weik 12.000 nang wibuka, sik asok deice pitin kilin ning taplakuk. Gad yala ninye noutamak arye, yupa weik 12.000 nang wibuka, sik asok deice pitin kilin ning taplakuk.
66007006	Asyer yala ninye noutamak arye, yupa weik 12.000 nang wibuka, sik asok deice pitin kilin ning taplakuk. Naftali yala ninye noutamak arye, yupa weik 12.000 nang wibuka, sik asok deice pitin kilin ning taplakuk. Manase yala ninye noutamak arye, yupa weik 12.000 nang wibuka, sik asok deice pitin kilin ning taplakuk.
66007007	Simeon yala ninye noutamak arye, yupa weik 12.000 nang wibuka, sik asok deice pitin kilin ning taplakuk. Lewi yala ninye noutamak arye, yupa weik 12.000 nang wibuka, sik asok deice pitin kilin ning taplakuk. Isakhar yala ninye noutamak arye, yupa weik 12.000 nang wibuka, sik asok deice pitin kilin ning taplakuk.
66007008	Zebulon yala ninye noutamak arye, yupa weik 12.000 nang wibuka, sik asok deice pitin kilin ning taplakuk. Yusuf yala ninye noutamak arye, yupa weik 12.000 nang wibuka, sik asok deice pitin kilin ning taplakuk. Benyamin yala ninye noutamak arye, yupa weik 12.000 nang wibuka, sik asok deice pitin kilin ning taplakuk.
66007009	Aning nirya akunum winibuka, eipsop ura aminyan eipse ning ton nyapnune. Ara, ninye fia yupa weik, ninye arye kum nukmanto ninye bulupmekak, eipse. Aninye ara, tukwak mutuku im sirya, mutuku sirya nirya noutamak arye, asukum-asukum arye, dobuka bulubuka wekmek ak eipse. Ara ninye ayala-ayala nirya ap, ninye yupu ayala-ayala nirya ap, weik mutuku ninye negara-negara nirya ap, noutamak arye bokuka wibuka deipmekba, bulubuka unmek. Sik nirya ara, weik Ninye Deiyoknye bun ning deice bukmoknye ap, Domba Mi Atonye ap, sik urasin tam tikmek. Fia kurun butum aling ongobuka tikmikce, ‘Nun Ni kopropa si erepnamap’ tenen, sik taruk arye, kelapa bok talipmekce, kwakdubuka, si erenmekak, eipse.
66007010	Wininmekce, weik yupu deice arye nyanmek. “Weik Ninye Deiyoknye bun ning deice bululnye, nun Ni kopropa Allah ap, Domba Mi Atonye ap, sik bitinye ara Ninye Lyena Deiyok nang ururake. Sikcuk lyesururake.”
66007011	Ayupu nyanmek talak ara, sik malaikat nirya ara, sirya tam antanapdongobuka tikmek noutamak ara, sik 24 wisi deiyok nang ap, sik dum barye kam unyak ning ap tikmekba, noutamak ara, Allah el weik bun ning deice bukmokak eipse. Eipse talak ara, sik nirya arye, ‘Nun Ni kopropa Allah kibuka, el si erepnuyap’ tenen, el bun ning urasin tam gutam tuku dipdongobuka bukmikce, ayupu nyanmek.
66007012	Sik nyanmek yupu ara ani. “Nun nyapnuyap ning nirya, ‘Dipkoprop nong upnamle’ tenen, “Amin,” nyababe. Nun Ni kopropa Allah ati ara, si erena ning nirya ap, mikip weik ulul ning nirya ap, weik kel bikna deiyok ning nirya ap, teleb nyan yupu nirya ap, anirya ara, an deice uk fia unamkile. Anda fia telebe, an si uk fia erepkiyabe. Anyanmap ning nirya ara, winitalak arye dipdongobuka, doryanamle talak noutamak nirya ara, ‘Afia unamkil’ tenen, “Amin,” nyababe.” Nyabuka, el si erenmekba, kekepse.
66007013	Akaren uk, sik 24 wisi weik deiyok nang kan-kan tonoknye birye, na Yohanes ati asipdenuke. “Sik kurun butum aling ongobuka aunmak ninye ara, ‘Anang ara ani, sik mutuku ara ani’ tenen, moubuka kel kipmalam do, kum do?” nyabuka asipdenuk.
66007014	Asipdenukbuk, na arye, “Na walwal bukni, anda kele,” nyapse. Nyapsiba, anye birye ayupu tamubuka, laka nyapnuke. “Kume, sik aninye ara talye nang kume. Sirya talak noutamak ara, malye nang arye, Allah el mapu nirya ati, ‘Nun like’ tenen, ikin ning fia weika arye, sik nong deice delilamikba, imun kanye weik bolamik bukni, Allah fia kum bataklamik. Kanye darapdongobuka, Allah el ti diba tupa tenelamik. Domba Mi Atonye obikba, el ining biyuka deice arye, sik malye winin ning nirya kum kipdeibukce, fia diksukumuk kipdeibuk. Winipsuka ati ara, sik nirya arye fia teleb koprop kurun butum aling ongopmake,” nyapnuke.
66007015	Ati ara, aninye ati ayupu ton laka nyapnuke. “Diksukumuk akunum kipdeibuk ninye ara, Allah el dam noutamak tuba-tuba unyake. El bulya dam unyakce, kiting noutam babye, lukunyan babye, el amutam bukuka el fil uk donyake. Allah arye sik ti, fia kalikuka melinamle.
66007016	Allah arye aninye ati, fia melilamlya ani, atalak arye dipdongobuka aminyan doryanamle talak nirya ara, din ap, mek ap, fia kum patanamle. Kiting bupu din ning, sik nong deice fia kum teng-teng anamle. Aning atonun, yuk weik tin ning nirya arye, sik ti tin upliba, uk kum dinamle.
66007017	Aning ara talya ati kume. Deiyok ara, weik Ninye Deiyoknye bun ning noutamak bululnye, Domba Mi Atonye birye, sik deiyoknye fia unamle. Ara, domba wein nang arye, sik domba bico tenebuka, fia teleb kibuka weilamak touk, elce sik ti namin asa arye melibuka unamle. Elce minopce menekuka balibuk, sikda el aminyan tam dobolbace ura, Kam Una deiyok mek pu dam bobanamsile. Aninye sik mambul kanye bobuka, asing maka saknamle ning ara, Allah arye anang ati engena deiyok ning kum kipdeipnamsile. Kum kibuka deiplirye, asing maka cepdeipnamle ninye ara, tuba tonap fia kum engenamake.” Anye birye nyabuka laka nyapnuke. Na Yohanes arye nyapsine.
66008001	Ayupu nirya laka nyabukba, kekepse ura, Domba Mi Atonye birye abuku taplakna ati, yo pea ato ning tek barye ning dakuka yokibuk ak, eipse ning ara nyapnusine. Yo pea atonun ning dakuka yokibukba, im deice mutuku noutamak nirya ara, tonok kiting noutam atonun (setengah jam) ubuk talak ara, lelim mitiktonun babye, ton kum kekepse. Aning-aning nirya yupu tana kum dayik.
66008002	Akaren uk, Allah el bulul sukum urasin tam fia tikinyak malaikat tek barye yanmekba, weik pong-pong ana atonun ning, el si ara terompet, bokuka yuk-yuk aribukba, dobuka talipmek.
66008003	Talipmekak, yuk malaikat tonoknye birye, mek makau atonun ning, urasin ara, ngolol makau songgol atonun bukni, emas arye memamik ning dobuka, Allah el si erena ati, teleb ning arenyak dam tikilyayuk. Siltong teleb ning uku danyak ning talipmokce, Allah el si erena ati arinyak sukum, ameja dam tikilyanmok. Ameja babye emas arye memamik ning ara, Allah el weik bun ning, urasin tam ubukba eipse. Malaikat yayukba, ‘Ngolol makau songgol fum tam dilamuk uku noutamak dongopnul’ tenen, siltong teleb ning weik aribikba, doprobuk. Tonda, Allah arye wibuka deiamukba, el mapu unyak ninye arye Allah ati moronyak yupu ton dobuka amalaikat aribikba, amalaikat arye ayupu ap, asiltong teleb ning ap tabakuka deibukce, emas meja deice deibuk.
66008004	Siltong teleb ning dobuka, el taruk arye bopmok makau fum tam uku dilamuka noutamak arye dongobukba, tulum welebuk. Atulum welepmok ning ap, Allah el mapu arye morolamak yupu ap, amalaikat el taruk arye arebukba, Allah dinmokak uk tabakuka neika welenmokba, Allah arye kekenmokce, dinmok.
66008005	Winibukba, amalaikat arye, Allah el si erena ati, siltong teleb ning uku dongonyak, emas meja deice dilamuk uku dobuka, ngolol makau songgol talipmok ning fum tam dongobukba, langdibuk. El ngolol makau langdibukop ura, aning nirya mikip arye im deice arye, tukwak mutuku dopkwetebuk. Auku dobuka tukwak mutuku deice dopkwetebuk ura, liman ap, bebeya lakna ap, weik lelim ap, weik mutuku lulukna ap ubukba kekebuka eipse.
66008006	Ura, aning nirya akunum winibukba, sik tek barye malaikat arye, sik ti aripmek pong-pong ana el si ara terompet, ‘Pong-pong apnuyab’ tenen, kintinibik.
66008007	Min deiyok koubuk malaikat arye, el bopmok terompet pong-pong abuk deice arye, adip aryuk uku buk ap, ining ap, dekne dukduka puru ap, lakak ubukba, aning-aning nirya tabakuka bobukce, im deice arye tukwak mutuku mikip asa arye dopkwetebuk. Dopkwetebukba, tukwak mutuku sakuka deice arye, tukwak mutuku im sirya, mutuku sirya nirya bokuka winilye kibukce, bitinye ning batakuk bukni, tonok tam ning ara, uku dibuk deice arye kum dayuk. Aning atonun, yo kan-kan nirya bokuka, winilye deibuk bukni, yo kan-kan bitinye ning ara, batakuka tonok ning ara uku dibuk deice arye kum dayuk. Tukwak mutuku maning ap, mutmuta ap nirya ara, uku dibuka deice arye kum dayuk.
66008008	Malaikat bitinye anye birye, el terompet pong-pong abuk deice arye lelim lebukop ura, weik mutuku kon atonun ning ara, weik uku dinmoka ani laka kibuk. Winibukba, amutuku doprobukce, im deice arye tukwak mutuku laut mekwen noutamak, mikip asa arye dopkwetebukba, tukwak mutuku laut mekwen nirya bokuka winilye kibuk ura, bitinye tam batakuka, tonok tam ara ining mekwen dayuk.
66008009	Aning atonun, laut mekwen noutamak ulirye, balamle ning aning-aning nirya noutamak, yupa winilye bokeibuk bukni, yupa bitinye batakukba kam tuba ulamik bukni, tonok bokuka deibuk ning ara, adip aryuk dibik. Aning atonun laut mekwen deice banmek mek liya yo, el si ara kapal laut, nirya dobuka winilye bokukabukce, yupa bitinye batakuk bukni, tonok yupa kapal laut ara oplobukba, laut mekwen dibuka deice arye kum dayuk.
66008010	Malaikat winilinye birye, el terompet nyabuka deice lelim nyabuk ura, im noutamak uku buk weik arye dinmok kurya weik ning ara, tukwak mutuku balamuk mek ap, mek puak ap, adeice sakuk. Mek nirya aubuk bukni, winilye bokreibukce, bitinye ning batakuka telebuk ubuk bukni, bokuka tonok ning ara malye kipdeibuk.
66008011	Im noutamak arye sakuk kurya el si ara, Sikulula anya arye, tukwak mutuku balamuk mek ap, mek pu panalamukak ap nirya bukni, winilye bokreibukce, bitinye ning batakuka, tonok ning ara sik weik ubukba, kum dipmanto ubuk. Amek nirya sik fia weik ubukba, tukwak ninye amek kwebuka mangkau arye dipna arye, sik deice arye uk dilamukba, tukwak mutuku ninye weika arye dipra balamik.
66008012	Malaikat dumbarinye birye, el terompet nyabuka deice lelim nyabukop ura, adip aryuk kiting ap, wala ap, kurya ap malye updeibukba, kunukuk. Ara kiting ap, wala ap ara, nong tonok-tonok bukni, anoutamak bokukabukce, mitik tam kunukuk bukni, weik tam ara tuba teleb ubuk. Kurya ara, yupa weik wamuk bukni, winilye atonun bokukabukce, mitik tam kunukukce, weik tam ara tuba teleb ubuk. Kiting ap, wala ap, kurya ap bokuka, mitik tam kunukuka deice arye, kiting noutam babye, lukunyan babye, mitik talak ara dirin kum kibukce, fia kunukuk. Ton talak ara, dirin tuba ubuk.
66008013	Aning nirya wininmokba, dinmasi talak ara, tonok Bib Seng-seng ana maka arye, im noutamak lakuka banmokce, ayupu nyanmok. Elce nyanmok yupu ara ani. “Sik yuk malaikat winilye nang arye, sik terompet deice lelim nyabikiba, anggun tukwak mutuku ululum ninye nirya ara, weik kanye imun ning winilye tonap yanganamsila ati, anggunda bicoe. Se, anggun bicoe, bicoe, bicoe,” nyabuka lakuka banmokce nyabukak, kekepse.
66009001	Aminyan ara, malaikat pamunye birye el terompet deice lelim nyabukba, im noutamak arye tonok weik kurya ton, tukwak mutuku sakukba, eipse. Akurya sakukce, malaikat atonun dayukba, Allah arye buplan kukne ning kunci aribuk. Akunci aribuka ara, tukwak mutuku noutamak tuku fumbisik weik telenga balamuk tam, el deice tam buplan tirikamuk ning kukne ati, akunci aribuk.
66009002	Kurya bukni, malaikat dayuknye birye, telenga fum weik balamuk bisik deice tam buplan kuklobukba, abisik arye tulum fia weik welebuk. Atulum ara, wa demica ani, weik uku ibikiba, tulum weik arye welelamle touk ubukce, welebukba, kiting ap, im noutamak dana-dana nirya ap kunukuk.
66009003	Tuku fum tam weik karu wamuka noutamak arye, tulum weika arye welenmok talak ara, atulum welenmok noutamak arye, sul kwising weik tulum kan-kan arye welenmeka ani, tuba tamubuka tukwak mutuku koluka yayik. Allah arye, asul kwising ati uk dina deiyok ning arebuk. Ara, ‘Ninye sul kwising arye toplyop ura, ninye tanga arye topsiliba, uk dilamle touk, uk weika arye dinamle’ tenen, uk deiyok ning aribuk.
66009004	Tonda asul kwising ati nyabuk. “Tukwak mutuku ulul maning ap, mutmuta ap, yo kan-kan ap, paplirye, palamle ning nirya ap ara, bok ara, kum dipnamlume. Aning bok dibuka malye kum kipdeipnamlulume. Bukni, Allah el pitin kilin ning sik asok deice kum wamlye ninye ara, weik arye si tonamlulume. Bukni, Allah arye, ‘Aninye ara na tenen nang’ tenen, laka kilin ning, sik asok deice sekuka deibik ninye ara, si tona meme. Bukni, Allah el laka kilin ning, sik asok deice kum ulamle ninye ara, weika arye si tonamlulume.
66009005	Anggun sul kwising arye, si tonamlum nang babye, si tonamlum bukni, kum oplopnamlume. Wala pamu barye deice arye si tolamunya ani, uk weika arye aninye dilamliba, weik arye malye nyalamikirye, donamake,” nyabuk. Aninye ati uk dinamla ara, tanga arye ninye si topsiliba, uk weika arye dilamsil touk unamle.
66009006	Sul kwising si tolamliba, tukwak ninye uk weik dinamle talak ara, sik talye tukwak ninye nirya arye, ‘Se, yata deice arye opsutuba, minopce diptibye do?’ tenen, dipna ning ati fia elinamak bukni, kum eipnamake. Kam uk ukirye, fia engebuka donamake.
66009007	Asul kwising, sik urasin ara, yin talin nang arye, ‘Nun kuda deice arye bukukab, malye nang olbinuyap’ tenen, sik kuda kintinilamak touk, winibikba, eipse. Asul kwising sik urasin ara, ninye urasin atonun kibuk. Sik kisok deice ara, emas atonun ning, el si ara mahkota ato ning koupdongamikba eipse.
66009008	Sik kisok potong ara, bol kurun kilapu sik potong cang antonun ubuk. Sik si ara, weik yu kuse, el si ara singa kus, weik cang si ulul touk ubuk.
66009009	Sik taram tam ongobik ning ara, ting atonun bukni, besi ning ubuk. Sik sul kwising lakuka banmek talak ara, sik pol lelim ara, mek onmalirye, mek lelim mimialamle touk winibuka ak, kekepse. Tonda yin talin nang arye, sik kuda balye deice bukikirye, sik tuku deice balamak ning, el si ara kereta kuda, balamikba, lelim weik lelamle tonun ubukba kekepse.
66009010	Sik amu ara, tanga amu atonun ubukba, ninye toplyop ura, uk weik dilule. Sik amu arye tukwak ninye toplyop ura, wala pamu barye deice arye, uku weik dinmaliba, engebikirye weika arye donamake.
66009011	Asul kwising sik deiyoknye bira, weik tuku fumbisik malaikat ulule. Ibrani ninye yupu deice arye, el si ara Abadon nyanyake. Yunani yupu nyanyak ninye arye, el si ati Apolion nyanyake. Asi bitinye ning nyanyak deiyok ara, anye elda Ninye Oltakana Deiyoknye ululua ati, asi nyanyake.
66009012	Aning nirya eipsa deice arye kel bikse. Arup Bib Seng-seng ana maka lakuka banmalce, “Bicoue, bicoe, bicoe,” nyanmo ning ara, weik kanye imun ning ‘Tonok ning ara, akunum winipmalba, eipmane’ tenen, kel bikse. Bukni, “Bicoe,” nyapmok ning ‘Weik kanye imun ning bitinye ning ara, aminyan talak ton yanule’ tenebuka bikse.
66009013	Aning tenepse talak ara, malaikat nakupnye birye, el terompet lelim nyabukba, ninye yupu atonun nyabukba kekepse. Ara, Allah el bulul sukum urasin tam deipmek emas meja deice arye, tace dana-dana belyamuk ning noutamak arye ayupu nyabuk.
66009014	“Winitalak ara, sik malaikat dum barye tapu koupmunce, weik mek balamle mek, el si ara Efrat mekinak, tapu koubuka deibupu dum barye malaikat ara, lopdongoplulume,” nyabuk.
66009015	Nyabuk ura, nakup malaikat, terompet nyanmokba kekebuka deice arye, Efrat mek kin tapu koubuka deiyamik malaikat dum barye lopdongobuk. Amalaikat dum barye lopdongobuk deiyok ara, tukwak mutuku unyak ninye nirya dobuka, yupa winilye bokuka, yupa bitinye batakuka, ‘Yupa tonok ara, aninye nirya ara oplopnuyak’ tenen, lopdongobuk. Tonda, talye talak uk kum bukni, Allah arye, ‘Na teneamse talak, awala ap, asum noutamak, akiting deice aryuk, tukwak mutuku noutamak amalye ninye onamake,’ tenelamuk touk, atalak aryuk amalaikat dum barye lopdongobukba ninye on fil deiyok koupnamake.
66009016	Amalaikat dum barye, sik melina ati, yin talin nang yupa fia weik unmeka ara, nukmanto kum unmekak, eipse. Sik kuda balye deice unmeka ara, kum nukmanto unmekak, eipse. Ara amalaikat ap, ayin talin nang ap arye, tukwak mutuku unyak ninye yupa tonok oplopnamaka ati nyapne. Ayin talin nang sik kuda balye deice bukuka kintinibuka bulupmeka ara fia weike. Nomor nukuka deibikba, kekepse ning ara dua ratus juta, atau 20 ribu laksa pasukan ubikba eipse.
66009017	Atalak ara, lengdar deice elilamap touk eipse ning ara nyapnune. Sik kuda deice bukuka kintinipmek ninye, sik urasin laka nyapnune. Sik taram deice ting atonun ning ongobik ning ara, ining bi ap, mirin ap, poron ap dayuk. Sik kuda basam ara, sik nong ara kuda basam atonun kibuk bukni, akuda basam kisok ara, weik yu kuse el si ara singa kus, urasin atonun ubukba, eipse. Akuda nirya si bam bol fum tam arye, uku buk ap, tulum ap, keil lyein tin fia weik ning ap, welebukba eipse. Aning nirya winibuka deice arye, sikin tong atonun weik arye nyanmokba, kekepse.
66009018	Tukwak ninye nirya bokuka deibukba, yupa bitinye ara batakik bukni, tonok yupa ara, aninye nirya oplobik. Ara talye ning arye ninye obik ning ara kume. Sik kuda si fum tam arye uku buk ap, tulum ap, keil lyein tin fia weik ning welebukce, tukwak mutuku unyak ninye weika arye dibukba, eipse.
66009019	Akuda arye, ninye obika deiyok ning ara bitinye ubuk. Ton ning ara, sik si fum tam arye kutukuka yayuk ning arye ninye obik. Bitinye ning ara, sik amu ara, ninye ton kwatima kisok atonun ubuka anya arye, sik amu arye tukwak mutuku ninye si tobikba, ninye weik dibik.
66009020	Ura, tukwak ninye yupa winilye bokuka deibikba, tonok yupa ara, akunum oplobik bukni, tukwak mutuku ninye yupa bitinye tuba kam unmek. Sik kam unmek ninye arye, sik biramang taruk deice arye, malye-malye winilamik ning ap, isa mer si erelamik ning ap, dekna weik ning dobuka, ninye urasin atonun puturubuka, ‘Nun ni kopropa’ tenen, memebuka deipna arye, si erelamik ning ap, anirya ati ara, sikce, ‘Se, nun malye winilamubu’ tenen, kum batakdongobik. Amalye ning talibuka tuba unmekba eipse. Ninye urasin atonun ning puturubuka deiamikce, si erelamik ning ara, dekna weik ning emas ap, perak ap, besi ning ap, urasin teleb keil ap, yo ap deice arye puturubuka deiyamik bukni, aning-aning nirya ara, kam kum ulamuk ning anya arye, bisik bana ap, asing elina ap, yupu kekena ap, yupu nyana ap fia kum ulamik. ‘Nun ni koprop anye’ tenen, puturubuka deiyamik ning nirya ara, talye uk ulamik.
66009021	Amalaikat ap, sik melibuka yin talin nang ap arye, kum obik ninye ara, sikce yuk ninye oltakalamik ning ap, kir dolamik ning ap, bai mal olamik ning ap, kilapu talye ubula yolalamik ning ap, yuk nang bon-bona ubula dolamik ning ap ati, “Se, nun malye unyabe,” nyabuka, kum batakik. Kekena kumce, malye kibuka fia malye uk winibik. Aning nirya eipse touk, na Yohanes arye nyapsine.
66010001	Aning nirya eipsop ura, adip aryuk mikip weik ubuk malaikat, im deice tam arye koluka yanganmokak, eipse. El nong dana-dana nirya ara, dua kiprobukba, el kisok deice ara manu senamnya deibukba, eipse. Amalaikat el urasin ara, kiting dirin weik ulul touk, dirin weik ubukba eipse. El yan ara, weik aik ayukumna iklamak atonun ubuk bukni, ining bi ubukba, eipse.
66010002	El taruk arye bopmok ning ara, mitik buku bukni, abuku urasin noutamak ara, pakubuka deiyamukani yokoyukak eipse. Winibuk bukni, el taruk deice yoktalipmokak, eipse. Amalaikat tikukabukce, el sirik tam yan ara, laut mekwen deice yanibuk. El kwanim tam yan ara, tuku deice yanibuk.
66010003	Winibuka tikukce, weik yu kuse el si ara singa kus yupu nyalamle touk, ngalukukce, yupu weik arye nyabuk.
66010004	Nyabuk ura, liman tek barye noutamak arye ninye yupu atonun arye nyabikba, sik nyabik yupu kekepsirye, ‘Ayupu seknun’ tenen, kintinipmase bukni, im deice tam arye yuk ninye yupu atonun arye nyapnuke. “Kume, sik tek barye liman arye nyanmak yupu ara, sekna meme. Ayupu ara dungnupnulyame,” nyapnuka ati ayupu kum sekse.
66010005	Nyapnukba, adip aryuk asum eipmase mikip weik malaikat, danatam yan arye tukwak ap, danatam yan arye laut mekwen deice ap tikmok malaikat arye, el sirik taruk erebuk.
66010006	El taruk erebukce, ayupu mikip arye nyabuk. “Winitalak arye dipdongobuka, aminyan doryanamle talak noutamak, fia kam uk unamlanye bira, im deice tam ap, im noutamak ap, tukwak mutuku ap, laut mekwen nirya ap, ura, aning-aning nirya noutamak ulul ning, aning-aning nirya ap, kwepdeiamuka deiyoknye, el si deice arye ayupu nyapsine. ‘Lo fia awamsilya ani, aminyan talak uk sirya daknamsila’ tenena fia meme.
66010007	Lo tonap kum upnamsil bukni, tek barye malaikat siryanye birye, el terompet nyapnulye talak noutamak ara, Allah arye, ‘Wininamne’ tenen, minop talak akunum teneamuk bukni, duknyamuk ning ara, fil moubuka doplirye, sirya daknamle. Allah el fil don nang, ara el yupu laka len nang sik nabi-nabi nang ati, “Na teneamse ning sirya daknamne,” nyabuka laka nyalamuk touk, winira nong upmale,” nyabuka amalaikat arye nyabuk.
66010008	Elce nyapnuke yupu kekepse ura, asum im deice arye nyapnuknye birye, tuba tonap ayupu nyapnuke. Ayupu nyabuk. Anda mikip weik malaikat tukwak ap, laut mekwen deice ap, tikmal malaikat dam bimince, el taruk arye bopmal mitik buku, kitibuk ning bukni, yokuka talipmal ning ara dobuka talipnulyame,” nyapnuke.
66010009	Nyapnuka ati, amikip weik malaikat dam, el dam binuka moropse. “Mitik buku kitiplum ning bukni, winitalak an taruk deice yokuka bopmalam buku ara aripnunilyame,” nyabuka moropseba, elce na ti tamubuka nyapnuke. “Teleb, amitik buku dobuka diplyame. Dipminye talak ara, an si fumbisik ara, mong mekto weik lelamle touk lepnul bukni, an mun fum tam wekilyop ura, mitang upkilirye, sikin tong atonun ning welepnukile. Welepkilirye sik lepnukile,” nyapnuke.
66010010	Nyapnukba, na Yohanes arye amitik ketamuk buku dopropsirye, dipsiba, elce nyapnuk touk, na si bam bol fum tam mong mek atonun to lepnuk bukni, mun fum tam ara, mitang upnukce, sikin tong welepnuke.
66010011	Winipnukba, amalaikat arye, “Anda, tukwak im sirya, mutuku sirya nirya unyak ninye ati, ayupu tonap laka nyanamlyame. Ara, mutuku-mutuku nirya unyak nang ap, yupu yuk-yuk nirya nyanyak ninye ap, ninye ayala-ayala nirya ap, weik mutuku unyak ninye (negara-negara) nirya ap, tukwak mutuku weik ninye deiyok nang, Raja nang nirya ap ati, aminyan wininamsil ning laka nyanamlyame,” nyabukba, na Yohanes arye kekepse.
66011001	Tonok kiklilen ning, pina cang atonun ning aripnukce, Allah arye nyapnuk. Akiklilen pina dobuka bimince, Allah el arina ap, el si erena ap ati domik aik, Yerusalem weik domik aik nong ara, ‘Cang ani, el pala ani’ tenen, kiklildelbilyame. Tonda, aning atonun, Allah el si erena ati, nintong teleb ning uku dongolamak emas meja ton, ‘El cang ara ani, el pala ara ani’ tenen, kiklipdemince, anyaik fum tam unyakce, Allah el si erenyak ninye, ‘Yata barye unyak do?’ tenen, nukdenulyame.
66011002	Aning nirya kiklipdebuka, ninye nong nukuka deipnulam bukni, anyaik fum tam dana-dana ninye bulubicak ara, kiklildena meme. Deiyok ara, anyaik buru tam ara, sik Yahudi yala kum ninye, diba tenena kum nang arye wala yupa weik 42 wala noutamak nirya arye, Allah el wibuka deiamukce, kanye deiyamuk asik Yerusalem mutuku yanibikirye, malye-malye kibuka deipnamaka ati nyapnune.
66011003	Tonda, na yupu laka nyana deiyok nang bitinye ati ara, na mikip weik sik deice deipnyop ura, yupa weik kiting tamun winilye ap, tonda noutam ning tonap, atalak noutamak nirya arye (1.260 seribu dua ratus enam puluh sum) na yupu laka nyanamrake. Ayupu nyanamdak talak ara, fia malye butum aling, karung goni atonun ongonamrake. Ara, ‘Imun kanye bobuka, ninye nirya arye engenamak’ tenen, amalye butum aling ongonamraka ati nyapkine.
66011004	Abitinye nang ati ara, sik winipmanto ning ara, duk moulamle yo si ara, Ara yo bitinye ap, weisa delin ning bitinye ap, dobuka deibikba, aning-aning nirya ap, tukwak mutuku nirya ap talilirye, Weik Deiyoknye, el urasin tam deibikba dilule.
66011005	Abitinye yupu laka nyana deiyok nang arye, fil donamdak talak noutamak, yuk nang arye, ‘Anang ara, nun like ati ara opnuyabe’ tenen, piripdecebuk, abitinye nang sik si bam bol fum tam arye, uku buk weleplirye, sik malye ninye ati uku dipnamle. Sik bitinye ati opmanto upnamak nang nirya ara, uku arye dipnamle.
66011006	Anang bitinye ara, mikip deiyok ning, sik nong deice akunum ulula anya arye, sikce Allah el yupu nyanamdak talak nirya, sik nyapdica deice arye, mok fia kum cenamle. Tonda, sik tenepdice talak nirya ara, sik mikip deice arye yupu nyaprikba, tukwak mutuku mek nirya ara, ining bi uk unamle. Tonda sikce nyapdicop ura, tukwak mutuku im sirya mutuku sirya nirya unyak ninye ati, kanye imun upnamle uk, ayala-yala nirya weik dinamle.
66011007	Allah el yupu laka nyana deiyok nang bitinye arye, yupu danyapnin balamrikce ani, akunum sirya dakdicop ura, tukwak mutuku noutamak tuku fum tam arye, fia malye ning kam ulul ning weleplirye, abitinye nang ati opnin banmalya ani, sik abitinye nang fia oplopnamle.
66011008	Oploplyop ura, abitinye nang sik nong dobuka kum weipnamake. Aning kum bukni, aweik asik domikak, sik Deiyoknye wanwanun yo deice obik mutuku, Yerusalem mutuku noutamak, ninye ban bisik noutamak uk, sik nong asukum uk bataklopmakiba aupnamle. Siria talak ara, Yerusalem mutuku nirya fia malye uk unamla ati, domon yupu deice ara, el si Mesir ap, Sodom ap si bitinye ton nyanamake.
66011009	Anang bitinye oplomliba, sik nong ara bisik noutamak uk bataknamake. Ninye nirya kum bukni, mutuku-mutuku nirya unyak ninye ap, yupu yuk-yuk nyanyak ninye ap, ninye ayala-ayala nirya ap, weik mutuku yuk-yuk unyak ninye (negara-negara) ap, ton nang weika arye adiamdice nang, sik nong bitinye awamlya ak eilinamake. Eilinamak bukni, aninye kan-kan arye tonoknye babye, “Se, anang bitinye weipnuyabe,” kum nyanamake.
66011010	Aning kum bukni, tukwak mutuku im sirya, mutuku sirya nirya, atalak unamak ninye nirya arye, abitinye nang obuk ning ati, “Merekuka opmale. Ati nun kanye deipmabe,” nyabuka kanye deibikirye, kil-kil upliba, sik kayapu nang ati, urdem arin ning yuk-yukak nirya babye arilanamake. Deiyok ara, Allah el yupu laka nyan nang, kam ulamrik talak ara, kanye imun uk dina ap, tukwak mutuku mek nirya, ining ubuk ning ap, ura yuk ikin ning ap, ‘Nun nong deice wenebuka deipsirika ati, merekuka’ tenen, kanye deibuka arelana uk unamake. Aning nirya ara, like winilye sum ap, tonok sum noutamak ap arye wininamake. Awininamak ning nirya ara eipse.
66011011	Bukni, lengdar atonun ning eipsa deice arye, asum winilye ap, tonok sum ton noutamak ap akunum ubukba, Allah arye kam una deiyok ning, sik bitinye ati aribukce, kam bukeibukba, tuba tonap kam bukuka tikrikce, aning dinmek ninye nirya ara, ilil weik ubukce, asok mek butubukce asok dama biyuk ak, anirya eipse.
66011012	Allah el yupu laka nyana deiyok nang bitinye kam bukuka tikukrikba, im deice tam arye ninye yupu atonun arye, “Asukum weleyarurume,” nyabukba, sik adip aryuk dua kan-kan arye, im deice tam welebirikba, aunmek ninye nirya arye dinmek.
66011013	Dinmekbuk, atalak aryuk weik mutuku lulukna mikip arye lulukukba, Yerusalem asik domikak weike lokuka bindakuk. Aik fia weik lokuka bindakuk deice arye, ninye yupa weik 7.000 ninye oplobuk. Aning nirya winibuk ning ati, sik kam tuba unmekce, dinmek ninye ara, im deice tam talibuka ululnye Allah ati, “Anda fia mambule,” nyabuka si erenmekak, eipse.
66011014	Aning nirya eipsa deice arye kel bikse. Sik malaikat arye, “Bicoe,” nyabik ning ara, ‘Kanye imun ning bitinye ning akunum winibuk bukni, winilye ning ara minopce yanamle,’ tenepse. Utenen kel bikse. Na Yohanes arye nyapsine.
66011015	Anirya dinmasibuk, aminyan ara tonoknye ton, tek barye malaikat arye, el terompet deice lelim nyabuk ura, im deice tam noutamak nirya, weik yupu arye nyanmekba, kekepse yupu ara, ani. Ayupu nyanmek. “Tukwak mutuku im sirya, mutuku sirya nirya talibuka ninye deiyoknye nang nirya ara, nun Ni kopropa Allah ap, elce dopkwetepsuk Ninye Lyena Deiyoknye Kristus ap, sik bitinye arye akunum malye kibuka, aning nirya talidurake. Ati winitalak arye dipdongobuka, aminyan doryanamle talak babye, aning-aning nirya taliprikirye, Weik Ninye Deiyok nang fia unamrake.”
66011016	Ayupu nyanmekba, Allah el urasin tam sik weik buna deice bukmek weik deiyok nang, sik 24 wisi deiyok nang ara, Allah dam gutam tuku dipdongobuka, Allah el si erena ati ayupu nyabik.
66011017	“Nun Ni kopropa Allah, anda aning-aning nirya, malye kibuka, aning nirya deice tam umince, weik mikipnye ulyame. Anda nun Weik Deiyoknye ulyame. Minop talak ulaluma ani, anirye dipdongobuka tuba kam uk ulyame. An weik mikip deice arye, aning-aning nirya akunum talibuka ulyama ati, nun nirya arye an ti, ‘Telebe,’ nyapkiyabe.
66011018	Mutuku-mutuku nirya unyakce, diba kum tenenyak ninye arye, an ti yu weik ulamukba, malye yupu weik nyakinyak bukni, winitalak ara akunuma. Anda sik min arye akunum diamik ninye ati, yupu lipsisikuka bokeipmince, wenepnulam talak ara, akunum uple.” “Tonda, an amutam bukuka an fil uk dolamikce, an nyamlum yupu laka nyana deiyok nang ap, ance wiamlumba, an ti diba teneamkik ninye nirya ap, ura, sikce, ‘Allah elda mambul weiknye’ tenen, an si erelamkik ninye nirya ati ara, sik dekna ati menenga aripnulam talak akunum upsile. Ara, an mapu bukni, weik mambul nang babye, mitik mambul nang babye ara, sik nirya ati menenga aripnulyame. Tonda, yata ninye do nirya, sikce yuk tukwak ninye ati, malye kililamik nang nirya ati ara, weik arye wenebuka oplopnulam talak akunum upsile.”
66011019	Sik 24 wisi deiyok nang arye ayupu nirya nyabikba, kekepse. Kekepse talak aryuk im deice ning bukni, Allah el si erena aik buplan kukeibikba, anyaik fumbisik ara, marikna fumbisik deipmeka eipse. Amarikna fumbisik ara, minop talak Allah arye Musa ati, “Na mapu nirya ara, wininamak ning ani, malye ati kum wininamak ning ara ani,” nyabuka, pala keil deice sekiamuk ning deipmek ning ara eipse. Eipse talak ara, liman ap, bebeya una ap, lelim weik ap, mutuku lulukna ap, im noutamak arye dekne dukduka puru mok sakanmok ning ap, anirya eipse.
66012001	Aning-aning nirya akunum winibukba, tonok weik mambul ning ton, im deice tam noutamak kutukuka tikilyayuk. Aning nirya ara, ninye arye, ‘E, deiyok ani’ tenen, kum kel biktinge. Tonok weik mambul kil panalyayukba, el butum aling ara, kiting dirina weik ulamle touk ubukba, eipse. El kisok deice deipmok ning ara, talye tiklamle kurya dukdongobuka antanapdongamuka ara, eipse. Akil el yan amutam ara, wala bukukak eipse.
66012002	Akil ara mi akunum bomuka anya arye, mi deiyok dinmokak, ‘Mi deipnun’ tenen, ngalukunmokba, kekepse.
66012003	Akil eipse talak aryuk, tonok weik mambul ning ton kutukuka tikilyayuk. Aning el urasin ara, yu weik mem kwatima atonun dayuk bukni, ining bi wamukba eipse. El kisok ara, tek barye ubukba, akisok deice ara, weik ninye deiyok nang arye, sik kisok deice kalunyak ning el si ara mahkota, kisok kalun ning taku barye ubukba eipse.
66012004	AMem Yu Kwatima el amu cang mikip asa arye donmoka deice arye, im noutamak tuba wamuk kurya weika arye dobukabukce, tuku deice dopkwetebuk. Winibukop ura, ami bomuk kil tikmokak, urasin dam tam kalikuka tikmok. Asukum tikmoka deiyok ara, ‘Akil arye mi deipkweteplyop ura, na adip aryuk ami obuka dipnune,’ tenebukce, akil dam kalikuka tikmokak, eipse.
66012005	Kalikuka tikmokce dinmokba, akil arye sal mi deibuk. Sal mi deibukop ura, adip aryuk asal mi dobuka, im deice tam Allah el dam bobiyik. Allah el bulyak bobiyik. Asal mi ara, talye mi kume. Ami arye aminyan talak ara, Allah ati diba tenena kum ninye, mutuku-mutuku nirya unyak ninye ati, mikip upliba, yu weik deice arye aninye nirya talibuka, sik weik deiyoknye unamle. Yata ninye do nirya, ami ati malye kipdeipmanto kum unamake.
66012006	Allah arye, ‘Akil kalikuka melipnamne,’ teneamukce, mok ap, ninye ap, fia kum ulul mutuku noutamak ara, akil arye, ‘Allah arye kwepdeiyamuk sukum uk binun’ tenen, akil arye asukum bik-bik abuka biyuk. Akil bik-bik abuka biyukce, duknupmokba, Allah arye like yupa weik kiting tamun winilye ap, tonda noutam ning tonap, (1.260 sum) noutamak arye, akil ati kalikuka melilamuk.
66012007	Atalak aryuk aning ton eipse. Im deice tam noutamak nirya ara, olana uk unmekak, eipse. Aning ara, Malaikat Deiyoknye, el si ara Mikael. Mikael el amutam bukuka unyak malaikat ap, sik nirya arye, weik Mem Kwatima Atonye ap, amem kwatima el amutam bukuka unyak malaikat ap, nirya olana uk unmekba, eipse.
66012008	Aweik Mem Kwatima Atonye ap, el mapu sik malye malaikat nang ap arye, Mikael tam malaikat ati, ‘Malye kipnuyap’ tenen, pirilelamik bukni, sik malye malaikat mikip mitiktonun wamuka anya arye, Mikael ap, el tam malaikat ap arye, Mem Kwatima el tam malye malaikat ati, malye kibuka nirya obik. Winibikba, weik Mem Kwatima Atonye ap, el mapu silip sik malye malaikat nirya ap dobuka, im deice ulamikak noutamak arye dobuka, bai tam dopkwetebikba, tukwak sakikce yayik.
66012009	Mikael ap, el mapu silip ap arye, weik Mem Kwatima Atonye ap, el amutam ulamik malye malaikat ap malye kibikce, sik anang nirya tukwak dopkwetebik. El urasin Mem Kwatima Atonye bira, yuknye kume. El si ara, Isa Mutuku Dongonye, tonda Setan nyanyabe. Minop talak dipdongobuka winitalak noutamak nirya, elce tukwak ninye sik talima libuka bobalamla deice arye, ninye im sirya, mutuku sirya nirya, Allah el diksukum bisik batakikirye, kirikuka malye bisik uk banyake. Allah batakuka malye bisik uk banyaka deiyok ara, el tia.
66012010	Isa Mutuku Dongonye ap, el malaikat ap, tukwak mutuku dopkwetebik ura, im deice tam tonoknye birye ayupu weik arye nyabukba, kekepse: “Winitalak ara akunuma. Diba tenenlamikba, nun weit yapu atonun unyak ninye ati, Isa Mutuku Dongonye arye, ‘Anggunda malye,’ nyabuka, malye yupu anggun nong deice delisilirye, lululisululnye bira, akunum malye kibake. Isa Mutuku Dongonye arye, diba tenen nang nirya ati, kiting noutam babye, lukunyan babye nirya ara, asum-asum nirya, Allah kekelulak tiklirye, “Anggunda malye,” ululume, nyabuka lululisulule. Bukni, elda akunuma. Tukwak mutuku akunum dopkwetepmake. Ati akunuma. Nun Ni kopropa Allah arye, el mapu nirya ati lyepnule. Winitalak aryuk Allah el weik mikip deice arye, aning-aning nirya deice tam ulirye talipliba, aning nirya el amutamuk unamle. Tonda, Allah arye, ‘Ninye nirya lyepnamle’ tenen, dopdeipsuknye Kristus ap, el Allah ap arye aning-aning nirya talibuka unamdake.”
66012011	“Allah el mapu nirya ara, Domba Mi Atonye, el ining sik lyena ati arebuk deice arye, Isa Mutuku Dongonye malye kibik. Tonda, aninye arye, “Ninye lyena ati laka teleb yupu ani,” nyabuka lak akarye, peterelamika deice arye, Isa Mutuku Dongonye malye kibuka nirya obik. Aninye nirya arye, ‘Kume, nun kam unyaba ara weik mambule, nun kam una ara nun dokola ati ara, opsicak ati, Allah yupu nyanyaba ara bataknuyabe’ tenen, ilil kum ulamuk. ‘Malye nang arye opsica babye, telebe uka,’ tenelamik. Aning nirya winilamika deice arye, Isa Mutuku Dongonye ati, malye kibuka ulamik.
66012012	Winibuka ulamika ati ara, im deice tam noutamak umunye ninye nirya ara, kanye deibuka pinpin asa uk unamlulume. Bukni, anggun tukwak mutuku ap, laut mekwen kup-kup ap, mekwen noutamak ap, umunye ninye nirya ara, anggun tonok ara bicoe. Allah arye Isa Mutuku Dongonye dobuka, im deice arye dokwetebukba, anggun dam tukwak mutuku saka yanmale. Malaikat arye, Isa Mutuku Dongonye dopkwetepmakba, tukwak mutuku koluku yanmala anya arye, el ap anggun tukwak mutuku ninye ap neika unamluma ati, imun kanye bobuka unamlume. Isa Mutuku Dongonye ara, ‘Se, na tuba talye luparabuka batinye tenepmal talak, tuba aupmanil ning ara, lo mitiktonunuka’ tenen, akunum kel kipmala ati ara, yu fia weik upmala ati, anggun tukwak mutuku tuba ululum ninye ara bicoe.” Tonok im deice ululnye birye nyabukba, kekepse.
66012013	Ayupu kekepsirye eipse ning ton nyapnusine. Ura, sik teleb malaikat arye, Isa Mutuku Dongonye malye kibikce, el dobuka tukwak mutuku dopkwetebikba, anye birye, weik Mem Kwatima Urasin Atonye birye tenebuk. ‘Kume, sal mi winiryuk deipmo kil ara, oplopnune,’ tenebukce, akil ati piribuka tomolbiyuk.
66012014	‘Akil tomopnune’ tenen, bik-bik abuka biyukba, Allah arye akil ati, weik Bib maka pol atonun bitinye arebuk. Allah arye akil ati maka pol aribuka deiyok ara, ‘Akil el kalikna ati, mok ap, ninye ap, kum ulul mutuku noutamak kintinipdeiamsak mutuku lakuka bituba, anoutamak ara kiting tamun winilye ap, tonok kiting tamun noutamak ap, deice unamle,’ tenebuk. Allah arye, akil kalikuka melinamna deice arye, ‘Isa Mutuku Dongonye arye kum optue,’ tenebukce, Allah arye akil ati, Bib maka pol atonun bitinye aribuk.
66012015	Aribuk ura, anye birye, weik Mem Kwatima Urasin Atonye birye, el si bam bol fumbisik arye weik mek amupmoka paraplobukba kutukuka biyuk. Aparabuk mek ara, weik mek deiplirye, olamle touk winibukce, biyuk. Ara, ‘Amek opnin balirye, akil dipnul,’ tenebukce, el si bam bol fumbisik arye, weik mek amupmoka paraplobuk.
66012016	Paraplobukba, amek obukce, biyuk bukni, tukwak mutuku arye, ‘Akil melibuka lyepnun’ tenen, tuku dana-dana dilikukba, mek abisik wekukce, kum dayuk.
66012017	Winibukba, Weik Mem Kwatima Urasin Atonye birye akil ati, yu weik ubukba, ‘Akil min arye deiyamuk mapu nirya epnirye oplopnun’ tenen, yukak biyuk. Akil arye deiyamuk mapu nyabuk ning ara, yuk nang ati kume. Ara Allah arye, ‘Wininamlulume, aning ara kum wininamlulume,’ nyabuka, nyalisulul yupu diba tenebuka ayupu dobolbanyakce, Yesus el laka teleb yupu talibuka, fia peterenyak ninye ati nyabuk. Weik Mem Kwatima Urasin Atonye birye, ‘Se, yata winiptinye do?’ tenebukce, malye kanye bobuka, laut mekwen kup-kup ak tikilbiyuk.
66013001	Mem Kwatima Urasin Atonye birye, laut mekwen kup-kup ak tikilbiyukba, na Yohanes arye eipse ning ara nyapnusine. Ara, laut mekwen noutamak arye, malye ulina ning, weik ning kam ulul ning kutukuka tikilyayuk. Aning el urasin ara laka nyapnune. El kisok ara tek barye ubuk bukni, el kisok kalun ning, el si ara mahkota yuk-yuk wamuk ning ara, taku barye 10 ubuk. Tonda, el kisok tek barye asok deice ara, si lakak ubuk. Asi sekuka deiamukba, lakak wamuk ning ara, ninye arye amalinye biti, el si siptingop ura, Allah kekepturye, ‘Na like’ tenen, yu weik uptue. Amalinye el si nirya ara, Allah yanina yupu ulula ati nyapne.
66013002	Kam ulul ning fia malye ning eipsa ara, el nong ara yu weik kuse, el si ara macam tultul atonun anya arye, el potong ara, botbotokna potong tikamuk. El yan tang ara, bai tam ulamle ning, el si ara beruang ato ning anya arye, el yan tang ara pala weik ubukce, el taruk kala ara jang weik ubuk. El si ara, yu weik kuse singa kus atonun ubuk. Weik Mem Kwatima Urasin Atonye birye, ‘Laut mekwen fum tam arye yanmal ning melipnunil’ tenen, el weik mikip ap, el ninye deiyok ning ap, el talyamuk ning ap, laut mekwen noutamak arye panabuka, tikilyanmok malye kam ulul ning deice deibuk.
66013003	Afia malye ning kam ulul ning, el kisok tek barye ubuk bukni, tonok ning ara asok deice omika dila ubuk. Talinye ulamtop ura, akunum deamtu bukni, omika dila niamukba, kam tuba unmokce, omika dila wamukba, eipse. Tukwak mutuku im sirya, mutuku sirya nirya tuba unmek ninye arye, amalye kam ulul ning ati, ‘Se, el kisok deice dila weik ning aubuk anya arye, akunum deamtu bukni, tuba kam ulule’ tenen, lukdayikce, el nyalamuk yupu kekebuka dobolbalamik.
66013004	Mem Kwatima Urasin Atonye birye, laut mekwen fum tam arye yanmoknye biti, el mikip weik aribuka anya arye, tukwak mutuku ninye weik arye Mem Kwatima Atonye biti si erelamik. Tonda tukwak nang weik arye, laut mekwen fum tam yanmok malye ning kam ulul ning ati, ‘Se, yata ning nirya ara, el ulul touk ulul do? Kume, el fia yuk ulirye, mikip fia weiknye ulula anya arye, yata ninye arye mikip uptuba, anya biti malye kibuka opnuyap’ tenen, ‘El ti obisipting do? Kume, anye bira kum optinge ati, el si babye erenamabe,’ tenenmekce, el si erena uk ulamik.
66013005	Mem Kwatima Urasin Atonye birye, laut mekwen fum tam arye yayuk ning ati, mikip weik aribukba, aning arye weik kwalina yupu ap, el biramang kanye aryuk tenebuka erelana yupu ap, Allah ati yanina yupu ap, weika arye nyalamukce, tukwak mutuku ning nirya talyamuk. Aning nirya talyamuk talak ara, wala yupa weik 42 wala deice arye aning nirya talyamuk.
66013006	Atalak nirya noutamak arye, Allah el ti malye yupu nyalilamukce yanilamuk ati, Allah el si ap, Allah el un dam im deice tam ap, Allah ap im deice neika unyak ninye ap, im deice unyak malaikat ap, aunyak ninye nirya ati, fia malye lululina yupu weika arye nyalamuk.
66013007	Tonda, Isa Mutuku Dongonye arye amalye kam ulul ning ati, ‘Allah ati akunum dib teneamik ninye ati, olbilirye sik nirya yanipnamle’ tenen, el mikip aribuka deice arye, Allah el wiamukba, el ti diba tenelamikce, tukwak mutuku noutamak tuba unmek ninye ati, olbana uk ulamuk. Aning atonun, el mikip wamuka deice arye, im sirya, mutuku sirya nirya unyak nang, ninye ayala-ayala nirya ap, yupu yuk-yuk nirya nyanyak ninye ap, weik mutuku yuk-yuk unyak ninye nirya (negara-negara) ap ati, laut mekwen fum tam arye yanmoknye birye, elcuk malye kibukce, sik nirya talyamuk.
66013008	Talilamukba, atalak noutamak tukwak mutuku im sirya, mutuku sirya nirya, Allah ati dib kum teneamikce, urdem unamak ninye nirya ara, el si uk erenamake. Bukni, Kam Fia Unamak Ninye Si Sekna Buku noutamak, Allah arye si akunum sekeiyamuk ninye tonok ara, amalye kam un ning, el si kum erenamake. Allah arye aning-aning min kum kwepdeiamuk talak arye, ‘Ninye Lyenanye obica deice arye, diba tenenyak kile sal lyepnamne’ tenen, Allah arye Domba Mi Atonunye kintinipdeiamsukce, tukwak mutuku dopdeiyamsuknya bira, elce aninye si sekna buku talilule. Ara kam unamak ninye sik si seklamuk buku ara, el ning uka.
66013009	Na Yohanes arye nyapsine. Yata nang do nirya, amul aupmasiliba, anyapnusin yupu ati, ‘Deiyok ani’ tenen, kekepmanto ululum ninye nirya ara, anyapnusin yupu moubuka kekenamlulume. Ayupu ara, ani.
66013010	“Atalak tukwak mutuku noutamak tuba unamak ninye ara, Allah arye teneamuk touk, aning uk unamake. Ara Allah arye, ‘Anang ara tapu koubikirye, wenena aik dongonamake,’ teneamuk kili sala ara, dipkoprop tapu koubuka, wenena aik bobinamake. Tonda, Allah arye, ‘Anang ati ara, yuk nang arye parang ya dobuka oplopnamake,’ teneamuk ninye ara, dipkoprop parang ya arye oplopnamake.” “Winibuka onamsiaka ati ara, talye kanye bobuka una ara bataklulume. Aikin ning unamsil ning ati ara, Allah arye wipdeiamukba, el ti diba tenenyak ninye nirya ara, ikin uptu babye, ‘Bataknuyap do?’ tenena fia kumce, fia pi dobuka mikip aryuk unamake. Bukni, ikin weik upsiliba, imun kanye bobuka, ‘Allah bataknuyap do? tenepmunyak’ tenen, Allah el yupu nyasilye touk, ayupu uk talibuka, fia darabuka unamlulume.” Na Yohanes arye nyapsine.
66013011	Aminyan ara, yuk Malye Kam Ulul Ning, tuku fum tam arye kutukuka panalyayukba, eipse. Aning el kisok deice ara, mitik domba basam mi kisok deice yang ulul touk wamuk. El yupu lelim ara, weik Mem Kwatima Urasin Atonye birye nyalamuk touk, yupu nyanmokba kekepse.
66013012	Minyuma ning ara, laut mekwen noutamak arye tikel yayuk malye ning kam ululnye birye, ‘Aminyan talak tuku bisik arye panabuka tikelyanmoknye birye melipnamnil’ tenen, el mikip ap, el deiyok ning ap dobuka, amenyan tuku fum tam arye yanmok malinye, el nong deice deibukba, amikip deiyok ning nirya talibuka afil dolamuk. Aminyan tamnye nyabuka deice arye, atalak tukwak mutuku tuba ulamik ninye, mutuku-mutuku nirya arye, minyuma tikilyayuknye Malinye biti el si erelamik. Ara, el asok deice omika dila wamuknye biti, el si erelamik.
66013013	Aminyan talak tuku fum tam arye kutukuka tikuknye birye, ninye kum winipmanto ning ap, weik mambul fil, ninye winipmanto kum fil ap dolamuk. Tonda, tukwak mutuku tuba unmek ninye nirya dinmekba, elce nyapdeibukba, im noutamak arye uku buk sakuka ak, eibik.
66013014	Minyuma yayuknye, malye ulirye kam tuba ululnye birye, ‘Aminyanye birye melipnunil’ tenen, mikip weik aribukba, aminyan tuku fum tam arye, kutukuka tikilyayuk Malinye birye, fia mambul fil weik dolamuk. Amambul fil dolamuka deice arye, sik tukwak mutuku tuba ulamik ninye arye, el tilila nyalamuk yupu nirya dib tenelamik. Tilila ninguk dib tenelamika ati, aminyan talak tikilyayuknye birye nyapdeibukba, tukwak ninye nirya arye, minyuma yayuknye, el urasin atonun ning, sik biramang taruk arye puturubuka memepdeibik. Ara el kisok tonok ning, ya arye cobuka obik bukni, kum diamukce, el kisok dila uk wamuknye, ‘El ti si erepnamap’ tenen, amalye kam ulul ning el urasin atonun puturupdeibik.
66013015	Sikce el urasin ato ning memepdeibikba, aminyan yayuknye birye, mikip weik aribuka deice arye nyapdeibukba, sik ninye arye puturupdeibik ning, talye ning wamuk bukni, kam bukuka isin panabuk. Isin panabukce, yupu ton nyalamuk. Yuk ninye arye, “Kume, ona dila ululnye bira nun like ati ara, el urasin atonun ning puturupdeipmasiak ning ara, nunce el si kum erepnuyabe,” nyabuka, batakik. Malye kam ulye ning urasin ato ning memebuka deipmek ning ati, ‘Nun like’ tenen, batakik nang ati, puturubudeibikba, kam bukuka isin panabuk ning arye, yupu nyapdeibukba, yuk nang arye aninye oltakalamik. Ara, ‘Talye ning el si kum erenamabe,’ nyalamik kili sal ati, yu nang arye olamik.
66013016	Tonda, aminyan talak tuku fumbisik arye yayuknye, el yupu nyabuka deice arye, tukwak mutuku noutamak tuba ulamik ninye nirya sik sirik taruk deice laka kilin ning sekuka delilamik. Sik sirik taruk deice pitin kilina ati, kum seklamik ninye ara, sik asok deice sekelilamik. Ati ara, aminyan talak tuku fumbisik arya yayuknye birye nyapdeibukba, ninye ayala-ayala nirya, sik nong deice aning sekelilamik. Ara, weik mambul nang babye, mambul kum nang babye, tonda bona uto-uto talin nang babye, talye bona utotoa kum ninye babye, tonda dekna doldona kumce, yuk nang ati fil donyak ninye babye, sik kanye aryuk, sik yuk fil donyak ninye babye, ninye ayala-ayala nirya, sik nong deice aning laka kin ning sekelilamik.
66013017	Lak kilina ati sekelilamik ning ara, talye ati kum sekelilamek. Deiyok ara ani. Ara minopce laut mekwen noutamak arye yayuknye, ‘Aninye nirya talilule, tenepnamniyak’ tenen, el laka kilin ning tukwak ninye sik nong deice sekelilamik. Aning ara, el si atonun, tonda el nomor atonun tukwak ninye, sik nong deice sekelilamik. Ton nang ara, sik kisok deice sekelilamik. Ton nang ara, sik taruk deice sekelilamik. Asekelilamik ning deiyok ara, ani. Ara yata ninye do nirya, sik asok deice do, sik sirik taruk deice do, minyuma yayuknye, fia malye kam ululnye, el ti laka kilin ning kum upmalyop ura, aninye arye aning-aning nirya kum dektinge. Tonda, sik biramang ning dobuka, ‘Yo bok doproptibye’ tenen, yuk nang ati kum dektinge. ‘Lak kilina sik nong deice seklamak ning kum uplyop ura, bona nirya ara dekna ap, dolona ap kum upting’ tenen, tukwak mutuku noutamak tuba ulamik ninye, sik nong deice seklamik. Winilamik ning nirya ara, na Yohanes arye eipse.
66013018	Ura, na Yohanes arye arup sekmasin yupu ara, talye kanye bobuka unyak nang arye kum kel biktinge. Ayupu deiyok, nong noutamak ara, weik kel kina deiyok ning teleb talibuka unyak nang uka ara, moubuka kel biktinge. ‘Deiyok ani’ tenen, moubuka kel bikmanto nang arye, minyuma laut mekwen noutamak arye kutukuka tikilyayuknye, fia malye kam ulul ning el nomor 666 upmala ara, yinipnamake. Anomor ara, tukwak nang arye nyanyak nomor ati ara, laut mekwen fum tam arye tikilyanmoknye bira, el anomor ara, 666 aulule. Na Yohanes arye nyapsine.
66014001	Min nyapmasin ning eipsop ura, na Yohanes arye aminyan eipse ning ton laka nyapnusine. Ara tonok weik mutuku dup, el si ara Sion mutuku, Domba Mi Atonye ap, elce akunum lyebuk ninye ap, sik yupa weik 144.000 ninye ap, amutuku dup deice tikmeka, eipse. Sik 144.000 ninye nirya ara, Domba Mi el si ap, el Li Kopropa Allah el si ap, sik asok deice sekdeiyamuk ning ara, eipse.
66014002	Eipsirye, im deice tam arye weik lelim bitinye kekepse. Tonok ning ara, weik mek onmalirye, lelim weik lelamle touk lelim ap, weik liman lelamle atonun lelim ap lenmokba kekepse. Tonda, ninye yupa weik buluptingce, sik bingkong pong-pongana, lelim weika arye nyapnamting tonun, alelim ton nyanmokba kekepse.
66014003	Anirya kekepmaseba, sik 144.000 ninye, Domba Mi Atonye birye akunum lyebuk ninye arye winiryuk mot senmek. Winiryuk mot senmekce unmekak ara, Allah el weik bun ning deice bukmokak damak nyanmek. Tonda, sik dum barye teleb kam unyak ning ap, sik 24 wisi deiyok nang ap asukum uk, Allah el urasin tam tikmeka damak mot senmekba, kekepse. Sik yupa weik 144.000 ninye nirya arye, winiryuk mot senmek bukni, yuk nang nirya arye sik senmek mot, winiryuk ning ara, kel kum bikmanto unmek. Bukni, Domba Mi Atonye birye, sik yupa weik 144.000 ninye, tukwak mutuku noutamak arye akunum lyelamuk ninye, sikcuk amot bikamikce nyanmek.
66014004	Aninye ara, sik yupa weik 144.000 unmek ninye ara, tukwak mutuku ulamik talak noutamak nirya ara, malye ning aning-aning nirya talibuka kum ulamika ati, talye yoltaklamek kilapu ap ubula kum yolalamikce, teleb diksukumuk ulamik. Domba Mi Atonye birye menekuka balibuk, el aminyan dobolbalamak ninye nirya ara, sik yupa weik 144.000 unmek ninye ara, adip aryuk el ti dobolbanyake. Tukwak ninye im sirya, mutuku sirya nirya noutamak arye, Domba Mi Atonye birye dekuka lyelamukce, Allah el si erena ati aninye dobuka Allah ati aryamuk. Ara, wenye kwaning yongobuka, ‘Allah el si erepnamap’ tenen, arelamak touk, Allah el ap, Domba Mi Atonunye ap, sik bitinye si erena ati, sik yupa weik 144.000 unmek ninye dekuka lyelamukce, Allah ap, Domba Mi Atonye ap ati aryamuk.
66014005	Sik yupa weik 144.000 ninye kan-kan nirya, tilila yupu tonok babye fia kum nyalamik atonun, atalak babye tilila yupu fia kum nyanmek. Dipkoprop yupu nyalamik touk tuba nyanyake. Yuk ninye nirya arye anang ati, “Sik malye winilamik ning ara ani, ani nyabuka, sik nong deice malye yupu lulubuka kum nyaptinge. Malye un ning tonok babye kum winilamika anya arye, deiyok kum ulula ati, yuk nang arye, sik 144.000 nang ati, malye yupu kum nyaptinge. Na Yohanes arye nyapsine.
66014006	Aninye nirya eipsop ura, tonok malaikat ton im noutamak lakuka banmokak, eipse. Minop talak arye dipdongobuka winitalak noutamak nirya, Allah arye el laka teleb yupu, ninye lyen yupu nyalul yupu ara, amalaikat arye doprobukce, laka nyapra banmok. Nyapra banmoka ani, atalak tukwak mutuku im sirya, mutuku sirya nirya noutamak, tuba ulamik ninye kekelamik. Ara im sirya, mutuku sirya nirya unyak ninye ap, ninye ayala-ayala nirya ap, yupu yuk-yuk nyanyak ninye nirya ap, weik mutuku noutamak unyak ninye (negara-negara) ap, ‘Ninye lyena ati laka teleb yupu Kekenamak’ tenen, amalaikat arye ayupu nyapra banmokba, kekepse.
66014007	Amalaikat weik yupu deice arye ayupu nyanmokba kekepse. “Allah arye ninye mutuku-mutuku nirya ati, yupu lipsisikuka bokeipsilirye, wenepnamsil talak ara, akunum dam upmasila ati, anggun nirya arye Allah ati ilil asa unamlulume. Ilil upsiliba, Allah ati, ‘Se, anda fia teleb ulyame,’ nyabuka, el ti si erenamlulume. Yata ning do nirya, im noutamak ap, tukwak mutuku ap, laut mekwen ap, balamle mek nirya ap, aning-aning nirya kwepdeibuknye, Allah ati, anggun nirya arye el si uk erepnamlulume,” nyapra banmokce, amalaikat lakuka banmokba, na Yohanes arye eipse.
66014008	Minyuma malaikat lakuka banmokbuk, el aminyan tam tonok malaikat tonap aminyan lakuka yanganmokak, eipse. Bitinye yanmok malaikat ara, aminyan tam ton ayupu nyapra banmok. “Weik asik domikak, el si Babel nyalamik mutuku ara, akunum kum dale. Allah arye amutuku wamuk ning nirya dakuka atu atonun kiplopmale. Deiyok ara, Babel mutuku ulamik ninye arye, sik fia malye ning patalamukba, aning uk tenebuka fia malye winilamika deice arye, Allah bataklamikce, yuk talye ning talibuka malye uk winilamik. Winilamek talak nirya ara, yuk mutuku ulamek ninye arye, sik malye winin ning eibuka kel bikamikce, sik babye fia malye winilamekce, Allah ati bataklamek. Aning ara, ninye kanye wangalamak mek weik arye dinyakba, sik kanye wangabikirye, fia malye winilamak touk winilamik. Winibuka fia malye weik winilamik ning ara, sik Babel mutuku ulamik ninye, sik deice ubuka anya arye, Allah arye amutuku wamuk ning nirya akunum dakloplirye, atu atonun kiplopmale,” nyabuk. Amalaikat arye nyapra banmokba, na Yohanes arye kekepse.
66014009	Aning eipsop ura, malaikat winilinye ning ton yanganmokak, eipse. Sik bitinye minopce lakuka banmarikba, aminyan yanmok malaikat ara, weik yupu deice arye ayupu nyabuk. “Yata nang do nirya, laut mekwen noutamak arye tikilyayuknye, fia malye ning kam ululnye, el lak kilina ati nomor sik asok deice do, sik taruk deice do, sekdeibikba, amalinye ap, el urasin atonun puturupdeibik ning ap ati, kibuka el si erenyak ninye ara, sik fia bicoe.
66014010	Ara talya ati kume. Allah arye aninye nirya ati, yu fia weik upliba, weneplirye, sik nong deice ikin ning fia weika arye deiplirye, opnamle. Awininamle ning ara, winipmanto ning ati nyapne. Ara, yu weik arye ninye kanye wangalamak mek kwebuka, urdem mek ap tabakna kumce, tonok mek makau fumbisik weika arye dikdongobikiba, langdelsaklamle touk, Allah arye aninye weika arye wenenamle ning ara, ikin fia weik upliba, lyepdanmanto kum unamake. Allah arye kumasan bol kel, el si ara belerang, ara, uku buk tin weika arye dipliba, keil but-buta tong ara, siltong atonun weik lelamle ning dobuka, aninye sik nong deice deipliba, uku arye sik nong bol dilamliba, uk dilamlya ati fia donmakirye, engenamake. Engebuka donmakibuk, Domba Mi Atonye ap, Allah el im deice fil don nang, sik fia diksukum unyak malaikat nirya ap arye dinamake.
66014011	Aninye dobuka uku dilamlya mutuku noutamak dongopliba, uku buk arye sik nong dilamliba, tulum welenamla ara, fia min kum kum danamle. Aminyan yanamle talak nirya babye, auku fia dilamlirye tulum weik welenamle. Fia Malye Kam Ulul Ning, el laka kilin ning, el nomor sik nong bol deice sekekirye, el biramang ap, el urasin atonun puturupdeipnamak ning ap ati, kibuka, el si erenyak ninye nirya ara, sik dikdik sena ati lo ton fia kum unamle. Auku noutamak uk, uku arye sik nong dinmaliba, fia engebuka dona uk unamake.” Winilinye yanmok malaikat arye lakuka banmokce ayupu nyabukba, kekepse.
66014012	Ati ara, moubuka kekenululume. Na Yohanes arye nyapsine. Ikin ning weik yanamla ati ara, Allah arye wiamukba, el ti diba tenekirye, el yupu talibuka dobolbanyak ninye nirya ara, ikin ning upsilya babye, batakna fia kum dib aryuk, fia pi dobuka, el tibuk, diba tenemunce, Yesus ati fia talibuka unamlume. Ikin weik unamsil ning ara, min kum kum danamle ati nyapsine.
66014013	Amalaikat winilye dinmasiba, adip aryuk im deice tam arye ninye yupu atonun yupu arye ayupu ton nyabukba, kekepse. Ayupu ara ani. “Ayupu seklyame. Winitalak arye dipdongobuka, aminyan yanamle talak noutamak nirya, Yesus ap talima dukdongobuka unyak bukni, aminyan talak dipnamak ninye nirya ati, Allah arye teleb updeipliba, kanye deibuka fia telebuk unamake,” nyabuk. Nyabuk ura, Allah El Dib Kanye arye nyabuk. “Dipkoprop nyaplume. Sik fil teleb ubuka dolamikba, nong wamuk ning ara, Allah arye kel kilula ati ara, aninye dibikirye el dam welebicop ura, ikin ning sik nong deice ulamukba, fil ikin arye dolamik ning nirya batakuka, dikdik sebikirye, teleb kanye deibuka unamake. Sik ikin tonap fia kum unamake.” Allah El Dib Kanye arye nyabukba, kekepse.
66014014	Na Yohanes arye kekenmase yupu ap, dinmasi ning ap ati nyapnune. Na urasin tam ara, fia kurun dua unmokak, adua deice bukmoknye el urasin ara, Ninye Mi Koprop Atonunye bukmokak, eipse. ‘Elda weik deiyoknye ulule, tenepnamak’ tenen, el kisok deice ara, emas arye wibuka kisok kalupdeibik ning el si ara, mahkota deiyamik ning unmokak, eipse. Tonda, el taruk deice ara yu weik parang ya talipmokak, eipse.
66014015	Akaren uk, Allah el im deice tam si erena aik fum tam arye, tonok malaikat ton yayukce, Ninye Mi Koprop Atonunye binyak, weik yupu deice arye adomon yupu nyabuk. “Winira akunuma. An yu parang talipmalama ara, dobuka tukwak mutuku ulul ning ya sekelbilyame. Tukwak mutuku dokamik ning nirya, akunum wisibukce, ekenmala ati, sekuka delina talak akunum upmala ati ara, ya sekuka delilbilyame,” nyabuk. (Adomon yupu nyabuka ara, malye ulamik ninye wenena talak akunum ubuka ati, nyabuk.)
66014016	Nyabuka ati, dua deice bukmoknye birye, el yu parang ya dobuka, tukwak mutuku im sirya mutuku sirya nirya deice arye, ya piplupre yayuk. Winibuka deice arye, tukwak mutuku tam dokamikba, eklamuk ning nirya ara, ya sekuka batakuke. (Ayupu deiyok ara ani. Eklamuk ning ara, ninye arye malye winilamik ning. Parang ya tuna ara, wenena ati nyabuk.)
66014017	Winibukba, adip aryuk Allah el im deice tam si eren aik fum tam arye, tonok malaikat ton yanmoknye bira, el babye yu weik parang ya dobuka yayukba, eipse.
66014018	Aning atonun, Allah el si erena ati, nintong teleb ning uku danyak sukum, emas meja dam, tonda Allah el un dam fil dolul malaikat, elda uku delina deiyoknye birye, Allah el si erena aik fum tam yayukce, yu weik parang ya talipmok malaikat ati, domona yupu deice arye nyabuk. “Tukwak mutuku im sirya, mutuku sirya nirya noutamak dokamik anggur tapu nirya akunum wisibuka ati ara, an bopmalam parang ya yu ning arye, atapu nirya seklopmince, anggur duk nirya daknin binulyame,” nyabuk.
66014019	Nyabukop ura, parang ya bopmok malaikat arye, el yu weik parang tuku tam nirya pibuka kiklipdeyuk, deice arye, tukwak mutuku anggur duk nirya dakuka libuk. Libuka bobiyukce, ‘Anggur duk yanibikirye, anggur mek binamle’ tenen, Allah el weik keil deice fum potokuka yonggol kwepdeiyamik ning fum tam, anggur duk yamupdongobuk.
66014020	Aweik ning, anggur duk darapdongobuka yanipmek ning, el nong ara, Allah el yu weik upliba, tukwak ninye nirya, weik arye wenebuka yupu lipsisikuka bokeiplirye, opnamle ning ati ulule. Malaikat arye anggur duk nirya, yanibuka kwangnalamak ning fum tam yamopdongobuk ura, anggur duk nirya daralyaninmekba, mek kwen banmok ning ara, urdem mek kume. Anggur duk yaninmekba, ining mekwen weika arye banmoke. Fia weika arye banmokani, weik ining mekwen dana-dana deibuk ning, mitikto kume. Asukum arye otam karen ara, yupa weik 300 kilometer mekwen deipra banmok. Aining karu ara, tonok meter ap, tonda noutam ning ap 1,1/2 meter mekwen weik deibukba, eipse. Na Yohanes arye nyapsine.
66015001	Arup nyapmasin ning eipsop ura, yuk ning eipse ning ton laka nyapnune. Im deice tam noutamak ara, fia mambul ning eipse. Ara tek barye malaikat arye, yuk-yuk bukni, weik kanye imun ning sirya ning arepnamik ning bopmekak, eipse. Akanye imun ning, ara Allah el yu ubukba, tukwak ninye nirya ati wenebuka onmalya ani, sirya daknamle ning ati, kanye imun weik ning tek barye sirya daknamle ning ati nyapne.
66015002	Tonda weik laut mekwen atonun ubukba, eipse. Aweik laut mekwen ato ning, el urasin ara, luma kum mek, fia mirin teleb mek ak eipse. Amekwen ato ning noutamak ara, uku buk ap, mek diksukum ap tabakuka uptop ura, el urasin aning atonun ubukak, eipse. Amekwen ato ning kup-kup ak tikmek ninye ara, talye nang kum bukni, fia Malye Kam Ulul Ning ap, el urasin atonun puturupdeibik ning ap, el si nomor 666 ap, aning nirya ati si erena kumce, amalye ning nirya malye kibuka nirya obik ninye tikmekba, eipse. Sik taruk arye bingkong bung-bung ana ato ning, el si ara kecapi talipmek ning ara, Allah arye sik aninye ati aripmok ning talibuka tikmekba, eipse.
66015003	Asukum tikmek talak ara, Allah el amutam bukuka fil dolamuknye Musa birye sekuka nyalamuk mot uk senmek. Amot ara, Musa birye, Domba Mi Atonunye biti tenelamukce, amot sekuka deibukce nyalamuk. Aning atonun sik alaut mekwen damak atikmek ninye arye, Musa sekamuk mot senmekba, kekepse. Amot deice nyanmek yupu ara, ani. Nun Ni Allah, anda aning-aning nirya malye kibuka, aning nirya deice tam umince, weik mikipnye, ulyame. Yuk mikip ulul ning nirya ara, mikip mitik uk ulul bukni, anda nun Weik Deiyoknye ulyame. Weik mambul fil dolyam ning ara, ninye winipmanto kum ning, sirya dakna fil dolamluma nirya ara, ‘Aning ara diksukum ulule,’ tenenyabe. Ance uminye ning ap, dib nyaminye yupu ap nirya ara, ‘Fia telebuk ulule,’ tenenyabe. Ance diksukum ubuka winiminye ning ap, dipkoprop nyalyam yupu ap nirya ara, fia telebuk ulule. Minop talak babye, anoutamak talak babye, aminyan yanamle talak babye nirya ara, aulul ning nirya ap, ninye ayala-ayala nirya ap weik deiyok talilulnye bira, an tonok uminya ati ara, anda weik Ninye Deiyoknye, Raja ulyame.
66015004	Malye winin ning tonok babye kum umince, anda Fia Telebnye ulyame. Ati ara, ninye im sirya mutuku sirya nirya arye an ap, an si ap ati, ‘Se, elda weik mambule’ tenen, ilil ubikirye, “Allah anda fia telebe,” nyabuka an si uk fia erenamake. Tonok yala ninye babye, an ti, ‘Dauplye,’ tenen, kum batakitinge. Ninye yala-yala nirya adip aryuk an si uk fia erenamkiake. Minop talak arye dipdongobuka, winitalak nirya noutamak ara, ance fia diksukum ubuka, dolamsulum fil nirya akunum lakak kipsilama ati, im sirya mutuku sirya nirya noutamak arye, ninye ayala-ayala nirya an dam yakirye, an si fia erenamake.” Sik amekwen dam tikmek nang arye nyanmekba, kekepse.
66015005	Aning nirya eipsop ura aning ton eipse. Allah el si erena aik, im deice tam ulul ning fumbisik ara, Fia Teleb Aik, Allah tia talak ati yanuka ulamuk aik ara, talye nang nirya arye, wekmanto kum wamuk aik ara, kuklobukba lakak kibuka ak eipse.
66015006	Anyaik kuklobukba, Allah el im deice tam si eren aik fum tam arye, sik tek barye malaikat arye, ninye wenena ati, weik kanye imun ning tek barye bobuka yanmekba, eipse. Amalaikat sik butum aling ara, fia kurun teleb ning dirin weik butum aling ap, sik taram deice ara fia teleb poron cang butum aling pakupmek ning ap, emas urasin ato ning ketepmek ning ap, ongopmekba, eipse.
66015007	Aning dinmasiba, sik teleb dum barye kam unyak ning kan-kan, tonoknye birye, karu makau eipmase ning tek barye dobuka, sik tek barye malaikat ati bokuka aribuk. Akaru makau emas ning fumbisik ara, kam fia unamlanye Allah, el yu una ap, ninye wenena ap, ona ap deiyok ning nirya ubuk. Fia doyanamle talak kam unamlanye Allah ara, el yu weik ning, akaru makau emas ning fum unmokak eipse.
66015008	Teleb kam ulul ning tonok arye, akaru makau emas ning, sik tek barye malaikat ati arebukba sik amalaikat dobuka talibikba, Allah el si erena ati, Teleb Aik noutamak ara, tulum weik welebuk. Atulum ara, Allah el im deice tam si erena aik fum tam binuka langdibuk. Atulum ara, urdem tulum kum bukni, Allah el fia teleb ulye ap, el mikip weik ulye ap deice arye atulum welebuka, ubukba anyaik langdibuk. Atulum arye anyaik langdibuk ura, anyaik wekmanto kum ubik. Anyaik kum wekmanto talak ara, sik tek barye malaikat arye, tek barye kanye imun bona deiyok ning talipmek ning bokuka, tukwak ninye ati arilamika ani, aikin ning arin talak sirya min kum dakamik talak noutamak nirya ara, aTeleb Aik wekmanto kum unamake. Aning nirya ara, na Yohanes arye eipse.
66016001	Aning nirya eipsop ura, adip aryuk, Allah el si erena aik fum tam arye tonoknye birye, sik tek barye malaikat ati weik yupu arye nyabuk. Elce nyabuk yupu ara ani. “Allah el yu una ap, ninye wenena ap, ona ap ati deiyok ning ara, anggun taipmalum ngolol makau fumbisik ulule. Ati anggun ngolol makau atonun bukni, emas arye memebik ning talipmalum ning nirya ara, tukwak mutuku unyak ninye deice dikilbilulume,” nyabukba, kekepse.
66016002	Ayupu nyabukba, adip aryuk sik tek barye bukni, minyuma malaikat arye el emas makau tuku deice diklobukba, atalak ulamik ninye deice ara, weik kanye imun torok moubuk. Ara, laut mekwen noutamak arye minyuma yayuknye, fia malye kam ululnye, el ap, el urasin atonun puturubuka deibik ning ap, tukwak ninye arye si erelamikce, el nomor sik nong deice seklamik ninye ati, torok fia weika arye aribukba, sik nong deice moubuk.
66016003	Winibukba, malaikat bitinya anye, el karu makau fum tukwak mutuku diklobukba, laut mekwen deice sakuka, laut mekwen nirya ara, sik dipmace ninye talima fum tam ining mekwen delilamle atonun, laut mekwen nirya ining mekwen deibuk. Winibukba, laut mekwen noutamak kam ulamuk ning ap mekin bal ayala-yala nirya ap adip aryuk nirya dibike.
66016004	Winibukba, malaikat winilinye, el ngolol makau fum wamuk ning tukwak mutuku tam diklobukba, akanye imun ning ara, tukwak mutuku noutamak balamuk mek ap, mek puak ap nirya adeice sakukba, amek nirya ining kibuk.
66016005	Amek nirya ining atonun ubukba, amek ap amekwen ap ulamik ning nirya dibikop ura, amek aning-aning nirya talibuka ulamuk deiyok malaikat arye ayupu nyabuk. “Allah anda minop talak ulamluma ani, tuba kam uk ulyamnye bira, malye ning tonok babye akum uk ulula anya arye, anda Fia Telebnye ulyame. Ance tukwak mutuku ninye ati, kanye imun un ning aripmalamce, wenepmalam ara, bita merekuka wininmalame.”
66016006	“Aning ara, talye ati kum nyapne. Deiyok ara, amalye winin ninye arye an mapu weik oltakalamik. Ara, ance, ‘Aninye ara na mapu unamak’ tenen, wiamlumba, an ti diba tenelamik ninye ap, an yupu lake nyana deiyok nang nabi-nabi nang ap, weika arye oltakalamik. Winibuka malye ulamika ati ara, ance nyapdeipmalamba, sik mek nirya ining mekwen danmalabuk, ining mek uk dinamake. Sikda malye ninye ati, ‘Bita merekuka wenepmalume,’ nyapne.” Mek deiyok talibuka ulamuk malaikat arye nyabukba, kekepse.
66016007	Anye birye ayupu nyabukba, Allah el aik fum emas meja damnye birye ayupu kekenmok ati, tamubuka nyabuk. “Dipkoprop nyaplame. Nun Ni Allah anda aning-aning nirya malye kibuka, aning nirya deice tam umince, weik mikipnye ulyame. Yuk mikip ulul ning nirya ara, mikip mitiktonun ulul bukni, anda nun Weik Ninye Deiyoknye ulyame. Weik mambul fil dolalum ning ara, ninye kum winipmanto ning, fia teleb fil dolamlum ning nirya diksukumuk ulule. Ance tukwak ninye ati yupu lepsisikuka bokeipmalamce, ance aninye nirya wenebuka onmalama ara, fia diksukumuk ulyama anya arye, ‘Aning nirya ara, fia telebe. Bita merekuka onmalame’ tenen, nyapkine,” nyabuk. Allah el aik fum emas meja dam ululnye, ayupu nyanmokak, kekepse.
66016008	Ayupu nyabukba, Kekepsop ura, malaikat dumunye birye el karu ngolol makau wamuk ning, kiting deice diklobukba, kiting yu fia weik ubukba, tukwak ninye sik nong bol deice tin weik teng-teng abuka deice arye, sik nong bol bupu nirya boubukce bol kobuk.
66016009	Sik nong bol tin weik ubukce, bol kobukba, akanye imun deiyoknye, Allah el si ati fia malye yupu weika arye nyanmek. Deiyok ara, sikce, ‘Akanye imun ning nun nong deice awinipmasila deiyoknye bira, Allah el uka,’ tenebikce malye yupu nyanmek. Allah El si ati malye yupu weik nyanmek bukni, sik malye-malye unyak ning ati, balye tam kibikce, kum batakik. Tonda, el ti, “Anda fia telebe,” nyabuka, el si kum erenmek. Amalye winin ning nirya ara, tuba talibuka wininmekak anirya eipse.
66016010	Eipsop ura, pamu malaikat arye el karwu ngolol makau ara, laut mekwen noutamak arye minyuma kutukuka yayuknye, fia malye kam ululnye, el talyamuk ning deice arye diklobuk. El karu makau fum wamuk ning diklobukba, Malye Ning Kam Ululnye, el talilamuk mutuku nirya ap, el talilamuk ninye ulamikak nirya ap, dana-dana nirya kunukuk. Dirina fia kum ubuk. Winibuk ura, elce talyamuk ninye nirya ara, sik torok weik ap, sik nong deice uk yala nirya dilamuk ap ati, weik arye engebuka donmekce, sik mining sitang si tolanmek.
66016011	Winibikce, Allah im deice tam ululnye biti, fia malye-malye yupu el nong deice delilamikce, sik malye ulamik ning ati ara, ‘Se, nun dipkoprop malye uk winilamubu,’ nyabuka, sik balye tam kibuka amalye winin ning ati kum bataklamik. Kekena kumce bisibuka unmekce, malye winin ninguk talibuka unmekak, eipse.
66016012	Nakup malaikat arye kanye imun ning el ngolol makau fum tam ubuk ning ara, weik mek si Efrat mek deice arye diklobukba, amek nirya adip aryuk ceprobukce, mikuk. Tuku kel-kel abuka deiyok ara, ‘Amek otam kiting yangan tam ulamik ninye deiyok nang, Raja nang arye, abisik arye yanamak’ tenen, amek nirya adip aryuk ceprobuk.
66016013	Aning eipsop ura, isa winilinye birye, yakai urasin atonun ubukce, yanganmekba, eipse. Tonok ning ara, Mem Kwatima Urasin Atonye tikukba, el si bam bol fum tam arye ayakai kutukuka yayuk. Bitinye ning ara, Fia Malye Ning Kam Ulul ning, laut mekwen noutamak arye kutukuka tikilyayuknye, el si bam bol fumbisik arye yakai kutukuka yayuk. Aning atonun, winilinye ning ara, Tilila Yupu Nyana Deiyoknye, el si bam bol fumbisik arye yakai kutukuka yayuk. Aisa yakai urasin atonun danmekce yanganmekak eipse.
66016014	Aisa winilye, tukwak mutuku tuba ulamik ninye deiyok nang dam balamikce, ninye kum winipmanto ning mambul fil weik dopra balamik. Tonda, awinilinye isa arye, tukwak mutuku ninye deiyok nang nirya bulubuka kintinipmeka deiyok ara, ‘Anang ap, sik mapu silip ap nirya arye, Allah el tam nang obuka sirya dakdenamak’ tenen, bulunmek. Aning ara, weik mikip ululnye, Allah arye ninye nirya ati yupu lipsisikuka, wenebuka opnamle sum ara, ‘Atukwak mutuku deiyok nang arye, Allah el yupu yanipdenamak’ tenen, bulupmekce ninye winipmanto kum fil donmekak, eipse.
66016015	Atalak aryuk Yesus arye ayupu nyabukba, kekepse. “Anggun nirya kanye mouplulume. Ubula don nang talya karin arye duknubuka yangalamak touk, anggun kum bikmamunye talak uk talye karin arye yanamne. Allah arye teleb updeiplirye, meliliba kanye deibuka unamlanye wininamle ning ara, lak nyapnusine. Winipmanto ara, ninye arye, ‘Nun mankau mapmabye talak, butum aling kum ongopmabibuk, nun kayapu yacop ura, alye dakdapyak’ tenen, butum aling ongobikirye kanye moubuka kintinibuka dilamak touk, Allah arye melinamlanye babye kintinibuka dina uk unamle.” “Ayupu nong noutam ara, ani. Anggunce, ‘Nun ni kopropa dan talak dolyanamsil do?’ tenen, kintinibuka dina uk upmunyop ura, aminyan talak ara, anggun alye kum dakanamlume. Tonda, winipmanto ara, kintinina kumop ura, ninye dinmacak, talye nong demuk banyak ninye arye, alye dakaldalamak touk anggun babye kintinibuka dina uk kum upmunyop ura, na tamubuka yanamne talak ara, alye dakdanamlume. Ati kanye mouplulume, nyapsine.” Yesus arye ayupu nyanmokak kekepse.
66016016	Ayupu kekepsop ura, sik isa winilye arye, tukwak ninye deiyok nang nirya Raja-Raja nang nirya dobuka tonok mutuku bulubukabikce, mutuku si Harmagedon mutuku deibik. (Ara Ibrani yupu deice arye Harmagedon nyanyake.)
66016017	Bulubuka deibik ura, malaikat teknye birye kanye imun ning, el karu makau fumbisik wamuk ning ara dobukabukce, im noutamak uk diklobukba, Allah el im deice tam si eren aik fumbisik arye, tonoknye weik arye yupu nyabuk. “Winira akunuma. Sirya dakle,” nyabukba, kekepse.
66016018	Nyabuk ura, adip aryuk liman ap, bebeya lakna ap, weik lelim ap, weik mutuku lulukna ap ubukba eipse. Allah arye aning-aning nirya kwepdeibukce, ninye kwepdeibukba tukwak mutuku noutamak deibuk talak arye dipdongobuka, winitalak anoutamak talak nirya ara, mutuku lulukna weik aulamuk bukni, anirya talak nirya ara mitiktonun luluklamuk. Bukni, asirya daknamle talak luluknamle ning ara, mikip fia weika arye luluknamlarya. Amutuku lulukna, weik arye lulukunmokak na Yohanes arye eipse.
66016019	Mutuku lulukna weik arye lulukukba, adip aryuk weik asik domik mutuku, el si ara Babel mutuku noutamak arye, tuku nirya dilikukce, bokuka winilye kibuk. Tukwak mutuku im sirya mutuku sirya nirya noutamak arye, weik asik domikak nirya adip aryuk lokuka biyukce, atu atonun kiplobuk. Deiyok ara, Allah arye weik mutuku si Babel mutuku ninye arye, fia malye ulamik ning nirya ati, tuba tenebukce, amutuku ninye wenena ati, yu fia weik ulamuka ati, asirya dakne talak, yu fia weik ubukba, weik mikip arye oplobuk. Allah el yu upmanto ning ara, yu weik arye kanye wangalamak mek kwebuka, tonok mek makau fum tam weika arye dikdongobikirye, yuk nang ati, mikip arye sik si bam bol fum tam dikdongobicop ura mek si amubuka lupdonokmanto kum winiptingop ura, Ara, Allah arye weik wenena ning arebuk ati, sik Babel mutuku tam ninye lyepdanmanto kum unmekak eipse.
66016020	Weik mutuku lulukna lulukukba, laut mekwen noutamak arye sekelongolamuk mutuku taram pulau nirya ara mekwen dibukba, adip aryuk kum dayuk. Mutuku kon mutuku kon nirya ara, weik arye lulukukba, tokna paklirye yamultaklamle touk winibukce, amutuku-amutuku nirya sakukce lu kibuk. Mutuku kon nirya kum dayuk.
66016021	Im noutamak arye ninye nong deice sakuka obuk ning urasin ara keil atonun bukni, dekne dukduka puru mok sakuk. Es mok puru ara, dekne dukduka atonun yuk-yuk bukni, tonok ning ara, 45 kilo atonun ubuka sakuk. Aning ara fia weika arye sakanmokce, ninye fia weik obuk. Obukba, tukwak ninye nirya imun kanye bobuka unmekce, asakanmok dekne dukduka mok puru ati, Allah el nong deice fia malye yupu nyabuka derenmekak kekepse. Na Yohanes arye nyapsine.
66017001	Sik tek barye malaikat, ara karu mek makau talipmek malaikat noutamak bukni, tonoknye na dam yanuka domona yupu deice arye nyapnuke. “Anda yalyame. Allah arye fia malye kil, talye yolamak kil, ninye nirya kel kiyamik kil ati, wenebuka opnamle ning kapdeipkiniba, eipnulame,” nyapnuk. Ayupu nyapnuka nong ara ani. Ara weik mek dana-dana weik asik domik mutuku, Babel mutuku noutamak ulamik ninye ara, Allah ati bataklamikce, fia malye weik winilamika ati, talye yolamak kil atonun ulamik.
66017002	Babel mutuku noutamak ulamik ninye ap, im sirya mutuku sirya nirya, weik ninye deiyok nang Raja-Raja nang ap, sik neika fia malye ninguk talibuka ulamikce, malye winilalamik. Ninye arye kanye wangalamak mek weik dinyak deice arye, sik kanye wangabikiba, kanye bona kum dib aryuk fia malye winilamak touk, Babel mutuku ninye malye winilamika deice arye, yuk mutuku nang nirya kel biklamikce, sik babye atonun malye ninguk talibuka winilamik.
66017003	Amalaikat arye ayupu nyapnukba, Allah El Dib Kanye talipnuka deice arye, amalaikat arye dopropnukce, yukak bobenuk. Ara, mek ap, ninye ap fia kumak bobinukba, aning eipse. Eipse ning ara, nyapnune. Ara, fia malye kam ulul ning, el nong ara ining bi wamuk ning bukmokak, eipse. Amalye kam ulul ning el nong bol deice nirya ara, si sekamuk ning lak kibuk. Ninye arye asi nirya nyaptingba, Allah kekepturye, ‘Na like’ tenen, yu uptue. Ara, Allah el si yanina yupu ubuka ati nyapne. Asi nirya ara, Allah el yanina ati aning nong bol deice sekuka deiyamuk. Akam ning ara, el kisok tek barye ubuk bukni, el kisok deice ara, sapi basam yang atonun ning sepuluh (10) ubuk. Malye Kam Ulul Ning balye tam ara, ninye nirya biklamikce, talye yolalamik kil bukmokak, eipse.
66017004	Akil ongopmok butum aling ara, fia teleb mirin ap, bi ap ubukba, abutum aling deice wipdeibik ning ara, emas ap, laut mekwen fum tam ulamle ning, dekna weik ning, el si ara mutiara ap, dekna weik mitik keil ap ubuk. Akil el taruk arye karu mek makau emas arye memamek ning bopmok. Amakau fumbisik ara, akil arye fia malye-malye winilamuk ning ap, ura, yuk ninye nirya talye-talye yolalamik ning ap ubuk. Teleb nang mutuku-mutuku nirya arye, ‘Akil winilul ning ara, fia malye ning ati, nun teleb unyap ninye arye aning ara fia kum winiptibye,’ tenelamik bukni, akil arye aning nirya ati kanye deiamukce, aning uk talibuka winilamuk.
66017005	Akil el asok deice sekuka deiyamik yupu ara, ani. “Akil el urasin ara, winipmanto kil ulul bukni, aning nong noutam ara sal arye, ‘Deiyok ara ani’ tenen, min kum biktinge. Weik asik domik mutuku si Babel mutuku tam kil talye-talye yolamak kilapu, sik nin deiyok kil ulule. Tukwak ninye arye fia tenepmanto kum ning, fia malye unyak deiyok kil ulule.” Ayupu dum barye ara, akil el asok deice sekeiyamik ning laka ubukba, eipse.
66017006	Akil dipdesirye, kel bikse. Akil ara, diba tenen nang fia weik olamukba sik ining balamuka kwebuka dilamukba adeice arye, kanye deibukce, el kanye wangamuk. Ara, ninye arye kanye wangan mek weika arye dinyakba, sik kanye wangabikirye, teleb kanye bona kumce, malye winin ning talye luparabuka winilamak touk, akil ton winipmokba, eipse. Akil arye ninye olamuka ara, talye nang kum bukni, akil arye nyamukba, yu nang arye, Allah wiamukba, el ti diba tenelamikce, Yesus el yupu dobuka peterelamik ninye ati olamik. Yesus el yupu kekelamik ninye fia weik olamika ati, akil ara kanye deibuka ulamuka deice arye, el kanye wangamuk. Winibukba, epsirye, na kanye fia lukdase.
66017007	Lukdaseba, amalaikat arye nyapnuke. “An lukulanmalam ara, yata deiyok arye do? Ninye arye kum bikamik ning, aMalye Kam Ulul Ning el kisok tek barye, el yang sepuluh (10) ululnye ap, el balye deice bukuka balamle malye winina deiyok kil ap ati laka nyapnukine,” nyapnuke. Nyabukce, ayupu dukdongobuka nyabuk.
66017008	“Yohanes ance eipmom ning fia Malye Kam Ulul Ning ara, min arye tukwak mutuku noutam balamuk. Winitalak tunimapliba, ninye kum elinyak bukni, aminyan talak ara, tukwak mutuku noutam tuku fumbisik bakamlyak douapce, kutukuka tiknamle. Aminyan tuku fumbisik arye weleplyop ura, Kristus arye anye biti wenebuka oplopnamle. Allah arye aning-aning nirya kwepdeiyamuk talak arye, ‘Aninye lyepnamne’ tenen, Kam Fia Unamak Ninye Si Sekna Buku, sik si kum sekiamuk ninye ara, aminyan talak aMalye Kam Ulul Ning tuba tonap eipnamake. Minop arye tukwak mutuku balamuk bukni, winitalak kum elinyakbuk, aminyan talak tonap laka yalye ura, eipnamaka ati nyapkine. Malye Kam Ulul Ning ara, elinamak ninye ara, Allah arye ‘Sik kam fia unamak’ tenen, sik si kum sekiamuk ninye ara eibikirye, lukdanamake.”
66017009	“Aning nirya ara, weik kel kinyak nang uk, ‘Deiyok ani’ tenen, kel biktinge. Yuk talye nang ara, aning nirya ara, kum kel keptinge. Malye Kam Ulul Ning, el kisok tek barye ulye ning ara, winipmanto ulul bukni, akisok tek barye nong ara, ani. Ton ning ara, Talye Yolana Deiyok Kil arye mutuku kon deice bulul sukum tek barye ulul ning ati kel kinyabe. Ton deiyok, ara sik tek barye weik ninye deiyok nang, 7 Raja nang, fia malye ning talibuka unyak nang ati kel kinyabe.
66017010	Sik 7 Raja kan-kan ara, pamu barye malye Raja nang ara, akunum obuka sirya dakukba kum unmak bukni, tonok malye Raja tuba ulule. Tonok malye Raja ara, min kum yanmal bukni, aminyan talak akunum yalyop ura, like mitik weika arye, anye birye tukwak ninye nirya talibuka unamle.”
66017011	“Afia Malye Kam Ulul Ning minop talak kam ulamuk bukni, winitalak ara, kam kum ulule. El babye winipmanto ulul bukni, aning nong ara, fia malye ninye deiyoknye, Raja binye ulule. Sik yuk tek barye fia malye ninye deiyok nang, 7 Raja nang arye, tukwak ninye talibuka ulamica ani, aminyan talak ara, sik kum dacop ura, malye Raja binye arye tiklirye tukwak nang talinamle. Anye babye, aminyan talak ara, Kristus arye wenebuka oplopnamle.”
66017012	“Malye Kam Ulul Ning, el bol ining bi atonun ubuk ning ara, el kisok tek barye deice ubuk yang eiplum ning ara laka nyapnune. El kisok deice 10 yang ara winipmanto ubuk bukni, aning nong ara ani. Ara, mitiktonun amutam ninye deiyok nang, 10 nang ati ulule. Aninye deiyok nang 10 nang ara, min kum yanamaka ati, amalye deiyoknye birye, sik talinamak mutuku, 10 mutuku min bokuka kum aripmale. Bukni, aminyan talak sik deiyok nang 10 nang akunum yacop ura, fia Malye Kam Ululnye sik deiyoknye birye, el amutam sik 10 ninye deiyok nang arye talinamak mutuku, 10 mutuku bokuka aripliba, el amutam bukuka unamake. Sikda like weik kum kam unamak bukni, sikce 10 mutuku talibuka unamak talak ara, mitiktonun dem uka.
66017013	Sik malye ninye deiyok nang, 10 nang nirya arye, ‘Ansinibuka unamake,’ tenebuka tonok kanye uk tenebuka, neika unamaka anya arye, sik mikip ap, sik talinamak deiyok ning nirya ap, dobuka sikce fia Malye Kam Ululnye biti, arepnamake.”
66017014	“Arebikirye, amalye deiyoknye ap tabakicop ura, Domba Mi Atonye biti, opnamake. ‘Domba Mi Atonye opnamap’ tenen, piripdenamak bukni, Domba Mi Atonye birye, sik nirya ati malye kibuka oplopnamle. Winipnamla ara, talye ati kume. Ara, yuk ninye deiyok nang weik aunyak bukni, sik deice tam Weik Ninye Deiyoknye bira, el uk ulule. Tonda, yuk Raja nang weik aunyak bukni, sik deice tam weik erena Raja Deiyoknye bira, Domba Mi Atonye bira, el uk ulule. Ati ara, Domba Mi Atonye birye, sik malye un ninye deiyok nang nirya ati obuka sirya daknamle. Atalak ara, Domba Mi Atonye elce, ‘Aninye na mapu unamak’ tenen, wiamukce, yukamukba, el ti diba tenelamikce, batakna fia kumce, el yupu talibuka dobolyanganyak ninye ap, el ap neika unamake.” Amalaikat arye na Yohanes ati aning nirya laka nyapnuke.
66017015	Lak nyapnukce, ayupu tonap dukdongobuka laka nyapnuke. “Arup sum Talye Yolana Deiyok Kil, weik mek dara bukmokak, eiplum ning babye, laka nyapnune. Weik mek dara ara, winipmanto ulul bukni, amek sik nong ara, ninye ayala-ayala nirya ap, yupu yuk-yuk nirya nyanyak ninye ap, weik mutuku noutamak yuk-yuk nirya unyak ninye negara-negara ap, yupa fia weik ati bikinyabe.”
66017016	“Afia Malye Kam Ululnye ap, el amutam buknamak ninye deiyok nang, 10 nang ap arye, atalye yolalamik kil fia amalye kil ati, ‘Nun like,’ tenebikirye, akil ati male kipnamake. Elce talilye ning nirya dalubuka dopdobikirye, akil oplobicop ura, nong demuk upnamle. Akil obikirye el nong kalebuka dinamake. Dinmaca ani, el nong kalebuka batakice ning ara, uku dongobikiba, uku arye dipnamle.”
66017017	“Winibuka unamake deiyok ara, ani. Ara sikda fia malye wininyak bukni, Allah arye, ‘Wininamme,’ teneamse ning ara, sik talima fum tam dongopnyop ura, sik 10 ninye deiyok nang arye, sik mikip ap, sik talinyak ning nirya ap, Malye Kam Ululnye deice deibicop ura, elce amutuku nirya talibuka unamle. Unamla deice arye, ‘Na teneamse fil nirya akunum dopnamniyake. Akunum dopnicop ura, na arye, bita merekuka,’ tenenamne. Na arye, ‘Aminyan sirya talak unamle ning ara ani,’ nyabuka lak nyalamse yupu nirya, nong akunum uplyop ura, na arye amalye deiyoknye babye oplopnamne. Allah arye tenelule.” Amalaikat arye na Yohanes ati aning nirya laka nyapnuke.
66017018	“Talye Yolana Deiyok Kil eiplum ning ara, winipmanto ulul bukni, el nong ara, ani. Ara, fia weik asik domika Babel mutuku noutamak unyak ninye ati kel kinyabe. Babel mutuku unyak ninye arye, yuk mutuku deiyok nang Raja nang nirya ati, sik deice tam unyakce, ninye deiyok ning talinyake.” Malaikatnye birye laka nyapnuk touk, na Yohanes arye nyapsine.
66018001	Aning nirya akunum eipsop ura, im deice tam arye yuk malaikat kolukukba, eipse. Amalaikat el mikip ap, el deiyok ning talyamuk ning ap ara, fia weik. El fia teleb ubuk deice arye, dirina fia weik ubukce, tukwak mutuku nirya dirin aribukba, laka kibuk.
66018002	El yupu ara, mikip weika arye ayupu nyabukba, kekepse. El yupu ara, ani. “Weik asik domika, el si ara Babel mutuku, aninye ati Allah arye malye kibuka oplopnule. Oploplirye amutuku ap amutuku unyak ninye ap, amutuku noutamak, unyak isa nirya ap, Allah arye kum daneiplirye sirya daknamle. Amutuku noutamak ara, isa ayala-yala nirya unyake. Tonda ninye unak kum ati, fia malye maka weik daunyake. Ara teleb wininyak nang arye, ‘Amaka yala nirya ara, fia malye maka anya arye, nun lik’ tenen, fia Kum dinyak maka yala nirya amutuku noutamak unyake.
66018003	Allah arye amutuku kon tobuka kum kipreipnamle deiyok ara ani. Ninye kanye wangalamak mek weika arye dibikiba, sik kanye wangabikiba, fia malye ulamak touk, Babel mutuku ulamik ninye ara, Allah ati bataklamikce, sik fia malye ning yala-yala nirya winilamika deice arye, sik kanye talima nirya malye uk upra balamuk. Winibuka malye weik winilamikba, yuk mutuku ninye nirya elilamikce, ‘E, sik wininyak touk, nun babye wininamabe,’ tenelamikce, amalye ning nirya sik babye winilamik. Tonda, mutuku sirya im sirya nirya sik weik ninye deiyok nang, Raja-Raja nang arye, amutuku kilapu ap, talye yolalamik. Tonda, Babel mutuku ninye arye, ‘Aning-aning nirya weika arye doproptibirye bona weik talin nang unamap’ tenen, weik arye patalamukba, sik kanye talima weik arye engelamika deice arye, yuk im sirya mutuku sirya nirya dekna deiyok nang arye, bona aning-aning nirya boyangalamikba, Babel ulamik nang arye deklamik. Deklamikba, yo bok weik dololamikce, bona uto-uto talin nang ulamik.” Malaikatnye birye nyabukba, kekepse.
66018004	Kekepsop ura, im deice tam arye ayupu ton nyabukba, kekepse. “Na Allah arye nyapsine. Babel mutuku noutamak tuba ululum bukni, na ti diba tenenululum ninye ara, adip aryuk amutuku batakuka yukak bindoplulume. Ara talye ati kume. Amutuku batakuka yukak kum biminyop ura, amutuku ninye arye, malye unyak ning ara bikmunce, anggun babye atonun winipmunyop ura, Allah arye amutuku ninye sik wenena ati, weik kanye imun ning, sik nong deice dopkwetepnul ning ara, ‘Anggun ton tabakuka opsilyak’ tenen, nyapsine. Ati, na Allah ati diba tenenululum kili sal ara, ‘Babel mutuku ninye arye malye weik wininyak ning, anggun babye winipmunba, na arye Babel mutuku kili sal sik wenena ati sik nong deice kanye imun ning weik deipnun ning, anggun nong deice babye deipsinirye opsinyak’ tenen, adip aryuk Babel mutuku batakmunce, memebuka moupdopnamlulume.
66018005	Allah arye Babel mutuku ninye weik arye wenepnul ning ara, talye ati kume. Deiyok ara, sik fia malye ning weika arye tabakuka winipra balamikba, nukmanto kum ulule. Ara, keil lelebuka meneng deice dadeipdanin, balamica ani, im bol pipmanto ulamle touk, sik malye wininyak ning nirya ara nukmanto kum ulule. Babel mutuku unyak kili sal arye, malye ninguk talibuka wininyak ning nirya ara, Allah arye tuba tenelula anya arye, amutuku ninye weika arye wenepnamle.”
66018006	“Ati, Babel mutuku unyak ninye, sikce yuk nang ati malye winilamik touk, Allah arye sik wenena ati, sik nong deice fia ikin ning weika arye deipnamle. Amutuku ninye arye, yuk nang ati malye weik ulamik ning ara, mitiktonun bukni, Allah arye sik wenen ning ara, sik nong deice deipnamle ikin ning ara, fia weika arye winipnamle. Sikce yuk ninye ati, sik nong deice delilamik ning ara, ikin mitiktonunuk wamuk bukni, Allah arye sik wenena ati, sik nong deice deipnulam ning ara, ikin fia weik upnamle.”
66018007	“Minop talak Babel mutuku ninye arye bona uto-uto talin ning ap, dekna weik ning ap, weik dololamikce arilalamikba, nukmanto kum ulamuk. Bona talin nang weik ulamikba, yuk mutuku ninye arye, ‘Se, sikda fia telebuk unyake,’ tenelamikce, amutuku ninye ati si erelamik. Ati, bona talin nang weik ulamik touk, winitalak ara, Allah arye kanye imun ning fia weika arye, sik nong deice deipliba, fia weika arye engebuka donamake. Babel mutuku unyak ninye sik talima fum tam ara, utenyake. ‘Kume, sik youwak kilapu arye, malye kanye bobuka engelamak touk, kum unyabe. Nunda weik ninye deiyok nang, Raja nang arye talye kanye bobuka pinpin asa uk ulamak touk fia unamabe,’ tenelamik. Winibuka tenelamik bukni, winitalak ara, Allah arye sik ti weik arye wenepnamle.
66018008	Babel mutuku unyak kili sal arye, ‘Nunda fia telebuk wininyabe,’ tenelamika ati ara, akunuma. Allah arye tonok sum noutamak ara, Babel mutuku ninye, sik kanye imun ning adip aryuk weika arye aripniba, weikto upnamle. Ara, dipna ap, din patapliba, din bulang patanasa una ap, ikin kanye bobuka engena ap weik upnamle. Tonda weik uku buk dopkwetepliba, sik mutuku ap, sik nong ap dipnamle. Aning-aning nirya talibuka Weik Deiyoknye, Allah arye, Babel mutuku unyak ninye yupu lipsisikuka, bokeiplirye wenepnamlanye bira, el mikip fia weik ulula ati, anyapman ning nirya nong upnamle, nyapne.” Im deice arye nyanmok yupu nyanmokba, kekepse.
66018009	Aim deice arye nyanmoknye birye, ayupu tonap dukdongobuka nyabuk. “Allah arye, Babel mutuku ninye ati, wenebuka opliba, uku arye amutuku ulul ning nirya dilirye, weik tulum welepliba, yuk mutuku unyak ninye nirya eipnamake. Yuk mutuku weik ninye deiyok nang, Raja-Raja nang babye eipnamake. ARaja-Raja nang arye, Babel mutuku ninye ap yolalamikce, amutuku noutamak bona weik talin ning ulamuk ning, kanye delilamak ning ap, dekna weik ning ap, talibuka neika ulamik ning ap, uku diplirye tulum welepliba, sik Raja-Raja nang arye, awelepnamle tulum eibicop ura, fia ikin kanye bobuka, weik arye engenamake.
66018010	Allah arye akanye imun ning weika arye, Babel mutuku ninye sik nong deice dopkweteplibuk yalyop ura, ikin kanye bobikirye, ‘Se’ tenen, weika arye engebuka donmakiba, yuk mutuku Raja nang nirya arye, yukak arye tikuka eibikirye, ayupu nyapnamake.” ‘Se, Se. Amutuku ara, weik mambul mutuku, fia teleb ulamuk. Babel mutuku ulamlum ninye ara, mikip weik ap, fia teleb ap ulamlum bukni, winitalak adip aryuk tonok kiting noutamak ara, Allah arye wenepmasilba, akunum kum daneipmasile,’ nyabuka engenamake.
66018011	Nyabikcop ura, yata bona do, aning-aning nirya dobuka dekelbalamica deiyok nang nirya arye, Babel mutuku kum upliba, malye kanye bobuka engenamake. Deiyok ara, minop talak Babel mutuku noutamak ulamik ninye arye, sik bona weika arye deklamik bukni, atalak ara, aning-aning nirya dekmanto nang akunum kum dale. Sik bona aning-aning nirya dobuka, dekelbalamak ning ara, aning dekmanto nang akunum kum danmala ati ara, ‘Se,’ tenen, engenamake.
66018012	Sik dekelbalamik bona si ara nirya nukmanto kum bukni, bona aning-aning nirya ara ani. Ara emas ap, perak ap, dekna weik keil ap, laut mekwen noutam arye dolonyak ning el si mutiara ap, fia teleb namin butum aling mirin ning ap, ining bi ap, nintong teleb yo yala nirya ap, basam si ap, dekna weik yo ap, besi ning ap, urasin teleb keil ap, dopdobikirye puturubuka deibikirye, memenyak ning dekna weik ning aning-aning nirya dobuka dekelbalamik.
66018013	Tonda, to len ning, el si kulit kayu manis ap, nintong teleb ning aning-aning nirya ap, sik si ara, mur ap, kemenyan ap, anggur mek ap, Ara yo duk teikuka dololamik minyak ap, roti dana deiyok ning terigu fia teleb ning ap, tonda ninye arye weilamak ning sapi basam ap, domba ap, kuda ap, tuku deice balamle ning yala nirya ap, ura, ninye arye ‘Sik yo bok deice dekikirye, ikin fil arukikiba, talye fil donamak’ tenen, ninye nong tapu koubuka bobalamik ninye ap, aning-aning nirya, sik Babel mutuku unyak kili sal ila tonap kum dekenamak ati, abona dekelbalamik deiyok nang arye, ‘Se,’ tenen, engenamake.
66018014	Mutuku-mutuku nirya, yata bon ning do, ayala-yala nirya dobuka dekelbalamaka deiyok nang nirya arye, Babel mutuku kum daliba, malye kanye bobuka engebikirye, ayupu ton nyanamake. “Se, anggun Babel mutuku ninye arye, ‘Fia teleb ning, aning-aning nirya dopropnamabe’ tenen, talima fum tam engelalum ning nirya ara, akunum kum upmasile. Tonda, anggun talyamlum bona uto-uto talin ning ap, urasin teleb-teleb kibuka ulamlum ning nirya ap ara, akunum kum upmasile. Tuba tonap, fia kum dopropnamlume. Anggunda bicoe,” nyabuka, sik bon-bona dekna deiyok nang arye nyanamake.
66018015	Sik bon-bona dekna deiyok nang arye, aning-aning nirya deklamikba, Babel mutuku ninye arye yo bok fia weik arilalamikba, yo bok weik dololamikce, bona uto-uto talin deiyok nang ulamik nang arye, pera mutuku arye tikmakirye, Allah arye Babel mutuku kili sal wenena ati opnamle ning eibikirye, ilil weik upliba, malye kanye bobuka engenamake.
66018016	Engebikirye, ayupu ton nyanamake: “Se, Se, anggun Babel mutuku ulamlum ninye ara, mikip fia teleb ninye ulamlumce, dekna weik butum aling, fia namin butum aling ongobuka ulamlume. Sik mirin butum aling ap, bi butum aling ap, abutum aling deice ara emas ap, dekna weik keil mitik ning ap, laut mekwen noutamak arye dolamik ning el si mutiara ap dobuka, sik butum aling bol deice wibuka delilamikba, dirin weik ulamuk. Winyamukba anggunda, bona talina weik kili sal ulamluma anya arye, afia teleb butum aling ongolamlume.
66018017	Bukni, tonok kiting deice aryuk, sik ap, sik dekna weik ning ap nirya ara, akunum kum danmale,” nyabuka engenamake. “Tonda aning atonun, sik laut mekwen deice, weik mek liya yo talibuka balamak deiyok nang ap, sik amutam bukuka amek liya yo deice fil donyak nang ap, amek liya yo noutamak bukuka talye banyak ninye ap, laut mekwen noutam ning, mekin bal do, yuk ning do, dobuka dekenyaka deice arye unyak ninye ap, sik nirya winipnamake.
66018018	Pera mutuku tam tikmakirye, Allah arye Babel mutuku unyak ninye nirya ati, wenebuka oplirye, uku dipliba, amutuku ning nirya dipliba weik tulum welenamle ning eibikirye, ayupu nyapnamake. ‘Se, atalak nirya yuk mutuku ninye arye fia teleb asik mutuku-mutuku nirya dobuka delilamikbuk, anyasik-anyasik nirya ara, mitik teleb ulamuk bukni, Babel mutuku tonok ara, fia urasin telebuk ulamuk.’
66018019	Winibuka nyabikirye, imun kanye bobuka, tuku but-buta dobuka, sik mining kisok deice pakdakirye, ‘Se, Babel mutuku kumdala ati, nunda mambule weike upsil’ tenen, weik arye engenamake. Engebikirye, ayupu nyapnamake.” ‘Se, Se, Babel mutuku ulamlum ninye ara, anggun bicoe. Sik mek liya yo talilamik ninye, bona yala nirya libuka sik mutuku bobalamikba, bona nirya deklamluma deice arye, amek liya yo talina deiyok nang arye bona uto-uto talin nang kilamik. Bukni, winitalak ara, tonok kiting deice aryuk, Allah arye anggun Babel mutuku ululum kili sal wenebuka oplopmasilba, kum danmalume,’ nyabuka engenamake.
66018020	Ati ara, amalaikat arye ayupu ton nyabuk. “Allah arye, Babel mutuku ulamik ninye sik wenena ati, akunum oplopmala ati ara, anggun im deice tam ululum ninye nirya arye, kanye deibuka pinpin asa arye unamlume. Tonda, Allah arye wiamsukba, el ti diba tenebuka ululum nang ap, el yupu dobuka peterelbana ati, deiyok kouna nang, dopkwetepsuk Rasul nang ap, el yupu laka nyalamlum nabi-nabi nang ap, anggun nirya babye kanye deibuka pinpin asa arye unamlume. Deiyok ara, sik Babel mutuku ulamik ninye arye, anggun nong deice ikin ning weika arye delilamsika ati ara, Allah arye sik Babel mutuku unyak ninye ati, akunum wenebuka oplopmala atia. Ati anggun nirya arye kanye deibuka unamlulume.”
66018021	Anye birye ayupu nyabukba, na Yohanes arye kekepse. Kekepse talak ara, adip aryuk yuknye, mikip weik malaikat arye winipmanto ning una ati, tonok mutuku yangan keil, ikin weik keil dobuka ereptalibukce, laut mekwen noutamak donokukce, ayupu nyabuk. “Aweik keil dobuka, mikip arye laut mekwen noutam donokmal touk, Allah arye Babel mutuku tam ulamak ninye nirya weneplirye, mikip arye oplopmale. Winitalak arye dipdongobuka, aminyan doyanamle talak noutamak nirya ara, tuba tonap amutuku aik ap, ninye ap kum unamake.”
66018022	“Sik mutuku noutamak minop talak ara, pong-pong ana atonun ning, bengkong ato ning el si ara kecapi ap, terompet ap, ura, aning-aning nirya talilamika deice arye mot selalamik bukni, winitalak arye dipdongobuka, aminyan yanamle talak noutamak nirya ara, amot sen ning, sik Babel mutuku noutamak tuba tonap fia kum nyanamake. Abung-bung ana ning arye, kum nyabikiba alelim ton Babel mutuku noutamak kum kekenamake.” “Yata fil do nirya, Babel mutuku noutamak fil yala nirya dolamik bukni, winitalak arye dipdongobuka doyanamle talak ara, fil aning-aning nirya sik mutuku noutamak ara, fil fia kum donamake. ‘Roti din ning dapnuyap’ tenen, kintinina ati, terigu teikna fil dolamikba, alelim kekelamik bukni, doyanamle talak noutamak nirya ara, Babel mutuku noutamak tuba tonap, roti din ning el deiyok ning, terigu teikne fil ton fia kum donamaka deice arye, alelim fia kum kekenamake.”
66018023	“Aning atonun, sik mutuku noutamak ara weisa delilamikba, dirin wamuk bukni, winitalak arye dipdongobuka doryanamle talak ara, sik Babel mutuku noutamak ara, dirin tonap fia kum unamle. Tonda minop talak ara, sal arye, ‘Kil dopnuyap’ tenen, kanye deibuka yupu nyalamik ning kekelamik bukni, tuba tonap sik mutuku ara sal ap, kilapu ap dopdakirye, fia kum unamake. Minop talak sik Babel mutuku noutamak ulamik dekna deiyok nang ati, yuk im sirya, mutuku sirya nirya ulamik ninye arye, ‘Se, sikda weik mambule,’ tenelamik bukni, sik babye kum danmake.” “Babel mutuku ulamik ninye arye, sik malye winin ning aning-aning nirya winilamika deice arye, yuk mutuku ninye nirya eibuka kel kiyamikce, malye bisik uk balamik.
66018024	Babel mutuku tam ulamik ninye arye, sik mutuku noutamak, Allah el yupu laka nyana deiyok nang, nabi nang ap, Allah el mapu ap, ura, yuk ninye weik tonap, oltakalamikba, aninye sik ining balamukba, Babel mutuku noutamak lakak ulamuk. Ati, Allah arye Babel mutuku ulamik ninye nirya oplopmalaba, amutuku ap, aninye ap, kum danmale.” Amalaikat arye nyabukba, na Yohanes arye kekepse.
66019001	Ayupu nirya Kekepsop ura, im deice tam noutamak arye, ninye yupa fia weika arye, yupu weik arye nyanmekba, ayupu tonap kekepse. “Haleluya, nun nirya arye, Allah el si uk fia erenamabe. Nun Ni kopropa Allah fia telebuk ulule anya arye, el dirina ara fia weik ulule. Ninye Lyena Deiyok ning ap, weik Mikip Deiyok Ulul ning nirya ap, el deice uk ulule. Elda Weik Erenanye ulula ati ara, nun nirya arye Allah el si uk fia erenamabe.
66019002	Allah arye yupu bokeipsilirye, usilye ning nirya ara, fia diksukumuk ulule. El nyalul yupu nirya ara dipkoprop ulule. Talye Yolana Deiyok Kil, el malye ulamuka deice yuk mutuku ninye im sirya, mutuku sirya nirya eibuka kel kiyamikce, sik babye malye winin ninguk talibuka ulamik. Ati ara, Allah arye akil ati wenebuka oplopmale. Allah el fil dolamik ninye ati, yu nang arye oltakalamikba, sik ining saklamuk ning nirya ati ara, aninye olamika deiyok ati, akil deice deipmalce, sik ining kwang dakna ati, akil wenebuka oplopmale,” nyanmekak kekepse.
66019003	Ayupu nyanmikce, tuba tonap ayupu ton nyanmekba, kekepse. “Haleluya, nun nirya arye, Allah el si uk fia erenamabe. Allah arye Babel mutuku ulamik ninye talye yolalamak kil atonun ulamika ati, wenebukce, uku dopkwetepliba, auku dilirye, tulum welenamle ning ara, fia kum dankunamle. Atulum ara, fia welenamle.”
66019004	Ayupu nyabikba, kekepse. Ayupu nyanmekba, sik 24 wisi ninye deiyok nang ap, sik teleb kam un ning dum barye ap, sik nirya arye Allah el ninye deiyoknye bun ning deice bukmokak, urasin tam gutam tuku dipdongobuka bukmikce, ayupu ton nyabik. “Nunce, ‘Amin,’ nyababe. Ara, ‘Aning nirya dipkoprop fia ulula’ tenen, ‘Haleluya. An si uk fia erenamkiyabe,’ ” nyanmekak kekepse.
66019005	Ayupu nyabikba, Kekepsop ura, adip aryuk tonoknye Allah el weik ninye deiyoknye bun ning dam arye ayupu tonap nyabukba, kekepse. “Allah el amutam bukuka, el fil uk dolulum ninye nirya arye, nun Ni Kopropa Allah ati, el si uk erepnululume. Allah ati, ‘Se, elda mambul fia weike’ tenen, el ti si erelulum ninye nirya, mambul nang babye, mambul kum nang babye, anggun nirya ansinibuka el si uk erenamlulume,” nyabuk.
66019006	Nyabukop ura, ninye yupa fia weika arye, yupu weik arye nyanmekba, alelim ara liman ap, mek onmalirye, weik lelim nyalamle touk, lelim ap nyanmokba, kekepse. Sikce nyabik yupu ara, ani. “Nun Ni Allah ati, Haleluya, nyababe. Nun Weik Deiyoknye, nun Ni Kopropa Allah arye aning-aning nirya deice tam ulirye, Weik Eitamnye ulule. Yuk mikip ning aulul bukni, elda fia mikip weiknye ulirye aning nirya el amutam ululbuk elcuk talilule.
66019007	Ati ara, nun nirya arye kanye deibuka, pinpin asa arye el ti, ‘Anda fia telebe,’ nyabuka si erenmabe. Deiyok ara, Domba Mi Atonye, el kil dopmanto talak, akunum yanmala anya arye, elce dopnamal kil ato ninye ara, sik kanye talima nirya akunum kintinipmake.
66019008	El dopnamal kil ato ninye ara, fia teleb namin butum aling, lek ning, dirin weik ulul ning ara, akunum aripmalaba, ongopmake.” Ayupu nirya nyabikba, Na Yohanes arye, kekepse. (Na Yohanes arye nyapsine. Fia teleb namin butum aling nyabuk ning ara, winipmanto ulul bukni, aning nong ara, ani. Ara, Allah arye wiamukba, el ti diba tenebuka, el yupu kekebuka dobolbalamik ninye arye, diksukumuk ulamik ning ati, tenenyabe.)
66019009	Ayupu kekepse talak ara, tonok malaikat arye na ti nyapnuke. “Anyapnukin yupu ara, seknamlyame. Ayupu ara, ani. Domba Mi Atonye, el kil dopnamal talak ati, weik kwalya kwalibuka deipnamak ning ati, elce anggun ti yukupsilirye, ‘Anggunda yalulume, yamunye ura, neika dipnamape,’ nyapnamle ninye ara, Allah arye aninye ati fia teleb updeipliba, kanye deibuka telebuk unamake. Anyapkin yupu ara, dipkoprop Allah elcuk nyapmanilba, nyapkine,” nyapnuk.
66019010	Nyapnukop ura, na arye, ‘Anye binyak kipnun’ tenen, el dam gutam tuku dipdongobuka bukmase bukni, elce nyapnuk. “Amio, winina ara meme. An ap, an kwit yapu aton ninye ap, sik nirya arye Yesus el yupu talibuka, el fil uk dolulume. Anggunce aning winilulum touk, na babye, el fil melinanye uk ununa ati ara, ance na ti si erena meme. Allah el tibuk kibuka, si erenamlulume. Anggun nirya arye, ‘Yuk ninye ton Yesus el laka teleb yupu, ninye lyen yupu kekenamak’ tenen, ayupu dobuka peterelamluma atonun, sik minop talak ulamikce, Allah yupu laka nyalamik nang, nabi-nabi nang babye, Yesus ati yupu nyalamik,” nyapnuke.
66019011	Nyapnuk talak im deice tam, dipdesiba, im deice tam nirya lakak ubukba, eipse ning nyapnune. Tonoknye, el si ara Dipkopropnye, tonda, Batakna Kumnye bira, tonok kurun kuda balye deice bukmokak, eipse. Anye bira, urdem una kum bukni, fia diksukumuk ubuka, yupu lepsisikuka bokolilirye, malye winin ning nirya ap, Allah ati yaninyak kili sal ap, ati olbalule.
66019012	El asing ara, weik uku buk dilamle touk ubuk. El kisok deice ara, ninye deiyok nang kina ati, sik kisok deice kalunyak ning el si ara mahkota, weik ubukba, eipse. El nong bol deice ara, weik mambul si sekuka deiyamuk ning ara, el bidamnye aryuk asi kel kiyamuk. Yuk ninye nirya arye kum kel kiyamik.
66019013	El ongolamuk butum aling ara, cang butum aling ngang dam arye dipdongobuka, yan dam sekelon butum aling ongamukba, eipse. Abutum aling ara, ining mek noutamak dongamik butum aling ongolamuk. Anye bira el si ton, Allah Yupu Deiyoknye nyanyake.
66019014	Anye bira, kurun kuda deice bukmokce menekuka banmokba, Allah el im deice tam yin talin malaikat nirya arye, el aminyan tam yanganmekak eipse. Ayin talin malaikat babye kurun kuda balye deice bukuka, el aminyan tam yanganmekak, eipse. Sik butum aling ara, fia teleb namin butum aling, kurun butum aling ongopmekak, eipse.
66019015	Allah Yupu Deiyoknye, el si bam bol fum tam arye, yu weik parang ya belebukba, eipse. Aparang ya arye, sik malye winin ning talibuka unyak ninye ayala-yala nirya ap, im sirya mutuku sirya nirya noutamak unyakce, malye wininyak kili sal ap ati, aparang ya arye opnamle. Tukwak ninye mutuku-mutuku nirya weik mikip deice arye talinamle. Ninye nirya arye, el ti malye kum kipmanto unamake. Winipmanto ati, ‘Anggur mek binamle’ tenen, weik keil deice fum lukikirye anggur dukdongobuka, yanibikiba, amekwen balamle touk, anye birye Allah ati mambul fil donamle. Ayupu nong ara, ani. Ara aning-aning nirya deice tam ulirye, weik mikip ap, weik eitamnye ap ululnye Allah ara, el yu weik upliba, tukwak malye un ninye nirya, weik arye wenebuka yupu lipsisikuka, oplopnamdak ati tenenyabe. Malye winin ninye ati wenena deiyoknye bira, akurun kuda deice bukuka balamlanye bira el uka.
66019016	Allah Yupu Deiyoknye, el keil deice ap, el butum aling deice ap ara, el si ton sekeiyamik. Asi ara, ani. Raja nang nirya deice tam ulul Raja. Tonda, weik ninye deiyok nang nirya deice tam ulul Deiyoknye. Asi bitinye sekuka deiamik ning deiyok ara ani. Ara, tukwak mutuku weik ninye deiyok nang, Raja-Raja nang nirya el amutam ukiba, sik Weik Ninye Deiyoknye Raja ulirye, sik yuk Raja nang nirya talilule. Aning atonun, sik yuk deiyok nang nirya el amutam ukirye, sik Weik Deiyoknye ulirye, sik yuk deiyok nang nirya talilule. Yata deiyok nang nirya, el amutamuk unyak ati, elce sik nirya talilule. Elda weik eitamnye ulule.
66019017	Aning nirya eipsop ura, amenyan talak yuk eipse ning ton nyapnune. Ara, kiting deipmokce, dirin unmokak tonok malaikat ton tikukce, maka ayala-yala nirya, im noutamak lakuka banmek maka ati, weik yupu deice arye nyabuk. “Anggun maka yala-yala nirya buluplulume. Allah el weik kwalina dinamle ning ara, anggun babye dilyanamlulume.
66019018	Talye ninguk kum dipnamlum bukni, weik ninye deiyok nang Raja nang ap, yin talin nang sik weik deiyok nang ap, mikip unyak ninye ap, yin talin nang sik kuda basam ap, kuda balye deice bukikirye yin talibuka banyak nang ap, talye-talye unyak ninye nirya ap, mambul ninye babye, mambul kum ninye babye, yo bok deice dekikiba urdemuk fil don nang babye, sik kanye aryuk fil donyakce, yo bok donyak nang babye, aninye ayala-ayala nirya oplopniba, anggun maka nirya arye, sik nong tup dobuka dinamlume. Ati bulubuka yalulume,” nyabukba, kekepse.
66019019	Nyabuk ura, adip aryuk eipse ning ara nyapnune. Ara, minyuma laut mekwen noutamak arye yayuknye, Kam Ululnye bukni, Fia Malinye ap, tukwak mutuku talye unyak ninye, sik weik ninye deiyok nang Raja nang nirya ap, ura, anang sik yin talin nang nirya ap bulubuka yanmek. Sik yanmeka deiyok ara ani. Ara, kurun kuda deice bukmoknye ap, el tam nang ap, ‘Olbinuyap’ tenen, bulubuka yanmek. Ara, Weik Ninye Deiyoknye, el si ton Allah Yupu Deiyoknye, el butum aling ining dongamik butum aling ongopmoknye ap, el melina ati yin nang ap, Fia Malinye ap, el amutam ulamik nang ap arye, ‘Opdenuyap’ tenen, sik malye winin ninye nirya bulupmek.
66019020	‘Kurun kuda basam deice bukuka balulnye, malye kipnuyap’ tenen, pirilenmek bukni, kum winipmanto unmekak eipse. Ara, kurun kuda basam deice bukuka balulnye, el yin talin nang arye, Kam Ulirye Fia Malinye ati tomobikce tapu koubik. Tonda, Tilila Nyana Deiyoknye ton tomobikce, tapuko koubik. Anye bira, tilila nabi ulamuk. Elce, ‘Malye Kam Ulul Ning, na ni kopropa ulula ati, el melipnun’ tenen, min arye ninye kum winipmanto ning mambul fil dolamuknye, el si ara, Tilila Yupu Nyana Deiyoknye tomobik. Minop talak ara, aTilila Nyana Deiyoknye birye, ninye kum winipmanto fil dolamukba, ninye weika arye tilila ninguk diba tenelamik. El ti diba tenelamik ninye ara, Kam Ulirye bukni, Fia Malinye el pitin kilina ning, el nomor sik nong bol deice sekikce, el urasin aton ning puturubuka deiyamikba, el ti si erelamik nang ati nyapne. Kurun kuda deice bukmoknye ap, el tam nang ap arye, Kam Ulirye bukni, Fia Malinye ap, Tilila Yupu Nyana Deiyoknye ap, tilila nabi ap tomobikce, uku fia delamukak fum tam dopkwetebik. Uku fia dilulak ara, mek kwen urasin atonun ulule. Bukni, amek kwem ara, mek kwen sirika kume. Ara kumasan bol keil, akeil si ara belerang, uku buk weika arye dipliba, keil but-buta tong ara, sikin tong atonun tong weik nyalamle ning ap, tin ap, welelamukce, mekwen atonun deiamukce, uku buk paklamukce, uku fia dilamukak noutamak dopkwetebik.
66019021	Ati, fia Malye Kam Ulirye ap, Tilila Yupu Nyana Deiyoknye, tilila yupu nyan nabi ap, uku fia dilamuka fum tam dopkwetebik. Kurun kuda balye deice buka balulnye, el yin talin malaikat arye amalye deiyok nang bitinye, sik amutam malye nang nirya ap, sik yin talin nang nirya ap, oplobik. Oplobikba im noutamak bulubuka yanmek maka nirya arye, sik nong nirya dinmekbuk, boubuk. Aning nirya wininmokak na Yohanes arye eipse.
66020001	Aning nirya eipsop ura, aminyan eipse ning ton lake nyapnune. Im deice tam arye tonok malaikat koulukuk. Anye birye, tukwak mutuku bukni, tuku fum tam telenga weik wamukak ati, el buplan kukne ning kunci ap, tapu koulongon ning, weik rantai tapu ap dobuka kouluku yanganmokak eipse.
66020002	Kolukukce, adip aryuk, weik Mem Kwatima Urasin Atonye, ara minop talak kwatima atonun dayuknye, el si ara Isa Mutuku Dongonye, tonda Setan nyanyapnye ati, amalaikat mikip arye talipdongobuk. Malaikat arye Isa Mutuku Dongonye talibukce, weik rantai tapu arye tapu koupdongobuk. Ara, ‘Kiting tamun yupa weik 1.000 tahun deice arye, fia lopmanto kum unamle’ tenen, amalaikat arye, Isa Mutuku Dongonye tapu koupdongobuk.
66020003	Tapu koupdongobukce, tuku fum karu weik wamuk noutamak dopkwetebukce, atuku fum tam buplan tirikukce, kunci dakdongobuk. Winibuka deiyok ara, ‘Kiting tamun seribu tahun min kum uplye talak noutamak nirya ara, Isa Mutuku Dongonye arye, tukwak mutuku ninye ayala-ayala nirya ati, tilila yupu tonap fia kum nyanamle. Tilila yupu kum nyaptua ati ara, atalak noutamak ara tukwak kili sal mutuku-mutuku nirya, elce nyalul tilila yupu ton diba kum tenenamake’ tenen, buplan tirikdongobuk. Kiting tamun 1.000 tahun akunum uplyop ura, like tonok mitikanun tonap lopdongopnamle bukni, atalak ara tuku fum tam dopkwetebukba, eipse. Na Yohanes arye nyapne.
66020004	Aning eipsop ura, aning ton eipse. Weik deiyok nang bun ning deice bukmek kili sal ton eipse. Allah arye aninye ati, yupu lepsisikuka bokolina deiyok ning akunum aribuk. Ara, ‘Yuk kili sal ati yupu lepsisikuka bokeibikirye, wenepnamak’ tenen, Allah arye aninye ati yupu lipsisikuka bokolina deiyok ning aribukba, deiyok nang bun ning deice bukmekbuk eipse. Tonda, minop talak Yesus ap, el yupu ap ati diba tenelamikce, Allah el yupu dobuka peterelamikba, yu nang arye, ‘Nun like’ tenen, sik ngang sekeltakalamik ninye, dib kanye weik aunmekak eipse. Aninye sik dib kanye nirya kam bukikce, kiting tamun yupa weik 1.000 tahun deice arye, Kristus ap, sik ap arye, aning-aning nirya talibuka deiyok nang ulamikce talilamik. Anyapmasin ninye ara, talye ninye kume. Ara, Fia Malye Kam Ululnye ap, el urasin atonun ning ap ati, si kum erelamik. Tonda, anye el laka kilin ning, el nomor ara sik asok deice ap, sik taruk deice arye kum seklamik ninye ati nyapsine.
66020005	Aninye sik dib kanye kam bukikce, Kristus ap 1.000 tahun deice arye, ninye deiyok nang ulamikce, aning nirya talilamik. Sikda winilamik bukni, yuk ninye, min arye akunum diamik ninye nirya ara, atalak ara min kum kam bukik. Kiting tamun yupa weik, 1.000 tahun upnin balamukani, akunum ubukba, sik yuk talya dadiamik ninye babye kam bukik. Bukni, sik dib kanye minyuma kam bukik ning ara, atalak ati nyanyap si ara, Kam Bulina Minyuma Talaknye ati nyanyabe.
66020006	Sik minyuma talak kam buknamak ninye ara, Allah arye teleb updeipliba, fia kanye deibuka unamake. Sikda fia mambule. Allah arye aninye ati webuka deiamuk ati, sikda malye winin ning tonok babye kum talinyakce, fia diksukum ninye uk unyake. Aninye ara, Allah arye minyuma talak kam bukeipnamle. Bukni, yuk malye ninye nirya ara, dipna bitinye talak ton dipnamak bukni, atalak minyuma kam bukuka unamak ninye ara, like bitinye talak kum dipnamake. Teleb uk fia kam unamake. Sikda, kiting tamun yupa weik 1.000 tahun deice arye Allah ap, Kristus ap, sik amutam buknamak bukni, sik bitinye ap, aninye ap ninye deiyok ning talibuka, aning-aning nirya talibuka unamake. Sik aninye ara, Allah el mambul fil don nang fia unamake.
66020007	Akiting tamun yupa weik 1.000 tahun upnin balamlya ani, akunum uplyop ura, tonok malaikat arye, Isa Mutuku Dongonye talibuka tapu koupdongobukce, weik tuku fumbisik noutamak arye dongobuka, kunci tirikdongobuka ara, atalak ila tuba Isa Mutuku Dongonye lopdongopnamle.
66020008	Isa Mutuku Dongonye lopdongopliba, atuku fum arye weleyalyop ura, tukwak mutuku dana-dana tam unyak ninye ati, tilila yupu nyalbinamle. Atalak ara, sik tukwak mutuku dana-dana tam unamak ninye sik si ara bitinye. Ton ninye yupa, sik si ara Gok nyanamake. Ton ninye yupa sik si ara, Magok si nyanamake. Isa Mutuku Dongonye el tilila yupu nyapliba kekebikirye diba tenebicop ura, elce sik nirya ati bulubuka deipnamle. Ara, weik olana talak kintinina ati, aninye yupa bitinye bulubuka deipnamle. Aninye sik yupa ara, nukmanto kume. Ara, laut mekwen kup-kup ak, keil wenenga fia weik aulye touk, yupa nukmanto kum unamake.
66020009	Na Yohanes arye eipse ning ton nyapnune. Ara, sik Gok si talibuka unamak ninye ap, Magok si talibuka unamak ninye ap ansinibuka tukwak mutuku noutamak bisik banmeka ani, akunum biyikop ura, Allah el ti diba tuba tenelamik ninye, sik unmekak dana-dana nirya warikuka denepdongobikbuk eipse. Amutuku ara, Allah arye el kanye deiyamuk mutuku Yerusalem asik domik ati nyapne. Anyasik warikuka denepdongobik bukni, im deice tam arye, weik uku buk dopkwetebukce, amalye winin ninye nirya, sik Gok ninye ap, Magok ninye ap dibuk.
66020010	Uku arye dibukba, amalye winin kili sal ati, tilila yupu nyalamuknye Isa Mutuku Dongonye, sik malaikat arye tuba tonap tongobikce, weik uku din mutuku noutamak dopkwetebik. Ara uku buk dilamukce, tin ap, kumasan bol keil el si ara belerang, kel lyin ap, ara uku tin weika arye dipliba, keil but-buta tong bukni, sikin tong atonun tong weik lelamle ning tong ap nyalamukce, deiyamuk mekwen noutamak dopkwetebuk. Ara, fia Malye Kam Ululnye ap, Tilila Yupu Nyalamuknye ap minyuma talak dopkwetebukak uk, Isa Mutuku Dongonye babye, auku din mutuku noutamak dopkwetebuk. Kiting noutam babye, lukunyan babye, atalak nirya, batakna fia kum aryuk, auku arye sik nong deice, uk weik dilamlya ati, fia donmaca ani, engena uk unamake.
66020011	Aning nirya eipsop ura, aning ton eipse. Ara, weik ninye deiyoknye kurun ning deice bunlulak eipse. Ara, fia weik kurun bun ning ap, aning deice bukmoknye ap eipse. Anye laka ubukba, im ap, im noutamak ulul ning nirya ap, tukwak ap, tukwak mutuku noutamak ulul ning nirya ap, aweik deiyoknye dam kum yanmanto ati ara, aning nirya kum dayukba eipse.
66020012	Dipdesiba, sik akunum diamik ninye mambul nang babye, mambul kum nang babye yanganmekak eipse. Sik nirya aweik kurun bun ning urasin tam tikilyanganmek ak, im deice tam ulul buku-buku nirya ara, yokeibik. Tonda, tonok buku ton, el si ara Kam Fia Unamak Ninye Si Sekna Buku ton yokeibmekbuk eipse. Abuku noutamak seklamik yupu nirya dipdeyikba, sik akunum diamik ninye nirya ara, sik kam tuba ulamik talak aning-aning nirya winilamik touk, sekuka delilamika ati ara, abuku sekeiyamika noutamak awamuk touk, sik akunum diamik ninye nirya ati, yupu lepsisikuka bokeibukce, wenebuk.
66020013	Atalak ara, laut mekwen deice balamik bukni, diamikba weik laut mekwen dilamukba, danoutam ulamik bukni, min arye akunum diamik ninye lakak tikilyayik. Tonda dipna deiyok ap, ura, diamik ninye ulamikak el si ara Kerajaan Maut ap, asukum ulamik bukni, min arye diamik ninye ara lakak yanganmekba, eipse. Aweik deiyoknye, weik buna ning deice bukmoknye birye, aninye nirya ati, yupu lipsisikuka bokeibukce, wenebuk. Aninye nirya babye, sik tukwak mutuku tuba kam ulamik talak noutamak arye, winilamik ning nirya, im deice buku noutamak akunum sekuka deiamika anya arye, abuku dipdeyikce, abuku sekeiyamika noutamak wamuk touk, yupu lipsisikuka bokeibukce aninye nirya ati, wenebuke.
66020014	Aweik ninye deiyoknye birye, afil nirya akunum dopra balamukani, afil nirya akunum dobukop ura, dipna deiyok ning ap, diamik ninye wekelbalamikak, el si ara Kerajaan Maut ap ara, amutuku bitinye doprobukce uku din mutuku noutamak dopkwetebuk. Uku din mutuku noutamak uku tuba dilamle mekwen ara, Dipna Bitinye ning ati nyanyabe.
66020015	Yata nang do nirya, Allah el buku si, Kam Fia Unamak Ninye Si Sekna Buku noutamak, si kum wamuk nang nirya ara, adip aryuk doprobikce, uku deibukba, uku fia dilul mekwen noutamak dopkwetebikba, na Yohanes arye eipse.
66021001	Anirya eipsop ura, aminyan eipse ning ton laka nyapnune. Ara, minop talak tukwak mutuku wamuk ning nirya ap, im deice ap akunum kum dayuk ati, dinmasiba, Allah arye tukwak mutuku tam winiryuk kwepdeibuk ning ap, im deice winiryuk kwepdeibuk ning ap, eipse. Tonda, minop arye deiamuk laut mekwen nirya kum dayuk ura, winiryuk ning ton kum kwepdeibuk.
66021002	Allah im deice tam noutamak arye, weik asik el si ara, Yerusalem Winiryuk dopkwetebukba, koluka yanganmoka, eipse. Yerusalem Winiryuk asik noutamak ara, malye ning tonok babye kum ulamukce, fia telebuk wamuk asik eipse. Winipmanto ara, ninye arye, ‘Nun tam nang kil dopnul’ tenen, kam kil el nong deice fia urasin teleb butum aling ap, kwerya ning ap weika arye memebuka dolilamak touk, Yerusalem Winiryuk (Yerusalem Baru nyalamiknye) asik nirya ara, urasin fia telebuk ubukba, eipse.
66021003	Eipsiba, Allah el weik bun ning dam, tonoknye birye ayupu nyabuk. “Winitalak ara, Allah el fia unamlak ara, el ap, ninye ap neika fia unamake. Kam tuba unyak ninye nirya ara, Allah el mapu kopropa unamake. Allah arye aninye nirya ati talipliba, sikce, ‘Nun Ni’ tenen, Allah el si uk fia erenamake. Allah elda, sik ap neika unamake.
66021004	Allah arye aninye nirya ati, kanye imun ning nirya kum kipdeipliba, fia telebuk unamaka anya arye, tuba tonap fia kum engenamaka ati, sik asing maka cepdeipnule. Minop talak ulamuk ning nirya, akunum kum danmala ati, dipna ap, ninye dipnaba engena ap, kanye imun upsiliba engena ap, uk disilya deiyok ning nirya ap, amalye ning nirya ara fia kum upmala ati, tonap fia kum unamle,” Allah arye nyabukba, kekepse.
66021005	Kekepse talak ara, Weik Ninye Deiyoknye, el weik kurun bun ning deice bukmoknye birye ayupu nyabuk. “Winira, yata ning do, aning-aning nirya ara, winiryuk ning kwepdeipne. Ati, na nyapnukin yupu ara, fia dipkoprop ulula ati ara, ninye nirya arye diba tenenamake. Ati, anyapnukin yupu ara, kekepmince seknulyame,” nyapnukba, kekepse.
66021006	Allah arye nyapnuke yupu ara, ani. “Winira na teneamse fil nirya ara, akunum sirya dakne. Aning-aning nirya min kum wamuk talak, na akunum ulamse ati, na ara deiyok kouna deiyoknye ununa ati, na si ton Alpa nyaninyake. Tonda, aning-aning nirya kum danamle talak babye, na uk ara, fia kam unamna ati, na si ton Omega nyaninyake. Na si ton, Deiyok Kouna Deiyoknye ap, tonda, Sirya Dakna Deiyoknye ap nyaninyake. Yata ninye do nirya, mek pataplyop ura, na arye sik ti Fia Kam Una Mek kwebuka urdem arinamsine. Ara fia kam una deiyok mek pu arye, kam una mek kwebuka urdem arinamsine. Amek ara kum dekenamake.”
66021007	“Yata kil do, yatanye do, malye un ning ap, malye winin ninye ap nirya ati, ‘Nun like’ tenen, malye kibikirye, na ti kum batakicop ura, dekna ning arinamne. Ara, ance elinmalam ning ap, na arye nyapkinaba, kekenmalam ning nirya ap arepniba, na ti kum bataklamnik ninye arye dolonamake. Na Allah arye aninye nirya ati talipniba, sikda na mapu kopropa unamake. Na si uk erenamniyake.”
66021008	“Bukni, weik uku buk dilamukce, tin ap, kumasan bol keil el si ara belerang ap, ara uku tin weika arye dipliba, keil but-buta tong ara, sikin tong atonun, weik lelamle ning nyalamukce deiyamse mekwen, uku din mutuku noutamak dopwketepniba, asukum uk fia daunamak ninye ara nyapnune. Sikda, diba tenena kum ninye ap, ‘Yu nang arye opsicak’ tenen, ilil upliba, na ti batakaninyak nang ap, kir dona ninye ap, ninye bai mal ona nang ap, amalye fil donyak ninye nirya ap, talye ning ati, ‘Nun ni kopropa’ tenen, si erenyak nang ap, tilila yupu nyanyak ninye ap, aninye nirya ara, uku din mutuku, noutamak dopwketepniba, afia unamake. Uku din mutuku unamaka ara, Dipna Bitinye ning ati nyapkine.” Allah arye nyapnukba, na Yohanes arye kekepse.
66021009	Ayupu kekepse ura, tonok malaikat na damak yanmok. Anye bira, sik tek barye malaikat arye, karu mek makau tek barye talipmekak, amek makau fum weik kanye imun ning, tek barye talipmek ning kan-kan bukni, tonok malaikat na dam yayukce, “Anda yalyame. Domba Mi Atonunye kil dopnul ning ara, kapdeipkiniba, eipnulame,” nyapnuke.
66021010	Allah El Dib Kanye talipnuka deice arye, amalaikat dobuka bobinukce, weik mutuku dup deipnuk. Weik mutuku dup deipnukba, Allah im deice tam arye dopkwetebukba, koluka yanganmok ara weik asik Yerusalem Winiryuk ning eipse. Anyasik noutamak nirya ara, malye ning tonok babye kum wamuk. Fia telebuk wamukak eipse.
66021011	Allah el dirina ara, fia weik ubuka deice arye, Yerusalem Winiryuk ning babye dirina weik ubuk. El dirina ara fia dekna weik ning silye keil mitik ning, el si ara yaspis, akeil atonun dirin weik ubukce, fia teleb ubuk.
66021012	Anyasik dana-dana tam nirya, cang weik keil poka ubukba, apoka buplan ara obarye 12 ubuk. Abuplan urasin deice ara, Israel ninye sik yala deiyok si 12 sekuka deiyamikba, eipse. Abuplan dam nirya ara, kalikna ati malaikat ara, 12 malaikat tikuka kalikmekak, eipse.
66021013	Akeil poka noutamak wamuk buplan ara, kiting yangan tam ara winilye ubuk, kiting wekelban tam ara winilye ubuk, tonda aning atonun, deice tam ap, utam ap ara, buplan winilye ubukba, eipse.
66021014	Anyasik dana-dana tam domik cang keil poka amutam ara, aik ayukumna kopropa ikuka dolamak touk, weik mutuku yangan keil atonun, deiyok keil yuk-yuk 12 deiyamikak eipse. Adeiyok keil urasin laka upmokak ara, yuk-yuk bukni, ninye si 12 ton sekuka deiamik ning eipse. Aninye si 12 nang ara, Domba Mi Atonye, ‘Na yupu dobuka peterena deiyok kouna deiyok nang unamak’ tenen, wipdeiyamuk Rasul nang, sik si akeil deice yuk-yuk, sik si sekuka deiyamika upmokba, eipse.
66021015	Na ti yupu nyapmanuk malaikat arye, ‘Cang ara ani, pala ara ani’ tenen, kiklilen ning, pina atonun bukni, emas arye memamik ning bopmok. Akiklilen ning bopmoka ara, weik asik Yerusalem Winiryuk ning, ‘El cang ara winibuka, el pala ara winibuka’ tenen, kiklipdenirye, ‘Kel kipnun’ tenen, bopmokba eipse.
66021016	Allah arye anyasik Yerusalem Winiryuk ning dobuka ara, el cang panjang ap, el pala lebar ap ansinibuka winibuk. Malaikat arye kiklilen ning emas ning dobuka, Yerusalem Winiryuk ning kiklilenmokak, el cang panjang ara, yupa fia weik 2.200 kilometer ubuk. Tonda, el pala lebar babye, yupa weik atonun 2.200 kilometer ubuk. Aning atonun, tukwak douapce dipdongobuka, anirya kiklipdeyuk ara, cang ara yupa weik 2.200 kilometer kibuk.
66021017	Amalaikat arye, anyasik dana-dana ubuk keil poka kiklipdeyuk ara, el cang weik ubuk ning ara, 65 meter ubuk. Aning-aning nirya ara, ninye arye nyalamak touk, “Cang ani, pala ani,” nyabukba, kekepse.
66021018	Anyasik dana-dana dobik poka ara, dekna weik keil poka, el si ara yaspis, silye keil atonun keil domik. Anyasik noutamak domik aik nong nirya ara, dekna weik gat ning el si ara emas arye domik. Emas ubuk bukni, fia turukna kum bol ning ubuk.
66021019	Apoka amutam deiyok keil urasin deice ara, dekna weik keil tablakdeibik ning ara eipse. Minyuma deiyok keil ara, dekna weik keil silye keil, el si ara yaspis, keil deibik. Bitinye ning deiyok keil ara, dekna weik keil kira bol ning atonun ap, kurun ap, silye keil, el si ara nilam, keil deibik. Winilye ning deiyok keil ara, dekna weik keil kau keil urasin atonun bukni, el si ara mira, ton yakut nyalamak keil deibik. Dum barye ning deiyok keil ara, dekna weik keil imbik maka ulamle touk kibukce, sukup-sukup alamle keil, el si ara Zamrud, keil deibik.
66021020	Pamu barye deiyok keil ara, dekna weik keil el urasin ara bi ap, kurun ap telen keil, el si ara unam, keil deibik. Naku barye deiyok keil ara, dekna weik keil basam bouke keil urasin atonun bukni, el si ara sardis ton, delima nyalamak keil deibik. Tek barye deiyok keil ara, dekna weik keil kumasan bol ap, imbik maka turuk keil ap, kisir keil atonun bukni, el si ara ratna cempaka, keil deibik. Pin barye ning deiyok keil ara, dekna weik keil mula bok ato keil, el si ara, beril ton pirus nyalamak, keil deibik. Toupne ning deiyok keil ara, dekna weik keil mangai ken dinge atonun kweilyang bola keil, el si ara, topas ton kerisolit nyalamak, keil deibik. Taku barye deibik deiyok keil ara, dekna weik keil yangarwa keil bukni, kimil kemel atonun, akeil el si ara krisopras, keil deibik. Koklom barye ning, 11 deibik deiyok keil ara, dekna weik keil bukni, el urasin ara sisilya keil atonun ubuk. El si ara, lasaudi keil deibik. Obarye, 12 deibik deiyok keil ara, dekna weik keil sukun keil atonun bukni, kimil atonun ubuk. El si ara, kecubung keil deibik.
66021021	Apoka buplan nirya ara, laut mekwen fum tam arye dololamak ning, el si ara mutiara bukni, mitik ning ara kume. Fia weik ning ati ara, tonok buplan ara, tonok mutiara deibuka dobik. Anyasik noutamak wamuk bisik ara, dekna weik ning emas bukni, fia teleb ning kemel atonun, mek kukia dilamak emas arye deiyamikba, eipse.
66021022	Anyasik Yerusalem Winiryuk ning noutamak nirya dipdese bukni, Allah el si erena aik ton kum domika ati, anya aik ton kum ubuk. Aning-aning nirya deice tam ulul weik mikipnye Allah, nun Weik Deiyoknye ap, Domba Mi Atonye ap, anyasik noutamak ururakba, im deice unyak ninye arye, ‘Sik si erepnuyap,’ tenebice talak nirya ara, adip aryuk talye luparabuka erenamaka ati ara, sik si eren aik kum patalula ati, anyaik ton kum domik.
66021023	Aning atonun, kiting dirin ap, wala dirin ap, ‘Adirina lapsutuba eiptibye’ tenen, patalyeba, fia kum tenenyake. Allah el biramang dirina ara, fia weik ulula ati ara, im deice unamak ninye ara, yuk dirin ning ton kum patalule. Tonda, Domba Mi Atonye birye, el biramang dirin weik ululba, anyasik noutamak weik dirin atonun unamla ati ara, kiting ap, wala ap ara, winiryuk im deice mutuku kum ulule.
66021024	Atalak arye dipdongobuka doryanamle talak noutamak nirya, kam unamak ninye im sirya, mutuku sirya nirya ara, Yerusalem Winiryuk, dirin weik unamla ati, bikirye, adirin deice uk unamake. Tonda, atalak unamak ninye deiyok nang, Raja atonun ninye nirya arye, sik talinyak ning, bona uto-uto talin nang dobuka Yerusalem Winiryuk (Yerusalem Baru nyalamiknye) noutamak boyanganamake.
66021025	Atalak nirya amutuku ara, kuna ning ton kum yanamla ati, fia kum inipnamle ati, Yerusalem mutuku Winiryuk asik unamla ara, apoka buplan fia kum tirikinamake. Abuplan talye kukultakna uk fia unamake.
66021026	Atalak noutamak nirya kam unamak ninye mutuku-mutuku nirya, sik teleb ning ap, dekna weik ning nirya ap, si eren deiyok ning nirya ara, anyasik Yerusalem Winiryuk mutuku noutamak boyanganamake.
66021027	Atalak nirya ara, malye ning tonok babye, Yerusalem Winiryuk mutuku noutamak fia kum boyanamake. Tonda, malye wininyak ninye ap, tilila ning wininyak ninye ap anyasik noutamak fia kum wekelyanamake. Amutuku noutamak ara, sik malye winin ninye kum yanmanto bukni, Domba Mi Atonye birye talilye buku, Kam Fia Unamak Ninye Si Sekna Buku, abuku noutamak sik si akunum sekiamuk ninye uk ara, sikda Yerusalem Winiryuk mutuku wekelyakirye, anyasik noutamak fia unamake. Na Yohanes arye nyapne.
66022001	Aning nirya kel kipsirye, amalaikatnye birye kapdeipnukba, anyasik noutamak balamuk mek, Kam Una Deiyok Mek eipse. Amek ara, luma kum, fia mirin teleb mek ak balamuk ati ara, amek noutamak ara kuna kum dakamukak eipse. Amek pu ara, Allah ap, Domba Mi Atonye ap, sik weik ninye deiyok nang bun ning deice bururak sukum arye balule.
66022002	Aminyan anyaik dana-dana noutamak ubuk bisik, emas bisik noutamak amek balule. Amek kup-kup, dana-dana ara, Kam Una Deiyok Yo tikamuk. Tikamukce, el yo duk moulamle li talak ara, awala-awala nirya duk fia moulule. Kiting tamun tonok noutamak ara, yuk-yuk bukni, like 12 kali duk moulule. Kam Una Deiyok Yo, el yo bok ara, atalak kam unamak ninye mutuku-mutuku nirya, sik kwetena ati, fia ayo punduk arye kwetenamle.
66022003	Doryanamle talak noutamak nirya ara, Allah arye, ‘Aning ara na like,’ tenelul ning ara fia kum unamle. Allah arye ninye wenena ati, kintinilin ning ara, amutuku fia kum unamle. Anyasik noutamak ara, Allah ap, Domba Mi Atonye ap, sik weik bun ning deice burikirye, sik bitinye arye aning nirya ap, amutuku nirya ap, talibuka weik deiyok nang unamrake. Anyasik noutamak unamak ninye nirya arye, Allah el amutam bukuka, el fil atibuk fia donamake.
66022004	Allah el mapu nirya arye, el urasin, sik asing arye eipnamake. Sik asok deice Allah el si sekeipnamle.
66022005	Dotalak yanamle kiting tamun nirya noutamak ara, lukunyan malamap atonun kum upnamle. Fia berekeltakna uk upnamle. Tonda, Yerusalem Winiryuk mutuku (Yerusalem Baru nyalamiknye) noutamak unamak ninye ara, weisa dirin ap, kiting dirin ap ati, fia kum patanamle. Nun Weik Deiyoknye Allah arye, el dirin deice aryuk, dilamikirye banamake. Dotalak yanamle kiting tamun nirya noutamak ara, Allah arye talilulba, amutuku noutamak unamak ninye nirya ara, el ap aning-aning nirya talibuka, deiyok ninye fia unamake.
66022006	Malaikat arye ayupu ton nyapnuke. “An kekepmamu yupu nirya ara, fia dib yupu uk ulula ati, ninye nirya arye ayupu diba tenepnamake. Nun Weik Deiyoknye Allah, el yupu laka nyalamik ninye, sik nabi-nabi nang sik kanye talima talyamukba, sikce el yupu laka nyabuka seklamik. Anye elcuk, ‘Na mapu nirya arye aminyan winipnamle ning kel kipnamak’ tenen, el malaikat dopkwetebukba, an Yohanes ati laka nyapmakile,” amalaikat arye nyabukba, kekepse.
66022007	Ayupu kekepse talak ara, aminyan yanamlannye Yesus arye nyabuk. “Anggun kanye mouplulume. Na minopce yanamne. Yata nang do nirya, Yohanes arye sekeipnusil buku noutamak ulul yupu kekebikirye, ayupu nyasilye touk fia talibuka unamak ninye ara, Allah arye teleb kipdeipsiliba, kanye deibuka fia telebuk unamake,” Yesus arye nyapnukba, na Yohanes arye nyapsine.
66022008	Na Yohanes arye abuku noutamak sekeipmasin ning nirya ara, na arye eipse. Abuku noutamak ulul yupu nirya ara, na arye kekepse. Aning-aning nirya kekepsirye, eipsop ura, ‘Se’ tenen, mambul kanye bopsirye, aning nirya kapdeipnuk malaikat ati, ‘Si erepnun’ tenen, el yan dam gutam tuku dipdongobuka bukse.
66022009	Winipse bukni, amalaikatnye birye nyapnuke. “Na ti si erena kume. An ap, Allah ati diba tenelamikce, Allah el yupu laka nyanyak nabi-nabi nang, an du yapu atonun ninye ap, ura, abuku noutamak seknulam yupu talibuka unamak ninye nirya ap, anggunce Allah el amutam bukuka el fil uk dolulume. Anggunce winilamlum touk, na babye Allah el fil uk donuna ati ara, na ti si kum erepnunilam bukni, Allah el tibuk kibuka, el si uk fia erenamlulume,” nyapnuke.
66022010	Ayupu nyapnukop ura, ayupu ton dukdongobuka nyabuk. “Amenyan sirya talak upnamle ning ati, abuku noutamak seknulam yupu nirya ara, duknuna ara meme. Aning nirya wininamle talak akunum dam yanmala ati, aning kum wininamlulume. Abuku seknulam ning nirya, ‘Ninye nirya kel biknamak’ tenen, laka aryuk nyanamlyame.
66022011	Bukni, fia malye wininyak ninye ara, tuba malye uk wininamake. Allah el ulul ning nirya ati, ‘Nun like’ tenen, yanibikirye, malye winin ninguk talibuka unyak ninye ara, afia unamake. Teleb winin ninguk talibuka diksukum wininyak ninye ara, tuba teleb ninguk wininamake. Malye ning fia kum ululba, diksukumuk wininyak ninye, Allah el mapu koprop ara, diksukumuk wininamake,” nyapnukba, kekepse.
66022012	Ayupu kekepse ura, Yesus arye ayupu nyapnuke. “Anggun kanye mouplulume. Na ara minopce anggun dam yanamne. Na arye tukwak ninye sik dekna ati, menenga ning ap wenen ning ap ara, akunum kintinipse. Ninye im sirya mutuku sirya nirya ati ara, sik wininyak ning aupmalye touk, anirya dipdenirye, anggun ti yupu lipsisikuka bokeipsenirye, wenepnamsene.
66022013	Na ara, aning-aning nirya min kum wamuk talak ara, na ulamse. Aning-aning nirya akunum kum dalye ura, na uk fia unamne. Na ara Deiyok Kouna Deiyoknye ap, tonda Sirya Dakna Deiyoknye ap unune. Min Deiyok Kounanye ap, Aminyan Sirya Daknanye ap, anirya ara na uka.”
66022014	“Ninye arye, sik butum aling nininga bolpipliba, ‘Lek upnul’ tenen, mek liklamak touk, yata nang do nirya, na Yesus ati diba tenebica deice arye, sik malye ning kum daneiamsesi ninye ara, Allah arye aninye ati teleb kipdeipliba, kanye deibuka telebuk unamake. Aninye ara, Kam Una Deiyok Yo, el duk dakuka diptinge. Tonda, ananguk Yerusalem Winiryuk dana-dana dobik poka buplan noutamak arye, talye urdem wektingce, anyasik noutamak talye urdem wekenamake.
66022015	Bukni, anyaik noutamak fia kum wekmanto ninye, bai tam atonun unamak ninye ara, fia malye-malye ninguk talibuka wininyak ninye. Ara, kir dona ap, bai mal ona ap, isa mirye tenekirye, aning ayala-ayala nirya fil donyak ninye ap, talye yolanyak ninye ap, ninye oltakanyak ninye ap, talye ning ati, ‘Nun ni kopropa’ tenen, si erenyak ninye ap, tilila winin ning aning-aning nirya ati kanye deibuka tilila fil donyak ninye ap, sik nirya ara, Yerusalem Winiryuk mutuku fia kum weknamake.”
66022016	“Na Yesus arye, na im deice fil dona nang, malaikat dobuka an dam dopkwetepmakina ara, ‘Ayupu nirya laka nyapkikiba, ance na ti diba tenenyak ninye nirya, laka nyalbinalam’ tenen, amalaikat dopdeipmakine. Minop talak ulamuknye Raja Daud birye deibukba, dadeipdanin yangalamika ani, deibik mi, weik mambul mi ara, na uka. Na si ati, ‘Berentam Talak Panabuka Tikilamla Kurya,’ nyaninyake.”
66022017	“Allah El Dib Kanye ap, tonda Domba Mi Atonye birye, el dopnamle kil ato nang, sik diba tenenyak ninye ap, sik nirya arye na ti, ‘Yanamle,’ nyabuka moroninyake. Ayupu kekebikirye, diba tenenyak ninye nirya arye na ti, ‘Yalyame,’ nyabuka moroninyake. Yata ninye do nirya, kam una deiyok mek ati patalul ninye nirya ara, na dam yangana telebe. Tonda, ‘Se, amek ara dobuka diptinye’ tenen, fia pataliba, kanye talima engelul nang nirya ati, na arye kam una deiyok mek, dekna kum urdem arye kwebuka arinamsin ati, amek patalul ninye nirya arye kam una deiyok mek dolyangana telebuka.”
66022018	“Bukni, yata ninye do nirya, aminyan talak upnamle ning ati, abuku noutamak nyalul yupu dobuka peterebikiba, kekenamak ninye nirya ara, nyapsine. Anggun kanye mouplulume. Ayupu noutamak arye sik kanye aryuk tenebice yupu ap tabakuka nyabikcop ura, Allah arye aninye ati weneplirye, abuku noutamak kanye imun ning laka nyapmakina nirya ara, sik nong deice deipnamle.
66022019	Aning atonun, abuku noutamak aminyan winipnamle ning ati, lak len yupu ton wilibuka batakikirye, ‘Aning kum nyapnuyap’ tenen, ayupu tonok ning babye batakanyak ninye ati ara, Allah arye aninye ati weik arye wenepnamle. Ara, abuku noutamak laka nyapmakin ning, kam una deiyok yo duk dina ap, Allah el teleb asik el si ara, Yerusalem Winiryuk mutuku una ap, aninye dopdopmanto ning, Allah arye aning ila tamubuka dopropliba, aninye amutuku wekuka fia kum unamake.”
66022020	Abuku noutamak ulul yupu nyalulnye, na Yesus arye, “Na dipkoprop minopce anggun dam yanamne, nyapsine,” nyabukba, kekepse. Ati ara, na Yohanes arye, “Nun Deiyoknye Yesus, adip aryuk yalyame,” nyanune. Tonda, ‘Aning dipkoprop winipnamle’ tenen, “Amin,” nyapne.
66022021	Winira, ‘Nun Deiyoknye Yesus, el kanye aryuk bico tenesilirye, melisilye ning ara, Allah el mapu nirya ati, weika arye arinamsile’ tenen, anggun nirya ati, Allah morosunune. Ati, “Amin,” nyapne. Telebe, na Yohanes arye nyapsine. Asukum uk deipne. Akunuma
