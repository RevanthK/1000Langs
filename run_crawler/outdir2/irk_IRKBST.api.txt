40001001	Kaangwí an iidíguú tlahhoó Yesu Kristo. Inós oo tlahhoó Daudi, Daudi oo tlahhoó Abrahamu.
40001002	Abrahamu Isaka guri laqwaál. Isaka Yakobo guri laqwaál. Yakobo Yuda guri laqwaál, nee hhaeewós.
40001003	Yuda Peresi nee Sera giri laqwaál, aayír'ín a Tamari. Peresi Esromu guri laqwaál. Esromu Aramu guri laqwaál.
40001004	Aramu Aminadabu guri laqwaál. Aminadabu Nashoni guri laqwaál. Nashoni Salmoni guri laqwaál.
40001005	Salmoni Boasi guri laqwaál, nee aayírós a Rahabu. Boasi Obedi guri laqwaál, nee aayírós a Ruti. Obedi Yese guri laqwaál.
40001006	Yese waawutmo Daudi guri laqwaál. Daudi Sulemani guri laqwaál, nee aayírós a harér Uria.
40001007	Sulemani Rehoboamu guri laqwaál. Rehoboamu Abiya guri laqwaál. Abiya Asa guri laqwaál.
40001008	Asa Yehoshafati guri laqwaál. Yehoshafati Yoramu guri laqwaál. Yoramu Usia guri laqwaál.
40001009	Usia Yotamu guri laqwaál. Yotamu Ahasi guri laqwaál. Ahasi Hesekia guri laqwaál.
40001010	Hesekia Manase guri laqwaál. Manase Amoni guri laqwaál. Amoni Yosia guri laqwaál.
40001011	Yosia Yekonia nee hhaeewós giri laqwaál, qoomár múk Israeli kuwa loohotís baraá yaamaá Babelír i alé.
40001012	Nee alaá muu kuwa loohotís amór Babeli, Yekonia Shealtieli guri laqwaál. Shealtieli Serubabeli guri laqwaál.
40001013	Serubabeli Abihudi guri laqwaál. Abihudi Eliakimu guri laqwaál. Eliakimu Asori guri laqwaál.
40001014	Asori Sadoki guri laqwaál. Sadoki Akimu guri laqwaál. Akimu Eliudi guri laqwaál.
40001015	Eliudi Eleasari guri laqwaál. Eleasari Matani guri laqwaál. Matani Yakobo guri laqwaál.
40001016	Yakobo Yosefu guri laqwaál, hhawaatuú Mariamu aayír Yesu kudá' ta babay Kristo.
40001017	Gawaá adoorihe iimír iimu/úngw xwaylár Abrahamu ay Daudi a qari mibá nee tsiyáhh. Nee iimír xwaylár Daudi ay qoomár loohotimisuú muu baraá yaamaá Babelír i alé a qari mibá nee tsiyáhh. Nee iimír loohotimisuú muu baraá yaamaá Babelír i alé ay Kristo kuwa laqwaál a qari mibá nee tsiyáhh.
40001018	Xwaylár Yesu Kristo a adoorí. Mariamu, aayór Yesu, Yosefu gana lehhiíta. Nee ala qoomár inooín tiwa i tseewuy'iiká, Mariamu naxés kari tsaáhh tawa tsiiháy ar /uuruú Qeeruú hhoohhoó'.
40001019	Yosefu, hhawaatuú Mariamu, inós a heé ganaá', nee ga slaiiká ngiwa mureekeesi. Iri baraá muunuúwós i oó', “A qawtí máw.”
40001020	Ala iwa kaangwí axweesi malaykamoó Aako guna i daqáy ar baraá tlata, guri báy, “Yoséfu oo tlahhoó Daudi, ma da'ayuutaar Mariamu kawa dux, tawa hareerók, asma tsiihaywós oo Qeeruú hhoohhoó'.
40001021	Inós na/oó garma gu xwayluúr, nee umuuwós kway beer Yesu, asma inós mukós gu ba/amis baraá tlakweemaaine.”
40001022	Tí sleémeero ina tleehharút, as tidá' Aako aa oó' ar loohír aarusmo iwa bo/, ar gídaabá,
40001023	“Ga/aaweek, /amatliito'o i tsít, na/oó garma gu xwayluúr, ku umí tsaat, ku bay Imanueli” gídaabárós, “Mungú nee atén dinkwa.”
40001024	Yosefu qoomár niwa tláy baraá gu'uteero, tidá' malaykamo ngwa báy gari tleéhh, hareerós gari duúx.
40001025	Nee ala taa hara tseewuy'iiká tam ay qoomár garmaawós nguwa xwayluúr. Umuuwós guri tsaát guri báy Yesu.
40002001	Yesu kuna laqwaál baraá gixsár Betilehemu ar baraá yaamaá Yudea qoomár waawutmo tawa Herode. Qoomaadae xu'utuuserka ar tsatse/ nina da/aáw wa hardát ay Yerusalemu.
40002002	Tari oó', “Waawutmooduú múk Yahudi oo taa laqwaál i amá? Asma atén tsatsee/irós ana araán da/aáw wa ale. Nee atén nguna xirfayeemisuú awaán.”
40002003	Herode adoorí ngiwa axaás iri kwisliít, tam múk Yerusalemu sleémeero iri kwisliít.
40002004	Herode geeraharuusér uren sleémeero ar saalíngw múk Yahudi nee intsaahhatuusér hara'ayár Musa gari ateét gari yaahamiís gídaabá, “Kristo dír kuy laqwaali a diimá?”
40002005	Inooín kuri báy, “Baraá gixsár Betilehemu ar baraá yaamaá Yudea, asma aarusmo adoorí gana alki/iít gídaabá,
40002006	‘Kiíng gixsár Betilehemu ar baraá yaamaá Yuda, kiíng ti baloó niinaweeká baraá gixsadaá Yudawo, asma waawutmo i ti'iit baraawoge oo muk'eé' kú Israeli gu de'eém.’ ”
40002007	Aluuwo Herode mukduú xu'utuusér tsatse/ gari dimbé ateét ar sufa, iidík guri dir'ín wa sláy oo tsatsee/idá' iimír kawa ár.
40002008	Giri ya/aáw ay Betilehemu, giri báy, “Tlawsé', iidíguú na/aay ku yaahasa hhe'esá'. Nee bura aandé', iidíguusíng ngu hubá' amor'eé' alé, as aníng sleeme nguwa xirfayeemisuú aw.”
40002009	Inooín axweesanoó waawutmo kuwa axaás, tari tláy, nee tsatsee/idá' taa da/í ár giri geerahát, iri sihhít didár do'duú na/aay i dirii'i.
40002010	Tsatsee/idá' kawa ár, tari qwalaá/ kángw kilá' wa ale.
40002011	Tari dáh baraá doó i alé, na/aydá' kuri ár nee Mariamu aayoorose. Kuri i tumbarara'aátb kuri xirfayeemiís. Nee inooín ilahhooar'ín kari gweér kari haniís dír na/aay. Muruú taa hanimiís a kwí Miisli nee garka xarángw tsuú' koom qoomár barka daá/, nee mooyangwko ta babay manemane.
40002012	Inooín kiri gurbuú' nee Mungú ar baraá tlata ar gídaabá, “Ma dír Herodér ki/aara'.” Nee inooín tari kií/ ar loohír hatlá'.
40002013	Xu'utuuseedár tsatse/ iwa qútl, malaykamoó Aako iri hardáh dír Yosefu ar baraá tlata, iri oó', “Na/aay ar guweek, nee aayo, ay baraá yaamaá Misri, hoót amoodá' wa aleeró ay dír án kuúng uy ateet. Asma Herode i na/oó leelehhiit as nguwa gaasi.”
40002014	Qoomár xweeraawo Yosefu na/aay nee aayo girir tláy ay yaamaá Misri.
40002015	Iri amoodá' wa hotaatín ay qoomár Herode iwa gwaá'. Adoorí ina tleehharút as /aymuudá' Aako aa oó' ar afkwá aarusmo, iwa boo/i gídaabá, “Garmaaeé' una ateét yaamaá Misrír i alé.”
40002016	Herode ngiwa ár gídaabá kwa al/aáy nee xu'utuuseedár tsatse/, iri ló'wa buúhh, muu guri ya/aáw na/'aá daaqaay sleémeero kiwa tsu/i, awa baraá gixsár Betilehemu nee inslaawaywós, awa har kureeraá tsár nee awa kureeraá tsár ngaa ay'iiká sleémeero, ar adoodá' ngira yaahamiís dír xu'utuuseedár tsatse/uú wa ale.
40002017	Gawaá adoorihe /aymi'iidá' aarusmo Yeremia aa oó' niri boo/iyé' gídaabá,
40002018	“Afoo kana baraá Ramár i axaás, /aa/ee nee tsuunqusmoó yaariír, Raheli na/'iiwós gin al/aa/amiín. Gurkwa/asa gaa ya/aandiiká asma iwa kahhiya'.”
40002019	Herode iwa gwaá', malaykamoó Aako iri hardáh baraá Misri dír Yosefu ar baraá tlata, iri oó',
40002020	“Tláw, na/aay nee aayo ar quutleek, ta kí/ ay baraá yaamaá Israeli. Asma mukdaádá' na/oó gaasár wa slaá' aa qaátl.”
40002021	Yosefu iri tláy, na/aay nee aayo girir kií/ ay yaamaá Israeli.
40002022	Ala Yosefu ngiwa axaás gídaabá Arkelao a waawutmoó yaamaá Yudea, kitángw Herode wa ale, baabuúwós, iri da'ayuút amoodá' keemuuwo. Ala inós gurbu'utá baraá tlataawo kuwa hhe'eés, iri tláy ay yaamaá Galilaya.
40002023	Iri hoót baraá gixsár Nasaretír wa ale. Adoorí ina tleehharút as /aymuudá' aaruuse aa ó' iwa boo/i, iwa oó', “Inós ku bay a heé Nasareti.”
40003001	De'emaadaádae Yohanudá' Baatimaamiís nina hardáh, axweesantá Mungú gana alki/iít baraá darmuú Yudeár wa ale, iri káh,
40003002	“Hhu'u'umé', asma waawuti'iimár Mungú naa naká/.”
40003003	Asma kwí an kudá' taa axweés nee aarusmo Isaya gídaabá, “Afór hee iiár i qaasaak ar tseeamiim baraá darmuú wa ale, ar kah, ‘Amohhe'eesaak loohír Aako, nee waarahhmawós gan'aasaak.’ ”
40003004	Nee Yohana tlawuú aa tsiít a oo taa tleéhh ar se'éngw angamía, nee afetlowós a himuú kaahari, nee muruú /aymaarós a iingigi nee danuú darma.
40003005	Múk Yerusalemu nee yaamaá Yudea sleémeero nee yaamaá bihhaá Yordani kuri i daqáy.
40003006	Tlakweemaaín kiwa hhu'uu'ún, giri baatimiís baraá yaaér Yordanír wa ale.
40003007	Múk yaariír oo Farisayo nee oo Sadukayo kuna i daqáy, as ngiwa baatimiisi. Yohana ngiwa ár giri báy, “Kuungá' xwaylár dayshe, heé kuungá' naa gurbuu' sakwasleemár hi'iit kawa ilagogoba'?
40003008	Tleehhaak muruú hhu'u'ungwhúng gu laqaqaám, gídaabá aga warqeeré' baraá lohuhunge.
40003009	Sleeme ma kaahara' baraá munerhunge gídaabá, ‘Abrahamu a baabuúrén.’ Án a kah, Mungú xwaylár Abrahamu ga aleesláy ngiwa tleehhi baraá tlaa/ekae.
40003010	Nee tsawo kaa hhe'eés qaasaro baraá gam'ér xaai. Gawaá adoorihe umuúqo xa'ano oo na/'aá hho' gi laqwaalaaká, ku tsaat, kway kwaahh baraá asla.
40003011	Ar ló', aníng gár kuungá' nur baatimiis a ma'aay as hhu'u'uúngw. Ala kudá' aluueé' wa hardáh, inós i /uuruú kón ta aninge. Tam aníng a hariimaaká ar ya/ataawós ngiwa gagaar. Inós nun baatimiis ar Qeeruú hhoohhoó' nee ar asla.
40003012	Impeerós ar haritleemis ga kón, nee dirós tidár haritleemis ga fiitsa hhe'ees, nee balaangw guri baraá kuuntír i qaas, ala muundáy gun daa/ ar asltá baloó gwaa'aaká.”
40003013	Qoomaadae Yesu nina tláy amór Galilayár wa aleeró ay amór Yordani, dír Yohana, as kuwa baatisi nee Yohana.
40003014	Ala Yohana aa lak ya/aniká, iri oó', “Án gár ni slaa' bar án kuúng in baatís, kuúng adór nir hardat amor'eé'?”
40003015	Yesu iri oó', “Adoorí na ya/aameek, asma gár atén tiwa hariím, tí an tleehhaán as gan'amuú Mungú kuwa boo/eesaan.” Yohana iri ya/án.
40003016	Yesu baatiismoowo kuwa hhe'eés, hamtidár kilae iri ti'iít baraá yaaeero. Doori nay gweeriitiyé', Qeeruú Mungú guri ár iwa gawaawós i awdiiti adór hhookír wa ale.
40003017	Afoo nay gawaá doorí wa ilawáts iri ó', “Kwí a Garmaaeé', sla'aarusmooeé' oo aníng iga qwal/atis.”
40004001	Yesu kuri huúw nee Qeeruú hhoohhoó' ay baraá darma, as kuwa iiaraa'ari nee Neetlaangw.
40004002	Iri gwaawín deelo mibeeri tsiyáhh tlaatla/aangw nee xweeraawo, iri qwariít.
40004003	Neetlaangw guri i daqáy guri báy, “Kuúng barqo Garmoó Mungú, tlaa/anoowí i ilawatseek i muruú /ayma tleehhiti.”
40004004	Ala Yesu iri oó', “Kaa gooín gídaabá, ‘Hee gár ir slafi a muruú /ayma kiloseeká, ala aqo har umuúqo axweesantá amór Mungú daahh.’ ”
40004005	Yesu kuri huúw nee Neetlaangw ay baraá Gixsár Hhoohhoo' ar Yerusalemu, kuri qaás gawaá tsintá Doó Mungú.
40004006	Kuri báy, “Kuúng barqo Garmoó Mungú, ti yaamí kwahh, asma kaa gooín, ‘Malaykeerós ngi amoorók i ya/aaw. Kuúng u gagát ar dabaaín, as yaaeerók makawa tunqalaá/ nee tlaa/a.’ ”
40004007	Yesu guri báy, “Ala tí sleeme kaa gooín, ‘Aakoó Mungúwók mu iiaraa'araar.’ ”
40004008	Neetlaangw Yesu guri malé gawtí tsa/aás gawaá tloomár tleer ló'wa ale, guri waawuti'iimár yaamuú i laqán sleémeero, nee xirfuuwose,
40004009	guri báy, “Muruuwí sleémeero aning ngu kuúng i haniís, aníng bira i tumbarara'át.”
40004010	Yesu iri oó', “Neétlaangw, quútl. Asma kaa gooín, ‘Aakoó Mungúwók na i tumbarara'ateek, nee ku sagadiyús inós kilós.’ ”
40004011	Neetlaangw guri geexáy, malayke nay hardát, guri sagadiyús.
40004012	Yesu ngiwa axaás gídaabá Yohana kwa tseék, iri kií/ ay yaamaá Galilaya.
40004013	Iri lóh dír gixsár Nasaretír wa ale, iri hotángw áy gixsár Kapernaumu. Kapernaumu a gixsár afaá tlawtá Galilayár i dirii', didár yaamaá Sabuloni nee Naftali.
40004014	Adoorí ina tleehharút asma /aymuuwí aarusmo Isaya aa oó' iwa boo/i,
40004015	“Yaamaá Sabuloni nee yaamaá Naftali, yaamaá bihhaá tlawtí tseew, gayuú Yordani, Galilayár bartá xoordaá hatlá',
40004016	mukdá' aa hoot baraá giwtír wa ale gwa/ateemaá ur kaa ár. Nee kudá' naa yaamaá geehhaantamoó gwa'arár wa hootiye', gwa/ateema ngaa i gwa/aatiyé'.”
40004017	Iimír qoomaadá' Yesu axweesantá Mungú gari alki/iít, iri káh, “Hhu'u'umé' asma waawuti'iimár doori naa naká/.”
40004018	Yesu iwa waaraahhi dír afaá tlawtá Galilayaro, hha'aá tsár giri ár. Kookoo a Simoni, kudá' ta babay Petro, nee hhiyaawós Andrea, ta baratsufoó kwakwaahh baraá tlawi, asma tawa ohuusér siyó.
40004019	Yesu giri báy, “Qwalaasé', án eeharaaré', án kuungá' nu intsaahhatís adór muu ngur amor'eé' huwahuba'.”
40004020	Baratsufay'ín kuri geexáy, kuri eehaár.
40004021	Iwa geerí kumiít hha'aá tsár awa hatlá' giri ár. Inooín a Yakobo nee Yohana, daaqoó Sebedayo. Inooín ta baraá miringamooínc i dirii' dinkwa nee baabuúín Sebedayo, ta baratsufay'ín amohhe'eemiis. Giri ateét.
40004022	Hamtidár kilae miringamooín nee baabuúín kiri geexáy, Yesu kuri eehaár.
40004023	Yesu ina hi'iimiít baraá yaamaá Galilaya sleémeero, iri intsaahhatimís baraá maraá saalíngw wa ale, nee Ya/abtór hho' ar waawuti'iimár Mungú gari alki/iít. Múk tiqtuuse guri hungu/uumiís nee kudá' slaqo tlakwen sleémeero.
40004024	Iidíguuwós iri tsiyaayaaxaát baraá yaamaá Shamu sleémeero. Múk tiqtír dimbadimbé kunguri huúw dirós i alé, nee kudá' slahha'amuú koomá', múk neetlaame aa eér, múk /araraám, nee múk tiqtír sol'omit, giri hungu/umiís.
40004025	Yesu kway eehaár nee boo/oó yaariír oo amór Galilayár daáhh, nee yaamaá Gixsoó Mibaangw nee Yerusalemu nee yaamaá Yudea nee gayuú Yordani.
40005001	Yesu boo/oó muu nguwa ár, iri tsa/án gawaá tlooma, iwtanaango iwa hhe'eés eeharuuseerós guri i daqeér.
40005002	Giri iimu/ún intsaahhasto, iri oó',
40005003	“Múk amohhoó' a kudá' narkuú qeeruuín tsatsahhaamá', asma waawuti'iimár doori a tooín.
40005004	Múk amohhoó' a kudá' gurhaamuút, asma inooín gurkwa/asa ngi slayá'.
40005005	Múk amohhoó' a kudá' tsaén, asma inooín yaamu ki aal.
40005006	Múk amohhoó' a kudá' gan'amuú ak leelehhiít ta muruú hatlae, asma inooín gan'amu ngu slayá'.
40005007	Múk amohhoó' a kudá' gurtleemuú koóm, asma inooín Mungú gi gurtláy.
40005008	Múk amohhoó' a kudá' mune hhohhó', asma inooín Mungú ngu ariyá'.
40005009	Múk amohhoó' a kudá' wayduú tlehhiít, asma inooín ki na/'aá Mungú báy.
40005010	Múk amohhoó' a kudá' ta slahhe'eemisi as gan'amu, asma waawuti'iimár doori a tooín.
40005011	“Kuungaásingá' an múk amohhoó', burtundu niqimiis, nee burtundu gusiisín, nee burtundu tli/imis ar /ayseeno asma aníng.
40005012	Qwalaala/é' nee baraa/é', asma slaqwerhúng ka ur gawaá dooriiwo. Asma adoosíng an adór aaruuseedár aáng kaa /imiís.”
40005013	“Kuungá' a diwi nee gwa/ateemaá yaamu. Ala diwi bira hhitarút, gár ki qaasi a milá iwa maamahh? I sangw gaa bu'uká, aqo kan kwaahh tsee/áy alé, kari adarah nee muu.
40005014	“Kuungá' a gwa/ateemaá múk baraaká' yaamu. Gixsár gawaá tloomár i dirii', ti lu/uká.
40005015	Muu bar tsaa'asi ngaa daá/, ga tuntuukiiká ar lakwaanti, ala gan qaas didá' kawa geehhoó', asma múk baraá doó i dirií' sleémeero nguwa i gwa/at.
40005016	Gawaá adoorihe gwa/atamaayerhúng i gwa/at dír geerá muko, as tlehhemi'iihúng awa hhohho' kiwa ari, nee Baabuúhúng kuduú gawaá doorí dirií' kuwa xirfayeesi.”
40005017	“Ma kaahaara' gídaabá, án nina hardáh as hara'ayár Musa nee gooír aaruuse ngina warqeesár áw. Aasla'áy, án naa hardahiiká ngiwa warqees, ala nina hardáh as ngiwa boo/ees.
40005018	Án a kah, ay dír doori nee yaamu i waarahhiya', ala tam gár wák ar niiná laqaá tam gár niiná ar tí ba/a baraá gooír aaruuseero i baloó waarahhká ay dír sleémeero kay boo/eesi.
40005019	Gawaá adoorihe, hee bar hara'ayár wák gaa geeqáy tam hara'ayaadá' niina, nee muu guri adoodár intsaahhatimís, inós a heé niiná ló'wa ale baraá waawuti'iimár dooriiwo. Ala heé hara'ayaarí gaa boo/ees, nee muu guri adoodár intsaahhatimis, inós a heé úr ló'wa ale baraá waawuti'iimár dooriiwo.
40005020	Án a kah, slafingwhúng barnaxes ku hhohhoeeká ta slafíngw intsaahhatuusér hara'ayár Musawo nee múk Farisayo, kuungá' a baloó data'aaká baraá waawuti'iimár dooriiwo.”
40005021	“Kuungá' aga axasé' bariisér bál geera adór kara báy, ‘Hee mu gaasaar. Hee bar hee ngwa gaás, gár kuwa hariím a sakwasleema.’
40005022	Ala án kuungá' nu baw, ‘Umuúqo heewo oo hhiyaawós gwa i buuhh, gár kuwa hariím aqo sakwasleema.’ Umuúqo heewo oo hhiyaawós gu babáw, ‘Kuúng a gan'aká,’ gár kuwa hariím kun sakwasleemuut baraá doó sakwasleemár wa ale. Nee umuúqo heewo oo hhiyaawós gu babáw, ‘Kuúng a daktani’, gár kuwa hariím aqo in dah baraá asltá baloó gwaa'aaká.
40005023	Ala barnaxes kuúng ilahhooarók ngaa húp geerá meésár Aako, didaádae naxés aga insleér gídaabá hhiyaawók i /aymuú kón daanduuwoge,
40005024	ilahhooarók ala geexaweek dír geerá meésár Aakoó i alé, daqaní ta daqeér dír hhiyaawók, tiwa ala axweesani axasa', daqaní ta ki/, ilahhooarók ka hanís.
40005025	“Nee sakwasleemusmoowók ti axweesani axase' ar gaanslaay, qoomár tawa dinkwár i dir'a' baraá loohiro, sakwasleemusmoowók inós kuúng muwa huúw amór doó sakwasleema, doó sakwasleemaro kuúng turi malé haniís dír askaarmoó i alé, inós kuúng uri dahaas baraá doó tseegamo.
40005026	Ar ló' án a kah, a baloó ti'itaká baraadae ay dír heelmooduú alhhe'eesaay kway bu'.”
40005027	“Aga axasé' adór taa káh gídaabá, ‘Fuqi ma awaar’.
40005028	Ala án a kah, umuúqo heewo oo /ameeni gaa alqaytsiit ar ilatleeri aa fuquús nee /ameenidá' baraá muunaáwose.
40005029	Nee iltók ar doó /iyáy bar kuúng u paslimís baraá loohír ganaa'a, tu/eek, ka kwáhh amór saáw i alé. A tsiní dír wák ar slaqwtók iwa qwat, ta slaqwtók sleémeero kawa kwahhi baraá asltá baloó gwaa'aaká.
40005030	Nee dakók oo doó /iyáy bar kuúng u paslimis baraá loohír ganaa'a, tsateek, ku kwáhh amór saáw i alé. Asma a tsiní dír wák ar slaqwtók iwa qwat, ta ak slaqwtók sleémeero kawa kwahhi baraá asltá baloó gwaa'aaká.”
40005031	“Kaa oó' sleeme gídaabá, ‘Hee bar hareerós gaa guús, ngi talaákár i haniisi.’
40005032	Ala án a kah, hee bar hareerós gaa guús, as tlehhemuú fuqtooká, /ameenidá' aa fuqús as hhawaatuudá'. Nee heé /ameenidá' taa guús gaa duux, heedaádá' sleeme aa fuquús.”
40005033	“Slám aga axasé' bariisér bál geera adór kara báy gídaabá, ‘Lo'o bara húp geerá Munguhe, al'axweesani kawa boo/es, al'axweesantadá' ma mawaar boo/eesaro.’
40005034	Ala án nu baw, lo'o ma baloó huwaara', tam tawa kata', ‘Doori i slahhiye'’, asma doori a kitángw aleesleemuú Mungú.
40005035	Laqaá lo'o ma huwaara' ar yaamu, tawa kata', ‘Balángw kurkí muwa /aáy’, asma yaamu a kitángw ya'aá Mungú. Laqaá lo'o ma huwaara' ar gixsár Yerusalemu, asma a gixsár Waawutmoó úr.
40005036	Laqaá lo'o ma huwaar ar sagók, asma tam se'eemír wák kawa /awaakes laqaá kawa boo/es a aleesleeraaká.
40005037	Ala axweesantahúng masók a ‘Ka hhoo',’ laqaá ‘Aasla'áy’. Axweesantá dír tihe aa waarahh, a tidá' amór Kudá' tlaákw daahh.”
40005038	“Aga axasé' adór kara káh gídaabá, ‘Hee bura ila gaás, kuúng inós ila gaaseek sleeme, nee hee bura sihhino kwaáhh, kuúng inós sihhino kwahheek sleeme.’
40005039	Ala án kuungá' nu baw, miti tlaampa'aamisaara' nee heé tlaákw. Heé tlaaqarmoowók oo doó /iyáy gwa slaahh, nee tlaaqarmoó tsár warqeeseek nguwa slaahhi sleeme.
40005040	Nee heé kuúng ugwa sakwasleemuut nee shaátirók gari hayóh, inqwaarirók ti geexeer sleeme.
40005041	Heé kuúng uga harakees kuwa haydoohis kilomeétár wake, haydoohiseek ay kilomeétár tsár.
40005042	Heé kuúng u firiím mu /itaar, nee heé kuúng u kirkiít mu /itaar.”
40005043	“Aga axasé' adór kara káh gídaabá, ‘Inslaawmoowók na slaeek nee wakusmoowók na aahheek.’
40005044	Ala án nu baw, wakuuserhúng sla'aak, nee kudaádá' kuungá' nu buhhtimiisá' aleefiriiriimaak,
40005045	as kuungá' tawa na/'aá Baabuúhúng kuduú gawaá doori tleehhitá'. Asma inós tsee/amá gun gwa/atimis dír múk tlákw nee kudá' hhoe, slám tluwaay gun hanmiis dír kudá' gan'amuú koomá' nee dír kudá' gan'amuú kooma'aakahe.
40005046	Asma kuungá' bira slaé' kudaádá' kuungá' nu sla'á', slaasláwár ta sleera' a umós? Tam mukduú ohomér ohiím adoosíng ga tlehhaahhítiíke?
40005047	Slám kuungá' barnaxes hhaeehúng kilooín in laaw'eemisá', gár kuungá' taa tlehhé' a milá ta múk hatlae? Tam múk xoordaá hatlá' sleeme adoosíng ga tlehhaahhiítiíke?
40005048	Gawaá adoorihe kuungá' masók a múk ganaá', adoodár Baabuúhúng kuduú gawaá doori ir ganaai.”
40006001	“Gimsé', hhooeemaahúng mi tlehhiitara' dír ilaá múk wa ale as tunduwa ga/ay nee inooín. Asma adoosíng bara tlehhé' slaasláwár ta sleera' i káhh dír Baabuúhúng kuduú gawaá dooriiwo.
40006002	“Kuúng bar gaa a heé i haniisár wa slá', ma tsimahhuusaar as muu ngiwa xui, adór múk hhaahhafuuse i tlehhaahhiiti baraá maraá saaliingo nee baraá lohu. Inooín gár ta slai masók kin xirfayeemiis nee muu. Án a kah, bu'utuuín ngwa qaroó slayé'.
40006003	Ala kuúng bar hee u alee/isár wa slá', tam dakók oo doó basáy mingiwa xuú' gár dákw doó /iyáy i tlehhiiti.
40006004	Alee/isaywók masók oo baraá lu/aaráy. Nee Baabuúwók kudá' lu/aaroó xuú', inós kuúng u qáy.”
40006005	“Slám kuungá' bar Mungú firiiriindá', masók a adór hhaahhafuuseerooká. Asma inooín tan firiirín tawa sihhimiiti baraá maraá saaliingo, nee baraá afaá lohuwo, as muu ngiwa ara'ari. Án a kah, slaasláwar'ín kaa qaroó sláy.
40006006	Ala kuúng bar firiiriín, dáh baraá do'ók kudá' tawa kilók; nee afkuú do' bura hhe'és tseegaro, firiím dír geerá Baabuúwók kudá' geehhooeká. Nee Baabuúwók kudá' lu/aaroó xuú', kuúng u qáy.
40006007	“Kuungá' bar Mungú firiiriindá', /ayma'aá yaariir mir firiiriimaara' adór múk xoordaá hatlá'. Asma inooín ngi xuiya' ki iiár i qaas nee Mungú asma /aymi'ii'ín kudá' yaariir.
40006008	Kuungá' ma adór inooín tleehhitaara', asma Baabuúhúng gár kuungá' ta sla'a' ga xuu' iimír kuungá' kuwa firiindi'iikahe.
40006009	Kuungá' bar firiiriindá', ta oa', ‘Baabuúrén oo gawaá doorí dirií', umuuwók i xirfuuti,
40006010	waawuti'iimarók ni xeer, adór kuúng ta sla' i tleehharut baraá yaamuuwo, adór gawaá dooriiwo ira tleehharút.
40006011	Muruú /aymaarén oo laarí haniisang.
40006012	Tlakweemaarén gurtlaweek, adór atén múk tis dakumaamiís kur gurtlaatlawaan.
40006013	Atén miti baraá iiara'aduú uhisar, ala atén ti ba/amis kuduú tlakusmoowo. [ Asma waawuti'iima a tók, nee aleesleemu, nee xirif, ay alhhe'eesay wasle. Amin.]’
40006014	“Asma kuungá' tlakweemaá muu bira gurtlatleeré', daqaní Baabuúhúng oo gawaá doori tlakweemaahúng gi gurtláy.
40006015	Ala kuungá' tlakweemaá muu bira gurtlatleeri'iiká, tam Baabuúhúng tlakweemaahúng ngi gurtlayká.”
40006016	“Slám kuungá' bar gwaawaawiindá', gitsee/erhúng ma quy'uumisaara', adór múk hhaahhafuuse. Asma inooín adoorí kan tlehhiit as muu ngiwa ari adór tara gwaawín. Án a kah, inooín bu'utuín kwaa qaro hhe'eés sleemuuwo.
40006017	Ala kuúng bara gwaawiín, sakók slikeek di/ito, nee gitsee/aawók ki hamátl.
40006018	Asma muu mingiwa tsaáhh adór kuúng tara gwaawiín. Ala heé ga tsaáhh masók a Baabuúwók kudá' geehhooeeká. Ala Baabuúwók kuduú lu/aaroó xuú', kuúng u qáy.”
40006019	“Daqaari'iimarhúng ma baraaká' yaamí qamiimara', didár babi nee kútu ngiwa hhitina', nee fisuuse ngiwa hara dat nee gari fís.
40006020	Ala daqaari'iimarhúng gawaá doori ti qamiinde', didaádár babi ngiwa hhitiindaaká, nee kútu, slám fisuuse i datká ngiwa fis.
40006021	Asma didár daqaari'iimarhúng i diri', an didá' munerhúng sleeme i diri'.”
40006022	“Tsaa'astá slaqwa a ila. Ala iltók bar ka hhoohhoo', slaqwtók sleémeero i gwa/át.
40006023	Ala iltók bar ka tlaakw, slaqwtók sleémeero i gíp. Ala gwa/atamaayeedá' baraawók i dirii' bir gíp, gaasíng a umú giwtirooká.”
40006024	“Heé daqaarér tsár sagadiyeede ga aleesláw i kaahh, asma kookoo gu aahh, kuqá' gway slaa'. Laqaá nee kookoo ti oohiyá', kuqá' gway waaqaa'. Mungú nee daqaari'iima tsaraawo kiwa sagadiyusa' i aleesleera'aaká.”
40006025	“Gawaá adoorihe, án a kah, ma daawimitaara' as slafingwhúng, tawa kata', ‘Ma /ayaán nee ma wahaán?’ Laqaá slaqoohunge, tawa kata', ‘Ma tsiitaán?’ Asma slafiingw a gár afhhamíteéke ta muruú /aymaaro? Nee slaqwa a gár afhhamíteéke ta tsitaywo?
40006026	Tsir/o ga/aawaak, i dahaasiindaaká, i bu'uundaaká, tam muruú /aymár i burumburiin baraá kuuntáy i kaahh. Baabuúhúng oo gawaá doori inós gan /aymiis. Kuungá' a ak tsiníheéke ta tsir/ooro.
40006027	Hee i deéro dirhunge oo slafiingós doogaro gu aleesláw tam har qoomár niiná, tam ti daawiitimiisi.
40006028	“Nee tlaba' gár ki har daawiimita'? /Ayo ga/aawaak, i gadiyuská, slám i hhutlitká.
40006029	Án a kah, Sulemani tam daqaarmoowo ló'wa ale, inós aa tsiitinká ar hhohhoaari adór /ayoorír alé.
40006030	Bar Mungú /ayór baraá qamu gan adooqár tsiitimiis, ar laarí dáw nee matlo kari kwaahh gawaá ufú xwaansláy, xáy, kuungá' nu ak tsiitísiíke, kuungaásingá' haratlintaaór niina.
40006031	Gimsé', ma daawiimitaara' tawa kata', ‘Ma /ayaán?’ laqaá ‘Ma wahaán?’ laqaá ‘Ma tsiitaán?’
40006032	Asma múk xoordaá hatlá' tí sleémeero gan leelehhiit. Ala Baabuúhúng oo gawaá doori ga xuu' tí sleémeero adór kar sla'á'.
40006033	Waawuti'iimarós na geerí leelehhitaak, nee gan'amkós, muruuduú hatlá' daqaní kungu aluú wa dook.
40006034	Muruú matlo mu sadaawimitaara'. Kángw matlo looarós ngus tleér. Umuúqo deelo i daawiitimeerós koón ar buu'uut.”
40007001	“Muu mu sakwasleemuutara' as kuungá' mutunduwa sakwaaleemuút.
40007002	Asma sakwasleemadá' kuungá' muu kura sakwasleemuté', kingi kuungár sakwasleemuut. Harqoomaydá' ta qoomeemesa', kungu kuungár qoomeemees sleeme.
40007003	Kuúng mas suwito'ór baraá iltá heewók an ga/eér, ala waaqaasír baraá iltók a tsatsahhaandaaká?
40007004	Laqaá adór heewók kur beer, ‘Xáda, suwito'oosír baraá iltók án ngi hingeés’, bar waaqaasi i baraá iltók i dirí'.
40007005	Kuúng adoosinge a hhaahhafusmo. Waaqaasír baraá iltók ala geerí hingeeseek. Daqaní suwito'oodár baraá iltá heewók i dirii' a tsaahha hhe'és nee kawa hinges.
40007006	“Gár hhoohhoo' ma seeaawér i hanmiisara', asma inooín kuungá' nu i warqayá' nuwa kikiihhiya'. Slám miisli ma baynuú i kwakwaahhara', asma inooín mingiwa yaamí adaraahiyé'.”
40007007	“Firiiriimé', nee kuungá' tundu qáy, leelehhiitaak nee kuungá' a sleerá', ateetimé' afér maráy wa ale, nee piindo ka duux.
40007008	Asma umuúqo heé firiiriím, ku qáy, nee kudá' leelehhiít, ga sláy, nee kudá' afkuú doó wa ateetiím, piindo ka duux.
40007009	Baraá tla/angwhunge hee i deéro oo na/aywós gu tlaa/anoó i haniís mukatmo burngwa firín?
40007010	Laqaá siyó burngwa firín, dayshimo gu haniísi?
40007011	Ala kuungaásingá' tlakw muruú hhó' u xuá' kuwa na/'iihúng i hanmisa'. Xáy, Baabuúhúng oo gawaá doorí dirií' i ak waaraáhhiíke muruú hhó' nguwa haniisi dír kudá' inós ngu firiiriimá'.
40007012	“Gawaá adoorihe umuúqo gaaro ar kuungá' ta sla'a' muu ni kuungí tleehhi, kuungá' adoodá' tleehhaak sleeme dir'ine. Asma hara'ayár Musa nee gooír aaruuse adoorí gan kát.”
40007013	“Daraahé' ar waarahhamuú afkuú iiraákwd, asma afkuú iintlaáxw nee loohír iintlaaxw an tidár baraá qwanoó kaw. Nee múk loohidá' ga óh ku úr.
40007014	Ala afkuú iiraákw nee loohír iiraakw an tidár baraá slafíngw kaw. Nee múk loohidá' ga ár ku niiná.”
40007015	“Ti harmagahhe' nee mukdá' káh, ‘Atén a aaruuse,’ ala a loeeká, kudá' tlabaá bee/aangw nga tsiitiye', ala laatí baraaine a tawerú xaraásl.
40007016	Mukwí uqo tsahhá' ar muruudá' taa tleehhi. Xáy, muu sabiíbu gu gawaá xaa'aá laqayaá wa búi?
40007017	Gawaá adoorihe umuúqo xa'anoó hhoó' na/'aá hho' gin laqwaal. Nee xa'anoó tlaákw na/'aá tlakw gin laqwaal.
40007018	Xa'anoó hhoó' na/'aá tlakw gi laqwaaliiká. Slám xa'anoó tlaákw na/'aá hho' gi laqwaaliiká.
40007019	Umuú xa'anoó na/'aá hhó' laqwaliimaaká, kun tsaat, kway kwaahh baraá asltí ale.
40007020	Gawaá adoorihe kuungá' mukdaádá' u tsahhá' ar tlehhmi'ii'ín kudá' ta tlehhiiti.”
40007021	“Heé aní tawó babáw, ‘Aáko, Aáko,’ i dahiiká baraá waawuti'iimár dooriiwo. Heé dáh a kudá' sla'aarír Baabuúeé' oo gawaá doorí dirií', ga tlehhiít.
40007022	Baldá' múk yaariír aníng i bay, ‘Aáko, Aáko, aaru'uuma aga tleehhániíke, nee neetlaame aga gusisimániíke, tam muruú yaariír oo waa/oo/amo ugwa tlehhiitániíke ar /uuruuwók kudá' naa atén i hanís.’
40007023	Aluuwo án ngiri baw ar gwa/ateema, ‘Án kuungá' nu baloó xuaaká. Quutlé' dir'eene, kuungaásingá' muruú tlákw tlehhahhitá'.’ ”
40007024	“Umuúqo heé axweesanay'eé' kwí gwa axaas nee gway tleéhh, a slaqás nee heé fuqurángw koóm, oo do'ós gwa tleehh gawaá daanduú tlaa/a.
40007025	Tluwaay iri tluúw, yau niri wa/iyé' amór doó i alé, nee fur'a guri i fukuukú', ala do'dá' aa huuiiká, asma koo/irós kaa tleéhh gawaá daanduú tlaa/a.
40007026	“Nee heé axweesanay'eé' kwí gwa axaas, ala gway tleehhiiká, a slaqás nee heé daktani, oo do'ós gwa tleehh gawaá daanduú hhasaangw.
40007027	Tluwaay iri tluúw, yau nay wa/iyé' amór doó i alé, nee fur'a guri i fukuukú', do'dá' guri diingís iri huú'. Nee adór do'dá' ira huú' ka ló'wa slasla/aar.”
40007028	Yesu /aymi'iiká' ngiwa hhe'eés axweesanto, boo/oó yaariír oo muu ina waa/oó/ ló'wa aleeró asma intsaahhatimisuuwós.
40007029	Asma gina intsaahhatimís adór heé hara'ayár koóm, tam a adór intsaahhatuusér hara'ayár Musawooká.
40008001	Yesu iwa gawaá tloomár wa aweér, boo/oó úr oo muu guri eehaár.
40008002	Heé tiqtír tsatimituú koóm iri amoorós i hardáh, guri i tumbarara'aát, iri oó', “Aáko, kuúng bar slá', i aleesleér iwa hhehhe'es.”
40008003	Yesu guri dakós i gan'aás guri kwatiít, guri báy, “Án a slaá', hhoohhooúw.” Hamtidár kilae tiqtirós tidár tsatimit iri hungú/.
40008004	Yesu iri oó', “Ga/aaweek, tí ma heé bawaar, ala tláw, ti laqaan dír geeraharusmoó saalíngw múk Yahudi. Muruudá' Musa aa hara'ayín haniiseek, tí i lamabu'uungw tleehhit dir'ine.”
40008005	Yesu iwa dáh baraá gixsár Kapernaumu, geeraharusmooko askaári iri hardáh dír Yesu, iri oó',
40008006	“Aáko, lawaalmooeé' i dír dó' wa tiiq, tiqtír sol'omituuwo, i ló'wa slahhaa'.”
40008007	Yesu iri oó', “Án ni hardáh, ngu hungu/uusár áw.”
40008008	Geeraharusmooduú askaari iri oó', “Aáko, aníng a hariimaaká ar kuúng niwa dat baraá dooeé' alé. Ala kuúng /aymu na ooeek, nee lawaalmooeé' i hunguu/.
40008009	Asma aníng sleeme múk i baliít i deer, slám askaárír án ni baliit i deer. Kwí bura báw, ‘Tláw,’ aqo in tláy, nee kwí bura báw, ‘Qwaláng,’ aqo nin hardah. Nee lawaalmooeé' bura báw, ‘Adoorí tleehheek,’ aqo gan tleehh.”
40008010	Yesu /aymi'iidá' ngiwa axaás, iri waa/oó/, iri oó' dír mukdá' nee inós ti alkoomá', “Án a kah, haratlintaaór ur ar adór tí aga baloó ariiká tam dír heé wake baraá múk Israeliwo.
40008011	Án a kah, múk yaariír ni hardah, oo da/aá daáhh nee /uwaawo. Inooín ta al iwiit dír muruú /ayma dinkwa nee Abrahamu nee Isaka nee Yakobo baraá waawuti'iimár dooriiwo.
40008012	Ala mukduú waawuti'iimarí kun kwaahh tsee/áy alé baraá giwti, an didá' tawa /aa/amin nee sihhina' kiwa qirirtliimisi.”
40008013	Ala Yesu geeraharusmooduú askaari guri báy, “Tláw waátl, tisíng taa haratlintí' i tleehharut diroge.” Lawaalmoowós kudá' iri hunguú/ siiwaadár kilae.
40008014	Yesu iri hardáh dír doó Petro. Aayór harér Petro gari didí áy, i gawaá qatani, i tíq ga/atanto.
40008015	Yesu dákw aayoodá' guri kwatiít. Ga/atanto iri huungú/, iri tleér, guri sagadiyús.
40008016	Qoomár tsiindoowo múk yaariír oo neetlaamér koóm kuna huwahuúw dír Yesu. Inós neetlaameedá' gari hingeemiís ar /aymi'iiwós, muu sleémeero guri hungu/uumiís oo tiqtír dimbadimbé.
40008017	Asma /aymuudá' aarusmo Isaya aa káh iwa boo/i, gídaabá, “Inósuú kilá' slaqwaatlakweerén gana óh, nee tiqtirén gari gagaár.”
40008018	Yesu ngiwa ár gídaabá boo/oó úr oo muu ngwa harweér, iri oó', “A gayuuqá' i waaraahhaán.”
40008019	Intsaahhatusmooko wák oo hara'ayár Musa guri i daqáy guri báy, “Intsaahhatusúmo, án kuúng u eehaár umuúqo dír ta keera.”
40008020	Yesu iri oó', “Intsaawe i mar'ór koón, nee tsir/o i maray'ín koóne, ala Garmoó Hee tam dír sagós ngu i qaasi i káhh.”
40008021	Eeharusmoowós oo hatlá' ina oó', “Aáko, ala ya/ám, baabuúeé' ngu ala foól.”
40008022	Ala Yesu guri báy, “Án eeharáng. Mawaagáy múk adór tu'u, tuaá muk'ín ngi foliitiye'.”
40008023	Yesu iri tsa/án gawaá miringamo, eeharuuseerós guri eehát.
40008024	Fur'a tlawi gari ló'wa leexwaanduúr, tam ma'aay niri tsifaqamiitiyé' baraá miringamoó i alé. Ala Yesu qoomaadae aa guú'.
40008025	Eeharuuseerós guri i daqeér, guri tlés guri beér, “Aáko, atén ti ba/amis, aga qwaaraán.”
40008026	Giri báy, “Mas da'ayumitá', kuungaásingá' haratlintaaór niina.” Hamtidár kilá' iri tláy, fur'a nee tlawi giri iigahhaát, umuúqo gaaro iri xaslít.
40008027	Mukdá' iri waa/oó/, tari oó', “Heewí a heé adoomá, asma tam fur'a gu ilaiwaawá/ nee tlawto.”
40008028	Yesu iri gayuuqá' i waaraáhh, baraá yaamaá múk Gerasi. Nee múk tsár oo neetlaame tiri doogiyé', i baraá /aantaá dahhiyá'. Slám a múk xaraásl. Tam hee waarahhamaá loohidá' gi qiitliiká.
40008029	Tari tseé', tari oó', “Atén nee kuúng a milá, Garmoó Mungú? Nina hardáti as atén tiwa slahhe'eemis dír qoomaarén ira xeeriiká?”
40008030	Daqtaka yaariir ar baynu i deer ar qaw, dir'ín tidaádae ka saaw.
40008031	Neetlaameedá' Yesu guri harhheehhe'és, iri ó', “Atén birta gús, ti meer, atén a dahamaá awaán baraá daqtá baynuuqá'.”
40008032	Gari báy, “Tlawsé'.” Tari ti'iít, tari dahamaá áy baraá baynuudá'. Naxés daqtá baynuudá' sleémeero iri /e/eetiín ar gaanslaay ay baraá tlawi, iri baraá ma'áy qátl.
40008033	Ala de'eamuusér baynuudá' iri ta'aiín, tari tláy ay baraá gixsa. Iidíguudá' sleémeero kuri alki/iít, nee iidíguú neetlaameedá' sleeme.
40008034	Múk gixsadá' tindiri ti'iít as Yesu nguwa artá ay. Nee qoomár kuwa ár, kuri harhheehhe'eés iwa quutli baraá ayaaine.
40009001	Yesu iri tsa/án gawaá miringamoó i alé, iri waaraáhh ar baraá tla/ángw tlawi, iri hardáh ay baraá gixsadá' inós i hooti.
40009002	Heé tiqtír sol'omit kuri huúw dír Yesú i alé, aa qaát gawaá qatani. Nee Yesu haratlintaaor'ín ngiwa ár, iri oó' dír heedaáduú tiqtír sol'omit, “Ma da'ayumiitaar, garmaaeé'. Tlakweemaawók kaa gurtláy.”
40009003	Intsaahhatuusér hara'ayár Musa bahh'alé ta baraá muner'ín i kaahi, “Heewí i Mungú /ooslislín.”
40009004	Ala Yesu tidá' ta baraá muner'ín i axweesi gari tsaáhh, iri oó', “Muruusíng tlákw mus axwesá' baraá munerhunge?
40009005	Gár ák inslaahh a gaalá, a tawa oói, ‘Tlakweemaawók kaa gurtláy’, laqaá tawa ooi, ‘Sihhiít, hi'iít’?
40009006	Ala kuungá' xuaak gídaabá Garmoó Hee aleesleemu gu kón baraá yaamuuwo oo tlakweema hingeesa.” Tiqtusmoodá' guri báy, “Sihhiít, qatanirók gagaareek, waátl amór do'ók.”
40009007	Iri sihhiít, iri waátl amór do'ós.
40009008	Boo/aydá' didí dirií' adoodá' ngiwa ár iri da'ayuút. Mungú kuri xirfayeemiís, oo aleesleemuú adoorí gwa haniis dír múk i alé.
40009009	Yesu iri tláy didaádae. Qoomár iwa waraahhi heeko guna ár, oo aa iwiit dír doó ohome. Umuuwós a Matayo. Yesu iri oó', “Án eeharáng.” Iri tláy guri eehaár.
40009010	Nee qoomár Yesu iwa iwiít dír muruú /ayma dír doó Matayo, ohomuusér koódi ar yaariir nee múk tlakuuse tari hardáh, tari iwiít dinkwa nee Yesu nee eeharuuseerós.
40009011	Múk Farisayo adoodá' ngiwa ár, eeharuusér Yesu kari báy, “Ahaá, asma milá, intsaahhatusmoohúng mis /ayín dinkwa nee ohomuusér koódi nee tlakuuse?”
40009012	Yesu axweesanay'ín kudá' nguwa axaás giri báy, “Múk slaqo hhó' i qwaslaarmoó leelehhiitiiká, aqo har tiqtuuse.
40009013	Ala tlawsé', gídaabár /aymi'iiká' aldakuutaak, ‘Gár ni slaa' a ilahhooarooká, ala a kuungá' tiwa kiloohúng gurtleera'.’ Aníng naa hardahiiká asma múk gan'amuuse nguwa ateetiim, ala a múk tlakuuse.”
40009014	Qoomaadae eeharuusér Yohana Yesu guri i daqeér iri ó', “Ahaá, atén nee múk Farisayo mas gwaawawimaán, ala eeharuuseerók gaálay i gwaawawiin?”
40009015	Yesu gari báy, “War/á heé duuxuuxuúm adór ir tsuunqumiisiya' a idoomá, qoomár bar ta dinkwár i dirii' nee heedaádá' duuxuuxuúm? Ala deelo i hardát ar heedaádá' duuxuuxuúm kuwa hingeesi. Daqadá' an qoomár inooín tawa sangw gwaawin.
40009016	“Hee i kaahh oo warqamo gu tsaát gawaá inqwaarír /abén wa ale, guri qaas gawaá inqwaarír aa gwa'. Asma warqamoodá' /abén taa qaás, inqwaaridá' qaren ga hhitín, nee didaádá' aa fox iri tláhh.
40009017	Tam muu buurár hamhaamif ga qamaminká baraá dahhaaroó qarén. Ala birnga qaás, buuraadár hamhaami dahhaaráydá' gu tsú/, buura iri ku'út, nee dahhaaráydá' iri hhitiruut. Ala buurár hamhaami dír ki qamamin a baraá dahhaaroó /abén, daqaní muruuwí tsaraawo ku amohhoó'.”
40009018	Tí ngiwa dir'in i kaahi, naxés heeko úr oo múk Yahudi nina hardáh, guri i tumbarara'aát, iri oó', “Dasir'eé' hamír kilá' aa gwá', ala kuúng qwaláng, dakók i qaaseek, inós daqaní i sláf.”
40009019	Yesu iri tláy, guri eehaár, inós nee eeharuuseerose.
40009020	Hamtidae /ameenirka wák nina hardát, ar tiqaaqiim kureeri mibá nee tsár ar tiqtír ubíngw tseerdu. Aluuwós nginara ót, pasltá inqwaarirós gay kwatít.
40009021	Asma ina baraá muunaáwós i ó', “Pasltá inqwaarirós bara sa kwatiít, a hunguú/.”
40009022	Yesu iri alí warqáy, gari ár, gari báy, “Mune hhe'eés, dasir'eé', haratlintaaoorók iga hungu/ús.” Siiwadár kilae /ameenidá' iri hungú/.
40009023	Yesu iwa dír doó waawutmoodí hardáh, múk filimbó ifhhaám guna didí áy, nee boo/oó muu oo tsuunquumiís.
40009024	Giri báy, “Quutlé', asma dasiirí aa gwaiká, in gú'.” Kuri ló'wa wa qasén.
40009025	Ala boo/aydá' kuwa quutliís, Yesu ina dáh, dasiidá' gari dawa óh, iri sihhít.
40009026	Iidíguuwí iri xu'utiít baraá yaamuudá' sleémeerowo.
40009027	Yesu iri didá' wa tláy. Iwa geerí kumiít, múk tsár oo taampu gway eehaár, iri tseeamín i kaahi, “Atén ti gurtleer, Garmoó Daudi.”
40009028	Yesu iwa hardáh doó i alé, taampuudá' nguri i daqayé'. Yesu giri báy, “Kuungá' aga haratlinti'í'i gídaabá aníng tlehhamuú adoosíng u aleesláw?” Tari oó', “Eeít, Aáko.”
40009029	Ilaaín giri kwatimiít, iri oó', “Tisíng taa haratlintié', i tleehharut dirhunge.”
40009030	Ilaaín niri qaytsitiyé'. Ala Yesu giri ló'wa gurbuú' gídaabá, “Iidíguuwí mu baloó heé bawaara'.”
40009031	Ala inooín tari tláy, iidíguuwí kuri tsiyayaáx baraá yaamuudá' sleémeerowo.
40009032	Tam mukwí qoomár iwa ti'imiiti, heé afa wásl oo neetlaamér koóm kunguri huúw dír Yesu.
40009033	Neetlaameedá' kawa hingeés, heedá' afa wásl iri axweés. Boo/oó muu iri waa/oó/ iri káh, “Gár adoorí aga araaniiká qooma sleémeerowo baraá Israeliwo.”
40009034	Ala múk Farisayo tana oó', “I neetlaamér gusiisín ar /uuruú kuduú úr oo neetlaame.”
40009035	Yesu ina hi'iimiít gixsadu sleémeero wa ale nee ayeemo. Iri intsaahhatimís baraá maraá saalingw'ín wa ale. Ya/abtór hho' ar waawuti'iimár Mungú gari alki/iít, nee tiqti sleémeero gari hungu/uumiís, tam slaqwaatlakwér dimbadimbé.
40009036	Yesu boo/oó muu nguwa ár, iri gurhaamuút, asma boo/aydá' aa slaaqamiít nee taa diyaayaa/aát adór bee/ángw de'eamusmo wásl.
40009037	Yesu eeharuuseerós gari báy, “Bu'uungw ku yaariír, ala múk gadiyeét ku niiná.
40009038	Ala gawaá adoorihe Aakoó bu'uungw na firiimaak as múk gadiyeét nguwa ya/aawi baraá bu'uungós.”
40010001	Ya/abuuseedá' mibá nee tsár gari ateét, gari aleesleemuú i haniís oo neetlaame kawa gusiisin, nee tiqti sleémeero kawa hungu/uumisi, nee slaqwaatlakwér dimbadimbé.
40010002	Nee umér ya/abuuseedár mibá nee tsár a tí. Oo geera a Simoni, kudá' ta babay Petro, nee Andrea hhiyaawós; Yakobó Sebedayo nee Yohana hhiyaawós;
40010003	Filipo nee Bartolomayo; Tomaso nee Matayo, kuduú ohomusmoó koódi; Yakobó Alfayo nee Tadayo;
40010004	Simonudá' yaamuuwós aleeslaáqwg, nee Yuda Iskariote. Kwí an kudá' Yesu gu sakií/.
40010005	Eeharuuseerí mibá nee tsár Yesu gari ya/aáw, gari hara'ayár i haniís, iri oó', “Yaamaá múk xoordaá hatlá' mi i daqawara', tam ma dahaara' baraá umuúqo gixsár múk Samariawo.
40010006	Ala múk Israeli na i daqawak, kudá' aa qwaar adór bee/ángw wa ale.
40010007	Baraá aaiihunge alki/iité', tawa kata', ‘Waawuti'iimár doori naa naká/.’
40010008	Tiqtuuse hungu/utimisaak, múk aa qaatl waasle/atimisaak, múk tiqtír tsatimit hhoohhooeemisaak. Neetlaame gusisimaak. Aga tawó sleeré', hanmiisaak tawo alé.
40010009	Baraá tlin'iihunge sahaábu ma huuwaara', laqaá peésár /awak, laqaá sentír da/aten.
40010010	Tam tlakoó aai mu huuwaara', tam inqwaruú tsár, tam ya/ata', laqaá tam hhara. Asma heé gadiyuús i harín muruú /ayma nguwa slay.
40010011	“Umuúqo gixsaro laqaá yaamuuwo awa ta i data'aa, heé inkihhimuú koóm leelehhiitaak, ta dír do'ós wa hotá' ay dír ti qutla'.
40010012	Kuungá' bara daté' baraá do', oé', ‘Wayda dirhúng.’
40010013	Nee múk do'dá' bir wayduú wa harín, wayduuhúng i dir'ín wa hooti. Ala mukdá' bir wayduú wa harinaká, wayduuhúng i amorhúng i ki/i.
40010014	Nee hee barnaxes nu dahi'iimisiiká, laqaá axweesanayhúng gu axamiisiiká, bar ti'imitá' baraá do'dae, laqaá baraá gixsadae, teerír baraá ya'aahúng alí kuukuuaak.
40010015	Án a kah, deelór alhhe'eesoó yaamuuwo gixsár Sodoma nee Gomora a tsiní sakwasleemar'ín ngiwa ilí oohiya', ta gixsadae.”
40010016	“Qaytsité', án kuungá' nu ya/aáw adór bee/aangw baraá tla/ángw tawer, ala sagalooa koomaak adór dayshe, slám kuungá' masók a múk tsatsaa'arén adór hhooka.
40010017	Ti harmagahhe' nee muu, asma kuungá' tundu huuw baraá maraá kwasleema, nee dír maray'ín kudá' awa saaliingw, tunduri muux.
40010018	Kuungá' tundu huuw dír geerá ga/awuuse nee dír waawitá as aníng, asma lamabu'uungw kuwa dir'ín i oa', nee dír múk xoordaá hatlá'.
40010019	Ala qoomár barnaxes kuungá' tundu huwahuuw, ma daawimitaara' gár ta oa', asma qoomaadae gár ta oa' kingi haniis.
40010020	Asma heé axweés a kuungaeeká, ala a Qeeruú Baabuúhúng oo axweés baraahúng wa ale.
40010021	“Hhiya' hhiyaawós gu sakii/ as kuwa gaasi, nee baabá na/aywós gu sakii/, nee na/'ii xwaylitér'ín ngi i tlayá', ngay tsu/iyá'.
40010022	Kuungá' muu sleémeero nu aahh as aníng. Ala heedaádá' aa qiitl ay alhhe'eesaay, an kudá' ba/ám.
40010023	Kuungá' bartunda guús baraá gixsarí wa ale, ta gobá' baraá gixsár hatlá'. Asma án a kah, gixsadaá múk Israeli i fak'aaká tam ay dír Garmoó Hee nay ki/i.
40010024	“Eeharusmo intsaahhatusmoowós gur ba/iiká, laqaá tam lawaalmo aakoowós gur ba/iiká.
40010025	Ala i ya/aán eeharusmo tawa adór intsaahhatusmoowós, tam lawaalmo tawa adór aakoowós sleeme. Bar heé do' loó' kuna ateetín ar Beelsebuli, xáy tí a ak ba/átoóke dír kudaádá' awa dír do'ós i diriia'a.”
40010026	“Inooín mi da'ayumitaara'. Asma umuúqo gaaro ar taa tuntuúk, ka waatlees, nee umuúqo gaaro ar taa luú/, ka geehhooees.
40010027	Tidá' án naa dirhúng i axweés baraá giwtír wa ale, kuungá' na ooaak dír gwa/aát wa aleeró. Nee tidá' taa axamisa' ar saasahhaangw, kuungá' alki/itaak gawaá daanduú maráy wa ale.
40010028	Mi da'ayumitaara' kudá' awa slaqwa ngi gaasá', ala qeeru gaasaro ngu aleeslay'aaká. Ala Mungú na da'ayumiitaak, kuduú aleesleemu gu koóm oo slaqwa ngiwa qwaareesi nee qeeru sleeme, baraá asltá baloó gwaa'aaká.
40010029	Ahaá, qawoó tsár kwa weerísiíke ar sentimoó wák. Ala tam ar wák i yaamí hu'uká didá' Baabuúhúng ngiwa xuiiká.
40010030	Nee kuungá', tam se'éngw gawaá sagerhúng sleémeero kwaa faár.
40010031	Gawaá adoorihe, ma da'ayumitaara', kuungá' a ak tsiní ta qawoó yaarire.”
40010032	“Heé aníng iga lamabu'un dír geerá múk wa ale, aníng inós u ya/aám dír geerá Baabuúeé' kuduú gawaá dooriiwo.
40010033	Ala umuúqo heewo oo án iga sa tlaank dír geerá múk wa ale, aníng inós u sií' dír geerá Baabuúeé' kuduú gawaá dooriiwo.”
40010034	“Kuungá' ma kaahaara' gídaabá án nina hardáh as wayda nguwa huuw baraaká' yaamuuwo. Aasla'áy, ala án gár naa huúw a slaqwara.
40010035	Asma án nina hardáh as tlaahhi ngiwa qaas dír hee nee baabuúwós, nee dasi nee aayoorós, nee aayo nee harér garmaawós.
40010036	Wakuusér hee a mukduú baraá do'ós i dirií'.
40010037	“Heé baabuúwós nee aayo gi slaá' ta aninge, i aníng wa harinaká. Slám heé garmaawós gu slaa' laqaá dasiirós, ta aninge, i aníng wa harinaká.
40010038	Hee barnaxes msalaábarós ga gagaariiká nee naa aluueé' wa eeharinká, inós i aníng wa harinaká.
40010039	Umuúqo heewo oo slafiingós gu amohhe'eemiís, gu qwaarees, nee heé slafiingós gu qwaareés as umuueé', gun amohhe'eemiis.”
40010040	“Heé kuungá' naa ilaoh, a án ina ilaóh, nee heé án iga ilaoh, a kudá' án iga ya/aaw guna ilaóh.
40010041	Heé aarusmo gwa ilaoh as tawa aarusmo, bu'utú adór kuduú aarusmo gu sláy. Nee heé heé ganaá' gwa ilaoh as tawa heé ganaá', bu'utú adór kuduú heé ganaá' gu sláy.
40010042	Án a kah, umuúqo heewo oo heé wák gwa wahaas, baraá kuká' ninakwe, tam ma'aá niiná awa tsá', as tawa eeharusmooeé', bu'utuwós i qwaariiká.”
40011001	Yesu eeharuuseerós tidá' mibá nee tsár hara'ayaaro ngiwa hhe'eés, iri tláy didae, iri intsaahhatimisuú áy, nee iidíguú Ya/abtór hho' guri alki/iít baraá gixsaduuín wa ale.
40011002	Yohana iidíguú tlehhema'aá Kristo aa tleéhh nguwa axaás, baraá doó tseegamór wa ale, eeharuuseerós gari ya/aáw amór Yesu as kuwa yaahasi gídaabá,
40011003	“Kuúng a kudá' hardáha, laqaá heé hatlá' un daamaán?”
40011004	Yesu iri ilawaáts giri báy, “Tlawsé' tí taa aandé' nee taa axasé' Yohana ti beere', gídaabá,
40011005	‘Taampu i xumisiyá', taqooraay i hi'iimiit, múk tiqtír tsatmit ku hheehhe'eemiis, múk iia wásl i axamiis, tu'u ki waasle/atimis nee liitlakuuse ka Ya/abtór hhó' i alki/iit.
40011006	Heé amohhoó' a kudá' insarehhmoó koomaaká daanduueene.’ ”
40011007	Eeharuusér Yohana iwa tleér, Yesu kángw Yohana guri alki/iít dír boo/ayduú múk i alé, iri oó', “Kuungá' tawa baraá darmuú keeré', maga qaytsuú eeré'? Gár taa qaytsuú eeré' a gitsoóro, tidá' fur'a i dingimis?
40011008	Bar gitsoorooká, ala a milá? A heé taa inqwaruú hhohhoár tsiitísi? Múk inqwaruú hhohhó' gu tsitatiít ala baré dír i dirii'i a baraá maraá waawitá.
40011009	Maga qaytsuú eeré', ala? Ana aarusmoó artá eerí'i? A ló', án a kah, slám a kudá' úr ta aarusmoowo.
40011010	Kwí an kudá' tí kasa gooín, ‘Ga/aaweek, aníng ya/abusmooeé' u ya/aáw geeraawók wa ale, oo loohirók ga amohhe'eés geeraawoge.’ ”
40011011	“Án a kah, baraá múk /ameena naa laqwali, heé úr oo Yohanudá' Baatimaamiís gu baá/ i kaahh. Ala kudá' niiná baraá waawuti'iimár dooriiwo kun úr ta inose.
40011012	Iimír de'emá Yohanudá' Baatimaamiís ay hamí waawuti'iimár doori kan i qwatliit ar /uuru, nee múk /uuruú koóm ga hayohín ar /uuru.
40011013	Asma aaruuse sleémeero gana aaririín, nee hara'ayár Musawo, ay qoomár Yohana niwa ti'iít.
40011014	Ala kuungá' bar sla'á' haratlintaaooro, inós an Eliyadá' hardáh.
40011015	Heé iia gi koóm, ngi axaasi.
40011016	“Mukuú de'emaaká' gár ngur qoomees a milá? Gár ngur qoomees a na/'aá naa iwiitiye' dír muu kuwa yaariír, i didá' wa na/'aá hatlá' ateetiná',
40011017	ta kaahi, ‘Filimbi ngiwa ufaahhaán, aga neti'iiká, tawa tsuunqumisaán, aga /a/i'iiká.’
40011018	“Asma Yohana niwa hardáh, i /ayinaká, slám i wahanká, tari oó', ‘Kwí i neetlaamér kón.’
40011019	Garmoó Hee nina hardáh i /ayín nee i wahán, tari oó', ‘Kwí a hheehhusmo, xuufiitusmo, mulqumoó ohomuusér koódi nee múk tlakuuse.’ Ala sagalooár Mungú adór tar ló' kingina laqán nee tlehhemi'iiwós.”
40011020	Yesu muruú xuawaslén oo yaariír guna tlehhiít baraá gixsaduukae, ala múk baraá gixsaduuká' aa hhu'u'unká. Gawaá adoorihe Yesu gixsaduuká' giri naanaáq iri oó',
40011021	“Kiíng gixsár Korasini, nee kiíng gixsár Betsaida, a tsaxwa sakwasleemarhúng kawa wa /akuta'. Asma muruudá' xuawaslén aa tleehharumiit dirhunge geera bar ina tleehharuút baraá Tiro nee Sidonír wa ale, geera taa qaroó hhu'u'ún, nee gunyadu kay tsiit tay iwiit gawaá da/ara as hhu'u'ungw'ín kuwa laqan.
40011022	Án kuungá' nun baw, bál deelór sakwasleemaro Tiro nee Sidoni a tsiní sakwasleemar'ín kawa ilí oohi, ta kuungane.
40011023	Nee kiíng gixsár Kapernaumu, xáy, ti tsa/aási ay gawaá doori? Aasla'áy, tin /aytiis ay baraá múk aa qaatlh. Asma muruú xuawaslén aa tleehharuut diroge, geera dír iwa tleehharuút bar baraá Sodoma, geera Sodoma i deer ay laarí.
40011024	Án kuungá' nun baw, bál deelór sakwasleemaro yaamaá Sodoma a tsiní sakwasleemar'ín ngiwa ilí oohiya', ta kiinge.”
40011025	Qoomaadae Yesu iri axweés iri oó', “Aníng kuúng u sluufiís, Baabá, Aakoó doori nee yaamu, asma muruuwí ugwa laqaandiiká dír múk dahareemá koóm nee fuquraangw, ala una laqaán dír na/'aá ninakw.
40011026	Eeít, Baabá, asma an adoodá' kuúng kara slá'.”
40011027	Iri oó', “Umuú gaaro kinga dabaaeén i qaás nee Baabuúeé'. Ala heé Garma gu xuú' i kaahh, aqo har Baabá kilós. Slám heé Baabá gu xuú' i kaahh, aqo har Garma kilós nee kudá' Garma xu'utisaro aa slaá'.
40011028	“Qwalaasé' amor'eé' kuungá' sleémeero awa daawimiitá' nee awa huuwa aa al iilouúr, án kuungá' nu hungu/uús.
40011029	Ingitir'eé' gawaá sum'ihúng i qaasaak, dir'eé' wa intsatsahhaak. Asma aníng ti tsatsa'aár, nee muunuúeé' ku gurhhoó'. Daqaní kuungá' amohhooa a sleerá' baraá munerhunge.
40011030	Asma ingitir'eé' i natsatsá' nee huuwar'eé' ka inslaahh.”
40012001	Qoomaadae Yesu ina waaraáhh ar baraá tla/ángw qamaá angaáno bál deelór hungu/umaawo. Eeharuuseerós iri qwarít, angaáno guri pikimís guri/ák.
40012002	Múk Farisayo adoodá' ngiwa ár, tari oó' dír Yesu, “Ga/aaweek, eeharuuseerók gár i tlehh a gár hariimaaká deelór hungu/umaawo.”
40012003	Yesu giri báy, “Aga soomusi'iikáhe adoodá' Daudi aa tleéhh, qoomár iwa qwariít? Inós nee mukdá' ti alkoomá'
40012004	tana dáh baraá Doó Mungú. Inós mikaáteedá' taa qaás as Mungú gari /aáy, tidá' inós wa hariimaaká /aymaaro, tam mukdá' nee inós ti alkoomá' sleeme, aqo har geeraharuusér saalíngw múk Yahudi kilooín.
40012005	Slám aga soomusi'iikáhe baraá hara'ayár Musawo? Baraadae kaa gooín gídaabá geeraharuusér saalíngw múk Yahudi hara'ayár deelór hungu/uma gan giqaaqeér baraá Doó Munguhe bál hungu/umaawo, ala tam adoorihe taa dakuusiiká.
40012006	Ala án nu baw, diirihe heé ak úr i deer ta Doó Munguhe.
40012007	Kaa gooín gídaabá, ‘Gár ni slaa' a ilahhooarooká, ala a kuungá' tiwa kiloohúng gurtlatleera'.’ Kuungá' gídaabár /aymi'iiká' geeraawo bar xuá', múk tlakweemaá koomaaká geera u sakwasleemuta'aaká.
40012008	Asma Garmoó Hee an Aakoó deelór hungu/uma.”
40012009	Yesu iri amoodá' wa tláy, iri dáh baraá dooín oo saaliingw.
40012010	Nee heeko dakós aa sol'oot i baraadí dirii'. Yesu kuri yaahaás, tari oó', “Xáy, i hariínda muu kuwa hungu/uumisi deelór hungu/umaawo?” Adoorí kana oó' as kuwa sakwasleemár wa slai.
40012011	Yesu giri báy, “Dirhunge hee a heemá oo bee/irós ar wák aa /et baraá bohóngw i aleeró, oo ga máw duuxaro as tawa deelór hungu/uma.
40012012	Hee i ak slahhaaiikáhe ta bee/iro. Gawaá adoorihe hhooeema kiwa tleehhi deelór hungu/uma i hariná'.”
40012013	Aluuwo heedaádá' guri báy, “Dakók gan'aaseek.” Dakós guri gan'aás, iri hunguú/, iri hhooáy adór kuduú tsár wa ale.
40012014	Ala mukduú Farisayo tari ti'iít, tari kwasleemár tlehhiít daanduú Yesuwo adór kur gaasi.
40012015	Yesu adoodá' ngiwa tsaáhh, iri tláy didaádae, nee múk yaariír guri eehaár. Sleémeero giri hungu/uumiís.
40012016	Yesu mukdá' guri báy, “Tí ma heé bawaara'.”
40012017	Asma /aymuudá' aarusmo Isaya aa oó' iwa boo/i, kudá' iwa oó',
40012018	“Ga/aaweek, sagadiyusmooeé' kudá' naa tsawaár a sla'aarusmooeé' kudá' muunaáeé' gwa qwal/atis. Qeeruueé' u dirós i haniís. Iidíguú sakwasleema gu alki/iit dír múk xoordu sleémeero.
40012019	Inós i kaantinká, nee i tseeiiká ar afór ur. Slám hee afoorós ga axaasiiká loohiro.
40012020	Daaír aa qwaambit ga geeqayká, slám taambír quuír duxuum ga gaasiiká, ay dír gan'amuú inós i huuwi i baalin.
40012021	Nee múk xoordu inós guri haraxuu'.”
40012022	Qoomaadae heé neetlaamér koóm kunguri huúw amór Yesu. Heedaádá' a taampa, slám a heé afa wásl. Yesu guri hungu/uús, heedá' afa wásl iri axweés, nee iri xumiís.
40012023	Boo/aydá' sleémeero iri waa/oó/, tari káh, “Heewí a Garmoó Daudiwoóke?”
40012024	Ala múk Farisayo adoodá' ngiwa axaás tari oó', “Kwí bir neetlaamér gusiisín, gár ngir gusiisin a /uuruú Beelsebuli, kudá' úr oo neetlaame.”
40012025	Ala Yesu inslaway'ín nguwa tsaáhh giri báy, “Umuúqo waawuti'iimaro birti tlaampa'aamís kilós alé, i hhitirút. Slám gixsa, laqaá umuúqo do'o birti kilós tlaampa'aamiis, do'dá' i sihhitiiká.
40012026	Nee Neetlaangw bir Neetlángw hingeemiis, inós ti kilós gusiisín. Ala waawuti'iimarós adór ir sihhit a adoomá?
40012027	Nee aníng barnaxes a neetlaamér gusiisiím ar /uuruú Beelsebuli, xáy, mukhúng /uuruú ngir gusisina' a /uuruú heemá? Ala gawaá adoorihe mukhúngú kilá' kuungá' nus kwasleemuut.
40012028	Ala aníng bar neetlaamér gusiisiím ar Qeeruú Mungú, waawuti'iimár Mungú naa qaroó amorhúng i hardát.
40012029	“Hee dahamu gu aleesláya baraá doó heé /uuruú koóm, heedaádá' /uuruú koóm burungwa tseegiiká ala alé. Ala burungwa tseék, daqaní do'ós hayoharo gu aleesláy.
40012030	“Heé barte'eén i diriiaaká, kwí a án iga sii', nee kudá' burumburiimaaká dinkwa nee aníng, inós in tsaafimiis.
40012031	Gawaá adoorihe, án nu baw, muu ku gurtláy umuúqo tlakweemaawo nee umuúqo /aymuú /ooslimto. Ala kuduú Qeeruú hhoohhoó' gwa /ooslin, ku gurtlayká.
40012032	Umuúqo heewo oo /aymuú /ooslima gu oó' daanduú Garmoó Heewo ku gurtláy. Ala umuúqo heewo oo /aymuú /ooslima gu oó' daanduú Qeeruú hhoohhooe, ku baloó gurtlayká baraá yaamuukae, tam baraá yaamuudá' xaw'a.”
40012033	“Xa'ano burku hhoó', na/'iiwós ki hho', laqaá xa'ano burku tlaákw, na/'iiwós sleeme ki tlakw. Asma xa'ano gár kur tsaahhi a na/'iiwós.
40012034	Kuungá' xwaylár dayshe, kuungaásingá' tlakw, adór axweesanoó hhó' kur axwesá'? Asma hee gár i axweesi a tidá' muunaáwós iwa hatsi.
40012035	Heé hhoó' gár i hanmiisi, a muruú hhó' baraá daqaari'iimarós tidá' hhoe. Heé tlaákw gár i hanmiisi, a muruú tlákw baraá daqaari'iimarós tidá' tlakwe.
40012036	“Ala án a kah, umuúqo axweesantá gídaabár koomaaká ar muu i ooi, faarór axweesantadá' ka haniis bál deelór sakwasleemaro.
40012037	Asma kuúng tu gan'amí harafaar as axweesanaywók kudá' taa axwés, laqaá kuúng tu sakwasleemuut as axweesanaywók kudá' taa axwés.”
40012038	Qoomaadae intsaahhatuusér hara'ayár Musa bahh'alé nee múk Farisayo kuri báy, “Intsaahhatusúmo, atén laya a sla'aán arto ar kuúng ta tlehh.”
40012039	Giri báy, “Qartá tlakw nee ar tsaatuuse i layár leelehhít. Ala layár ta slay i káhh, ala a har layár aarusmo Yona kilós.
40012040	Asma adoodá' Yona ira hoót baraá guruú siyó wa ale deelo tám, tlaatla/aangw nee xweeraawo, Garmoó Hee sleeme in hoot baraá guruú yaamuú wa ale.
40012041	Bál deelór sakwasleemaro múk Ninawi i sihhiit dinkwa nee múk de'emaaká'. Ala múk de'emaaká' ku sakwasleemuut as tlakweemaaín nee múk Ninawi. Asma múk Ninawi ina hhu'u'ún, axweesantá Mungú tidá' Yona aa alki/iít ngiwa axaás. Ala diirihe heé úr i deer oo Yona gu baá/.
40012042	Bál deelór sakwasleemaro waawuto'ór basa i sihhít dinkwa nee múk de'emaaká', nee inós gin sakwasleemút as tlakweemaaín. Asma inós amór saaw ngina wa tleér, as sagalooár Sulemani ngiwa axaasár eer. Ala diirihe heé úr i deer oo Sulemani gu baá/.”
40012043	“Neetlaame bar hee ngwa geemeér, aqo in tleér in harweeriiriín baraá yaamaá kaahaár wa ale, as dii ngiwa leelehhit ar i hungu/us, ala ga sleeraaká.
40012044	Iri ó', ‘Aníng a kií/ amór dooeé' kudá' ni daahh.’ Ala binda kí/, do'dá' burungwa aán, ku kaahaár, slám kwa fiíts nee kwa parootuús,
40012045	in tleér, neetlaamér hatlá' faanqw gan léhh, ar ak tlakw inós ba/a. Nee tari dah, tari baraadá' wa hoot. Nee tlehhemuú heewí in ak tlakúy ló'wa ale ta kuduú geera ba/a. Adoorí an adoodá' mukwí tlákw oo de'emaaká' ku laqi.”
40012046	Qoomár iwa axweesi nee boo/aay, aayoorós nee hhaeewós naxés ta tsee/aá wa sihhimiit, ta axweesantá slaa' nee inós.
40012047	Heeko wák iri oó', “Aayoorók nee hhaeewók ta tsee/aá wa sihhimiit, kuúng tu artá wa slaa'.”
40012048	Iri oó' dír heedaádá' iidík ngwa huuw, “Aayor'eé' a heemá, nee hhaee'eé' a ín heemá?”
40012049	Diitsa gari looloqoós amór eeharuuseerós, iri oó', “Ga/aaweek aayor'eé' nee hhaee'eé'.
40012050	Asma umuúqo heewo oo sla'aarír Baabuúeé' kuduú gawaá doori ga tleéhh, an hhiyaaeé' nee hho'or'eé' nee aayor'eé'.”
40013001	Baalaadae Yesu ina dír doó wa tláy, iri iwiít afaá tlawi.
40013002	Boo/oó yaariír oo muu guri i burumburiít, tam Yesu iri gawaá miringamoó i tsa/án, iri iwiít gawaadí alé. Boo/ayduú muu sleémeero iri afaá tlawtí sihhiít.
40013003	Yesu muruú yaariír guri dir'ín i axweés ar slaqsi'i, iri káh, “Dahaasusmo ina tláy iri dahaasíngw áy.
40013004	Nee qoomár iwa dahaasin, dahaasiingw bahh'alé ina paáhh afaá loohi. Tsir/o niri hardát, dahaasingwdá' guri /ák.
40013005	Dahaasíngw hatlá' ina paáhh gawaá tla/u, didaádár hhapér yaariir iwa kahh. Nari ti'iít ar gaanslaay, as hhapér bu'uut iwa kahh gawaá daanduú tla/uudae.
40013006	Nee tam tsee/amá iwa gwa/aát iri káh, asma dír dee/ár nguy sihhi i káhh.
40013007	Dahaasíngw hatlá' ina paáhh baraá laqaya', laqayaadá' niri uraarayé', dahaasingwdá' kuri tliíq.
40013008	Nee dahaasíngw hatlá' iri paáhh dír hhapér hho', iri laqwaál, oo wák tsiiru, nee oo wák mibeeri lahhoó', nee oo hatlá' mibeeri tám.
40013009	“Heé iiaá axamis gi koóm, i axaasi.”
40013010	Eeharuuse nari hardát, Yesu guri beér, “Asma milá, mas axwés nee inooín ar slaqsi'i?”
40013011	Yesu giri i ilawaáts, giri báy, “Kuungá' xu'uti aga sleeré' ar lu/aaroó waawuti'iimár doori kuwa xue'. Ala inooín xu'uti kaa slayká.
40013012	Asma umuúqo heewo oo gár koóm, ka dook. Slám kay tlahhaasa hhe'ees. Ala umuúqo heewo oo gár koomaaká, tam tidá' niina i kon ka hayoh.
40013013	Gawaá adoorihe an gár nis axwees ar slaqsi'i nee inooín. Asma inooín barta xumiis, gár ta ara'ari i káhh, nee barta axamiis, gár ta axamiisi i káhh, slám gár ta tsatsahhan i káhh sleeme.
40013014	Nee /aymuú aarusmo Isaya aa boó/ dir'ine, kudá' iwa káh, ‘Axaasaro a axasá', ala a tsahha'aaká. Qaytsitaro a qaytsitá', ala a aanda'aaká.
40013015	Asma munér mukwí ka gawden, nee iiaawo i ak axamiisiaaká, nee ilaaín kaa gumamaá', as makawa ár ilaaine, matawa axaás iiaaine, makawa tsaáhh ar muner'ín, mindiwa warqayé', nee aníng miwa hungu/uús.’
40013016	“Ala kuungá' a múk amohhoó', asma ilaahúng ngi ga/ayá', nee iiaahúng i axamiisiyá'.
40013017	Án a kah, aaruusér yaariir nee gan'amuuse gana slá' arto tidá' kuungá' ta ga/eera', ala gaa aandiiká. Nee gari slá' axaasaro tidá' kuungá' ta axamisa', ala gaa axasiká.”
40013018	“Ala kuungá' slaqsoó dahaasusmo iiár i qaasaak.
40013019	Umuúqo heewo oo axweesantá waawuti'iima gaa axaas, nee gídaabárós birnga tsaahhiiká, kudá' tlaákw nin hardah, nee /aymuudá' taa dahaás baraá muunuú heé i alé guri hingees. Kwí an kudá' aa paahh afaá loohi.
40013020	Nee kudá' aa paahh gawaá tla/u, an mukdá' axweesani gaa axaas, nee axweesantadá' kari ilaóh ar qwala/.
40013021	Ala dee/árú ta kon i kaahh, nee deelór tawa hooti ka ureeká. Slahha'amu binda ti'iít as axweesantadá', laqaá gusiisiingw, axweesantadá' kari máy.
40013022	Nee kudá' aa paahh baraá laqaya', an mukdá' axweesantadá' gaa axaas, ala daawitimér yaamu nee al/aymár daqaari'iima axweesantadá' gari tlíq, axweesantadá' iri laqwaliká.
40013023	Nee kudá' aa paahh baraá hhapér hho', an mukdá' axweesantadá' gaa axaas, nee gídaabárós gari tsaáhh. Axweesantadá' iri laqwál baraá muner'ín i alé, oo wák tsiiru, nee kuqá' mibeeri lahhoó', nee oo hatlá' mibeeri tám.”
40013024	Yesu gina slaqsoó hatlá' báy, iri oó', “Waawuti'iimár doori aa slaqamiimís nee heé dahaasíngw hhó' gwa dahaas baraá qaymoorós i alé.
40013025	Qoomár xweeraawo tawa guú' sleémeero, wakusmooko wák nina hardáh, sla/a gari dahaás baraá tla/ángw angaáno, iri quútl.
40013026	Qoomár angaáno iwa hapapaa'amiít nee iwa /uuntluumisi, sla/a sleeme iri geehhoouúr.
40013027	Lawaalér heedaáduú qaymo loó' guri i daqeér, guri yaahás ar gidaabá, ‘Ahaá, baré kuúng dahaasíngw hhó' una dahás, ala sla/ataqá' i dáhh?’
40013028	Inós giri báy, ‘Wakusmooko wák adoosíng gana tleéhh.’ Inooín kuri yaahaás, ‘A slá'a sla/atadá' ngiwa burumburtá awaan?’
40013029	Inós iri oó', ‘Aasla'áy, mawaak, asma aluuwo dahaasingwdá' hhó' u sla/atá altu/uundá'.
40013030	Mawaagáy sleémeero ay dír i uraaraya' nee dír qoomár bu'uungw ni xeer. Qoomár bu'uungo daqadá' aníng kaangw u oó' dír kudá' bu'uuma'a, sla/a ala tu/aak, daqada' ka dinkwár i tsegá', nee ka kwahhá' baraá asltí alé. Daqani angaano ku burumbudá' baraá meewér'eé' i alé.’ ”
40013031	Yesu slaqsoó hatlá' guri dir'ín i káh, iri oó', “Waawuti'iimár doori a slaqás nee ilmoó xa'anooko ta bay haradaáli, oo hee aa dahaás baraá qaymoorós i alé.
40013032	Nee ilmoodá' ku ló'wa niiná ta dahaasíngw hatlá' sleémeerowo. Ala binda ti'iít, ku ló'wa úr xaa'aá mamui sleémeero ba/a. Iri xa'aanoó úr tleehhiit. Tam tsir/o iri hardát, maray'ínj giri gawaá haleemiidí tlehhít.”
40013033	Yesu slaqsoó hatlá' guri dir'ín i káh, iri oó', “Waawuti'iimár doori a slaqás nee gár mikaáte ir sluufaasluf, ar /ameeni aa qás baraá puuruú, oo har afi qoomár deebedaá tsár, tam puuruúdá' sleémeero iri sluúf.”
40013034	Tí sleémeero Yesu gana axweés dír boo/oó múk i aleeró ar slaqsaay. Umuúqo gár aa dir'ín i axweesi, gana axweés ar slaqsi'i,
40013035	as /aymuuduú aarusmo Isaya aa oó' iwa boo/i, kudá' iwa káh, “Aníng an axweés ar slaqsi'i, an tseé' ar afór ur tidaádá' taa luú/ iimír tlehhmuú yaamuú wa ale.”
40013036	Yesu boo/aay guri deelór i oó', iri dáh baraá doó i alé. Eeharuuseerós guri i daqeér, guri beér, “Slaqsaywú sla/atadá' baraá qaymo, gídaabárós atén i ooang.”
40013037	Yesu iri oó', “Heedaádá' dahaasíngw hhó' gwa dahaas a Garmoó Hee.
40013038	Qaymoodá' a yaamu. Dahaasingwdá' hhó' a mukdá' baraá waawuti'iimár Mungú i dirií'. Nee sla/atadár baraá qaymo a mukdá' tlákw.
40013039	Wakusmoodá' aa dahaasi a Neetlaangw. Bu'uungw a alhhe'eesoó yaamu. Nee mukdá' bu'uúm a malayke.
40013040	Ala adoodá' sla/a kar burumburin nee kari daa/ baraá asltí alé, an adoodá' bál deelór alhhe'eesoó yaamuuwo tleehharuut.
40013041	Garmoó Hee malaykeerós ngi ya/aaw, nee malaykeedá' mukdá' sleémeero aa dukuutse tleehhiit nee mukdá' tlakweema gaa tleehh, guri burumbút guri hingés baraá waawuti'iimár Garmoó Heewo.
40013042	Nee kuri kwaahh baraá asltá baloó gwaa'aaká. Nee didaádá' an dír /aa/ee nee sihhina' kiwa qirirtliimisi.
40013043	Mukdá' gan'amuú koóm qoomaadae i gwa/aat adór tsee/amaá wa ale baraá waawuti'iimár Baabuúine. Heé iiaá axamis gi koóm, i axaasi.”
40013044	“Slám waawuti'iimár doori a slaqás nee peésár taa foól baraá qaymorka. Nee hee ngiwa ár, gari luú/, iri tláy ar qwala/, nee muruuwós kudá' sleémeero i kon dír do' guri weerisár áy, nee qaymoodá' gari tlaáxw.”
40013045	“Slám waawuti'iimár doori a slaqás nee heé halaanu'uumár tlehhiít, oo miislír hhoohhoo' ga leelehhiít.
40013046	Nee inós miislirka wák ngiwa ár, ar tlaxór ur, iri tláy, muruuwós kudá' i kon guri weeriís sleémeero, miislidá' gari tlaáxw.”
40013047	“Slám waawuti'iimár doori a slaqás nee baratsufoó taa kwaáhh baraá tlawtí ale. Nee baratsufaydá' siyoó umuúqo daa'awi ngway ohín.
40013048	Nee baratsufaydá' iwa haáts, kuri uuruúx afaá tlawi. Tari yaamí iwiít, siyoódá' kuri partliít baraá baratsufaydá' wa ale, kuri amohhe'eés. Ala siyoódá' tlákw kuri kwaáhh.
40013049	Adoorí an adooda' tleehharuut bál deelór alhhe'eesoó yaamuuwo. Malayke nin hardát, nee giri partlít kudá' tlakw amór saáw i alé dír kudá' gan'amuú kooma'a.
40013050	Nee kudá' tlakw kiri kwaahh baraá asltá baloó gwaa'aaká. Nee didaádá' an dír /aa/ee nee sihhina' kiwa qirirtliimisi.”
40013051	Yesu giri yaahaás iri oó', “Tí sleémeero aga tsahhí'i?” Tari oó', “Eeít.”
40013052	Yesu giri báy, “Gawaá adoorihe umuúqo intsaahhatusmoó hara'ayár Musawo, oo sagalooá waawuti'iimár doori ga koóm, a slaqás nee heé do' loó', oo muruuwós kudá' /abén gu hanmiís, nee kudá' qarene.”
40013053	Yesu slaqsi'iiká' axweesanto ngiwa hhe'eés, iri ti'iít iri tláy.
40013054	Nee iwa amór ayaawós i hardáh, muu guri intsaahhatimís baraá doó saalingw'ín wa ale, tam mukdá' iri waa/oó/, tari káh, “Kwí sagalooarí dír ngiwa sláy a diimá, nee muruuwí oo xuawaslén oo i tlehhiiti.
40013055	Kwí a garmoó heedá' maraá tlehhahhítaáke? Nee aayoorós a tidá' ta babáyke Mariamu? Hhaeewós awa daaqaay a Yakobo nee Yosefúwoóke, nee Simoni nee Yuda?
40013056	Nee hhaeewós awa dasu i ayaarén i dirii'iíaáke? Ala kwí tí sleémeero amór ngiwa sláy a amá?”
40013057	Yesu kuri insareéhh. Yesu giri báy, “Aarusmo dír kuwa ilaiwawa/iiká i káhh, aqo har dír yaamuuwós nee dír do'ósuú kilá'.”
40013058	Ala inós muruú xuawaslén oo yaariír gwa tleehhiiká amoodae, asma inooín kuwa haratlinti'iiká.
40014001	Qoomaadae waawutmo Herode iidíguú Yesu guri axaás, lawaaleerós gari báy,
40014002	“Kwisíng an Yohanudá' Baatimaamiís. Nina waasleé/ baraá múk aa qaátl wa ale. Gawaá adoorihe /uuruuduú baraawós i dirií' in gadiyér tleehh.”
40014003	Asma Herode inós Yohana aáng guna óh guri tseék, guri dahaás baraá doó tseegamo as Herodia, harér Filipo hhiyoó Herode.
40014004	Asma Herode kuna báy nee Yohana, “A hariímarooká kuúng harér hhiyaawók kawa dux.”
40014005	Ala Herode Yohana guna gaasár wa slaá', ala muu guri da'ayuút. Asma muu Yohana guna tsaáhh adór tar aarusmo.
40014006	Tam qoomár deeloodá' ur ar Herode kuwa laqwaál niwa xeér, dasír Herodia ina nét dír geerá múk wa aleeró, nee Herode guri qwal/atís.
40014007	Tam Herode al'axweesani gari haniís ar lo'o, ar gídaabá, “Umuúqo gaaro ar kiíng ta sla' firiimang.”
40014008	Dasi iri ó', “Gár án ni slaa' a ságw Yohanudá' Baatimaamiís baraá xooslmoó i qaasang.” Ala gár dasi adoorí ngisa ó', a aayír'ín ngina adoorí beér.
40014009	Waawutmo Herode iri gurhaamuút, ala as lo'odá' aa huúw, nee as mukdá' didá' wa /ayiima, hara'aya gari haniís saga kuwa haniisi.
40014010	Hee guri ya/aáw, ságw Yohana kuri tsattá áy baraá doó tseegamór i alé.
40014011	Sagwdá' kunguri xooslmór huúw, kuri haniís dír dasiidá', nee dasiidá' guri húp amór aayír'ín.
40014012	Ala eeharuusér Yohana niri hardát, slaqwtá Yohana garir tleér, kari foól. Nee aluuwo tari tláy, iidíguuwí kuri xu'utisár áy dír Yesu.
40014013	Nee Yesu adoodá' ngiwa axaás, iri tláy ar miringamo ay dír muu iwa kahhi. Nee boo/oó muu adoodá' ngiwa axaás, kuri eehaár ar ya'a' amór gixsaduuín wa ale.
40014014	Yesu niwa ti'iít baraá miringamoó wa ale, boo/oó muu oo yaariír guri ár, guri gurtláy. Tiqtuuser'ín gari hungu/uumiís.
40014015	Tsiindo niwa xayé', eeharuuseerós guri i daqeér guri beér, “Diirí tay diriiaan a baraá darma, nee slám looa aa dát. Boo/oó muu deelór i ooeek as tawa ki/i baraá gixsaduuín as muruú /aymar'ín kuwa tlaxór ay.”
40014016	Yesu giri báy, “Gár tas quutli i káhh, muruú /ayma kuungá' hanisaak.”
40014017	Kuri báy, “Gár ta koomaan i káhh, ala a har mikaátér kooán nee siyoó tsár.”
40014018	Iri oó', “Diirí huuware'.”
40014019	Hara'aya gari haniís, boo/aay iwa iwiiti gawaá gitso. Mikaáteedá' kooán nee siyoódá' tsár giri óh, iri gawaá doorí qaytsiít, iri sluufiís, giri eeharuuseerós i haniís. Eeharuuse giri boo/aydí hanmís.
40014020	Sleémeero tari /ayín tari aáx. Parhheemaá naa meetiye' kiri sleemiís, katatoó mibá nee tsár iri haáts.
40014021	Nee múk aa /ayin a hhawaate kume kooán, ala /ameena nee na/'ii kaa harafaariiká.
40014022	Hamtidár kilae eeharuuseerós gari báy, “Tsa/amé' gawaá miringamo, ta geerí waarahhá' ay gayuuqá', dír án nir deelór kah dír boo/aay.”
40014023	Deelo ooaro ngiwa hhe'eés, iri tsa/án gawaá tlooma, iri firór áy dír muu iwa kahhi. Nee qoomár axweesuwo i gawaadí dirii' inós kilós.
40014024	Nee miringamoodá' i tla/ángw tláwtí dirii', ku daawitimiis kángw kilá' wa ale nee gwaanduú ma'aay. Asma fur'a i ló'wa xarásl.
40014025	Qoomár dakiingo Yesu giri i hardáh, i gawaá daanduú tlawtár hi'iimiit.
40014026	Eeharuuse nguwa aán i gawaá tlawtár hi'iimiit, tari da'ayuút tari káh, “Gaa a geehhaantamo.” Tari uú' ar dae.
40014027	Yesu iri ilawaáts giri báy, “Mune gawdeesaak. Hee a aníng. Ma da'ayumitaara'.”
40014028	Petro iri ilawaáts iri oó', “Aáko, hee bar kuúng, án ateetáng, ni hardáh amoorók i alé, ar gawaá daanduú ma'aay.”
40014029	Yesu iri oó', “Qwaláng.” Petro iri aweér gawaá miringamoó wa ale, iri hi'iít ar gawaá daanduú ma'aay, as iwa amór Yesú kay.
40014030	Ala Petro fur'aadá' ngiwa ár iri da'ayuút, naxés i /e/etín baraá ma'aay, iri uú', iri oó', “Aáko, aníng ba/amisáng.”
40014031	Hamtidár kilae Yesu dakós guri gan'aás, dákw Petro guri óh, guri báy, “Kuúng haratlintaaoorók ka tsuwa niina. Asma milá masa xurút?”
40014032	Nee qoomár inooín tawa tsa/an gawaá miringamoó i alé, fur'a iri xaslít.
40014033	Nee kudá' baraá miringamoó i diriiá', Yesu nguri i tumbarara'atiyé', tari oó', “Ar ló', kuúng a Garmoó Mungú.”
40014034	Qoomár tawa waaraáhh baraá tlawto, tari hardáh baraá yaamaá Genesareti.
40014035	Nee múk yaamuudá' Yesu kuwa tsaáhh, muu kuri ya/aáw amór yaamaá bihhiidí tseewá', tiqtuuse sleémeero kingiri huúw dír Yesu.
40014036	Kuri firín gídaabá tam pasltá inqwaarirós kilós ngi kwatiitiye'. Nee mukdá' sleémeero pasltá inqwaarirós gaa kwatiit, tari hunguú/.
40015001	Qoomaadae múk Farisayo nee intsaahhatuusér hara'ayár Musa Yesu kuri i daqáy, ta amór Yerusalémúr daahh, kuri báy,
40015002	“Ahaá baré eeharuuseerók i unaá múk urén giqeér. Asma daba' ki hamtliitiiká qoomár barta /ayín.”
40015003	Yesu iri ilawaáts giri báy, “Ahaá, baré kuungá' a hara'ayár Mungú giqeerá' as unuuhúng.
40015004	Asma Mungú ina oó', ‘Baabuúwók nee aayoorók ilaiwawa/eek.’ Nee, ‘Heé baabuúwós gu /ooslisliím, laqaá aayo, gár kuwa hariím a gwa'ara.’
40015005	Ala kuungá' a kata', ‘Hee baabuúwós laqaá aayo birnga báy, gadaádá' geeraawo aníng iwa hariím kuungá' i haniisaro, aníng aga Mungú i haniís,
40015006	heewí daqani baabuúwós nee aayoorós gár ngis ilaiwawa/i i káhh.’ Gawaá adoorihe kuungá' axweesantá Mungú ana warqesé' as unuuhúng.
40015007	Kuungá' a hhaahhafuuse. Adoodá' aarusmo Isaya aa aarín as kuungá' i qoón, tidá' iwa kaahi,
40015008	‘Mukwí aníng in ilaiwawaa/ ar afér tawo, ala muner'ín ka saaw dir'eene.
40015009	Inooín aníng in tawó xirfayeemisiyá', ala gár ta intsaahhatimisi a hara'aydaá muu hariímár axweesantá Mungú wa ale.’ ”
40015010	Yesu boo/aay guri ateét guri báy, “Iia qaasaak nee tsaahhaak.
40015011	Gár hee i /ayi gu slasla/areská, ala tidá' afkwá heé wa ti'imiit, an tidá' gu slasla/arees.”
40015012	Eeharuuseerós guri i daqeér guri beér, “Kuúng aga tsáhhi, múk Farisayo /aymuudá' nguwa axaás adór tara buúhh?”
40015013	Iri ilawaáts iri oó', “Umuúqo dahaasíngw baabuúeé' oo gawaá doori aa dahaasiiká ku tuu/.
40015014	Mawaagáy. Muksíng a taampu oo tampaá hatlá' geeraharahaár. Taampa bar taampár hatlá' ngi geeraharahát, tsaraawo ta al /e/etín baraá bohoongw.”
40015015	Petro iri oó', “Gídaabár slaqsaysíng ooang.”
40015016	Yesu iri oó', “Kuungá' sleeme fuquraangw i káhhi tam hamí?
40015017	Aga tsahhi'iikáhe gídaabá, gár hee i /ayi ar afa, in waaráhh ar baraá gura', kari kwaahh baraá bohóngw i alé.
40015018	Ala muruú afkwá heé wa ti'imiít, amór i dahhi a baraá muuná, an muruudá' hee gu slasla/aareés.
40015019	Asma baraá muunuú heewo gár ti'imiit a inslawoó tlákw, tsu/uta, fuqi, tsaatu'uuma, fiiso, lamabu'úngw lama, nee /ooslisliingw.
40015020	Muruuwí an muruudá' hee gu slasla/areés. Ala hee daba' birnga hamaatliiká qoomár /aymaaro, i slasla/aruyká.”
40015021	Yesu iri tláy didae ay amór yaamaá inslaawoó gixsár Tiro nee Sidoni.
40015022	Nee /ameenirka ar tlahhoó Kananayo, ar yaamuudá' hoot, Yesu guri i daqeér, iri tsé' ar afór ur, guri beér, “Aáko, Garmoó Daudi, án gurtlawáng. Dasir'eé' neetlaame gaa ló'wa slahhe'eemís.”
40015023	Ala Yesu gár ngaa báy i káhh. Eeharuuseerós guri i daqeér, guri firiiriín, guri beér, “Maweek, i tleer, asma ti daawitimís ar tsimaahhi.”
40015024	Yesu iri ilawaáts, giri báy, “Aníng dír taa i ya/aáw a dír múk Israeli kilós, kudá' aa qwaar adór bee/ángw wa ale.”
40015025	/Ameenidá' nay hardát, guri i tumbarara'át, guri beér, “Aáko, alee/isáng.”
40015026	Yesu gari báy, “I hariindaaká muruú /aymár na/'ii kuwa seeaawér i kwahhi.”
40015027	Inós iri ó', “Aáko, ala seeaawe tam muruú /aymár aakooín i paahhamiisi, baré guqo /ák sleeme.”
40015028	Yesu gari báy, “Aáyo, haratlintaaoorók ka ló'wa ur. Tidaádá' ta sla' i tleehharut.” Nee qoomaadár kilae dasiirós iri hungú/.
40015029	Yesu iri tláy didaádae, iri hardáh bihhaá tlawtá Galilaya. Iri tsa/án gawaá tlooma, iri gawaadí iwiít.
40015030	Boo/oó muu oo yaariír guri i daqáy. Nee múk aa sol'omiit kunguri huúw amoorós i alé, nee taampu nee múk afewaslén, nee taqooraay, nee awa hatlá' awa yaariir. Kiri qaás dír ya'aá Yesu, giri hungu/uumiís.
40015031	Tam boo/aydá' iri waa/oó/ múk afewaslén kuwa ár, iwa axweesi, nee múk aa sol'omiit aa hhoáy, múk taqooraay iwa hi'iimiiti, nee taampu iwa xumiisiya'. Boo/aydá' Mungú múk Israeli kuri xirfayeemiís.
40015032	Yesu eeharuuseerós gari ateét, gari báy, “Aníng guruueé' i tlatláy boo/aywihe, asma deeloorí tamaawo án nee inooín a dinkwár i dir'aitaán, ala muruú /ayma ku konká. Aníng a sla'aaká ngiwa geemaw tawa watli ar qwari, as matawa /ara/eerimiít loohír i alé.”
40015033	Eeharuuseerós guri beér, “Mikaátér yaariir dír kawa slawaan a diimá baraá xanxaywihe ar boo/oó yaariír kwí kur aaxiisi.”
40015034	Yesu giri báy, “Mikaátér ta koonda' a magá'?” Tari oó', “A faanqw, nee siyoó niiná kilós.”
40015035	Hara'aya gari haniís boo/aydá' iwa iwiiti.
40015036	Mikaáteedá' faanqw gari óh, nee siyoódae, iri sluufiís, giri parhhamiís, giri eeharuuseerós i haniís. Nee eeharuuse giri qasmís dír boo/aydí alé.
40015037	Sleémeero tari /ayín, tari aáx. Parhheemaá naa meetiye' kiri sleemiís, katatoó faanqw iri haáts.
40015038	Nee múk aa /ayin a hhawaate kume tsiyáhh, ala /ameena nee na/'ii kaa harafaariiká.
40015039	Boo/aydá' guri deelór i oó'. Inós iri tsa/án gawaá miringamo, iri tláy amór yaamaá Magadani.
40016001	Múk Farisayo nee múk Sadukayo Yesu kuri i daqáy as kuwa iiari, kuri firín laya ngiwa laqan ar gawaá dooraá daahh.
40016002	Yesu giri báy, “Looa bir darát, kuungá' a kata', ‘Matlo, doori ki /awaak, asma doori kiwa daa/aát.’
40016003	Looa binda tleér a kata', ‘Laarí tluwaay i tluuw, asma doori ki daa/aat, slám i hunkoó koná'.’ Kuungá' a hhaahhafuuse. Afaá doori tsatsahhaango i aleesleerá', ala layár de'emuuká' tsatsahhaango mas aleesleera'aaká.
40016004	Qartá tlakw nee ar tsaatuuse i layár leelehhít. Ala layár ta slay i káhh, aqo har layár Yona kilós.” Giri geexáy iri quútl.
40016005	Eeharuuse iri tleér iri waaráhh ay gayuuqá'. Mikaáte kari gunqaareés huwto.
40016006	Yesu iri oó', “Qaytsité', ti harmagahhe' nee gadá' mikaáte ir sluufaasluf ar múk Farisayo nee múk Sadukayo.”
40016007	Eeharuuseedá' iri kilooín tlánk tari káh, “Gár adoorí ngisa oó' asma adoodá' mikaáte ngiwa gunqareesaán.”
40016008	Ala Yesu inslaway'ín guri tsaáhh giri báy, “Ahaá, ma kiloohúng tlankusá', kuungá' awa haratlintaaór niina. Asma adoosíng mikaáte kawa koonda'aakáhe?
40016009	Aga tsahhi'iikáhe tam hamí? Slám a insleera'aakáhe mikaáteedá' kooán, tidá' múk kumér kooán aa /aáy, katatoó taa hatsisé' a magá'?
40016010	Nee slám mikaáteedá' faanqw, tidá' múk kumér tsiyáhh aa /aáy, katatoó urén taa hatsisé' a magá'?
40016011	Ala mas insleera'aaká ar gídaabá gár adoorí án ngisa oó' a mikaáteerooká. Ala ti harmagahhe' nee gadá' mikaáte ir sluufaasluf ar múk Farisayo nee múk Sadukayo.”
40016012	Nee qoomaadae eeharuuse gari sangw tsáhh ar gídaabá, gaa ádbayká tiwa harmagahhiya' nee gadaádár mikaáte ir sluufaasluf, ala gina adoodá' báy as tiwa harmagaahhiya' nee intsaahhatimisuú múk Farisayo nee múk Sadukayo.
40016013	Yesu iri tláy amór yaamaá Kaisaria Filipi. Eeharuuseerós gari yaahaás gari báy, “Muu gár i kaahi a milá daanduú Garmoó Heewo, inós a heemá?”
40016014	Eeharuuse iri ó', “Ta kaahi kuúng a Yohanudá' Baatimaamiís. Bahh'alé ta kaahi a Eliya, nee bahh'alé ta kaahi a Yeremia, laqaá aarusmoó wák baraá aaruuseedár aange.”
40016015	Yesu iri oó', “Ala kuungá' ma kata' daanduueene, aníng a heemá?”
40016016	Simoni Petro iri oó', “Kuúng a Kristo, Garmoó Mungú kudá' slaáf.”
40016017	Yesu iri oó', “Simóni, garmoó Yona, kuúng a heé amohhoó', asma kaangwi heé ngwa dirók i xu'utis i kaahh, ala aqo Baabuúeé' kuduú gawaá doorí dirií'.
40016018	Ala aníng kuúng u baw, kuúng a Petro, gidaabárós a tlaa/a. Gawaá tlaa/arihe aníng mukdá' aníng iga haratlintii' u gawdeemiís. Tam gwa'ara sleeme muk'eé' kwí gu aleesleeraaká arba/ato.
40016019	Nee aníng gweermór waawuti'iimár doori ngi haniís dirók i alé. Nee umuúqo gaaro ar kuúng ta tsek baraaká' yaamuuwo, gawaá dooriiwo sleeme kaa tseék. Slám umuúqo gaaro ar kuúng ta gwet baraaká' yaamuuwo, gawaá dooriiwo sleeme kaa gweér.”
40016020	Siiwadár kilae eeharuuseeros gari hara'ayín ló'wa ale gari báy, “Kaangwí mu hee bawaara' gidaabá án tawa Kristo.”
40016021	Iimír qoomaadae Yesu eeharuuseerós gurbu'uungo gari iimu/ún gídaabá, “Aníng gár tiwa hariím an Yerusalemúr káw, nee slahhe'eemisuú yaariír nguri sláw dir bariisér wa ale, nee geeraharuusér uren ar saalíngw múk Yahudi nee intsaahhatuusér hara'ayár Musa, nee tiri gaas. Ala bál tame niri waaslee/.”
40016022	Yesu kurir bihhí suruúk nee Petro kuri iigahhaát, kuri báy, “Aasla'áy Aako, tisíng kuung muwa ar sleér.”
40016023	Yesu iri warqáy amór Petro, iri oó', “ Quútl dir'eene Kuúng a Neetlaangw. Kuúng a dukutsmo dir'eene. Asma inslawoó kuúng ta inslasleer oo Munguheeká ala a oo Neetlaangw.”
40016024	Qoomaadár kilae Yesu eeharuuseerós gari báy, “Umuuqo heewo oo aníng i eehartá wa slaá' gar kuwa hariím a sla'aarirós gan gunqarees, nee msalaábarós gari gagaar, aníng iri eehaar.
40016025	Asma heé slafiingós gu ba/amisár wa slaá', gun qwaarees. Nee heé slafiingós qwaareesaro gwa ya/an as aníng, a gun ba/amis.
40016026	Ala hee yaamu sleémeero tim ngi slaya, gár i bu'uya' a milá, bar slafiingós oo amór Mungú aa qwaár? Laqaá hee gár i duuxi a umós ar slafiingós ngur ki/isi?
40016027	Asma Garmoó Hee i hardah ar baraá xirfuú Baabuúwós dinkwa nee malaykeerós. Qoomaadá' an qoomár umuú heewo nguwa bui ar qoomoó tlehhemi'iiwós.
40016028	Án a kah, muu i deer baraá tla/ángw mukwí sihhimiita, oo gwa'ara ga baloó araaká, ay dír Garmoó Hee kway ari birna hardáh ar baraá waawuti'iimarós.”
40017001	Alaá deelór lahhoó' iwa waaráhh, Yesu Petro nee Yakobo nee Yohana hhiyaawós girira tláy ay gawaá tloomár tleer kilooín ale.
40017002	Slaqsaywós iri geeraaín wa warqáy. Gitsee/awós niri gwa/aatiyé' adór looár wa ale. Inqwaruuwós iri ló'wa /awakúy iri miriirií/.
40017003	Inooín kiri harati'iít nee Musa nee Eliya. Yesu nee Musa nee Eliya tari axweés.
40017004	Petro Yesu gway báy, “Atén tawa diirí wa hootaan ka hhoóeéke? Isleeraá tám ngi diirí tleéhh. Kookoo a kók, nee kookoo oo Musa, kuquú Eliya.”
40017005	Qoomár tawa axweesi, hunkír /awaak gina mahhtír i tléhh. Afoo nina baraá hunkidá' wa ilawáts i kat, “Kwí a Garmaaeé', sla'aarusmooeé' oo aníng iga qwal/atis. Inós iiár i qaasaak.”
40017006	Eeharuuseedá' ngiwa axás, tari ló'wa da'ayuút, tari yaamí slar/amiít.
40017007	Yesu nay hardáh giri kwatmiít, iri oó', “Tlawaaré', ma da'ayumitaara'.”
40017008	Tawa qaytsiít, heé ta ara'ari naxés i kaahh, aqo har Yesu kilós.
40017009	Niwa gawaá tloomár wa awditiya', Yesu eeharuuseerós gari báy, “Iidíguú kaangwí taa aandé' mu baloó heé bawaara' ay dír Garmoó Hee i waaslee/i baraá múk aa qaátl wa ale.”
40017010	Eeharuuseerós guri yaahás iri ó', “Ahaá, intsaahhatuusér hara'ayár Musa mis kat gídaabá, Eliya gár kuwa hariím aqo nin geerí hardah.”
40017011	Yesu iri oó', “Ar ló', Eliya nin geerí hardah. Nee inós sleémeero gari amohhe'ees.
40017012	Ala án kuungá' nu baw, Eliya naa qaroó hardáh, ala muu inós gwaa tsaahhiiká. Ala inooín tidá' taa slaá' tleehhamooro, kana tleéhh dirós i aleeró. Garmoó Hee sleeme kun adoodár wa slahhe'eemiis nee inooín.”
40017013	Qoomaadae eeharuuse gari tsáhh gídaabá iidíguú aa dir'ín i káh a iidíguú Yohanudá' Baatimaamiís.
40017014	Tindiwa hardáh dír boo/aay, heeko wák Yesu guri i daqáy, guri i tumbarara'aát,
40017015	iri oó', “Aáko, na/ay'eé' gurtlawang, asma inós i /araraarán, nee ku ló'wa slahhe'eemaamiis. Umuúqo daqto i huuhuaaín baraá asla nee baraá ma'aay.
40017016	Una huúw dír eeharuuseerók, ala inooín hungu/uusaro kwa aleeslayká.”
40017017	Yesu iri oó', “Kuungaásingá' qartá haratlintaao wasl, tidá' aa qwat. Án nee kuungá' ta alhotaatimaan ay xaylá? Án kuungá' nu alqiqtlaatliim ay xaylá? Na/aay amor'eé' huuware'.”
40017018	Yesu neetlaame gari iigahhaát, neetlaameedá' na/aay guri geexeér. Na/aydá' iri hunguú/ qoomaadár kilae.
40017019	Eeharuuse Yesu guri i daqeér qoomár inós tawa kilós, guri beér, “Ahaá, atén neetlaameedá' masa harslaaqataán hingeesaro?”
40017020	Yesu iri oó', “Asma haratlintaaorhúng ka /aár. Án a kah, haratlintaaór har qoomár ilmoó haradaáli bar koondá', a aleesleerá' tloomarí kawa beera', ‘Quútl diirihe, tláw amorqá',’ alók geera tidá' taa oé' i tleehharút. Tam /aymuú ta harslaaqata' tleehhamooro i kaahh. [
40017021	Ala neetlaamér adoorí gár hingeesaro ga aleeslaw i káhh, aqo har firo nee gwaawito.]”
40017022	Qoomár tawa harweeririn amór Galiláyár wa ale, Yesu eeharuuseerós gari báy, “Garmoó Hee daxta ku qaas baraá dabaá muu,
40017023	nee kuri gaas, ala bál tame kuri waaslee/atis.” Eeharuuse adoorí ngiwa axás iri ló'wa gurhaamút.
40017024	Tawa Kapernaúmí hardáh, mukdá' ohomér ohiím ar Doó Mungú Petro kuri i daqáy kuri báy, “Intsaahhatusmoowók ohomér Doó Mungú ga hanmaamisiikáhe?”
40017025	Petro iri oó', “Ga hanmaamiis.” Petro iwa baraá dó' i dáh, qoomár iwa gaa ooiiká, Yesu iri geerí yaahaás, iri oó', “A idoomá Simóni, waawituú baraaká' yaamu koódi ngiwa ohin, laqaá ohome, dír ngiwa ohin a dír muu gaalá? A dír na/'ii'íne, laqaá a dír dahaaye?”
40017026	Petro iri oó', “A dír dahaaye.” Yesu iri oó', “Ala bar adoosíng, na/'ii ki amohhoó'.
40017027	Ala atén ohomuuseerí a sla'aanaaká kawa buhhtisaan. Gawaá adoorihe kuúng tláw, baratsufi kwahheek baraá tlawi, siyoódá' ni geerí hardáh ooheek. Nee afkós bura gwét, shilingmo uqo aán. Daqaní ku húp, ku hanís ohomér wa ale as daanduueé' nee kók.”
40018001	Qoomaadae eeharuuse Yesu guna i daqeér guri beér, “Heé úr baraá waawuti'iimár dooriiwo a heemá?”
40018002	Yesu na/oó wák guri ateét, guri tla/angw'ín i huúw,
40018003	iri oó', “Án a kah, kuungá' barnaxes a warqeera'aaká nee tawa adór na/'ii tleehhita', a baloó data'aaká baraá waawuti'iimár dooriiwo.
40018004	Heé úr baraá waawuti'iimár dooriiwo an kudá' taa kilós niinawees adór na/aywí wa ale.
40018005	Hee bar na/oó wák oo adór kwí gwa ilaóh ar umuueé', a aníng iga ilaóh.”
40018006	“Ala heé na/oó wák gwa paslis baraá loohír ganaa'a baraá na/'iiká' ninakwe, kuká' án iga haratlinti'ii'i, gár kuwa hariím tlaa/ár ur ar xoosliingw kawa gawaá istós i tseegi, kway /aytiis baraá iltá tlawi.
40018007	Múk baraaká' yaamu, a tsaxwa sakwasleemar'ín kawa wa /akuuti, asma muruú yaariír i deer oo múk paslimís baraá loohír ganaa'a. Muruú paslimís inqo tawó deer, ala heedaádá' ngu huwaahuúw, a tsaxwa sakwasleemarós kawa wa /akuuti.
40018008	“Dakók bar kuúng u paslimis baraá loohír ganaa'a, laqaá yaaeerók, tsateek, kwahheek amór saáw i ale. A tsiní slafiingw kuwa sleer dakók tawa wak, laqaá yaae, ta tawa dabaá koonda, laqaá ya'a', tuwa kwahhi baraá asltá baloó gwaa'aaká.
40018009	Nee iltók bar kuúng u paslimís baraá loohír ganaa'a, tu/eek, kwahheek amór saáw i alé. A tsiní slafiingw kuwa sleer tawa heé ila wák, ta tuwa kwahhi baraá asltí alé tawa ilaawók koon tsaraawo.”
40018010	“Ti harmagahhe', tam oo wák mu waaqa'ara' baraá kuká' ninakwe. Asma án a kah, malayker'ín umuú deelooro gawaá dooriiwo i dír geerá Baabuúeé' dirí', kuduú gawaá doori. [
40018011	Asma Garmoó Hee nina hardáh as tidá' aa qwat ngiwa ba/amisi.]
40018012	“Xáy, hee barnaxes bee/ángw tsiiru gu kón, nee bee/ír wák iri qwát, bee/angwdá' mibeeri gwaleél nee gwaleél gu geexaykáhe, iri tláy gawaá tlooma as bee/idá' aa qwat ngiwa leelehhituú ay?
40018013	Ala arto binga hhe'eés, án a kah, bee/idá' ga saqwalaalaa/ ta bee/angwdá' mibeeri gwaleél nee gwaleél, kudá' aa qwaariiká.
40018014	Sleeme tam Baabuúhúng kudá' gawaá doorí dirií', ga slaiiká tam heé wák iwa qwaari baraá kuká' ninakwe.”
40018015	“Hhiyaawók kuúng bura sadakuús, tláw gurbueek, kuúng nee inós kiloohúng. Kuúng bura iiár i qaás, hhiyaawók ugwa sleér.
40018016	Ala bar kuúng ugwa iiár i qaasiiká, tláw nee heé wák ti malé koonde', laqaá múk tsár, as umuúqo axweesanto ka tsati ar afér lamabu'uusér tsár laqaá tám.
40018017	Nee inooín barnaxes gaa malé iiár i qaasiiká, haratlintaauuse xu'utiseek. Nee haratlintaauuse barnaxes gaa malé iiár i qaasiiká, heé adoosíng diroge masók a adór heé xoordaá hatlá' nee heé ohomér ohaahiím.”
40018018	“Án a kah, umuúqo gaaro ar taa tsegé' baraaká' yaamuuwo, gawaá dooriiwo kaa tseék sleeme. Nee umuúqo gaaro ar taa gwedé' baraaká' yaamuuwo, gawaá dooriiwo sleeme kaa gweér.
40018019	“Slám án a kah gídaabá, múk tsár baraaká' yaamuuwo bar taa al'axweés baraá umuúqo gár ta firina', ka haniis nee Baabuúeé' kuduú gawaá doori.
40018020	Dír múk tsár laqaá tám i dirii'i, barnaxes taa burumburiít as aning, án a didár tla/angw'ín i dirií'.”
40018021	Aluudae Petro iri amoorós i daqáy guri báy, “Aáko, hhiyaaeé' án bir sadakumiis, ngu gurtlaw a sagaáwa magá'? Tam ay sagaáwa faánqwe?”
40018022	Yesu iri oó', “Án a ooaaká, tam ay sagaáwa faanqw, ala a tam faanqw sagaáwa mibeeri faanqw.
40018023	Adoorihe waawuti'iimár doori aa slaqamís nee waawutmooko wák oo faarór muruuwós gaa slaa' dír lawaaleerós i ale.
40018024	Faaro ngiwa iimu/ún, kuna heekó i huúw oo ta shilingír kumér kúm i iinuusi.
40018025	Heewí gár daqaarmoowós ngur bui iwa kahh, daqaarmo iri oó', ‘Inós weerisaak, nee hareerós nee na/'iiwo nee umuúqo gár i kona, as iinaadá' kawa bui.’
40018026	Lawaalmoodá' iri tumbarara'aát geerá daqaarmoodí alé, guri harhheehhe'eemiís i kaahi, ‘Aáko, qiítl gár niinawe, án muruuwók sleémeero ngu buú'.’
40018027	Heeduú daqaarmo guruuwós iri tláy, lawaalmoodá' guri gweér, guri gurtláy iinaadae.
40018028	“Lawaalmoodá' iwa tláy, lawaalmooko nee inós al gadiyumamiisá' guna ár, oo iinaarós koóm ar shilíngi tsiiruú wák. Guri óh, guri tsaweér, guri báy, ‘Iinar'eé' ay dír ngi bu' laarí.’
40018029	Iinusmoowós kudá' iri tumbarara'aát geeraawós i alé, guri harhheehhe'eemiís iri oó', ‘Gám qiítl gár niinawe, án iinaarók sleémeero ngi buú'.’
40018030	Ala inós kangwdá' gwa ya/aniká, guri tseegár áy, ay dír iinaadá' ngi bui.
40018031	Lawaaleedár hatlá' kaangwí nguwa aán, tari ló'wa gurhaamuút, kaangwí sleémeero kway ooár áy dír daqaarmooín kudá'.
40018032	Daqaarmo lawaalmoodá' aáng aa gurtláy, guri ateét guri báy, ‘Kuúng a lawaalmoó tlaákw. Iinar'eé' sleémeero ta koon ana gurtláw án kuúng iwa harhheehhe'és.
40018033	Kuunge daxta i hariindaakáhe ar iinusmoowók kuwa gurtleer, adoodá' án kuúng ura gurtláw?’
40018034	Daqaarmoowós kudá' iri buúhh, guri huúw dír múk gu slahhe'eemiís ay dír iinaadá' sleémeero ngi faaki bu'utuuwo.”
40018035	Yesu iri oó', “Adoorí an adór Baabuúeé' oo gawaá doori kuungá' nu laqi, barnaxes umuúqo heewo hhiyaawós gu gurtlatlayká ar muunuú ló'.”
40019001	Yesu axweesanaywí axweesanto nguwa hhe'eés, iri tláy yaamaá Galilayár wa ale iri hardáh ay Yudea, amór gayuú Yordani.
40019002	Yesu kuri eehaár nee boo/oó yaariír oo muu, nee inós guri amoodá' wa hungu/uumiís.
40019003	Yesu kuri i daqáy nee múk Farisayo as kuwa iiari, kuri báy, “Xáy, hee hareerós ngiwa geexay as umuúqo gaaro a hariímáro?”
40019004	Yesu iri oó', “Ahaá, aga soomusi'iikáhe adór kara gooín gídaabá, ‘Tleehharusmoó muu iimír iimu/uungo hhawaata nee /ameeni gina tleéhh,’
40019005	iri oó', ‘Gawaá adoorihe hee baabuúwós nee aayoorós gin geexáy nee tay hoot nee hareerós, nee kuká' tsár tari slaqwtá wák tleehhiit.’
40019006	Gawaá adoorihe inooín a tsareeká, ala a wak. Múk Mungú aa haragaás, hee munguwa paraátl.”
40019007	Tari oó', “Ala Musa adór hara'ayaarí ngira haniís a idoomá, ar hee talaáka ngiwa haniisi dír hareerós, nee hareedá' gari guus?”
40019008	Yesu iri oó', “Musa ya/aámár /ameena kawa gusisiinda' ngina haniís as gawdeemaá munerhúng, ala aáng iimu/uungo a adoosingeeká.
40019009	Án a kah, umuúqo heewo oo hareerós gaa guus, ala as fuqtooká, harér hatlá' gari duux, kwí aa fuquús. Nee heé hareedá' taa guús gaa duux, inós aa fuquús sleeme.”
40019010	Eeharuuse iri ó', “Kángw hee nee hareerós bar qo adoosíng, a tsiní duuxo bar kaa máy.”
40019011	Yesu giri báy, “Múk axweesantí ilaooharo ga aleesláw, a sleémeeroowooká, aqo har kudá' taa aleesleemuú i haniís.
40019012	Asma muu i deer oo duuxo ga aleeslawaaká, asma kuna adoodár tleéhh iimír kuwa laqwaali. Múk hatlá' i deer oo duuxo ga aleeslawaaká asma kuna adoodár tleéhh ar dabér muu. Kookoo sleeme duuxo ga máy asma waawuti'iimár doori. Múk intsaahhastí ilaooharo ga aleesláw ngi ilaoohi.”
40019013	Hamtidár kilae na/'aá ninakw kingiri huúw amoorós i alé as dabaawós ngiwa gawaaín i qaasi nee ngiwa aleefirin. Eeharuuse mukdá' na/'ii ngaa huuw guri iigahhát.
40019014	Ala Yesu iri oó', “Na/'aá ninakw mawaagáy, ni amor'eé' hardihiye', mi ila/aamara'. Asma awa adór kuká', waawuti'iimár Mungú a tooín.”
40019015	Dabaawós giri gawaaín i qaás, iri quútl didae.
40019016	Heeko wák ina hardáh amor Yesu, iri oó', “Intsaahhatusúmo, gár hhoo' ar ni tleehh a milá ar slafíngw alhhe'eesay wásl nguwa slaw?”
40019017	Yesu iri oó', “Asma milá mas iidíguú hhooeemaá yaahamís dir'eé'. Oo hhoó' a wak. Kuúng bar dahmaá slá' baraá slafiingw, hara'aya na ooheek.”
40019018	Heedaádá' iri oó', “Hara'aya a gaalá?” Yesu iri oó', “A tí, ‘Hee mu gaasaar, Ma fuquusaar, Gár hee ma fiisaar, /Aysani ma tsataar,
40019019	Baabuúwók nee aayo ilaiwawa/eek, nee Inslaawmoowók slaeek adoodá' kuúng tir kilók sla'.’ ”
40019020	Masoomoodá' iri oó', “Tisíng sleémeero aga qaro óh, ala gár iga wa /aaruur a male milá?”
40019021	Yesu iri oó', “Kuúng barnaxes a heé ganaá' tlehhitár wa slá', tláw, muruudá' ta koon weeriseek, ku hanís dír liitlakuuse, daqaní kuúng daqaari'iimarók a gawaá doorí eér. Daqaní aníng ir eehát.”
40019022	Masoomoodá' /aymuudá' nguwa axaás, iri quútl ar gurhaami, asma inós daqaari'iimár yaariir ga kón.
40019023	Yesu eeharuuseerós gari báy, “Án a kah, ka gawit daqaarmo iwa dahi baraá waawuti'iimár dooriiwo.
40019024	Slám nu malé baw, ka inslaahh angamía iwa dat baraá fooxár laqwa, ta daqaarmo iwa baraá waawuti'iimár Mungú i dahi.”
40019025	Eeharuuse adoodá' ngiwa axás, iri waa/ó/ ló'wa ale, iri ó', “Barqo adoosíng ala heé ba/ám a heemá?”
40019026	Yesu eeharuuse gari i qaytsiít gari báy, “Dír muko adoosíng i ya/aandaaká, ala dír Munguhe umuúqo gaaro i ya/aán.”
40019027	Petro iri oó', “Qaytsiít, atén mura' sleémeero ugwa geexawaán, kuúng uri eeharaán, daqaní gár atén ta slawaan a milá?”
40019028	Yesu giri báy, “Án a kah, kuungaásingá' aníng iga eehade', baraá yaamuudá' /aben, kudá' Garmoó Hee i iwiiti baraá kitangwduú xirfuuwós, kuungá' daqaní sleeme a iwitá' baraá kiteeriidá' mibá nee tsár, tlahhi'iidá' mibá nee tsár awa múk Israeli kiri sakwasleemutá'.
40019029	Slám malé alé umuúqo heewo oo do'ós gwa geexay, laqaá qaymo, laqaá hhiya', laqaá hho'o, laqaá baabá, laqaá aayo, laqaá na/'ii, as aníng, muruuwí sleémeero gu ilaoh sagaáwa tsiiru, nee slafíngw alhhe'eesay wásl guri aal.
40019030	Ala baraá kudá' geerá hara'a, awa yaariir i alí ki/iyá', nee kudá' alaá hará', ta geerí waaraahh.”
40020001	“Waawuti'iimár doori a slaqás nee heé qaymór misabiíbuú koóm. Inós ina tseewa ti'iít doosluuse ngiwa leelehhituú ay, ngiwa huuwi baraá qaymoorós ar misabiíbu.
40020002	Tana al'axweés nee inós, umuú heewo nguwa bui ar shilingmoó wák tlaatla/aangw sleémeerowo. Giri huúw ay baraá qaymoorós ar misabiíbu.
40020003	Iri malé ti'iít matlaatleero qoomár looár tám, múk hatlá' guna ár i sihhimiit baraá sokoónír wa ale, i gadiyér kon'aaká.
40020004	Inós giri báy, ‘Tlawsé' kuungá' sleeme, gadiyeét awaagáy baraá qaymor'eé' ar misabiíbu. Bu'utuuhúng oo hariím án ngu haniís.’
40020005	Tari daqáy. Iri malé ti'iít looár lahhoó' nee looár gwaleél, aqo adoodár kilá' gana tleéhh malé alé.
40020006	Looár mibá nee wake iwa malé ti'iít, awa hatlá' gina malé ár baraá sokoónír i alé, ta sihhimiit tawó alé. Giri báy, ‘Baré a tawó sihhimitá' diirí wa ale, tlaatla/aangw sleémeero, slám a gadiyér koonda'aaká.’
40020007	Kuri báy, ‘Asma heé atén taa gadiyeét i haniis i kaahh.’ Giri báy, ‘Kuungá' sleeme tlawsé' ay baraá qaymór misabiíbu.’
40020008	“Qoomár looa iwa dát, aakooduú qaymo loó' sageesihhitusmoowós guri báy, ‘Doosluuse ateeteegáy, bu'utuuín haniiseek. Bu'utu ku iimu/uún dír kudá' naa aluú wa hardah, nee daqadá' ku alhhe'és tam ay dír kudá' naa geerí hardah.’
40020009	Mukdaáduú gadiyeét gaa iimu/un qoomár looár mibá nee wak, umuúqo heewo aqo shilingmoó wák guna sláy.
40020010	Kudá' aáng gadiyeét ngaa geerí iimu/un, inooín tindiwa hardáh, inooín geera ngiwa xuiya', bu'utuú úr kun kár sláy. Ala umuúqo heewo gár aa sláy aqo shilingmoó wák.
40020011	Qoomár ooharo kuwa hhe'eés, tari qununuú/ dír heedaáduú qaymo loó' i alé.
40020012	Tari oó', ‘Mukwí naa aluú wa hardah, gadiyeét kana tleéhh ar qoomár looár wák kilós, ahaá kuúng bu'utuuín musa alqoomés nee koorén, ateédá' tsee/amá ugwa qiqtlaatlimaan tlaatla/aangw sleémeero?’
40020013	“Inós heé wák dir'ine guri báy, ‘Mulqúmo, án kuúng ugwa /aytimiiká. Aníng nee kuúng gár taa al'axweesaán a shilingmoówoóke?
40020014	Ooheegáy tidá' kuúng wa hariím, waátl. Aníng aga slaá' bu'utuú kudá' naa aluú wa hardah nguwa alqoomees nee kók.
40020015	I hariindakáhe aníng muruueé' nguwa ar gadiyuus ar adór án ngur slaa'. Laqaá daxta kuúng da/i an ara'aánda asma aníng tiwa hhoó'?’ ”
40020016	Yesu iri ilawaáts giri báy, “Gawaá adoorihe, kudá' alaá hará' ta geerí waaraahh, nee kudá' geerá hará' ta alhhe'eesáy kii/.”
40020017	Qoomár Yesu iwa tsa/aa/an iwa Yerusalémúr kay, eeharuuseedá' mibá nee tsár kilooín gari huúw dinkwa nee inós. Tawa loohír i dirii'i, gari báy,
40020018	“Ga/aawaagáy, hamí a tsa/aa/amaán tawa Yerusalémúr kawaan, nee Garmoó Hee ku qaas baraá dabaá geeraharuusér uren ar saalíngw múk Yahudi nee intsaahhatuusér hara'ayár Musa. Inooín kuri sakwasleemuut ar kuwa gaasi.
40020019	Aluuwo kuri qaas baraá dabaá múk xoordaá hatlá' as kuwa niqimisi, nee kuri kikii' gawaá msalaába, nee bál tám kuri waaslee/atis.”
40020020	Aayór doó Sebedayo Yesu guri i daqeér dinkwa nee daaqaywós, guri i tumbarara'át, guri firiín /aymuuwo.
40020021	Yesu gari báy, “Gár ta sla' a milá?” Aayoodá' iri ó', “Na/'iieé' kuká' tsár ya/aameek niwa iwiitiya' oo wák dakók oo doó /iyáy, kuqá' dakók oo doó basáy baraá waawuti'iimaroge.”
40020022	Yesu iri oó', “Gár ta fiririinda' a xua'aaká. Slahha'amkwák án ni slaw, kuungá' u qitlá'a?” Kuri báy, “Adoosíng a aleeslawaán.”
40020023	Yesu giri báy, “Slahha'amkwá án ni slaw, uqo sleerá', ala kángw kuungá' tawa iwita' heeqá' dakw'eé' oo doó /iyáy, kuqá' dakw'eé' oo doó basáy, kangwsíng a kwe'eeneeká. Ala kiteeridá' ki haniis dír mukdá' kisa amohhe'ees nee Baabuúeé'.”
40020024	Nee eeharuuseedár mibaangw adoodá' ngiwa axás, hhaeedá' tsár giri i búhh.
40020025	Ala Yesu eeharuuseedá' gari ateét gari báy, “A xuá' gídaabá waawitú xoordu in waawuti'ii'ín ar /uuru, nee muk'ín oo aleesleemuú koóm gun hara'ayiiyín.
40020026	Ala dirhunge a adoosingeeká. Ala umuúqo heewo oo uroó slaá' dirhunge, masók a sageegadiyusmoohúng.
40020027	Nee umuúqo heewo dirhunge oo geerí warhhamaá slaá', masók a lawaalmoohúng.
40020028	Asma tam Garmoó Hee sleeme naa hardahiiká as kuwa sagadiyuusi, ala nina hardáh as muu nguwa sagadiyuusi nee as slafiingós nguwa haniisi as múk yaariír nguwa gweeri.”
40020029	Qoomár tawa tláy Yerikór wa ale, Yesu kuri eehaár nee boo/oó úr oo muu.
40020030	Nee mukko tsár oo taampu aa iwiít afaá loohír i alé. Inooín ngiwa axaasiyé' gídaabá Yesu in waaraahh, tari tseé' ar afór ur, tari oó', “Aáko, Garmoó Daudi, atén ti gurtleer.”
40020031	Mukduú taampu kuri iigahhaát nee boo/oó muu as iwa xasliitiya', ala inooín tseeamooro tari ak buúhh tari oó', “Aáko, Garmoó Daudi, atén ti gurtleer.”
40020032	Yesu iri sihhiít, mukduú taampu guri ateét, iri oó', “Adór ta sla'a' ar nu laaq a adoomá?”
40020033	Kuri báy, “Aáko, gár ta sla'aan, masók ilaarén in qaytsitiyá'.”
40020034	Yesu guruuwós iri tláy, ilaaín giri kwatiít. Hamtidár kilae ilaaín niri qaytsitiyé', Yesu kuri eehaár.
40021001	Tari tseewúy Yerusalemú i alé, tari hardáh Betfage, dír tloomár xaaiikaari ta babay Miseituni. Yesu eeharuusér tsár gari ya/aáw,
40021002	gari báy, “Tlawsé' ay amór gixsarqá' geeraahúng i dirii'. Bara hardaté' daqwaay uqo aandá', kwaa tseék, nee gwarendmoó daqwaay nee inós dinkwa. Gweerare', ngi hubá' amor'eé' alé.
40021003	Bar hee naa /aymuú báy, ku beera', ‘Aako gan slaa'.’ Daqadá' inós ngi geemáy.”
40021004	Tí sleémeero ina tleehharút as tidá' aarusmo aa oó' iwa bo/,
40021005	“Múk gixsár Sayuni bawaak. Waawutmoohúng naa hardáh dirhúng. Inós ku tsá'. Aa tsa/án gawaá daqwaay, gwarendmoó daqwaay.”
40021006	Eeharuusér aáng iri tleér, adoodá' Yesu ngira hara'ayín kari tleéhh.
40021007	Daqwaydá' nee gwarendmoó daqwaay kiri huúw, inqwaruuín kuri hhaáf gawaá daandeemaá daqwaayeedá', Yesu iri iwiít gawaadí alé.
40021008	Múk yaariír baraá boo/aydae inqwaruuín guri hhafín baraá loohír i alé, bahh'alé haleemaá xaai ngiri tlaaqiyé', ngiri hhafiné' baraá loohi.
40021009	Nee boo/aydá' geerá wa hi'iít, no alu, ta tseeamín ta kaahi, “Hosana, Garmoó Daudi, i xirfuuti kudá' hardáh ar umuú Aako, i xirfuuti Mungú gawaá doori.”
40021010	Qoomár iwa dáh baraá Yerusalemú i alé, muu sleémeero oo baraá gixsadá' i dirií' iri amooqwaqwadín, tari káh, “Heewí a heemá?”
40021011	Boo/aydá' Yesu gwa eehaar iri oó', “Heewí a aarusmo, Yesu oo baraá Nasaretír Galilayár daáhh.”
40021012	Yesu iri dáh baraá Doó Mungú, muu sleémeero guri gusiisín, kudá' muruú weerimiís nee kudá' muruú tlaxuúm baraá Doó Mungú wa ale. Meesadaá múk peésár gaamiís giri warqeemiís, nee kiteeraá múk hhookár weerimiís.
40021013	Iri oó', “Kaa gooín, ‘Dooeé' ku bay a doó saaliingw.’ Ala hám daxta kuungá' ugwa mar'ír malguusel tlehhé'.”
40021014	Yesu kuri i daqáy nee múk taampu nee oo taqooraay, qoomár iwa baraá Doó Mungú i dirii'i, giri hungu/uumiís.
40021015	Ala geeraharuusér uren ar saalíngw múk Yahudi nee intsaahhatuusér hara'ayár Musa tari buúhh asma muruuduú waa/oo/amo oo Yesu aa tleéhh, nee asma na/'ii niwa tseeaminé' ar afór ur baraá Doó Mungú wa ale, iwa kaahiya', “Hosana, Garmoó Daudi i xirfuuti.”
40021016	Yesu kuri báy, “Aga axási adór i kaahiya'?” Yesu iri oó', “Eeít, aga axaás. Kuungá' aga soomusi'iikáhe gídaabá, ‘Kuúng xirfuuwók ugwa amohhe'és as kuwa boo/eesi ar afér na/'aá ninakw nar na/'aá du'uumá'.’ ”
40021017	Yesu giri didí geexáy, iri ti'iít tsee/aá gixsár i aleeró ay Betania, iri amoodá' i deél.
40021018	Matlatleero looa niwa tleér, Yesu iwa baraá gixsár kay, ina qwariít.
40021019	/Aantsírka wák ar afaá loohír i dirii' gari ár, gari i hardáh. Ala na/'aá /aantsí i kahhiyá', aqo har loo/o kilós. /Aantsídá' gari báy, “Iimír laarí na/'aá /aantsí mikiwa sláy gawaawoge baloó alé.” /Aantsídá' iri /óts siiwadár kilae.
40021020	Eeharuuse adoodá' ngiwa aán, iri waa/ó/, iri ó', “Adoorí a milá, /aantsírí misa gaanslár /óts?”
40021021	Yesu iri oó', “Án a kah, kuungá' bar haratlintaao a koondá', nee a xuruumita'aaká, ar ta tlehha' a tír /aantsí kiloseká. Tam tloomarí sleeme bara beeré', ‘Quútl, tláw ti kwahhtá eer baraá tlawi,’ adoorí i tleehharút.
40021022	Slám umuúqo gár ta firiinda'a baraá firorhunge, bar aga haratlintié', a sleerá'.”
40021023	Yesu iri dáh baraá Doó Mungú. Geeraharuusér uren ar saalíngw múk Yahudi nee bariisér múk Yahudi Yesu guri i daqeér qoomár inós iwa intsaahhatimisi, tari oó', “Muruuwí aleesleemuú kur tlehhit a gaalá? Nee heé aleesleemuuwí ngwa kuúng i haniis a heemá?”
40021024	Yesu giri báy, “Aníng sleeme gár wák ngi dirhúng i yaahaás, kuungá' nga oá'. Daqaní sleeme aníng ngi dirhúng i oó' aleesleemuú muruuwí ngur tlehhiit.
40021025	Baatiísmoó Yohana amór naa daáhh a amá? A amór Mungúhe laqaá a amór muu?” Tari kilooín axweés ta kaahi, “Bara ooaán, ‘Amór naa daáhh a amór Mungú,’ ti bay, ‘Ahaá ala, Yohana musa haratlinti'ii'iiká?’
40021026	Ala bara ooaán, ‘Amór muu,’ boo/aay u da'ayumiitaán. Asma muu sleémeero Yohana gwaa tsaáhh adór tar aarusmo.”
40021027	Yesu kuri báy, “A xuanaaká.” Yesu inooín giri báy, “Aníng sleeme aleesleemuú muruuwí ngur tlehhiit ngu dirhúng i ooaaká.”
40021028	“Kuungá' ma katá' daanduú iidíguuwihe? Heeko wák daaqoó tsár gu kón. Garmoó úr guri i daqáy, guri báy, ‘Garmaaeé', tláw gadiyeét aweek laarí baraá qaymór misabiíbu.’
40021029	Garmaadá' iri oó', ‘Ka hhoo', aáko.’ Ala aa daqayká.
40021030	Aakoodá' iri daqáy dír garmoó niiná, guri adoodá' báy sleeme. Ala garmoó niiná iri oó', ‘Án a daqawká.’ Aluuwo iri hhu'u'ún, iri daqáy.
40021031	Xáy, baraá daaqaywí tsare heé sla'aarír baabuúín gaa tleehh a gaalá?” Tari oó', “A kudá' niiná.” Yesu iri oó', “Án a kah, ohomuusér koódi nee tsaatuuse ta geeraahúng i waaraahh tawa dahi baraá waawuti'iimár Mungú.
40021032	Asma Yohana nina dirhúng i hardáh ar loohír gan'amu, kuungá' kuri haratlinti'ii'iiká. Ohomuusér koódi nee tsaatuuse guri haratlintí'. Kuungá' adoodá' kawa aandé' tam sleeme aga hhu'u'uundi'iiká as kuwa haratlintia'.”
40021033	“Slaqsoó hatlá' iiár i qaasaak. Heeko i deer oo do'ós koóm. Nee inós misabiíbu guna dahaás baraá qaymoorós. Qaymo gari yaáw. Bohoongw guri foól baraá tla/ángw qaymo, oo ma'aá na/'aá xaaiidá' ngiwa tsoo/iti. /Aampár xuuma gari tleéhh. Qaymo gari saayín dír doosluuse, iri aa'aá káy.
40021034	Qoomár bu'uungw iwa naká/, sagadiyuuseerós gari ya/aáw amór doosluuseedá', as bu'uungós kuwa leehhi.
40021035	Doosluuseedá' sagadiyuuseedá' gari ohiín, oo wák kuri muúx, oo hatlá' kuri gaás, nee kuqá' kuri tlaquút ar tlaa/e.
40021036	Sagadiyuusér hatlá' gari malé ya/aáw ar yaariir tam tidá' geera ba/a. Kari malé adoodá' laáq.
40021037	Alhhe'eesaywo garmaawós guri amor'ín i ya/aáw, iri oó', ‘Garmaaeé' ku ilaiwaa/.’
40021038	Ala doosluuseedá' garmaadá' nguwa aán, inooín kilooín tari axweés tari oó', ‘Kwí a aalusmoowós. Un gaasaán, as daqaní aali tawa toorén.’
40021039	Kuri óh, kuri tsee/áy kwaáhh baraá qaymór misabiíbuwo, kuri gaás.
40021040	“Xáy, aakoó qaymo loó' birna hardáh, doosluuseedá' adór ngi laqi a adoomá?”
40021041	Tari oó', “Mukdá' tlákw gu ló'wa qwaarees. Nee qaymór misabiíbu gari doosluusér hatlá' i saayín, doosluusér bu'uungós gu haniis ar qoomár hariim.”
40021042	Yesu giri báy, “Aga soomusi'iikáhe baraá Gooiro, gídaabá, ‘Tlaa/adá' qwatsiiruuse aa sí', aa tlaa/ár ur tleehhít ar do' ira gawdúy. /Aymuuwí amór i dahhi a amór Aako. Nee slám a waa/oo/amoóro dír ilaarene?’
40021043	“Gawaá adoorihe án kuungá' nu baw, ‘Waawuti'iimár Mungú ka hingees dirhunge, nee kari haniis dír múk xoorór hatlá' oo tlehhema'aá waawuti'iimadá' wa hariím gi tlehhiít.’ [
40021044	Umuúqo heewo oo gawaá tlaa/arí huú', aqo in qeqetaatín, nee slám umuúqo heewo oo tlaa/arí i i hu', aqo gun naasuúr.]”
40021045	Geeraharuusér uren ar saalíngw múk Yahudi nee múk Farisayo slaqsi'iiwós kiwa axaás, kari tsaáhh gídaabá a inooín gin kah.
40021046	Gawaá adoorihe Yesu kuna loohi leelehhiít ar kuwa oohi, ala boo/oó muu kuri da'ayuút, asma Yesu kwaa tsaáhh nee muu adór tar aarusmo.
40022001	Yesu iri malé axweés ar slaqsi'i, iri oó',
40022002	“Waawuti'iimár doori slaqsaywós a adór waawutmooko wák oo muruú /aymár úr gwa tleehh as garmaawós oo duuxuuxuúm.
40022003	Lawaaleerós gana ya/aáw amór mukdá' taa dahi'ís i alé, nguwa ateetiya' as niwa hardihiya' amór doó duuxór i alé. Tari sií' daqeemuuwo.
40022004	Lawaalér hatlá' gari male ya/aáw, iri oó', ‘Mukdá' taa dahi'ís bawaagáy gídaabá, ga/aawaagáy, muruú /aymar'eé' ugwa amohhe'eés, awee nee damaay kudaádá' wahhaará' iga hhe'eés tsu/utaaro, nee mura' sleémeero aa hhooáy. Qwalaasaré' amór doó duuxo.’
40022005	Ala inooín kaa gaár i xuiiká. Tana tlatláy, kookoo ina tláy baraá qaymoorós i alé, kookoo ina tláy baraá halaanu'uumarós.
40022006	Nee mukdá' aa meet, lawaaleedá' gari ohín, gari muúx, gari tsuú/.
40022007	Waawutmoodá' iri ló'wa buúhh, daqtá askaári gari ya/aáw, mukdaádá' aa tsu/uut kuri tsuú/, nee gixsar'ín kari daá/.
40022008	Waawutmoodá' lawaaleerós gari báy, ‘Muruú /ayma aa hhooáy, ala mukdá' taa dahi'ís aa harinká.
40022009	Ala tlawsé', tsa/amé' amór luhuudá' warangi, muu sleémeero kudá' taa aandé' ateetare' amór doó duuxór i alé.’
40022010	Lawaaleerós tidá' iri tleér baraá loohír ur, muu sleémeero kuri burumbuúr, kudá' taaqo ari, múk tlákw nee múk hhoe. Doó duuxo iri haáts.
40022011	“Waawutmo iri dáh baraá do', as dahaayeerós ngiwa taaqweesi. Heeko guri ár baraadae oo tlabaá duuxo gi koomaaká.
40022012	Guri báy, ‘Mulqumooeé', adór tara dát baraá do'wí aleeró? Baré tlabaá duuxo i koondaaká.’ Inós iri xasliít.
40022013	Waawutmo lawaaleerós gari báy, ‘Heewí daba' tseegaak nee ya'aawo, kwahhtá awaak tsee/aá i alé baraá giwti, dír tawa /aa/amin nee sihhina' kiwa qirirtliimisi.’
40022014	“Asma múk taa ateét ku úr, ala kudá' taa tsawaár ku niiná.”
40022015	Múk Farisayo iri tláy tari al'axweés adór Yesu kur oohi ar /aymi'iiwós.
40022016	Eeharuuser'ín kari ya/aáw amoorós i alé dinkwa nee múk Herode, tari oó', “Intsaahhatusúmo, atén a xuaán gídaabá kuúng a heé ló', nee loohír Mungú adoodá' ir gana' tinar intsaahhatimís, tam kángw uroó hee u yaahamisaká, asma hhohhoartá muu a ga/eeraaká.
40022017	Tí atén i ooang, ‘Xáy, ka ga/eer, a hariímáro waawutmoó múk Rumi kuwa koódír i haniisaan, laqaá aasla'áy?’ ”
40022018	Ala Yesu tlakweemaaín kudá' giri tsaáhh, iri oó', “Ahaá, án mis iiara'adá', kuunngá' hhaahhafuúse.
40022019	Xáda, peesmoó koódi laqaamare'.” Peesmo kunguri huúw.
40022020	Giri báy, “Slaqsaywí gawaakí dirií' oo heemá, nee gooirihe?”
40022021	Tari oó', “Slaqsaywí oo waawutmoó múk Rumi, nee gooirihe.” Yesu giri báy, “Ar waawutmoó múk Rumi wa hariim, amoorós ti hanise', nee ar Mungú wa hariim, amór Mungú ti hanise'.”
40022022	Adoorí kawa axaás tari waa/oó/, kuri geexáy tari quútl.
40022023	Baalaadae múk Sadukayo, mukdá' káh gídaabá waasle/ i kaahh, Yesu kuri i daqáy, kuri yaahaás,
40022024	tari oó', “Intsaahhatusúmo, Musa tina báy gídaabá, ‘Hee bira gwaá', harér aa geexáy bir na/'aá koondaaká, hhiyaawós ngi aali, as doó hhiyaawós iwa tlay.’
40022025	Hhaeekaari faanqw i dayá'. Oo geera ina duuxún, iri gwaá', na/oó aa geexáy i kaahh. Hareerós gari geexáy dír hhiyaawós as ngiwa aali.
40022026	Oo tsár sleeme gari aál, nee oo tame, ay sleémeero faanqwamaawo kari aál.
40022027	Alhhe'eesaywo hareedá' sleeme iri gwá'.
40022028	Bál deelór waasle/ bira xeér, /ameenidá' a harér heemá baraá mukdá' faanqwe? Asma inooínaadá' sleémeero kana aliít.”
40022029	Yesu giri báy, “Aga qwadé' adoosinge, asma tidá' taa gooín a xua'aaká, tam aleesleemuú Mungú sleeme u xua'aaká.
40022030	Asma alaá waasle/uuwo muu i duuxuxunká, nee /ameena ka duxuutiiká. Asma inooín a adór malaykér gawaá doori.
40022031	Slám daanduú iidíguú múk aa qaatl iwa waaslee/i, kuungá' aga soomusi'iikáhe /aymuudá' Mungú aa oó' gídaabá,
40022032	‘Aníng a Mungú Abrahamu nee Mungú Isaka nee Mungú Yakobo.’ Mungú a Mungú tu'uuwooká, ala a Mungú múk slaáf.”
40022033	Boo/oó muu adoodá' ngiwa axaás, iri ló'wa waa/oó/ as intsaahhatimisuuwós.
40022034	Múk Farisayo ngiwa axaás gídaabá Yesu múk Sadukayo gwaa xasltís, tari dinkwár wa axweés.
40022035	Oo wák baraá tla/angw'ine, nee inós a intsaahhatusmoó hara'ayár Musa, Yesu guri yaahaás ar iiara, iri oó',
40022036	“Intsaahhatusúmo, baraá hara'ayaro, hara'ayár ak ur a gaalá?”
40022037	Yesu iri oó', “ ‘Aakoó Mungúwók na slaeek ar muunuúwók sleémeero, nee ar qeeruuwók sleémeero, nee ar fuqurangók sleémeero.’
40022038	Tí an hara'ayadá' ur, slám ar afhhamít.
40022039	Nee hara'ayár hatlá' ar nee tisí slaqás a tí, ‘Inslaawmoowók slaeek adoodá' kuúng tir kilók sla'.’
40022040	Ala hara'ayár Musa sleémeero nee gooír aaruuse iimu/uungós a hara'ayaarí tsár.”
40022041	Múk Farisayo iri burumburiít, Yesu giri yaahaás iri oó',
40022042	“Kuungá' ka ga/eera', Kristo a garmoó heemá?” Kuri báy, “A Garmoó Daudi.”
40022043	Giri yaahaás, “Ala Daudi musngwa Aakoowós ar ateetín, ar baraá aleesleemuú Qeeru, iwa kaahi,
40022044	‘Aakoó Mungú Aakooeé' guna báy, iwiít bihhaaeé' awa doó /iyáy, tam ay dír wakuuseerók ngi baal, ay dír ngi gawaá dabaawók i qaas.’
40022045	“Bar Daudi gun Aakoowós babáy, ala daxta adór tar garmaawós?”
40022046	Ala heé /aymu ooaro gwa aleeslay i kaahh. Tam iimír baldá' heé yaahasaro gwa qiitl i kaahh.
40023001	Yesu iri oó' dír boo/oó muu nee eeharuuseerós,
40023002	“Intsaahhatuusér hara'ayár Musa nee múk Farisayo taa iwiít gawaá kitángw Musa as hara'ayaarós kawa alki/iiti.
40023003	Gawaá adoorihe umuúqo gaaro ar ni kuungá' i ooiya', oohaak nee ka tlehhá'. Ala tlehhemi'iidá' inooín ta tlehhiiti, mi tleehhara'. Asma inooín tidá' ta kaahi ka tlehhiitiiká.
40023004	Inooín huuwaá ilo' ki tsegiit nee kiri tsa/amiis gawaá sum'aá muu. Nee inooín tam kwatiitár diitsaro ka slaiiká.
40023005	Asma tlehhemi'ii'ín sleémeero kin tlehhiit as muu ngiwa ga/ay. Inooín slambaré/uuín kuduú firo ngun dogiitiyá' nee hirituú tsaafoó inqwaruuín ngun ureemisiyá'.
40023006	Kiteeraá geera ngin tsawdaaditiyá' doó kiwa dahi'isi, nee baraá maraá saaliingo sleeme.
40023007	Inooín kan slaa' kiwa taaqweemisi dír boo/oó muu barkaa áy. Slám ka slaa' muu ngiwa intsaahhatuusér ar ateetin.
40023008	Ala kuungá' mutunduwa intsaahhatuusér ar ateetín asma Intsaahhatusmoohúng a wak, nee kuungá' sleémeero a hhae.
40023009	Kuungá' hee mu baabá ar ateetimaara' baraá yaamuuwo, asma Baabuúhúng a wak, inós an kuduú gawaá doorí dirií'.
40023010	Slám kuungá' mutunduwa geeraharuusér ateetín, asma geeraharusmoohúng a wak, inós an Kristo.
40023011	Nee heedaádá' úr dirhunge, masók inós a sagadiyusmoohúng.
40023012	Umuúqo heewo oo ti kilós ureemiís ku niinawees, nee kudá' ti kilós niinaweemiís, ku urees.
40023013	“Kuungá' hhaahhafuúse, intsaahhatuusér hara'ayár Musa nee múk Farisayo, a tsaxwa sakwasleemarhúng kawa wa /akuta'. Asma kuungá' afkuú doó waawuti'iimár Mungú una tsegé' as muu miwa dáh. Gím kuungá' kilá' a ak data'aaká, slám mukdá' daráh u ak geemeera'aaká iwa dahi. [
40023014	Kuungá' hhaahhafuúse, intsaahhatuusér hara'ayár Musa nee múk Farisayo, a tsaxwa sakwasleemarhúng kawa wa /akuta'. Asma kuungá' muruú kwaeeli un /aa/agá', nee firór yaariir a firaariindá' ar hhaahhafiingw. Gawaá adoorihe sakwasleemarhúng ka ak ur.]
40023015	“Kuungá' hhaahhafuúse, intsaahhatuusér hara'ayár Musa nee múk Farisayo, a tsaxwa sakwasleemarhúng kawa wa /akuta'. Asma kuungá' an harweeririindá' baraá tlawtá wa ale nee baraá yaamaá kaahare as heé wák kuwa eeharusmoohúng tlehha'. Ala bura eeharusmo tlehhé', kuri heé tlaákw tlehhá', oo kwahhtá baraá asltá daqisleém wa hariím, sagaáwa tsár ta kuungae.
40023016	“Kuungá' geeraharuúse, kuungaásingá' taampu, a tsaxwa sakwasleemarhúng kawa wa /akuta', kuungaásingá' kaahá' gídaabá, ‘Hee birtaa lu'umís ar Doó Mungú, gaarós i káhh. Ala hee bir taa lu'umís ar miislidár Doó Mungú, lo'oodá' gu eér.’
40023017	Kuungá' a daktana nee a taampu. Asma gár ak ur a gaalá? A miislidáe, laqaá a Doó Mungú oo miislidá' ga hhehhe'eemiís?
40023018	Slám kuungá' a kata', ‘Hee bir taa lu'umís ar meésaadár baraá Doó Mungú, gaarós i káhh, ala hee bir taa lu'umís ar ilahhooár daanduú meésaadá' i dirii', lo'oodá' gu eér.’
40023019	Kuungá' a taampu. Asma gár ak ur a milá? A ilahhooadaádae, laqaá a meésaadár Doó Mungú, tidá' ilahhooadá' gaa hhehhe'ees?
40023020	Gawaá adoorihe, heé ti lu'umís ar meésadár baraá Doó Mungú, aqo tin lu'umis ar meésaadá' nee ar muruudá' sleémeero oo gawaadá' i dirií'.
40023021	Nee heé ti lu'umís ar Doó Mungú, aqo tin lu'umis ar do'dá', nee ar kudá' baraadá' hoót sleeme.
40023022	Nee heé ti lu'umís ar doori, aqo tin lu'umis ar kitángw aleesleemuú Mungú, nee ar kudá' aa gawaadí iwiit.
40023023	“Kuungá' hhaahhafuúse, intsaahhatuusér hara'ayár Musa nee múk Farisayo, a tsaxwa sakwasleemarhúng kawa wa /akuta'. Asma kuungá' ilahhooár manákw nee daantláy nee piripíri an hanmaamisá', ar wák baraá mibaango tawa ar Mungú, ala muruú urén oo hara'aya ugwa meeré', gídaabá sla'aari nee gurtleemu nee haratlintaao. Gár kuungá' tunduwa hariím aqo muruuwí un tlehhá', ala muruuquú hatlá' sleeme mu mawaara'.
40023024	Ala kuungá' geeraharuúse, kuungaásingá' taampu, kuungá' a mak ineerár hingeemisá', ala a angamíár gu/uundá'.
40023025	“Kuungá' hhaahhafuúse, intsaahhatuusér hara'ayár Musa nee múk Farisayo, a tsaxwa sakwasleemarhúng kawa wa /akuta'. Asma kuungá' daanduú isaangi nee oo qwaree/amo in hamtlitá', ala baraadae gár aa hats a malgu'uuma nee har qoomay wasle.
40023026	Kuúng heé Farisayo oo taampa, guruú isaangi ala hamaatleek, as daanduú isaangi sleeme iwa hhoohhoouy.
40023027	“Kuungá' hhaahhafuúse, intsaahhatuusér hara'ayár Musa nee múk Farisayo, a tsaxwa sakwasleemarhúng kawa wa /akuta', kuungá' a slaqás nee /aantaá taa sliík ar chokaá'a. Bira tsee/aá wa aán, ki hhohho', ala baraadane gár aa hats a fadaá múk aa qaatl nee slasla/areema sleémeero.
40023028	Kuungá' sleeme an adoodá', asma burtundu tsee/aá wa ga/áy nee muu, kuungá' a múk ganaá', ala gár baraahúng a hhaahhafiingw nee dee/aanu.
40023029	“Kuungá' hhaahhafuúse, intsaahhatuusér hara'ayár Musa nee múk Farisayo, a tsaxwa sakwasleemarhúng kawa wa /akuta'. Asma kuungá' /aantaá aaruuse in tlehhitá' nee dír /aantaá múk ganaá' kari parootuusé' as inslaslangw'ín.
40023030	Slám a kata' gídaabá, ‘Atén geera qoomaadár baabi'iirene bar an dawaán, atén geera a kahhaán gawaá tseereedár aaruuse ku'uusaro.’
40023031	Gawaá adoorihe kuungá' ti kiloohúng lamabu'uundá' gídaabá kuungá' a na/'aá mukdá' aaruuse gaa tsuu/.
40023032	Gimsé', qoomayduú baabi'iihúng hatsiisaak.
40023033	Kuungá' a dayshe, slám a na/'aá daysheedá' uren. Kuungá' sakwasleemár baraá asltá baloó gwa'aaká adór kar ilagoba' a adoomá?”
40023034	Yesu iri oó', “Gawaá adoorihe xumiisé'. Án aaruuse ngi amorhúng i ya/aáw nee múk sagaloene, nee intsahhatuusér hara'aya. Inooín bahh'alé kuungá' i tsuu/á', bahh'alé i kiki'iindá', bahh'alé i muxá' baraá maraá saalingwhunge, nee kiwa gusisiinda' umuúqo baraá gixsaro.
40023035	Gawaá adoorihe tseerdu sleémeero nu i ki/iyá', kudá' taa yaamí ku'uús, awa múk tlakweemaá koomaaká, iimír tseerér Habili, kudá' tlakweemaá koomaaká, tam tseerér Sakariú Barakia, kudá' taa gasé' didá' hhoohhoo' ar baraá Doó Mungú.
40023036	Án a kah, kaangwí sleémeero ni hardah gawaá múk qartí.”
40023037	“Yerusalému, Yerusalému, kiídá' aaruusér tsu/aa/iim, nee kudá' tinda amoorók i ya/aáw kiwa tlaqwaaqut ar tlaa/e. A sagaáwa magá' án mukók nguwa dinkwár i burumburtá wa slaá', adoodár koonki tsiioorós ngir dinkwár i burumburaariin baraá hhaampi'iiwós i alé, ala kuungá' aga ya/aandi'iiká.
40023038	Ga/aawaak, kuungá' tundu dewa'aamér i geexáy.
40023039	Asma án a kah, aníng i baloó aanda'aaká daxta ay dír ti oa', ‘I xirfuuti kudá' hardáh ar umuú Aako.’ ”
40024001	Yesu iri quútl, iri ti'iít baraá Doó Munguhe. Eeharuuseerós guri i daqeér as tlehhmuú Doó Mungú nguwa laqaan.
40024002	Yesu eeharuuseerós gari báy, “Tí sleémeero a ga/eerá'a? Án a kah, tlaa/anoó gawaá kuqí meét i kaahh oo ta fee/iiká.”
40024003	Tam qoomár Yesu iwa iwiít gawaá tloomár xaaiikaari ta babay Miseituni, eeharuuseerós guri i daqeér qoomár tawa kilooín, tari oó', “Atén i ooang, kangwsíng i tleehharuuti a xaylá? Nee layár ta araan a gaalá ar hardahamuuwók nee ar alhhe'eesoó yaamu?”
40024004	Yesu iri oó', “Magaahhé', hee munduwa al/aáy.
40024005	Asma múk yaariír ni hardah tiwa ateetin ar umuueé', tawa kaahi, ‘Aníng a Kristo.’ Nee inooín múk yaariír ku al/aay.
40024006	Kuungá' iidíguú slaqwara' uqo axasá', nee tsimaahhír slaqwara'. Ala ma da'ayuutara'. Asma tí gár kawa hariím aqo in geerí hardát, ala alhhe'eesaydá' aa xayká.
40024007	Asma xooro i tleér iwa slaqwarár eer amór xoororqá'. Nee waawutmoó xooro i slaqwarár áy amór waawutmoó xoorór hatlá'. Slám giyeét ni tleér. Nee yaamaá yaarire kunseeli i ti'ít.
40024008	Tí sleémeero an iimu/úngw slahha'amu.”
40024009	“Qoomaadae muu kuungá' nu sakii/ as slahha'amu kuwa sleera', nee nuri tsuu/. Nee kuungá' tunduri ahhiit nee xoordu sleémeero as aníng.
40024010	Kaangwí iri dukutsmo tleehhiit dír múk yaarire, tiri kilooín sakikii/iyá' nee tiri ahhiitiyá'.
40024011	Múk yaariír ni hardah, oo káh, ‘Atén a aaruuse’, ala a loeeká. Inooín múk yaariír kuri al/aay.
40024012	Qoomaadae dee/aanu i tlaahh, gawaá adoorihe sla'aarír múk yaariír i tsauúr.
40024013	Ala heé ba/ám a kudá' qiítl ay alhhe'eesaay.
40024014	Slám iidíguú hhó' oo waawuti'iimár Mungú ku alki/iit baraá yaamu sleémeerowo as iwa lamabu'uungw tleehhiiti dír xoordu sleémeerowo. Daqaní alhhe'eesaydá' in sangw hardah.”
40024015	“Qoomár kudá' tlaákw oo Hhiturusmo bura aandé' aa sihhiít didaádár hhoohhoó' i alé, kudaádá' aaursmo Danieli aa oó' (heé soomuús gídaabárós ngi tsaahhi),
40024016	qoomaadae múk baraá yaamaá Yahudír i dirií' ta ta'aain gawaá tlom'i.
40024017	Nee heé gawaá daanduú doó i dirií' miwa aweér as muruú baraá do' nguwa leehhi.
40024018	Laqaá heé baraá qaymór i dirií' miwa kií/ as tlabaawós ngiwa leehhi.
40024019	Ala /ameenár tsiihaawe nee ar na/'aá ninakw gi koom qoomaadae, a tsaxwa dir'ine kaangwí nguwa wa /akutiya'.
40024020	Firiirimé' as guwayhúng mindiwa hardáh qoomár tluwoó úr i alé, laqaá deelór hungu/uma.
40024021	Asma slahha'amkwá deeloodá' ku úr adór taa baloó ariiká iimír iimu/úngw yaamuuwo ay laarí, slám slahha'amkwá adór kwí i baloó ki/iiká.
40024022	Ala deeloodá' barka /aareesiiká geeraawo, heé geeraawo ba/ám i kaahh. Ala asma kudá' taa tsawaár deeloodá' ka /aarees.
40024023	“Qoomaadae hee burna báy, ‘Kristo arengw i diirí,’ laqaá bira oó', ‘I amorqá',’ ma ya/aamara'.
40024024	Asma múk ni ti'iít i deer oo káh, ‘Aníng a Kristo,’ nee kookoo i kaahi, ‘Aníng a aarusmo,’ ala a loeká. Inooín laya ka tleehh nee muruú waa/oo/amo as múk yaariír kuwa al/ayi, barnaxes ka aleesláy kiwa al/ayi tam kudá' Mungú aa tsawaár.
40024025	Ga/aawaagáy, aníng kuungá' naa geerí gurbuú'.
40024026	“Laqaá burtunda báy, ‘Hanoosáy, i baraá darma,’ ma daqawara'. Laqaá bira oó', ‘I dír do',’ ma ya/aamara'.
40024027	Asma adoodá' mankari ir da/aáw wa gwa/at, tam /uwaawo kay ar, adoorí an adór Garmoó Hee ir hardihi.
40024028	“Asma dír tuuaa i diri' an dír gwares i burumburiiti.”
40024029	“Slahha'amkwá deeloodá' bira waaraáhh, qoomaadár kilae, Tsee/amá iri giiw, nee slahhaangw iri gwa/aatiiká, tsatse/uú gawaá doori iri paahh, nee /uuruudá' doori gi koóm kuri dingiis.
40024030	Daqaní layár Garmoó Hee iri geehhouúr gawaá doori, nee xoordu sleémeero awa baraá yaamu tari tsuunqumiis. Nee Garmoó Hee kuri ar, niwa hardahi ar gawaá hunkoó doori, i /uuruú kón nee xirfuú yaariír.
40024031	Qoomár tarumbeéta barkaa ufaáhh ar afór ur, inós malaykeerós ngin ya/aaw, mukós oo taa tsawaár gun burumbút amór bihhér yaamu tsiyahhaawo, iimír alhhe'eesaywú doorí wa ale ay alhhe'eesayqá'.”
40024032	“Slaqsoó ti'ita nu intsaahhatisi. Qoomór loo/orós bira páhh, ar /aben nay harmá/, a xuá' gídaabá tluwaay naa tseewúy.
40024033	Nee kuungá' sleeme muruuwí bura aandé' naxés naa iimu/ún, tsaahhaagáy ar gídaabá qoomár alhhe'eesaay aa naká/.
40024034	Án a kah, muruuwí sleémeero i boo/ dír mukú de'emaaká' ir kumiiti.
40024035	Doori nee yaamu i waaraahhiyá', ala axweesante'eé' i waarahhká baloó alé.”
40024036	“Ala iidíguú siiwadá' nee baalaarós heé gu xuú' i kaahh, tam malaykér gawaá doori, tam Garma, aqo har Baabá kilós.
40024037	Asma adoodá' aa tleehharuut qoomár Nuhuwo, an adoodá' tleehharuut sleeme bál hardahaamuú Garmoó Heewo.
40024038	Asma qoomaadár tluwoó da/atén iwa tluúw, muu ina /ayín nee ina wahán, slám tana duuxuxún nee kina duxuút, tam ay deeloodá' Nuhu iwa dáh baraá miringamo.
40024039	Gár taa tsaáhh i káhh gawaá tidá' aa tleehharuti ay qoomár ma'aay niwa wa/iyé', muu sleémeero kuri hayóh nee ma'aay. Adoorí an adoodá' tleehharuut bál hardahamuú Garmoó Heewo.
40024040	Qoomaadae múk tsár ta baraá qaymór i dirii', oo wák kuri ar tláy, kuqá' kuri geexáy.
40024041	Nee /ameenár tsár i dinkwár wa alxoosliín, ar wák kari ar tláy nee tiqá' kari geexáy.
40024042	“Gawaá adoorihe dalaaé', asma baalár Aakoohúng iwa hardahi a xua'aaká.
40024043	Slám /aymuuwí na xuaak gídaabá, heé do' loó' geera barnaxes ngaa xuú' gídaabá fisusmo i do'ós gaasár áy, geera alók aa dalaá'. Do'ós geera gwa mayká kuwa gaasi.
40024044	Gawaá adoorihe kuungá' ti amohhe'ese', asma qoomaadá' kuungá' ta haraxua'aaká, an qoomaadá' Garmoó Hee niwa hardahi.”
40024045	“Sagadiyusmoó inkihhimuúm koóm nee oo sagaloó' a gaalá, oo aakoowós i qaasi daanduú do'ós i aleeró, as múk doó aakoowós nguwa muruú /aymár i hanmiisi ar qoomár hariima.
40024046	Heé amohhoó' a sagadiyusmoó adoodá' tleéhh nee aakoowós guri adoodí áy.
40024047	Án a kah, aakoowós guri qaas daanduú muruuwós sleémeero.
40024048	Ala sagadiyusmoó tlaákw a kudá' káh baraá muunuúwós i alé gídaabá, ‘Aakooeé' naa tliík.’ Iri tláy,
40024049	sagadiyuusér hatlá' ar aakoowós gari muxtár áy, nee iri /ayín nee iri wahán dinkwa nee ooniituuse.
40024050	Sagadiyusmoodá' aakoowós gu adoodí áy baalaadá' nee siiwadá' i xuiiká.
40024051	Sagadiyusmoodá' guri tla/a tsaat, nee guri haragaas dír hhaahhafuuse. An didá' tawa /aa/amin nee sihhina' kiwa qirirtliimisi.”
40025001	“Qoomaadae waawuti'iimár doori slaqsaywós a adór dasú mibaangw oo taa'aduuín gaa oh, tari tláy as heé duuxuuxuúm kuwa al'awér ay.
40025002	Dasú kooán a daktana, nee oo kooán a fuquruuse.
40025003	Kuduú daktana taa'aduuín ngiri taataahhiyé', ala di/i ngaa huuwi'iiká.
40025004	Ala kudá' fuquruuse di/i ngi koná' baraá xooslar'ine dinkwa nee taa'aduuín.
40025005	Heedá' duuxuuxuúm niwa adaá/, sleémeero tari gufmiís, tari guú'.
40025006	“Qoomár dakiingo naxés gaa tsimaahhi, ‘Xaysé', heedá' duuxuuxuúm hanoos, tlawsé' ti'iité', al'awaak.’
40025007	Dasú aáng iri tláy sleémeero ar gaanslaay, taa'aduuín kiri amohhe'eés.
40025008	Kudá' daktana kudá' fuquruuse ngiri bayé', ‘Di/itá niinawe ti qeere', asma taa'aduurén i gwagwa'aná' as di/i iwa fák.’
40025009	Ala kudá' fuquruuse tari oó', ‘Aasla'áy, di/tí atén nee kuungane ti bu'uká. A tsiní bara tlaxwtá eeré' dír mukdá' di/itá weerimiís.’
40025010	Inooín tawa tláy, tawa di/itá tlaxór áy, heedá' duuxuuxuúm nay hardáh. Nee kudá' taa amohhe'eesiye' nee inós tari al dáh baraá duuxór i alé. Piindo kari qaás.
40025011	“Aluuwo dasuduú hatlá' nay hardáh tari oó', ‘Aáko, Aáko, do' duuxeek.’
40025012	Giri i ilawaáts giri báy, ‘A ló', án a kah, án kuungá' nu xuaaká.’ ”
40025013	Naagáy Yesu iri oó', “Dalaaé', asma deelo a xua'aaká laqaá siiwa.”
40025014	“Slaqsaywós a adór heé aa'aá káw. Lawaaleerós gari ateét, daqaari'iimarós gari saayín dabaá lawaaleedí alé.
40025015	Gari qasmiís ar har qoomoó aleesleemuú umuúqo heewo. Oo wák guri talaántár kooán i haniís, nee oo tsár guri talaántár tsár i haniís, nee kuduú tám guri talaántár wák i haniís, iri aa'aá káy. (Talaánta gídaabárós a peesmooko taa tleéhh ar miislír tlaxo ur ló'wa ale.)
40025016	Kudá' taa talaántár kooán i haniís, iri tláy hamtidár kilá', gari ar halaanuús, talaántár kooán ar hatlá' gari sláy.
40025017	Tam kudaáduú talaántár tsár gaa slay, inós sleeme gari ar halaanuús, talaántár tsár ar hatlá' gari sláy.
40025018	Ala kudaáduú talaántár wák gaa slay, iri tláy, bohoongw guri foól, peésár aakoowós gari tiíp baraadí alé.
40025019	“Deelór yaariir iwa waaráhh, aakoó lawaaleedá' niri waátl, faaro kari altleéhh nee lawaaleedá'.
40025020	Kuduú talaántár kooán gaa slay niri hardáh, talaántár kooán ar hatlá' ngiri huúw, iri oó', ‘Aáko, kuúng talaántár kooán ngina hanís. Qaytsiít, talaántár kooán ar hatlá' ngaa sláw baraá halaanu'uumaro.’
40025021	Aakoowós iri oó', ‘I qoón, kuúng a lawaalmoó hhoó' nee oo inkihhimuún koóm baraá tidá' niina tuy saayini. Án kuúng u muruú yaariír i saayiím daxta. Qwál daháng baraá qwal/uueé'.’
40025022	“Kudaáduú talaántár tsár gaa slay niri hardáh, iri oó', ‘Aáko, kuúng talaántár tsár ngina dir'eén i hanís. Qaytsiít, talaántár tsár ar hatlá' ngaa sláw baraá halaanu'uumaro.’
40025023	Aakoowós iri oó', ‘I qoón, kuúng a lawaalmoó hhoó' nee oo inkihhimuú koóm. Kuúng a inkihhimuú koón baraá tidá' niina tuy saayini. Án kuúng u muruú yaariír i saayiím daxta. Qwál daháng baraá qwal/uueé'.’
40025024	“Kuduú talaántár wák gaa slay niri hardáh sleeme, iri oó', ‘Aáko, án kuúng u xuú' adór tar /akusmo. A bu'uún didaádá' gár taa dahás iwa kahh, nee an burumburiín didaádá' gár taa intlát iwa kahh.
40025025	Aníng ana da'ayuút, talaántarók ngiri yaamí foól. Areek, talaántarók tidá' ooheek.’
40025026	“Aakoowós iri oó', ‘Kuúng a lawaalmoó tlaákw nee oo tli/usmo. Kuúng bar xú' gídaabá aníng a bu'uúm didaádá' gaa ngiwa dahaasiiká, nee a burumburiím didaádá' gaa ngay intlahiiká,
40025027	kuúng gár uwa hariím geeraawo a peésar'eé' an ar halaanús, as án binda kií/, peésar'eé' ngiwa slaw, dinkwa nee slaasláwarose.’
40025028	Iri oó', ‘Talaántasíng i kon hayoohaak, hanisaak dír heeqá' oo talaántár mibángw koóm.
40025029	Asma umuúqo heewo oo gár koóm, ka haniis, nee kari dooga hhe'ees. Ala kudá' oo gár koomaaká, tam tidá' niina i kon ka hayoh.
40025030	Nee lawaalmooduú gídaabár koomaaká amór saaw ti i kwahhe', baraá giwtír tsee/a. Didaádá' an dír tawa /aa/amin nee sihhina' kiwa qirirtliimisi.’ ”
40025031	“Garmoó Hee ni hardah ar baraá xirfuuwós nee malayke sleémeero tidá' hhohho' dinkwa nee inós. Qoomaadae iri iwiit gawaá kitaangós kuduú xirfuú koóm,
40025032	nee xoordu sleémeero giri burumbuur dír geeraawós i alé, giri partliit adór de'eamusmo bee/aangw nee aara ngir partlatliti.
40025033	Bee/aangw guri qaas amór dakós oo doó /iyáy. Nee aara giri qaas amór dakós oo doó basáy.
40025034	“Waawutmo iri ooi dír mukduú dákw doó /iyáy, ‘Qwalaasé', kuungaásingá' awa taa tsuúq nee Baabuúeé'. Waawuti'iima aalaak, tidá' taa qaroó amohhe'eés kuungá' wa ale, iimír tlehhmuú yaamu.
40025035	Asma qoomár án niwa qwariit, kuungá' iga /aymisé'. Qoomár án niwa waxiit, iga wahasé'. Qoomár án tawa dahaaymo, iga dahi'isé'.
40025036	Qoomár án tawa /aankwets, iga tsiitisé'. Qoomár niwa tiiq, iga neetleesi eeré'. Nee qoomár tiwa tseék, iga artá eeré'.’
40025037	“Mukduú gan'amuú koóm tari ooi, ‘Aáko, ahaá a xaylá kuúng tawa qwarit, uri /aymiisaán? Laqaá tawa waxit uri wahaasaán?
40025038	Slám a xaylá uwa araán tawa dahaaymo, uri dahi'isaán? Laqaá tawa /aankwets uri tsiitisaán?
40025039	Nee a xaylá uwa araán tawa tiq, uri neetleesi awaan, laqaá tawa baraá doó tseegamo, uri artá awaán?’
40025040	Nee waawutmo iri ooi, ‘Án a kah, umuúqo gaaro ar taa tlehhé' dír oo wák baraá hhaee'eé' kudá' ninakwe, a ngina aníng i tlehhé'.’
40025041	“Aluuwo mukdá' dákw doó basáy i dirií' guri báy, ‘Quutlé' dir'eene, kuungaásingá' tunda lu'ús, tlawsé' baraá asltá baloó gwaa'aaká, tidá' taa amohhe'eés as Neetlaangw nee malaykeerós.
40025042	Asma qoomár án niwa qwariit, iga /aymisi'iiká. Nee qoomár niwa waxiit, iga wahasi'iiká.
40025043	Qoomár tawa dahaaymo, iga dahi'isi'iiká. Nee qoomár tawa /aankwets, iga tsiitisi'iiká. Qoomár niwa tiiq, iga neetleesi eeri'iiká, nee qoomár niwa baraá doó tseegamo, iga artá eeri'iiká.’
40025044	“Mukdá' sleeme iri ooi, ‘Ahaá Aáko, a xaylá atén kuúng uwa araán tawa qwarit, laqaá tawa waxit, laqaá tawa dahaaymo, laqaá tawa /aankwets, laqaá tawa tiq, laqaá tawa baraá doó tseegamo, ar uwa sagadiyusaniiká?’
40025045	Inós iri ooi, ‘Án a kah, umuúqo gaaro ar taa tlehhi'iiká dír oo wák baraá hhaee'eé' kuká' ninakwe, a ngina aníng i tlehhi'iiká.’
40025046	Nee kukaáká' niri tlayá', niri dahamaá ayá' baraá sakwasleemár alhhe'eesay wasl. Ala mukdá' ganaá' tan dahamaá áy baraá slafíngw alhhe'eesay wásl.”
40026001	Yesu axweesanaywí sleémeero ooaro nguwa hhe'eés, iri oó' dír eeharuuseerós:
40026002	“A xuá' gídaabá deelór tsár bira waaráhh, daqaní a deeloodár ur ar Pasaáka, nee Garmoó Hee ku sakii/ as kuwa kikii'i.”
40026003	Qoomaadae geeraharuusér uren ar saalíngw múk Yahudi nee bariisér muu tari burumburiít baraá afenír doó geeraharusmoó saalíngw múk Yahudi, kudá' umuuwós ta babay Kayafa.
40026004	Tari dinkwár wa axweés as Yesu kuwa qawti oohi, nee kuwa gaasi.
40026005	Ala tari oó', “Adoosíng a tleehhanaaká deeloorí ure, as muu muwa tlaahhír awaán.”
40026006	Qoomár Yesu iwa Betaniár i dirii'i dír doó Simónú tiqtír tsatimituú koóm,
40026007	/ameenirka nina hardát. /Ameenidá' i chupiito'ór mooyángw koón, ar tlaa/anoó miisli. Mooyangwdá' tlaxoorós ka ur. Iri tseewuúr dír Yesu, chupiito'oodá' gari ku'ús gawaá ságw Yesú i alé, qoomár Yesu iwa dír muruú /aymár i dirii'i.
40026008	Eeharuuse adoodá' ngiwa aán, tari buúhh tari oó', “Gár mooyangwqá' kus adooqár hhitin a milá?
40026009	Asma geera burkwa weeriís, peésár yaariir ga sláy, kari haniis dír liitlakuuse.”
40026010	Yesu axweesanay'ín nguwa tsaáhh, iri oó', “Asma milá /ameenirí mas daawitimisá'? Gadiyeérí naa aníng i tléhh ka hhoo'.
40026011	Asma liitlakuuse nee kuungá' a dinkwa umuúqo daqto, ala án nee kuungá' umuú deelooro a dinkwaarooká.
40026012	Inós mooyaangw nguna ku'ús gawaá slaqwte'eé', as slaqwte'eé' ngiwa geerí slik, as amohhe'eesár bál foolar'eé'.
40026013	Án a kah, umuúqo diiro baraá yaamu sleémeerowo ar Ya/abtór hho' kawa alki/iiti, nee tí /ameenirí aa tléhh sleeme ka alki/iit as inslaslaangós wa ale.”
40026014	Eeharusmoó wák baraá kudá' mibá nee tsare, kudá' ta babay Yuda Iskariote, iri hardáh dír geeraharuusér uren ar saalíngw múk Yahudi.
40026015	Iri oó', “Án barnaxes ngu dirhúng i sakií/, gár ni hanisa' a milá?” Shilíngi mibeeri tám kay haniís dirós i alé.
40026016	Iimír qoomaadá' Yuda pa/aangw guri leelehhiít oo Yesu ngur saki/i.
40026017	Bál deelór geera ar deeloodá' ur ar Mikaátér taa sluufitisiiká, Yesu eeharuuseerós guri i daqeér guri beér, “Dír kuúng ta sla' a diimá ar muruú /aymár Pasaáka ku i amohhe'eesaan?”
40026018	Yesu iri oó', “Tlawsé' baraá gixsa, dír doó heeko, ku beera', ‘Intsaahhatusmo i kaahi, Qoomar'eé' aa tseewuúr. Án muruú /aymár Pasaáka u dír do'ók wa /aáy, dinkwa nee eeharuuser'eé'.’ ”
40026019	Eeharuuse adoodá' Yesu ngira hara'ayín gari tléhh. Muruú /aymár Pasaáka kuri amohhe'eés.
40026020	Qoomár tsiindowo, tawa iwiít dír muruú /ayma dinkwa nee eeharuuseedá' mibá nee tsár,
40026021	qoomár tawa /ayin, Yesu iri oó', “Heé wák baraá tla/angwhunge aníng i sakii/.”
40026022	Eeharuuse iri ló'wa gurhaamuút. Tiri wakeetiné' yaahamisuwo gídaabá, “A anínge, Aáko?”
40026023	Yesu iri oó', “Heé nee aníng aga altsaakwaan baraá isaangi, an kudá' aníng i sakií/.
40026024	Ala Garmoó Hee inqo amór gwa'arár i hii'iit, adoodá' kara gooín daanduuwose. Ala heedá' Garmoó Hee gu sakií/, hhintluuwós ku gawít. Inós a tsiní geera bur kwa laqwaaliiká.”
40026025	Yudadá' Yesu gu sakií/ iri oó', “Intsaahhatusúmo, a anínge?” Yesu iri oó', “Kuúng aga ó'.”
40026026	Qoomár tawa /ayin, Yesu mukatmo guna óh, iri sluufiís, guri parhhamiís, guri eeharuuseerós i haniís, iri oó', “Oohaak, /ayaak, gaarí a slaqwte'eé'.”
40026027	Xooslmoó wahaangw guri óh, iri sluufiís, guri haniís, iri oó', “Kuungá' sleémeero baraá xooslmoowí wahaak.
40026028	Asma gaarí a tseerer'eé' ar alqado, ar ku'uut as múk yaariír as hingeemisuú tlakweema.
40026029	Án a kah, ma'aá sabiíbu i baloó wahaaká ay bál deeloodá' awa /aben ngiwa wah dinkwa nee kuungá' baraá waawuti'iimár Baabuúeene.”
40026030	Tawa hhe'eés daa'aango, tari tsa/án gawaá tloomár xaaiikaari ta babay Miseituni.
40026031	Yesu eeharuuseerós gari báy, “Xweeraaká' laarihe kuungá' sleémeero insereehhi nu eér as aníng, nee aníng iri geexeerá'. Asma kaa gooín gídaabá, ‘De'eamusmoó bee/aangw u slaáhh, nee daqtá bee/aangw iri diya/át.’
40026032	Ala án binda waasleé/, án a geerí tláw Galilayár i alé.”
40026033	Petro iri oó', “Tam sleémeero insereehhi gi eera as kuúng, ala án i baloó eeraaká.”
40026034	Yesu guri báy, “Án a kah, konkomo iwa uui xweeraaká' laarihe, án kuúng iga tlánk sagaáwa tám wa ale.”
40026035	Petro iri oó', “Barnaxes gár tiwa hariím a tawa alqatlaan nee kuúng, tam adoorihe u baloó tlankaaká.” Eeharuuse sleémeero adoorí sleeme gay ó'.
40026036	Yesu nee eeharuuseerós tari tláy ay dír asalmooko ta bay Getsemane. Eeharuuseerós gari báy, “Diirí iwiitaak, daa aníng a amorqá' i firór áw.”
40026037	Petro gurir tláy dinkwa nee daaqaydá' tsár oo Sebedayo. Gurhaamír ur guri iimu/uún, nee iri amoqwaqwadín.
40026038	Giri báy, “Muunuúeé' gurhaamír yaariir gwa eér ar hariímár gwa'ara. Diirí wa iwiiwitaak, dalaaé' dinkwa nee aníng.”
40026039	Iri geerí kumiít gár niinawe, giti gari yaamúr óh, iri firín iri oó', “Baabuúeé', barnaxes i ya/aán, qoomaarír slahha'amuo aníng i wa pa/. Ala ma tleehhaar ar adoodá' án ngir slaa', na tleehheek ar adoodá' kuúng ta sla'.”
40026040	Yesu iri kií/ dír eeharuuseerós, naxés naa guiyé'. Iri oó' dír Petro, “Ahaá, aga aleesleeri'iikáhe tawa dal'a' dinkwa nee aníng tam qoomár niinawe?
40026041	Dalaaé', firiiriimé', mutunduwa ar baá/ iiara'aduuwo. Muuná ku hhoó' ala slaqwa i /uuruú koondaaká.”
40026042	Yesu iri malé kií/ sagaáwa tsare, iri firín iri oó', “Baabuúeé', barnaxes slahha'amuuwíp hingeesaro i ya/anaká, barqo ay dír ngway slaw, sla'aarirók i bo/.”
40026043	Yesu nay malé kií/, naxés naa guiyé', asma ilaaín naa il'uu'uyé'.
40026044	Yesu eeharuuseerós gari malé didí geexáy, iri tláy iri malé firín sagaáwa tame, /aymi'i aqo kudá' kilá' gina inkií/.
40026045	Yesu iri kií/ dír eeharuuseerós, gari báy, “A kumitá'a gu'uteero asma tawa hungu/usa'? Ga/aawaagáy, qooma aa xeér, Garmoó Hee ku qaas gawaá dabaá múk tlakuuse.
40026046	Tlawaré', diirí geexawaare'. Ga/aawaagáy, kudá' aníng i sakií/ naa tseewúy.”
40026047	Qoomár Yesu iwa baraá axweesanaydí kahhi, naxés Yuda, oo wák baraá eeharuuseedár mibá nee tsare, niri hardáh nee boo/oó úr oo muu. I pangadaá koná' nee guhhuli'i. Mukwí amór i dahhi a amór geeraharuusér uren ar saalíngw múk Yahudi nee bariisér muu.
40026048	Yudadá' Yesu gu sakií/ laya gaa qaro geerí haniís gídaabá, “Heedaádá' án ni ma'aas an inós, ku otá'.”
40026049	Yuda niri hardáh dír Yesu, iri oó', “Intsaahhatusúmo laawaay.” Guri ma'aás.
40026050	Yesu iri oó', “Mulqúmo, tidá' nisa hardát tleehheek.” Mukdá' ngwa oohár ay niri hardáh, Yesu kuri hara /akuút, kuri óh.
40026051	Nee heeko wák oo nee Yesu ti koomá', paángarós gari óh, gari duúx baraá qawáy wa ale, lawaalmoó geeraharusmoó úr oo saalíngw múk Yahudi guri iia tsaát.
40026052	Yesu iri oó', “Paángarók ki/iseek baraá qaway, asma mukdá' slaáqw ar pangadu, ta qwaar ar pangadu.
40026053	Kuúng ka xu', aníng Baabuúeé' u aleeslawaakáhe firooro, ar slawá mibá nee tsár awa malayke, tam awa ak yaariir sleeme, ngiwa haniisi hamír kilá'?
40026054	Ala án adoorí bara tleéhh, adór Gooi ir bo/ a adoomá, tí kah gídaabá muruuwí gár kuwa hariím aqo in tleehharuut.”
40026055	Hamtidár kilae Yesu boo/aay guri báy, “Ahaá baré nina ti'ité' amor'eéni alé ar pangadu nee guhhuli'i, adór múk malgusmoó oohár áw. Umuúqo deelooro aníng a baraá Doó Mungú wa iwaawiít niwa intsaahhatimaamis, ala kuungá' i uhahiinda'aaká.
40026056	Ala tí sleémeero in tleehharút as gooír aaruuse iwa bo/.” Eeharuuseerós sleémeero guri geexeér, tari goów.
40026057	Yesu kuri óh, kway huúw amór Kayafa, geeraharusmoó úr oo saalíngw múk Yahudi. Diirí an dír intsaahhatuusér hara'ayár Musa nee bariisee i burumburít.
40026058	Petro iri eehararín ar saaweema ay dír afenír doó geeraharusmoó úr oo saalíngw múk Yahudi. Iri dáh baraá do', iri iwiít dinkwa nee sagadiyuusér do'dá', as alhhe'eesaydá' nguwa ari.
40026059	Geeraharuusér uren ar saalíngw múk Yahudi nee múk doó kwasleema sleémeero lamabu'úngw lama kuri leelehhiít daanduú Yesuwo as kuwa gaasi.
40026060	Ala lamabu'úngw taa sláy i kaahh, tam lamabu'uusér yaariir ar lama naa ti'iti. Aluuwo múk tsár niri hardáh,
40026061	tari káh, “Heewí ina oó', ‘Án do'wí oo Doó Mungú fee/aro u aleesláw nee nguri tleéhh deelo tám.’ ”
40026062	Geeraharusmoó úr oo saalíngw múk Yahudi iri sihhiít iri oó dír Yesu, “Masa xaslít? Mukwí gár daanduuwoge i kaahi a umós?”
40026063	Ala Yesu aa ilawatsiiká. Geeraharusmoó úr oo saalíngw múk Yahudi Yesu guri báy, “Án kuúng u báw, lo'o huuweek ar Mungúdá' slaáf. Atén ti ádbeer kuúng barnaxes aqo Kristo, Garmoó Mungú.”
40026064	Yesu iri oó', “Kuúng aga ó'. Ala án a kah, iimír hamí Garmoó Hee u aandá' aa iwiít dákw doó /iyáy oo kudá' aleesleemuú koóm, nee nay kii/ ar gawaá hunkoó doori.”
40026065	Geeraharusmoó úr oo saalíngw múk Yahudi inqwaruuwós guri feehhamiís, iri oó', “I Mungú /ooslislín. Gár lamabu'úngw hatlá' ngus ala leelehhiitaan a milá? Qaytsité', /ooslisliingós kwí hám ugwa axasé'.
40026066	Xáy, ma katá' kuungá'?” Tari oó', “Gár iwa harin a gaasa.”
40026067	Kuri gitsee/a i nitsimiít, kuri tuu'uút ar kundi'i. Nee bahh'alé nguri tlaaqarma' muxiyé',
40026068	tari káh, “Aá Krísto, atén i ooang, heé kuúng ugwa muux a heemá?”
40026069	Petro i iwiwiit dír afenír doó geeraharusmoó úr oo saalíngw múk Yahudi. Sagadiyuso'orka wák guna i daqeér, iri ó', “Kuúng a heé wák dír mukdá' nee Yesú Galilaya ti kooma'a.”
40026070	Petro iri tlaánk geerá muu sleémeero wa ale, iri oó', “Gár kiíng ta kat án a xuaaká.”
40026071	Petro iwa tsee/aá i ti'iít, iwa afkuú do' i hardáh, dasír hatlá' guri aán. Dasiidá' mukko didaádí dirií' guri beér, “Kwí i dinkwár i dirii' nee Yesú Nasareti.”
40026072	Petro iri malé tlaánk ar lo'o, iri oó', “Heesíng án u xuaaká.”
40026073	Deelór niiná iwa gwá', mukdaádá' naa baraadí hardah Petro kuri i daqáy, kuri báy, “Ar ló', kuúng a heé wák dir'ine. Asma tam axweesanaywók sleeme kuúng u laqaqán.”
40026074	Petro lo'o gari huúw iri oó', “Án heesíng burqo xuú' ni gwaá'.” Hamtidár kilae konkomo iri uú'.
40026075	Petro /aymuudá' Yesu aa oó' guri insláy, kudá' iwa káh, “Konkomo iwa uui, án kuúng iga tlánk sagaáwa tám wa ale.” Petro iri ti'iít tsee/aá i alé iri /aa/amín ar gurhaami.
40027001	Looa niwa tleér geeraharuusér uren sleémeero ar saalíngw múk Yahudi nee bariisér múk Yahudi tari al'axweés adór ta laqi daanduú Yesuwo as kuwa gaasi.
40027002	Yesu kuri tseék, kuri huúw ay amór Pilato, ga/awusmoó Kaisari.
40027003	Yuda, kudá' Yesu gwa sakii/, ngiwa ár gídaabá Yesu kwa qaro sakwasleemuút, iri gurhaamuút. Shilingidá' mibeeraá tám gari ki/ís dír geeraharuusér uren ar saalíngw múk Yahudi nee bariisee,
40027004	iri oó', “Aga dakuús, asma heé tlakweemaá koomaaká nguwa sakií/.” Inooín tari oó', “Gár atén ti huuw gawaá tisinge a milá? Kangwsíng a kók.”
40027005	Peésadá' gari kwaáhh baraá Doó Mungú, iri quútl, iri tláy, tiri tareereeár áy.
40027006	Geeraharuusér uren ar saalíngw múk Yahudi peésaadá' kari taataáhh, tari oó', “A hariímarooká peésaarí kawa qaasaan baraá sandakmoó ilahhooa, asma a peésár tseere.”
40027007	Tari al'axweés, Qaymór tleeusmo kari tlaáxw ar peésadá', tawa dír folituú dahaaye.
40027008	Gawaá adoorihe qaymoodá' kari báy “Qaymór tseere” tam ay laarí.
40027009	-
40027010	Gawaá adoorihe /aymuudá' aarusmo Yeremia aa oó' iri boó/, kudá' iwa káh, “Shilingidá' mibeeri tám kari taataáhh. Qaymór tleeusmo kari tlaáxw ar peésaadá', adoodár Aako ngira hara'ayín. Hariímarí a tidá' taa axweés nee múk Israeli asma weerisár heedaádá'.”
40027011	Yesu iri sihhiít dír geerá ga/awusmoó Kaisari. Ga/awusmo Yesu guri yaahaás iri oó', “Kuúng a waawutmoó múk Yahudíro?” Yesu iri oó', “Kuúng an kát.”
40027012	Ala qoomár kuwa sakwasleemuút nee geeraharuusér uren ar saalíngw múk Yahudi nee bariisee, gár aa oó' i káhh.
40027013	Pilato iri oó', “Kuúng a axamisakáhe mura' a magá' oo tindi daanduuwók i kaahi?”
40027014	Ala Yesu tam /aymuú wák gwa tlaxwiiká. Tam ga/awusmo iri ló'wa waa/oó/.
40027015	Umuúqo deelór Pasákuwo ga/awusmo heé wák gun gweer baraá múk taa tsegiiti, heedá' muu i gweerár wa slai.
40027016	Deeloodae heeko taa tseék i deer, inós a heé taa xuú' nee muu, umuuwós ku babay Baraba.
40027017	Boo/aydá' iwa burumburiít, Pilato iri oó', “Heé ta sla'a' a gaalá, Barabáwo laqaá Yesu, kudá' ta babay Kristo?”
40027018	Asma inós gaa xuú' gídaabá gár Yesu kungu sa duúx a da/i.
40027019	Nee Pilato iwa iwiít gawaá kitaangós kuduú kwasleema, hareerós hee nguri ya/áp, guri beér, “Kángw heesíng gan'amuú koóm mu i dahaar. Asma laarí xweeraawo án taa slahhe'eemaamiís ar baraá tlata as inós.”
40027020	Geeraharuusér uren ar saalíngw múk Yahudi nee bariisee boo/aay kuri harakeemiís as Baraba kunguwa duuxi nee Yesu kuwa gaasi.
40027021	Ala ga/awusmo iri oó', “Heé ni gweer baraá mukwí tsare a heemá?” Tari oó', “A Baraba.”
40027022	Pilato iri oó', “Ala Yesuwí ta babay Kristo án adór ngu laaq a adoomá?” Sleémeero tari oó', “Kikieek gawaá msalaába.”
40027023	Pilato iri oó', “Asma milá? Gár aa tlakweés?” Boo/aydá' tsimaahhiro iri ak buúhh, tari oó', “Kikieek gawaá msalaába.”
40027024	Pilato ngiwa ár gídaabá gár i bui i káhh, ala a tsimaahhi in tlahhaatláhh, ma'aay giri taataáhh, dabaawós giri hamaátl dír geerá múk wa ale, iri oó', “Aníng tlakweemaá ni koom i kahhiyá' gawaá daanduú heewí gan'amuú kooma. Ala kangwsíng a koohúng.”
40027025	Muu sleémeero iri oó', “Tseereerós atén ti /ak, nee na/'iirene.”
40027026	Pilato Baraba guri gweér. Nee Yesu muxtár qaw'iwo nguwa hhe'eés, guri dabaaín i qaás as kuwa kikii'i gawaá msalaába.
40027027	Yesu kuri huúw baraá boomár ur nee askaárír Pilato. Nee askaárír yaariir guri i burumburít.
40027028	Inqwaruuwós kuri duúx, kuri tsiitiís ar inqwaarír siira/aat.
40027029	Slamángw laqaya' kuri tlaatlaáw, kuri dahaás gawaá sagós. Daai kari haniís dákw doó /iyáy i alé. Tari tseeamín geeraawós wa aleeró kuwa niqimisi, tari káh, “Waawutmoó múk Yahudi, laawaay.”
40027030	Kuri i nitsimiít, daaidá' kari taataáhh dakós wa ale, kuri saga muúx.
40027031	Niqimisuuwo kuwa hhe'eés, inqwaaridá' kari hingeés, kuri inqwaruuwósú kilá' i dahaás. Kurir tláy, kuri kikiiár áy gawaá msalaába.
40027032	Qoomár tawa ti'imiiti, heeko kuri ár oo yaamaá Kirenér daáhh, umuuwós a Simoni. Heewí kuri harakeés as msalaábár Yesu ngiwa gagaari.
40027033	Tawa hardáh didár ta babay Golgota, gídaabárós a “Fartá saaga ”,
40027034	difaír taa garka qarqaár i aleedoók kari haniís. Ala ngiwa tsaáq, gay sií' wahto.
40027035	Kikiiaro kuwa hhe'eés, inqwaruuwós kuri qasmiís ar loohír adór mugú'.
40027036	Tari iwiít yaamí alé as kuwa xun.
40027037	Nee gawaá ságw msalaábarose gadá' kusa sakwasleemuút kari gooín gídaabá, “Heewí a Yesu, waawutmoó múk Yahudi.”
40027038	Qoomaadae mukko tsár oo malguuse kuri al kiki'ín nee inós, oo wák dákw doó /iyáy, nee kuqá' dákw doó basáy.
40027039	Nee múk loohidae waraáhh Yesu kuri tloqomiís ta hara sager'ín muumukuumiis,
40027040	ta kaahi, “Kuúnguudá' Doó Mungú gu feé/, nee kuri tléhh deelo tame, ti kilók alee/is, kuúng barnaxes aqo Garmoó Mungú, aweeráng gawaá msalaábaro.”
40027041	Slám geeraharuuseedár saalíngw múk Yahudi guri niqimís, nee intsaahhatuusér hara'ayár Musa, nee bariisee, kuri babáy,
40027042	“Múk hatlá' guna alee/iimiís, ala inós kilós alee/iisaro ti aleeslayká. Inós a waawutmoó múk Israeli. Axáy, i aweeri gawaá msalaábár wa ale hamír kilá', daqaní atén u haratlintiaán.
40027043	Inós Mungú gwa haratlintatií'. Barnaxes Mungú inós ngu slaa', a ngu ba/amisi hamí. Asma inós ina káh, ‘Aníng a Garmoó Mungú.’ ”
40027044	Slám mukduú malguuse oo nee Yesu taa al kiki'ín, nguna adoodár /ooslisliné' sleeme.
40027045	Looár lahhoó' iwa xeér, iimi iri gíp yaamu sleémeero ay looár gwaleél.
40027046	Looár gwaleele Yesu iri tseé' ar afór ur, iri oó', “Eloi, Eloi, laama sabaktani.” Gidaabárós a “Mungúeé', Mungúeé', án misa meér.”
40027047	Múk didaádí dirií' bahh'alé adoodá' ngiwa axaás, tari oó', “Heewí i Eliyá ateetín.”
40027048	Hamtidár kilae heeko wák dir'ine iri ta'aín, warqamooko guri tikiís ar ma'aá qarqará' awa taa tsoó/ baraá na/'aá xaaí wa ale, guri siíhh gawaá afkwá, daai, Yesu guri wahaás ar warqamoodá'.
40027049	Mukduú hatlá' iri oó', “Xáda xáy, a araán, Eliya ngu aweeriisár áya?”
40027050	Yesu iri malé tseé' ar afór ur, iri gwaá'.
40027051	Inqwaarír baraá Doó Mungú, ar do' gwa qasis, iri tla/a feehhít gáwtá wa ale ay baraay. Yaamu nay daaraxaatiyé' as kunseeli, tla/u nay feehhamitiyé',
40027052	/aantu nay kisiitiyé' nee múk yaariír oo hhohhó' oo aa qaatl nari waasleé/,
40027053	baraá /aantu ngay geexáy. Nee alaá Yesu niwa waasleé/ niri dahiyé' baraá Gixsadá' Hhoohhoo' nee múk yaariír giri ara'ár.
40027054	Geeraharusmooduú askaári nee mukdá' nee inós Yésú xuumá', kunseelidá' kawa ár, nee muruudá' aa tleehharuuti, tari ló'wa da'ayuút, tari oó', “Ar ló', heewí a tsuwá Garmoó Mungú.”
40027055	Nee/ameenarka yaariir i amorqá' saáw wa xumís. Inooín an kudá' Yesu ngwa eehariye' amór Galilayár wa ale, nee nguri sagadiyusiyé'.
40027056	Nee baraaine heé dáw a Mariamu Magdalene, nee Mariamu aayór Yakobo nee Yosefu, nee aayór doó Sebedayo.
40027057	Qoomár tsiindo niwa xayé', heeko daqaarmo nay hardáh. Inós a heé yaamaá Arimataya. Umuuwós a Yosefu. Nee slám inós a eeharusmoó Yesu.
40027058	Heewí nina hardáh dír Pilato as slaqwtá Yesu ngiwa firin. Pilato iri ya/án.
40027059	Yosefu slaqwtá Yesu gari aweeriís, gari untsuús ar inqwaarír /awaak.
40027060	Gari qaás baraá baa'aarós ar /aben, tidá' aa foól gawaá tlaa/ár i aleeró. Tlaa/ár yangaariir gari gwangwaraá' gawaá afkwá /aantaadá' i aleeró, iri quútl.
40027061	Ín Mariamu Magdalene nee Mariamu tidár tsár i didá' wa iwiwiitiyá', ta amór /aantaadá' ga/áy.
40027062	Tam bál tsár, an deeloodár alaá deelór amohhe'eemisuú deelór ur ar Pasaáka. Baldá' geeraharuusér uren ar saalíngw múk Yahudi nee múk Farisayo Pilato kuri i burumburiít,
40027063	tari oó', “Aáko, aga inslawaán gídaabá heedaáduú al/aymusmo qoomár iwa slafi ina oó' gídaabá, ‘Deelór tám bira waaráhh án ni waasleé/.’
40027064	Ala gawaá adoorihe hara'aya haniseek gídaabá /aanta kawa xun tam ay bál tám. Asma eeharuuseerós munguwa fiisór eér nee muu guri beer gídaabá, ‘Aa waasleé/ baraá múk aa qaátl wa ale.’ Nee al/aymár alhhe'eesaay tidár geera gari bá/.”
40027065	Pilato iri oó', “Askaári a koondá'. Tlawsé', /aanta xuumaak adoodá' kar xua'.”
40027066	Tari tláy, duguno kuri qaás gawaá tlaa/adá', askaári kari qaás as /aantadá' ngiwa xuun.
40028001	Tam deelór hungu/uma iwa fák, matlatlér boo/ ar deelór geera ar wiiki, Mariamu Magdalene nee Mariamu tidár tsár tana /aantár qaytsuú áy.
40028002	Nee kunseelír ur niri hardát. Asma malaykamoó Aako nina aweér gawaá doorí wa aleeró. Inós tlaa/adá' gari gwangwaraá' gawaá afkwá /aantaaro, iri gawaadí iwiít.
40028003	Nee gitsee/aá malaykamoodá' a adór mankari, nee inqwaruuwós ku ló'wa /awák adór tlaa/aá tluwaay.
40028004	Mukdá' /aantár xuúm tari da'ayuút, daaraxaay giri áy, tari adór múk aa qaatl.
40028005	Malaykamoodá' gari báy, “Kuungá' ma da'ayumitaara'. Aníng a xuú' heé kuungá' ta leelehhita' a Yesu, kudá' taa kikií' gawaá msalaába.
40028006	Diirihe i kaahh, asma aa qaroó waasleé/ adoodá' inós ngira oó'. Qwalaasé', dír kway qaatiís artá awaare'.
40028007	Nee kuungá' tlawsé' ar gaanslaay, eeharuuseerós ka beera', ‘Aa waasleé/ baraá múk aa qaátl wa ale. Nee hamí inós aa geerí tláy Galilayár i alé. Amoodae u aandá'.’ Hám daxta naa ádbáw.”
40028008	Tari tláy ar gaanslaay dír /aantár wa ale, ar dae nee qwal/ uú úr. Tari ta'aín, eeharuuse kari ádbeemuú áy.
40028009	Naxés Yesu nee inooín tiri doogiyé', iri oó', “Laawaay.” Tari tseewúy dirós i alé, kuri ya'a' óh, kuri i tumbarara'aát.
40028010	Yesu iri oó', “Ma da'ayumitaara'. Tlawsé', hhaee'eé' ádbawaak, i Galiláyár i tlaye', amoodaádae aníng i ariyá'.”
40028011	Qoomár /ameenadá' iwa tleér, askaáridá' /aantár xuum bahh'alé tari hardáh baraá gixsa. Muruuwí sleémeero aa tleehharuut kuri xu'utís dír geeraharuusér uren ar saalíngw múk Yahudi.
40028012	Tari burumburiít dinkwa nee bariisee, tari al'axweés. Askaári kari peésár yaariír i haniís,
40028013	kari báy, “Kuungá' ta oa' gídaabá, ‘Eeharuuseerós nina hardát xweeraawo, guri fís qoomár atén tawa guaán.’
40028014	Nee ala iidíguuwí ga/awusmo burngwa axaás, daqaní atén nee inós a axweesaán. Kuungá' ma da'ayumitaara' iidíguusíng wa ale.”
40028015	Askaáridá' peésar'ín gari ót, adoodá' kaa báy gari tléhh. Gawaá adoorihe axweesanaydá' iri tsiyaayaaxaát dír múk Yahudiro tam ay laarí.
40028016	Nee eeharuuseedá' mibá nee wak tari tláy ay yaamaá Galilaya, ay dír tloomadá' Yesu aa dir'ín i hara'ayín.
40028017	Inooín kuwa ár, kuri i tumbarara'aát. Ala bahh'alé baraaine nina xuruumitiyé'.
40028018	Yesu iri tseewúy dir'ín i alé, giri báy, “Aleesleemu sleémeero oo gawaá doori nee oo baraá yaamu kunga aníng i haniís.
40028019	Ala tlawsé', xoordu sleémeero eeharuuse tleehhaak, ki baatimisá' ar umuú Baabá nee oo Garma nee oo Qeeruú hhoohhoó',
40028020	nee ki intsaahhatimisá' kawa oohi tidá' sleémeero naa kuungí hara'ayiím. Nee ga/aawaak, aníng nee kuungá' a dinkwa deelo sleémeero ay alhhe'eesoó yaamu.”
41001001	Gaarí a iimu/úngw Ya/abtór hho' daanduú Yesu Kristo, Garmoó Mungú.
41001002	Asma baraá kitaábuú aarusmo Isayuwo kaa gooín gídaabá, “Ga/aaweek, ya/abusmooeé' u ya/aáw geeraawók wa ale, oo loohirók ga amohhe'eés.
41001003	Afór hee iiár i qaasaak ar tseeamiim baraá darmuú wa ale, ar kah, ‘Loohír Aako amohhe'eesaak, nee waarahhmawós gan'aasaak.’ ”
41001004	Ala Yohana iri ti'iít, iri baatimiís baraá darmuú wa ale. Iri alki/iít iri oó', “Hhu'u'umé' tundu baatimiisi as Mungú tlakweemaahúng ngiwa gurtlay.”
41001005	Xoorór yaamaá Yudea sleémeero nee múk Yerusalemu sleémeero kuri i daqáy, kiri baatimiís baraá yaaér Yordanír wa ale, tlakweemaaín kiwa hhu'u'ún.
41001006	Nee Yohana tsitaywós a tsitoó taa tleéhh ar se'éngw angamía, nee afeetloowós a himú kaahari, nee muruú /aymaarós a iingigi nee danú sla/a.
41001007	Iri alki/iít iri káh, “Heé aleesleemuú koóm oo án i baá/ ni hardah aluueé' wa ale. Tam aníng a hariimaaká niwa xupuu' as him'ér ya/ataawós ngiwa slakwekwe'ees.
41001008	Aníng nuna baatimiís ar ma'aay, ala inós nu baatimiis ar Qeeruú hhoohhoó'.”
41001009	De'emaadaádane Yesu iri hardáh, i amór gixsár Nasaretír daahh, ar baraá Galilaya, kuri baatiís nee Yohana baraá yaaér Yordanír wa ale.
41001010	Hamtidár kilá' iwa ti'iít baraá ma'aywo, doori gina ár naa gweeritiyé', nee Qeeruú hhoohhoó' i awdiit gawaawós i alé adór hhooki.
41001011	Afoo nay gawaá doorí wa ilawáts, i kat, “Kuúng a Garmaaeé', sla'aarusmooeé', oo aníng iga qwal/atis.”
41001012	Hamtidá' Yesu kuri huúw nee Qeeruú hhoohhoó' baraá darmuú i alé.
41001013	Ina hoót baraá darmuú wa ale deelo mibeeri tsiyáhh, kuna iiara'ár nee Neetlaangw, inós i dinkwa nee makaá sla/a, nee malayke guna sagadiyús.
41001014	Tam alaá Yohana kuwa tseék, Yesu iri daqáy baraá Galilaya, Ya/abtór hho' ar Mungú gari alki/iít,
41001015	iri káh, “Qooma aa bó/, nee waawuti'iimár Mungú naa tseewuúr. Hhu'u'umé' nee Ya/abtór hho' haratlintiaagáy.”
41001016	Yesu iwa waaraahhi dír afaá tlawtá Galilayaro, Simoni guna ár, nee Andrea hhiyaawós, ta baratsufoó kwakwaahh baraá tlawi, asma tawa ohuusér siyó.
41001017	Yesu giri báy, “Qwalaasé', án eehararé', án kuungá' nu intsaahhatís adór muu ngur amor'eé' huwahuba'.”
41001018	Hamtidá' baratsufay'ín kuri máy, kuri eehaár.
41001019	Iwa geerí kumiít gár niinawe. Yakobó Sebedayo nee Yohana hhiyaawós giri ár. Inooín sleeme ta baraá miringamoa, ta baratsufay'ín amohhe'eemiis.
41001020	Hamtidár kilá' giri ateét, baabuúín Sebedayo kuri geexáy baraá miringamo dinkwa nee múk slaqwe, tari daqáy kuri eehaár.
41001021	Tari tláy ay Kapernaumu, nee hamtidae bál deelór hungu/umaawo iri dáh baraá doó saaliingw, iri intsaahhatimís.
41001022	Tari waa/oó/ intsaahhatimisuuwose, asma gina intsaahhatimís adór heé hara'ayár koóm, aa intsaahhatimisiiká adór intsaahhatuusér hara'ayár Musa.
41001023	Qoomaadae baraá doó saalingw'ine heeko i deer oo neetlaame aa eér, iri tseé',
41001024	iri oó', “Atén nee kuúng a milá, Yesú Nasareti? Ahaá, nina hardáti as atén tiwa qwaares? Án kuú xuú' adór tar heemá, Kudá' Hhoohhoó' oo Mungú.”
41001025	Yesu neetlaameedá' gari iigahhaát iri oó', “Xasliité', ti'iité'.”
41001026	Neetlaameedá' hee guri pungahhamuúr, iri tsé' ar afór ur, guri geemeér.
41001027	Tari ló'wa waa/oó/ sleémeero, tam tiri yaahamisiyé' tari káh, “Gár adoorí a milá? A intsaahhasár /abéne? Ahaá baré ar aleesleemuwo tam neetlaame gan hara'ayiyín, inós gway iwawá/.”
41001028	Iidíguuwós ina tsiyaayaaxaát hamtidár kilá' umuúqo diiro baraá yaamu sleémeero awa bihhér Galilaya.
41001029	Nee tawa ti'iít baraá doó saaliingo, tari hardáh dír doó Simoni nee Andrea, dinkwa nee Yakobo nee Yohana.
41001030	Naxés aayór harér Simoni i gawaá qatani, ga/atani gaa ót, nee iidíguuwós kuri oó' dír Yesu.
41001031	Gari i tseewúy gari dawa óh gari tleés, ga/atanto iri hungú/, giri sagadiyús.
41001032	Qoomár tsiindo looa iwa dát, kuna múk yaariír i huwahuúw oo tiqtuuse nee oo neetlaamér koóm.
41001033	Nee múk gixsa sleémeero ina burumburiít afkuú doó i ale.
41001034	Múk yaariír oo tiqtír dimbadimbé ga koóm guri hungu/umiís, neetlaamér yaariir gari hingeemiís, sleeme neetlaame gaa mayká iwa axwes, asma gwa xú'.
41001035	Nee matlatlér boo/e iri tláy iri ti'iít ay dír muu iwa kahhi, iri firín didaádá' wa ale.
41001036	Simoni nee kudá' ti al koomá' kway leelehhiít.
41001037	Inooín kuwa sláy kuri báy, “Muu sleémeero i kuúng leelehhiit.”
41001038	Inós giri báy, “Qwalaasé' amór hatlá', amór gixsadaá tsewen, as Ya/abtór hho' ngiwa alki/iit amorqane sleeme, asma gaarí an gár aníng nisa hardáh.”
41001039	Iri daqáy baraá ayaá Galilaya sleémeero, iri alki/iít baraá maray'ín awa saaliingo, nee neetlaame gari hingeemiís.
41001040	Heé tiqtír tsatmit ina hardáh dirós, guri i tumbarara'aátb, guri firiirín iri oó', “Kuúng bar slá', án i aleesleér iwa hhehhe'es.”
41001041	Guri gurtláy, guri dakós i gan'aás guri kwatiít guri báy, “Án a slaá', hhoohhooúw.”
41001042	Nee hamtidá' tiqtirós tidár tsatmit iri qútl, inós iri hunguú/.
41001043	Guri hara'ayín kángw kilá' wa ale, guri quutliís hamtidár kilá',
41001044	guri báy, “Ga/aaweek, hee mu /aymuú bawaar, ala tláw ti laqaan dír geeraharusmoó saalíngw múk Yahudi. Muruudá' Musa aa hara'ayín haniiseek asma hungu/umaawók, as tí iwa lamabu'uungw tleehhit amor'ine.”
41001045	Ala heedá' iri ti'iít, iidíguudá' guri alki/iít ar axweesanoó yaariír, nee guri tsiyaayaaxán, tam Yesu pa/aangw gwa slayká oo iwa dahi baraá gixsa ar geehhooeema. Ala iri tsee/aá wa iwiwiít dír muu iwa kahhi, nee umuúqo diiro kuri i daqaqáy.
41002001	Alaá deelór niinawe Yesu iri dáh baraá Kapernaumu malé alé, kay axaás gídaabá i doó i dirii'.
41002002	Múk yaariír ina burumburiít, tam pa/aangw aa meetiiká afkuú do'o. Axweesantá Mungú gari dir'ín i alki/iít.
41002003	Muu iri hardáh oo heé tiqtír sol'omituú koóm gwa dirós i huuw, ku himbebeet nee múk tsiyáhh.
41002004	Nee i tsewuwto kuwa aleeslayká asma boo/oó muu, daanduú do' kuri fooxiís afi qoomaadá' inós i dirii'i. Fooxisaro kuwa hhe'eés, tiqtusmoodá' kuri aweeriís ar hhaftuuwós.
41002005	Yesu haratlintaaor'ín ngiwa ár, tiqtusmoodá' kuri báy, “Garmaaeé', tlakweemaawók kaa gurtláy.”
41002006	Nee baraá tla/angw'ine intsaahhatuusér hara'ayár Musa bahh'alé i deer ar iwiwiit, ta baraá muner'ín i axwees gídaabá,
41002007	“Asma milá mis adoorí kah? I Mungú /ooslislín. Heé tlakweema gurtleemuuwo gi aleesláw a heemá? A har Mungú kilóseéke?”
41002008	Ala Yesu gari tsaáhh baraá muunuúwose gídaabá ta adoodá' axwees baraá muner'ín i alé, giri báy, “Asma milá mas adoorí axwesá' baraá munerhúng i alé?
41002009	Gár ák inslaahh a gaalá, ar heé tiqtír sol'omituú koóm kuwa báya, ‘Tlakweemaawók kaa gurtláy’, laqaá kuwa bay, ‘Sihhiít, hhaftuuwók gagaareek, hi'imiít.’
41002010	Ala kuungá' xuaak gídaabá Garmoó Hee aleesleemuu gu kón baraá yaamuuwo oo tlakweema ngiwa gurtlay.” Tiqtusmoodá' guri báy,
41002011	“Án a kah sihhiít, hhaftuuwók gagaareek, waátl amór do'ók.”
41002012	Iri sihhiít, hhaftuuwós guri gagaár, iri ti'iít geerá muu sleémeero, tam muu sleémeero iri waa/oó/, Mungú kuri xirfayeemiís, tay káh, “Adoorí aga baloó araaniiká.”
41002013	Yesu iri ti'iít malé alé, iri tláy bihhaá tlawi, nee boo/aay sleémeero iri amoorós i daqáy, guri intsaahhatimís.
41002014	Tam qoomár iwa waaraahhi, Lawi oo Alfayo guna ár, aa iwiít baraá doó ohomér koódi. Guri báy, “Eeharáng.” Iri tláy guri eehaár.
41002015	Tam Yesu iwa dír muruú /aymár i iwiít dír doó Lawiwo, ohomuusér koódi ar yaariir nee tlakuuse tana al iwiít nee Yesu nee eeharuuseerós, asma múk gwa eeharahaar ku yaariír.
41002016	Intsaahhatuusér hara'ayár Musa nee múk Farisayo kuwa ár, iwa dinkwár wa /ayin nee ohomuusér koódi nee tlakuuse, eeharuuseerós kana báy, “Asma milá mis al /ayiná' nee ohomuusér koódi nee tlakuuse?”
41002017	Yesu adoodá' ngiwa axaás, giri báy, “Múk slaqoo hhó' i qwaslaarmoó leelehhiitiiká, aqo har tiqtuuse. Aníng naa hardahiiká as gan'amuuse ngiwa ateetiim, ala nina hardáh as tlakuuse.”
41002018	Eeharuusér Yohana nee múk Farisayo tawa gwaawín, naxés muu iri hardáh dír Yesu, kuri báy, “Ahaá baré eeharuusér Yohana nee eeharuusér Farisayo i gwaawawiín, eeharuuseerók gaálay i gwaawawiin.”
41002019	Yesu giri báy, “War/aá garmoó duuxuxuúm mihar gwaawiná' qoomár barta dinkwa nee garmaadá' duuxuxuúm? Qoomaadá' sleémeero tawa dinkwár i dirii'i nee garmoó duuxuxuúm, gár tas gwaawin i káhh.
41002020	Ala deelo i hardát ar garmoó duuxuxuúm kuwa hingeesi, nee deeloodá' an deelór tawa gwaawin.
41002021	“Hee i kaahh oo warqamoó /abén gu hiriít gawaá inqwaarír aa gwa'. Ala burungwa hiriít, warqamoodá' /abén inqwaaridá' aa gwa' ga hhitín, nee didá' aa feehhit i ló'wa doogiín.
41002022	Tam hee i kaahh oo buurár hamhaamic ga qamamiím baraá dahhaaroó qarén. Biringa qaás, buuraadá' dahhaaráydá' gu tsú/, buura iri ku'út, nee dahhaaráy iri hhitiruut. Ala buurár hamhaami dír ki qamamin a baraá dahhaaroó /abén.”
41002023	Yesu nee eeharuuseerós tawa waaraahhi ar baraá qamaá angaáno deelór hungu/umaawo, eeharuuseerós angaáno guri pikimís.
41002024	Yesu kuri báy nee múk Farisayo, “Ga/aaweek, eeharuuseerók baré adór hariimaaká gan tlehhít bál deelór hungu/umaawo.”
41002025	Giri báy, “Aga soomusi'iikáhe adoodá' Daudi aa tleéhh qoomár iwa gaa konká, nee iwa qwariít? Inós nee mukdá' ti al koomá'
41002026	tana dáh baraá Doó Mungú qoomár Abiyatari tawa geeraharusmoó úr oo saalíngw múk Yahudi. Inós mikaáteedá' taa qaás as Mungú gari /aáy, tidá' hariimaaká /aymaaro, aqo har geeraharuusér saalíngw múk Yahudi kilooín. Gari haniís sleeme dír mukdá' nee inós ti al koomá'.”
41002027	Giri báy, “Deelór hungu/uma kana tleéhh as hee, ala hee kwa tleehhiiká as deelór hungu/uma.
41002028	Ala Garmoó Hee an Aakoó deelór hungu/uma sleeme.”
41003001	Yesu iri dáh malé alé baraá doó saaliingw, nee baraadane heeko i deer oo dakós aa sol'oot.
41003002	Kuri gigidín gídaabá kuwa ari, áx heedaádá' gu hungu/uúsi deelór hungu/umaawo, as kuwa sakwasleemuuti.
41003003	Heedaádá' dakós aa sol'oot guri báy, “Baraá tla/aangw i sihhiiteek.”
41003004	Giri yaahaás, “I hariínda deelór hungu/umaawo gár hhoo' tleehhamooro laqaá gár tlaakw, hee hungu/usa Iaqaá gaasa?” Tari xasliít.
41003005	Iri gurhaamuút asma gawdeemaá muner'ín, giri ilá i duxún bihhe sleémeero ar buhhta, heedaádá' guri báy, “Dakók gan'aaseek.” Inós dakós guri gan'aás, dakós iri hunguú/.
41003006	Hamtidár kilae múk Farisayo iri ti'iít, ta kwasleemár tlehhiit daanduú Yesu dinkwa nee múk Herode, adór kur gaasi.
41003007	Yesu tiri paraátl, inós nee eeharuuseerós, iri tláy amór tlawi, kuri eehaár nee boo/oó yaariír oo muu. Mukwí sleémeero amór i dahhi a amór yaamaá Galilaya nee yaamaá Yudea,
41003008	nee gixsár Yerusalemu nee yaamaá Idumaya nee gayuú Yordani nee bihhér Tiro nee Sidoni. Mukwí Yesu guri i daqáy asma iidíguú muruudá' sleémeero aa tlehhiít, kwaa axaás.
41003009	Eeharuuseerós gari báy, “Miringamo tseweesare' dir'eé' ale, asma boo/aay miwa tliíq.”
41003010	Asma múk yaariír guna hungu/uumiís, tam sleémeero awa slahha'amuú dimbadimbé ngu koomá' kuri i tseewúy ar tliqa as kuwa kwatitár wa slai.
41003011	Nee mukduú neetlaame aa eér umuúqo siiwaro Yesu burkwa ár, in tumbarara'aamiit dír geeraawós i alé, tan tseeamín ta kaahi, “Kuúng an Garmoó Mungú.”
41003012	Giri ló'wa hara'ayín gídaabá, “Án mi xu'utisara'.”
41003013	Yesu iri tsa/án gawaá tlooma, kudá' inós aa slaá' giri ateét, kuri i daqáy.
41003014	Múk mibá nee tsár guri tsawaár as tawa dinkwa nee inós, nee nguwa ya/aawi alki/ituú axweesantá Mungú wa ale,
41003015	slám /uuru nguwa kona' oo neetlaame hingeemis.
41003016	Eeharuuseedá' mibá nee tsár gana qaás. Inooín a kuká', Simoni, kudá' aa umuú hatlá' i tsaát tawa Petro,
41003017	Yakobo garmoó Sebedayo, nee Yohana hhiyoó Yakobo, giri umuú hatlá' i tsaát, a Boanerge, gídaabárós a daaqoó tsimaahhuuse,
41003018	Andrea, nee Filipo, nee Bartolomayo, nee Matayo, nee Tomaso, nee Yakobó Alfayo, nee Tadayo, nee Simonudá' yaamuuwós aleeslaáqwd.
41003019	Nee Yuda Iskariote, kudá' Yesu gu sakií/.
41003020	Aluudae Yesu iri waátl amór do'. Boo/aay iri burumburiít malé alé, tam inooín pa/ángw muruú /ayma kur /ayi kwaa slayká.
41003021	Múk dooín iidík nguwa sláy iri ti'iít as kuwa oohi, asma ta kaahi, “Fuquraangós aa /aarúy.”
41003022	Nee intsaahhatuusér hara'ayár Musa, tidá' naa amór Yerusalemú wa awet ina kát, “Inós kwaa áy nee Beelsebuli, kudá' úr oo neetlaame, nee i neetlaamér gusiisín ar /uuruuwós.”
41003023	Muu guri ateét guri i axweés ar slaqsi'i, iri oó', “Neetlaangw kilós hingeesaro ti aleesláya?
41003024	Nee waawuti'iima birti tlaampa'aamís kilós ale, waawuti'iimadá' sihhiita ga aleesleeraaká.
41003025	Nee do' birti tlaampa'aamiis kilós ale, do'dá' sihhiita ga aleeslayká.
41003026	Nee Neetlaangw bar inós kilós taa i haratláy bir slaaqw, sihhiita ga aleeslayká, alá iqo harki/isoó kón.
41003027	“Heé dahamu gu aleesláw baraá doó heé /uuruú koóm i kaahh, xoosla gay hayoh, barnaxes heedaádá' /uuruú koóm gwa tseegiiká ala alé, daqaní do'dá' gway sangw /awa/awín.
41003028	“Án a kah, tlakweema sleémeero awa muu ki gurtláy, nee /ooslislingw'ín sleémeero oo Mungú kuwa /ooslislin,
41003029	ala heé Qeeruú hhoohhoó' gwa /ooslin, tlakweemaawós ki baloó gurtlayká, aqo tlakweemaawós nin iwiwitiyá' daanduuwós wa ale ay kureeraá kureér.”
41003030	Inós adoorí gana oó' asma adoodá' inooín tawa kaahi, “Neetlaame gwa eér.”
41003031	Aayoorós nee hhaeewós awa daaqaay tari hardáh, tari tsee/áy sihhiít, hee kuri ya/aáw inós nguwa ateeti.
41003032	Nee boo/aay aa iwiít, inós kwa harweér kuri báy, “Ga/aaweek, aayoorók nee hhaeewók ta tsee/áy dirii', ta kuúng leelehhiit.”
41003033	Giri i ilawaáts iri oó', “Aayor'eé' nee hhaee'eé' a ín heemá?”
41003034	Mukdá' aa iwiit guri i qaytsiít, kudá' gwa harweer bihhe sleémeero, iri oó', “Ga/aawaak, aayor'eé' nee hhaee'eé' a kuká'.
41003035	Asma umuúqo heewo oo sla'aarír Mungú ga tleéhh, kudá' an hhiyaaeé' nee hho'or'eé' nee aayor'eé'.”
41004001	Yesu iri malé iimu/ún intsaahhatimisuuwo afaá tlawtá wa ale. Boo/oó yaariír guri i burumburiít. Inós iri tsa/án gawaá miringamooko baraá tlawtí dirií', as tliqa, iri iwiít. Nee boo/aydá' sleémeero gwa i burumburiit i afaá tlawtí dirii' amór yaamaá kaahaar.
41004002	Muruú yaariír guri intsaahhatimís ar slaqsi'i. Qoomár iwa intsaahhatimisi iri oó',
41004003	“Iia qaasaak, dahaasusmo ina dahaasíngw áy.
41004004	Nee qoomár iwa dahaasin, dahaasiingw bahh'alé ina paáhh afaá loohi. Tsir/o niri hardát, dahaasingwdá' guri /ák.
41004005	Dahaasíngw hatlá' ina paáhh gawaá tla/u, didaádár hhapér yaariir iwa kahh. Nari ti'iít ar gaanslaay, as hhapér bu'uut iwa kahh gawaá daanduú tla/uudae.
41004006	Nee tam tsee/amá iwa gwa/aát iri káh, asma dír dee/ár nguy sihhi i káhh.
41004007	Dahaasíngw hatlá' iri paáhh baraá laqaya', laqayaadá' niri uraarayé', dahaasingwdá' kuri tliíq, iri laqwaaliiká.
41004008	Dahaasíngw hatlá' iri paáhh dír hhapér hho'. Dahaasingwdá' niri ti'iít, iri uraaráy, iri laqwaál, oo wák mibeeri tám, nee oo wák mibeeri lahhoó', nee oo hatlá' tsiiru.”
41004009	Iri oó', “Heé iiaá axamis gi koóm, i axaasi.”
41004010	Boo/aydá' yaariír sleémeero iwa quútl, Yesu iri kilós meét. Nee mukdá' didí meet guri i daqáy dinkwa nee eeharuuseedá' miba nee tsár, iidíguú slaqsi'iidá' kuri yaahaás.
41004011	Yesu giri báy, “Kuungá' xu'uti aga sleeré' daanduú iidíguudá' taa luú/ oo baraá waawuti'iimár Mungú, ala dír mukdá' hatlá' oo tsee/aawo kan kah ar slaqsi'i,
41004012	gídaabá, ‘Ta qaytsiti makawa ár, ta axaasi, ala gídaabá makawa tsaáhh, Mungú mukuwa i warqáy nee gurtleemuú tlakweema munguwa slayé'.’ ”
41004013	Giri yaahaás, iri oó', “Kuungá' slaqsaywí u xua'akáhe? Ala slaqsi'i sleémeero adór kir tsahha'?
41004014	Dahaasusmoodá' gár i dahaasin a axweesantá Mungú.
41004015	Axweesantá Mungú tidá' aa pahh baraá loohi, an mukdaádá' gaa axaas, nee Neetlaangw iri hardáh, gay hingeés tidá' taa dahaás baraá muner'ín i alé.
41004016	Tidá' taa dahaás gawaá tlaa/a an mukdá' axweesantadá' gaa axaas, nee gari ilaóh ar qwala/.
41004017	Ala dee/ár i kaahh baraaine, nee tan hoot qoomár niinawe. Aluudaádae slahha'amaaye laqaá gusisiingw binda ti'iít as daanduú axweesantadá', tari dukuutse.
41004018	Nee axweesantadá' taa dahaás baraá laqaya' an mukdá' gaa axaas,
41004019	nee tari daawimiit as muruú slafiingw oo baraaká' yaamu. Daqaari'iimár yaamu gina uurúx, nee ilatleerír muruú dimbadimbé oo baraaká'. Gawaá adoorihe axweesantadá' pa/ángw ir laqwal gwa sleeriiká.
41004020	Nee axweesantadá' taa dahaás baraá hhapér hho' an mukdá' axweesantadá' gaa axaas, nee gari ilaóh. Axweesantadá' irí laqwál baraá muner'ín i alé, oo wák mibeeri tám, nee oo wák mibeeri lahhoó', nee oo hatlá' tsiiruú wák.”
41004021	Giri báy, “A adoomá? Hee i deéro oo tsaa'asi ga dír geetlákw i qaás, laqaá guruú qatani? Dír kay qamamin a dír geehhoo'.
41004022	Umuúqo gaaro ar geehhooeeká i geehhoouúr, nee umuúqo gaaro ar taa luú/, ka geehhooees.
41004023	Hee barnaxes iiaá axamis gi kón i axaasi.”
41004024	Giri báy, “Qaytsité', har qoomaydá' kuungá' tar qoomaamesa', kungu kuungár qoomeemees, nee slamtí kungu har waarahhaas.
41004025	Umuúqo heewo oo gár koóm ka dook, nee kudá' gár koomaaká, tam tidá' niina i kon ka hayoh.”
41004026	Iri oó', “Waawuti'iimár Mungú slaqsaywós a adór heé aa dahaasin.
41004027	Dahaasingwdaádá' niri ti'iít, iri uraaráy umuúqo deeloóro ar adór inós i xuiiká, asma inós xweeraawo in guu', tlaatla/ango in gadiyeeduuwós i tláy.
41004028	Asma balaangw ina baraá hhapér wa kilós /aluús, haywi niri ti'ít, aluuwo hhaansli, aluuwo tari balaangw.
41004029	Balaangw iwa haamaár, tsataay guri óh, asma bu'uungw aa xáy.”
41004030	Iri oó', “Waawuti'iimár Mungú gár kar slaqsan a milá? Laqaá slaqsoó kar qoomeesaan a umós?
41004031	Waawuti'iimarí a adór ilmoó xa'anooko ta bay haradaáli. A ilmoó niiná ló'wa ale baraá dahaasiingw sleémeerowo.
41004032	Ala burkwa dahaás in uráy, iri kiintuú úr tleehhiit oo xaa'aá gauuwós sleémeero gi baá/. Haleemaá uren gay tleehh, tam tsir/o maray'ínf giri tlehhít baraá mahhatírós i alé.”
41004033	Axweesantós gana alki/iít dir'ín i alé ar slaqsa'aá yaariir awa adoorí, qoomár har inooín axaasaro taa aleesláy.
41004034	Umú gár aa dir'ín i axweesi, gana axweés ar slaqsi'i, ala dír eeharuuseerose sleémeero gana gwa/atís qoomár tawa kilooín.
41004035	Baalaadár kilae tsiindo niwa xayé', eeharuuseerós gari báy, “A gayuuqá' i waarahhaán.”
41004036	Mukduú hatlá' kuri geexáy, tay al tláy ar miringamoodá' inós i dirii'i, nee miringér hatlá' tay koné'.
41004037	Fur'ár ur gina baraá tlawtí eér, ma'aay fur'a giri leexwanduúr, nay tsifaqamiitiyé' baraá miringamoó i alé, nee miringamo iri lak haáts ma'aywo.
41004038	Yesu inós i guu' baraá miringamoó wa ale amór alu, sagós gwa gawaá geeohomaár i qaás. Kuna tleés kuri báy, “Intsaahhatusúmo, a gaarookáhe diroge atén tawa qwaaraan?”
41004039	Ina tláy, fur'a gari i gahhaát, tlawi gari báy, “Xasliít, amohhooúw.” Hamtidár kilae fur'a iri xaslít, tlawi iri ló'wa amohhoouúr.
41004040	Giri i ilawaáts, “Mas adoosír da'ayumitá'? Haratlintaaorhúng i káhha?”
41004041	Daér ur giri eér, tari kilooín axweés, tari oó', “Heewí a heé adoomá? Asma fur'a nee tlawi tidá' ngaa báy ngi tlehhiitiyá'.”
41005001	Tari hardáh gayuú tlawi baraá yaamaá múk Gerasi.
41005002	Hamtidár kilae niwa gawaá miringamoó wa aweér, tina doogiyé' nee heeko neetlaame aa eér, i amór /aantaá daahh,
41005003	asma inós amoodár /aantu gan hootaatín. Tam heé ila/aro gwa aleeslay i kaahh, tam tseegamooro. Tam qutúr sleeme ila/aro guna harslaaqaát.
41005004	Asma daqtá yaarire ku tseegaagiit ar qutúr daba' nee ya'aawo, ala gun tlaqaqaat. Tam heé /uuruuwo gwa aleeslay i kaahh.
41005005	Nee deelo slémeero xweera nee tlaatla/aango amoodár /aantu gin wa iwaawiit, nee gawaá tlom'i. Nee slám in tseeamaamín nee tin tlaaqaaqán ar tlaa/e.
41005006	Heedaádá' Yesu nguwa amorqá' saáw i ár, guna i ta'aín, guri i tumbarara'aát,
41005007	iri tseé' ar afór ur i kaahi, “Yésu, Garmoó Mungú Gawa, án nee kuúng a milá? Un firiím ar umuú Mungú, mi slahhe'eemisaar.”
41005008	Asma geeraawo Yesu neetlaame gana báy, “Kuungá' neetlaáme, dír heesíng geexawaak.”
41005009	Yesu guri yaahaás, “Umuuwók a heemá?” Iri oó', “Umuueé' a Daqa, asma atén ti yaariír.”
41005010	Heeduú neetlaamér koóm Yesu guri ló'wa harhheehhe'eemiís, asma neetlaameedá' mingiwa huúw baraá ayaá hatlá'.
41005011	Nee daqtá ur ar baynu i deer didaádae ar ta de'en bihhaá tloomár wa ale.
41005012	Neetlaameedá' Yesu guna harhheehhe'eemís guri beér, “Atén ti hup amór baynu asma kiwa awaan.”
41005013	Yesu iri ya/án. Neetlaameedaádá' heedaádá' guna geexeér, baynu giri eér. Daqtadár baynu sleémeero iri /ét ar ti'iingw baráy alé, iri /ét baraá tlawi. Daqtadá' iri baraadí qátl, faaroorós a kume tsár.
41005014	De'eamuusér baynu iri góp, iidíguudá' guri alki/ít baraá gixsár wa ale nee inslaawaydae. Muu niri ti'iít kawa ari gadá' aa tleehharut.
41005015	Tari daqáy amór Yesú i alé, heedaádá' geeraawo neetlaamér koóm kuri ár, aa iwiít, i tlabaawós kón, nee fuquraangose. Inós an kudaádá' geeraawo daqtadá' koóm. Tari da'ayuút.
41005016	Nee mukdaáduú tlehhemi'iidaádá' gaa geerí ar, kari alki/iít gár heedaádá' neetlaamér koóm gwa eer geeraawo, nee iidíguú baynu.
41005017	Yesu kuri firín iwa quutli didár ayaaine.
41005018	Qoomaadá' inós iwa tsa/a/an gawaá miringamoó i alé, heedaáduú geeraawo neetlaamér koóm guri firín as tiwa kona' nee inós.
41005019	Ala Yesu gwa ya/aniká nee inós tiwa kona'. Guri báy, “Tláw amór doohúng nee amór mukók, gár afhhamít ar Aako naa kuúng i tleéhh alki/iiteek dir'ín i alé, nee adór inós ura gurtláy.”
41005020	Iri tláy baraá yaamaá Gixsadaá Mibaangw, muruudá' slahhaá' oo Yesu aa inós i tleéhh guri iimu/ún alki/ituuwo. Muu sleémeero guri waa/oo/amór wa ár.
41005021	Qoomár Yesu niwa gayuuqá' wa kií/ ar miringamo, múk yaariír guna i barumburiít qoomár iwa afaá tlawtí dirii'i.
41005022	Heeko úr oo doó saaliingw guri didí áy. Umuuwós a Yairo. Inós Yesu nguwa ár, iri tumbarara'aát dír ya'aawós i alé,
41005023	guri ló'wa firín iri oó', “Dasir'eé' tooka niina i afkuú bohóngw i dirí'. Xa qwaláng, dakók i qaaseek, i hungu/, miwa gwá'.”
41005024	Tiri koné' nee inós. Mukdá' yaariír guri eehaár ar tliqa.
41005025	Nee /ameenirka i deer ar tiqaaqiim kureeri mibá nee tsár ar tiqtír ubíngw tseerdu.
41005026	Slahhe'emisuú yaariír gwa slaasleér ar dabaá qwaslaarér yaariir. Muruuwós sleémeero iri faák, sleeme aa gaa buiiká, aqo har tiqtirós gana albúhh.
41005027	-
41005028	Iidíguú Yesu nguwa axás, iri baraá tla/ángw múk ar ót ay alaá Yesu, iri baraá muunaáwós i ó', “Inqwaarirós kilós bara sangw kwatiít, a hunguú/.” Inqwaarirós gari kwatít.
41005029	Hamtidár kilae tseerduuwós nay qawiyé', gari kilós tsáhh baraá slaqwtose gídaabá aa hungú/.
41005030	Hamtidár kilae Yesu gari tsaáhh gídaabá /uuruuwós oo hungu/umis i gadiyuus dír heekó wa ale. Iri amór múk i warqáy iri oó', “Heé inqwaarir'eé' gaa kwatiit a heemá?”
41005031	Eeharuuseerós guri beér, “Múk yaariír adór ur tliqiít u qa/eerakáhe? Kuúng mas malé yaahamís gídaabá, ‘Heé án iga kwatiit a heemá?’ ”
41005032	Iri qaytsiít bihhe sleémeero, asma heé adoodá' gaa tleehh nguwa artá wa slai.
41005033	/Ameenír aáng iri daaraxát daeero, asma gaa xú' gár ga wa tleehharut, iri hardát amór Yesu, iri dír ya'aawós i tumbarara'át, looeema sleémeero giri dirós i alki/ít.
41005034	Yesu gari báy, “Dasir'eé', haratlintaaoorók kiíng iga hungu/ús, tláw ar wayda, adoosíng tara hungú/ koomeek.”
41005035	Iwa baraá axweesantadí kahhi, mukko nina hardáh, i amór doó heedaádá' úr oo doó saalíngw daahh, ta kaahi, “Dasirók aa gwá', gár Intsaahhatusmo kus malé daawitimiisaan daxta i káhh.”
41005036	Yesu axweesantadá' ngiwa axaás kawa axweesi, heé úr oo doó saaliingw guri báy, “Ma da'ayumiitar, án haratlintiáng.”
41005037	Tam heé aa ya/án i kaahh oo nee inós ti koomá', a har Petro nee Yakobo nee Yohana, hhiyoó Yakobo.
41005038	Tari hardáh dír doó heedaádá' úr oo doó saaliingw. Yesu múk yaariír guri ár oo aa amoqwaar. Inooín ta /aa/amín nee ta tsuunquumiis ló'wa ale.
41005039	Iwa baraá doó i dáh, gina báy, “Masa amoqwadé'? Nee mas /aa/amiindá'? Dasi aa gwaiká, in gú'.”
41005040	Kuri wa qaseesén ló'wa ale. Inós mukduú hatlá' nguwa hhe'eés tsee/áy duuxaro, baabuú dasiidaádá' nee aayír'ín ginara tláy, nee mukdá' nee inós ti koomá', tari dáh amoodár dasi i diri'.
41005041	Dasiidá' gari dawa óh, gari báy, “Talita kum,” gídaabárós, “Dási, án a kah tláw.”
41005042	Dasi iri sihhít, iri hii'imít, asma a dasír kureeraá mibá nee tsár gaa eer. Adoodá' kari waa/oo/amór úr wa ár.
41005043	Giri hara'ayín ló'wa ale gídaabá, “Kaangwí mu dír heé i ooara'.” Giri báy, “Dasi muruú /aymár i haniisaak.”
41006001	Yesu nina tláy amoodá' wa ale iri kií/ ayaaín, nee eeharuuseerós ti koná'.
41006002	Bál deelór hungu/umaawo múk yaariír guna intsaahhatimís baraá doó saalíngw wa ale. Inooín intsaahhatimisuuwós kuri waa/oo/amór wa ár, tari oó', “Kwí amór tí sleémeero ngiwa sláy a amá? Sagalooarí taa heewí haniís a sagalooár adoomá? Nee muruú xuawásl kwí i tlehhiiti a milá?
41006003	Kwí a kudá' oo maraá tlehhahhitakáhe? Aayoorós a Mariamu, hhaeewós a Yakobo nee Yose nee Yuda nee Simoni. Hhaeewós awa dasu a kudá' ayaarén i diriiá'áke?” Kuri insareéhh.
41006004	Yesu giri báy, “Aarusmo dír kuwa ilaiwawa/iiká i káhh, aqo har dír ayaawós nee dír mar'eefoowós nee dír múk dooín.”
41006005	Ala inós gár aa tleéhh iri káhh baraá muruú xuawaslene baraá ayaadaádae, aqo har tiqtuusér niina gana dabáy qaás, gari hungu/uús.
41006006	Inós iri ló'wa waa/oó/ as haratlintaaor'ín wasle. Yesu iri baraá inslaawaydá' wa hi'iimiít iwa intsaahhatimisi.
41006007	Eeharuuseedá' mibá nee tsár gari ateét gari iimu/ún ya/abitooro tiwa tsár wa koomakona', gari /uuruú i haniís oo neetlaame hingeemis.
41006008	Giri hara'ayín gídaabá, “Bar aa'aá keerá' gaa ma huuwara', aqo har hhara kilós. Muruú /ayma mu huuwara', tam tlakwaay, tam peésár baraá tlin'i.
41006009	Ya/ata' dahaasaak, inqwar mu tsadér wa huuwara'.”
41006010	Giri báy, “Umuúqo diiro bara hardaté', dír doó wák wa hootaak ay dír deelorhúng i fak didae.
41006011	Dír kuungá' tunduwa ilaohiiká, nee axweesantahúng kawa slaiká axaasaro, quutlé', didá' geexawaak, teeri ka alí kukuá', adór gurbua dir'ine.”
41006012	Tari tláy Ya/abtór hho' ar Mungú kawa alki/iiti gídaabá muu iwa hhu'u'un.
41006013	Neetlaamér yaariir kari hingeemiís, tiqtuusér yaariir kari sliík di/itár alé, kari hungu/uumiís.
41006014	Waawutmo Herode iidíguuwí guna axaás, asma iidíguú Yesu umuúqo diiro kwaa axaás. Muu i kaahi, “Yohanudá' Baatimaamiís naa waasleé/, gawaá adoorihe /uuruuwí in baraawós wa gadiyuus.”
41006015	Bahh'alé ta kaahi, “A Eliya.” Bahh'alé ta kaahi, “Kwí a aarusmo adór aaruuseedár bál geera.”
41006016	Ala Herode tí ngiwa axaás iri oó', “Heesíng a Yohana kudá' naa saga tsaát nina waasleé/.”
41006017	Asma Herode inós muu guna ya/aáw, Yohana kuri óh, kuri tseék. Gár adoorí ngisa tleéhh a as Herodia, harér Filipo hhiyoó Herode, tidá' Herode aa duúx.
41006018	Asma Yohana Herode guna báy, “Adoosíng i gan'aaká ar harér hhiyaawók kawa dux.”
41006019	Herodia loohi gana leelehhít ar Yohana ngur gas, ala gaa sleeriiká.
41006020	Asma Herode Yohana gu da'ayumiit, asma ga xuu' gídaabá a heé gan'amká koóm, oo hhoohhoó' dír Munguhe. Inós guna amohhe'eemiís asma mukuwa gaás. Axweesantá Yohana gana axamiís ar qwal/amaaye, ala axweesantadaádá' inós guri sakwasleemút.
41006021	Herodia deelór pa/aangw nguwa sleér, an deeloodá' ur ar xwaylár Herode kawa inslaslay. Baldae Herode múk yaariír guna dír do'ós i dahi'ís, waawituú baraá gixsadár ayaawós nee múk urén oo askaári, nee múk urén oo yaamaá Galilaya.
41006022	Dasír Herodia niri hardát iri nét, Herode guri qwala/ás, nee mukdá' didí dirií' sleeme. Waawutmo Herode dasiidá' gari báy, “Án firiimáng umuúqo gár ta sla'a, án ngi haniís.”
41006023	Lo'o gari huúw iri oó', “Umuúqo gár ta sla'a ngi haniís, tam waawuti'iimar'eé' qasisaro a ya/aám.”
41006024	Dasi iri tleér ay amór aayir'ín, gari yaahás gídaabá, “Gár ni firiim a milá?” Aayo gari beér, “Ságw Yohanudá' Baatimaamiís na firiimeek.”
41006025	Hamtidár kilá' dasi nina kí/ ar gaanslaay ay dír waawutmo, guri firiín gídaabá, “Gár ni slaa' a ságw Yohanudá' Baatimaamiís hamír kilá' baraá xooslmoó i qaasang.”
41006026	Waawutmo iri gurhaamuút ló'wa ale. Ala si'ima gaa aslayká as lo'odá' aa huúw, nee as mukdá' didá' wa /ayiím.
41006027	Hamtidár kilae waawutmo askaarmo guri ya/aáw ságw Yohana kuwa leehhi. Askaarmo iri tláy baraá doó tseegamo. Yohana guri saga tsaát,
41006028	sagós nguri huúw ar baraá xooslmo, guri dír dasiidí haniís. Dasi guri dír aayir'ín i hanís.
41006029	Eeharuusér Yohana iidíguuwí nguwa axás tari tláy, slaqwtá Yohana kari leéhh, kari foól.
41006030	Yesu ya/abuuseerós guri i burumburít, tidá' sleémeero ar naa tleehhiyé', nee tidá' taa intsaahhatimís kari dirós i alki/iít.
41006031	Giri báy, “Qwalaasé' kuungá' kiloohúng amór muu iwa kahhi. Hungu/usé' gár niinawe.” Asma múk yaariír i hardarah nee kuqá' i tlatláy, inooín pa/ángw tar /ayin sleeme iri qwaár.
41006032	Tari tláy gawaá miringamo inooín kilooín amoodá' muu iwa kahhi.
41006033	Tawa tláy, múk yaariír giri tsaáhh, tari amoodí tláy ar gaanslaay ar ya'a' baraá gixsadu sleémeero, tari giirín hardahamuuwo.
41006034	Inós iwa gawaá miringamoó wa aweér, múk yaariír guri ár, guri gurtláy, asma ngiwa ár a adór bee/ángw de'eamusmoó koomaaká. Muruú yaariír guri intsaahhatimís dir'ín i alé.
41006035	Looa iwa niinawuúr eeharuuseerós guri i daqeér guri beér, “Yaamuukaáká' a darmuú tawo. Hám daxta looa aa dát,
41006036	mukwí geemaweek i tlay, ta áykwí ki/i, nee baraá gixsadu, asma ta /aymár ay.”
41006037	Yesu giri báy, “Muruú /aymár i haniisaak kuungá'.” Kuri báy, “Muruú /aymár shilíngi tsiire tsár un tlaxór awána kway haniisaán kuwa /ayi?”
41006038	Giri yaahaás, “Kuungá' mikaáte ka koonda' a magá'? Tlawsé' araak.” Arto kawa hhe'eés tari oó', “Mikaáte kooán nee siyoó tsár.”
41006039	Giri báy, “Muu iwitisaagáy gawaá gitsór naa/, múk niiná dirqá', kuqá' dirqá'.”
41006040	Tari iwiít ar daqooraay, diirí mibeeri kooán, tiqá' tsiiru.
41006041	Mikaáteedá' kooán nee siyoódá' tsár giri óh, iri gawaá doorí qaytsiít iri sluufiís, mikaáteedá' gari qasmiís dír eeharuuseerós i alé kawa múk i hanmiisi. Nee siyoódá' tsár guri qasmiís dír muu sleémeero.
41006042	Muu sleémeero iri /ayín tay aáx.
41006043	Eeharuuse katatoó mibá nee tsár guri dalá/ parhheemaá naa meeti'i dír mikaátér wa ale nee siyó.
41006044	Múk aa /ayin sleémeero a kume kooán, hhawaate kilooín.
41006045	Eeharuuseerós gari báy, “Tsa/amé' gawaá miringamoó i alé, geerí hi'iité' ay gayuú Betsaida.” Qoomaadae inós i deelór kah dír boo/ayduú múk i alé.
41006046	Deelo ooaro ngiwa hhe'eés, iri firór áy gawaá tlooma.
41006047	Tsiindo niwa xayé', miringamo i baraá tla/ángw tlawi. Yesu a kilós amór yaamaá kaahare.
41006048	Eeharuuseerós gari ár i baraá tlawtá wa daawimít, asma miringamo gan'aasa ga ya/a/anká asma fur'a gu ila/aán. Qoomár ságwlooa tleemu iwa xeér, inós i gawaá ma'áy wa hi'iimiit, i amor'ín káy. Qoomár iwa lak waaraahhi,
41006049	kuwa ár i hi'iimiit gawaá ma'áy wa ale, inooine a hhantamo. Tari uú'.
41006050	Asma inooín sleémeero inós kuwa ár, tari amoqwaár. Inós giri báy, “Ma amoqwaqwadiimara', hee a aníng. Dae mawaak.”
41006051	Iri gawaá miringamooín kudí tsa/án, fur'a iri xaslít. Tari waa/oó/ baraá muner'ín i alé,
41006052	asma kaa tsaahhiiká gídaabár mikaáteedá' a umós, asma muner'ín adoodá' gaa ya/aandiiká.
41006053	Tlawi kingiwa faák tari hardáh yaamaá Genesareti, miringamo kuri tseék.
41006054	Inooín tindiwa aweér gawaá miringamoó wa ale. Yesu kuri tsaáhh nee muu.
41006055	Tari haratláy sleémeero, yaamuudá' kiri harweér, tiqtuuse kari huwahuúw umuúqo dír kwi axaasi.
41006056	Nee umuúqo dír aa kay baraá gixsaduuwo nee tla/ángw ayko tiqtuuse kana dinkwár i qaás. Kuri harhheehhe'eemiís kuwa kwatiiti tam pasltá inqwaarirós. Nee kudá' sleémeero ngwa kwatimiitiye' tari hungaaguú/.
41007001	Múk Farisayo tana geeraawós i burumburiít dinkwa nee intsaahhatuusér hara'ayár Musa bahh'alé, tidá' Yerusalemú daahh.
41007002	Eeharuuseerós kari ár bahh'alé ta /ayín ar dabaá taa hamatliiká ar adoodá' unuú múk Farisayo i kaahiya', gídaabá daba' ki hamaatli bar ta /ayín.
41007003	Asma múk Farisayo nee múk Yahudi sleémeero daba' birka hamatliiká ar adoodá' unuuín i kaahiya', ta /ayinaká, asma unuuín awa iimír múk urén.
41007004	Tam barta baraá boo/oó daahh, ta ayinaká ay dír ti hamtlin. Nee muruú hatlá' sleeme ku tlehhahhiit, oo taa hara'ayín dir'ine, adór xooslár muruú /ayma kawa hamtliti, nee dahhaaráy, nee xooslár muqsla.
41007005	Mukdaáduú Farisayo nee intsaahhatuusér hara'ayár Musa kuri yaahaás gídaabá, “Ahaá, eeharuuseerók unaá múk urén misngi eeharahatká, masta /ayín ar dabaá taa hamatliiká?”
41007006	Giri báy, “Tidá' Isaya aa aarír wa oó' daanduú hhaahhafingwhúng a ló', adoodá' kara gooín gídaabá, ‘Mukwí aníng i ilaiwawaa/ ar afe, ala muner'ín ka saaw dir'eene.
41007007	Inooín aníng i tawó xirfeemisiyá'. Gár ta intsaahhatimisi a hara'aydaá muu hariimár axweesantá Mungú wa ale.’
41007008	“Kuungá' hara'ayár Mungú ana meeré', unaá muu kiri eehadé'.”
41007009	Giri báy, “Ka hhoo'. Mungú ugwa sié' asma unuuhúng kiwa ota'.
41007010	Asma Musa ina oó', ‘Baabuúwók nee aayoorók ilaiwawa/eek. Heé baabuúwós gu /ooslisliím laqaá aayo, gár kuwa hariím a gwa'ara.’
41007011	Ala kuungá' a kata', ‘Hee baabuúwós laqaá aayo birnga báy, gadaádá' án tiwa hariím kuungá' i haniisaro daxta ngi haniisaaká, asma aga Mungú i haniís as tawa Korbani. Daqaní tari naagáy.’ Korbani gídaabárós a gár taa Mungú i haniís.
41007012	Gawaá adoorihe kuungá' ugwa ila/é' ar baabuúwós nee aayo ngiwa alee/iisi.
41007013	Axweesantá Mungú kari warqesé', as unuuhúng kuwa intsaahhatimisa', kudá' taa ilaoté' amór múk urén wa ale. Muruú hatlá' oo yaariír sleeme i deer oo ta tlehhahhita' oo adór kwí.”
41007014	Boo/aydá' guri ateét malé alé guri báy, “Sleémeero iiár i qaasaré' nee ka tsahhá'.
41007015	Gár hee i /ayi, gway slasla/arés, i káhh, aqo har tidá' baraá muunuú heé daahh, an tidá' gu slasla/arees. [
41007016	Hee barnaxes iiaá axamis gi kón, i axaasi.]”
41007017	Dír muu ngiwa geexáy iri dáh baraá do', eeharuuseerós guri yaahás iidíguú slaqsaydae.
41007018	Giri báy, “Tam kuungá' sleeme gár ta xua' i káhha? A xua'aakáhe gídaabá gár hee aa /aáy muunuúwós gu slasla/areská,
41007019	asma i datká baraá muunuú heé i alé, aqo har baraá gura' kilós, aluuwo nin ti'ít, kari kwaahh.” Axweesantihe gari xu'utís gídaabá umuúqo gár /ayma i hariín kawa /ayi.
41007020	Giri báy, “Tidá' baraá muunuú heé daahh an tidá' gu slasla/arees.
41007021	Asma inslaslángw tlákw ám ni dahhi a baraá muunuú hee, kudá' oo hee iwa fuqtá ay, iwa fiisór ay, iwa tsu/tár ay,
41007022	iwa tsaatusmo tleehhiti, iwa qahusmo tleehhiti, iwa muruú tlákw tlehhiiti, iwa al/agin, iwa heé mure wásl tleehhiti, iwa iltá tlaákw ar xuumiisi, iwa daanduú heé kaantin, iwa daara/an nee iwa daktu'uuti.
41007023	Muruuwí tlákw sleémeero dír i dahhi a baraá muunuú hee, nee an muruudaádá' oo hee gu slasla/areés.”
41007024	Yesu iri tláy didae ay amór yaamaá inslaawoó gixsár Tiro nee Sidoni. Iri dáh baraá do', asma dír i dirii'i muu mingiwa tsaáhh, ala lu/uto taa aslayká.
41007025	/Ameenirka dasiirós neetlaame aa eér, iidíguuwós nguwa axás, iri amoorós i daqeér, iri tumbarara'át dír ya'aawós i alé.
41007026	Nee /ameenidá' ar tlahhoó Yunani, ar bartá múk Sirofoinike. Inós Yesu guna harhheehhe'és neetlaameedá' ngiwa hingeesi dír dasiirose.
41007027	Gari báy, “Lakiít na/'íi i ala aaxiye', asma i hariindaaká muruú /aymár na/'ii kuwa seeawér i kwahhi.”
41007028	Inós guri beér, “Adoosíng a ló', Aáko, ala tam seeawér dír muruú /aymár wa xumiis, muruú /ayma kudá' na/'ii i paahhamisiya' baré guqo /ák.”
41007029	Gari báy, “As adoosíng taa oi, kiíng tláw, dasiirók neetlaameedá' gaa geemeér.”
41007030	Iri do'ós i wátl, dasiirós gari qatí eér, neetlaame gaa geemeér.
41007031	Yesu iri tláy malé alé baraá yaamaá inslaawoó Tiro, iri waaraáhh ar Sidoni ay tlawtá Galilaya, tla/ángw yaamaá Gixsadaá Mibaangw gunara óh.
41007032	Heé iia wásl nee afa wásl kuri dirós i huúw, Yesu kuri harhheehhe'eés nguwa dákw i qaasi as nguwa hungu/uusi.
41007033	Yesu heedá' gurira quútl dír muko, ditsaawós giri baraá iiaá heedaádí qaás, iri tsuúq, guri tsifrangw kwatiít.
41007034	Iri gawaá doorí qaytsiít, adoodá' gana huwá wa ár, guri báy, “Efata,” gídaabárós a “Gweeriít.”
41007035	Hamtidár kilae iiaawós niri axaasiyé', nee tsifrangós iri wanana'aát, axweesani gari aleesláy.
41007036	Muu guri báy, “Kangwsíng mu heé i ooara'.” Ala inós timnga adoodá' bayi, tana ak ilakaaharúy alki/ituuwo.
41007037	Waa/oo/amooro tari harwaaraáhh, tari káh, “Mura' sleémeero tlehhemuuwo gwa qoomeés. Múk iia wásl axamis gwa aleesláy, nee múk afe wásl axweesani gaa aleesláy.”
41008001	Qoomaadae boo/oó úr ina malé burumburiít. Muruú /ayma iwa faák, Yesu eeharuuseerós gari ateét gari báy,
41008002	“Aga gurhaamuút asma boo/aywí wa ale, asma deeloorí tamaawo án nee inooín a dinkwár i diriaán, ala daxta muruú /ayma aa faák.
41008003	Án bira geemáw tawa watli ar qwari, /ara/eeri gi loohír i eér, asma bahh'alé amór ta dahhi ka saaw.”
41008004	Eeharuuseerós guri beér, “Mikaátér bu'uut mukwí /aymisiro heé ga sláw a heemá baraá darmuuwihe?”
41008005	Gari yaahaás, “Mikaáte ka koonda' a magá'?” Tari oó', “A faanqw.”
41008006	Giri báy, “Boo/aay iwiitisaak.” Mikaáteedá' faanqw gari óh. Mungú guri sluufiís, mikaáte gari parhhamiís, gay eeharuuseerós i hanmiís kawa múk i qasmiisi.
41008007	Sleeme siyoó ninákw ku kón oo niiná. Iri malé sluufiís siyoó wa ale, giri báy, “Dír múk i qasmiisaak sleeme.”
41008008	Tari /ayín tari aáx. Alaá /aymaaro tawa hhe'eés, parhheemaá naa meetiye' kiri sleés, katatoó faanqw iri haáts.
41008009	Múk aa /ayin a afi qoomár kume tsiyáhh. Giri deelór i oó'.
41008010	Inós nee eeharuuseerós tari gawaá miringamoó i tsa/án, tari tláy ay yaamaá ta babay Dalmanuta.
41008011	Múk Farisayo niri hardáh, nee inós kuwa yaahamiisi asma layár gawaá dooraá daahh kawa dirós i slai, as kuwa tlaampa'amiisi.
41008012	Iri /iíf gurhaamiro, iri oó', “A milá mukú de'emaaká' mis layár leelehhiit? Án a kah, layár ta laqan i káhh dír mukú de'emaakae.”
41008013	Giri geexáy iri tsa/án malé alé gawaá miringamo, iri gayuuqá' i waaraáhh.
41008014	Eeharuuse muruú /ayma gwa gunqaarés huwto, aqo har mukatmoó wák kilós kun kón gawaá miringamoowo.
41008015	Giri gurbuú' giri báy, “Ga/aawaak, ti harmagahhe' nee gár mikaáte ir sluufasluf ar múk Farisayo nar múk Herode.”
41008016	Tay kilooín axweés gídaabá, “Gár adoorí ngisa oó' asma mikaáte kawa koomanaaká.”
41008017	Yesu tidá' ta axweesi gari tsaáhh, giri báy, “A milá muruusíng ta axwesa' daanduú mikaáte kawa koonda'aaká? Tam hamí a xua'aakáhe, sleeme aga tsahhi'iikáhe? Tundu sage wásle?
41008018	A ilaá koondá', a xumisa'aakáhe? A iiaá koondá', a axamisa'aakáhe? Sleeme a inslalseera'aakáhe
41008019	tidá' mikaáte kooán ngiwa parhhamiís nee ngiwa haniís dír múk kumér kooán? Katatoó taa hatsisé' parhheemaá naa meeti'i a magá'?” Kuri báy, “A mibá nee tsár.”
41008020	“Nee mikaáteedá' faanqw naa múk kumér tsiyáhh i haniís, katatoó taa hatsisé' parhheemaá naa meeti'i a magá'?” Kuri báy, “A faanqw.”
41008021	Giri báy, “Aga tsahhi'iikáhe tam hamí?”
41008022	Tawa hardáh gixsár Betsaidaro, heé taampa kuna amoorós i huúw. Yesu kuri harhheehhe'eés nguwa kwatiiti.
41008023	Yesu heeduú taampa guri dawa óh, gurira quútl baraá gixsaro, guri ila' i tsuúq, guri dabaawós i qaás, guri yaahaás, “A xumísa daxta?”
41008024	Heeduú taampa iri qaytsiít, iri oó', “Muu u ga/áw mak alé, ala a adór xaai tawa hi'iimiti.”
41008025	Yesu ilaá heedá' giri malé kwatiít, heé taampa iri qaytsita hhe'eés, ilaawós niri ganaaiyé' xumsooro, umuúqo gaaro iri geehhoouwa hhe'és.
41008026	Guri báy, “Waátl amór do'ók, tam baraá gixsa mar oohaar.”
41008027	Yesu nee eeharuuseerós tari tláy amór gixsadaá Kaisaria Filipi. Tawa hi'iiti loohiro eeharuuseerós gana yaahaás gídaabá, “Muu iwa axweesi mata kaáhi, án a heemá?”
41008028	Kuri báy, “Ta kaahi kuúng a Yohanudá' Baatimaamiís. Bahh'alé ta kaahi a Eliya, bahh'alé ta kaahi a aarusmoó wák baraá aaruuseedár aange.”
41008029	Inós inooín giri yaahaás gídaabá, “Kuungá' ma katá', án a heemá?” Petro iri ilawaáts guri báy, “Kuúng an Kristo.”
41008030	Giri báy, “Tí ló' ma heé bawara'.”
41008031	Giri iimu/ún intsaahhatimisuuwo gídaabá, “Garmoó Hee gár kuwa hariím a slahhe'emisuú yaariír gun sláy, nee kuwa siasii'i nee bariisee nee geeraharuusér uren ar saalíngw múk Yahudi, nee intsaahhatuusér hara'ayár Musa, kuri gaas, deelór tám bira waaráhh i waaslee/.”
41008032	Inós axweesantí gana gwa/atís ooaro. Yesu kurir bihhí suruúk nee Petro, guri iigahhaát.
41008033	Yesu iri amór eeharuuseerós i warqáy, Petro guri iigahhaát guri báy, “Tláw, aluueé' ki/eek, kuúng a Neetlaangw, asma inslawaywók oo Munguheeká, oo múk tawo.”
41008034	Boo/ayduú muu guri ateét, nee eeharuuseerose, giri báy, “Umuúqo heewo bar aní eehartá wa slaa', gár kuwa hariím a sla'aarirós gan gunqarees, msalaábarós ngi gagaari, aní eehaari.
41008035	Asma umuúqo heewo oo slafiingós gu ba/amisár wa slaá' kilós ale, gu qwaarees. Nee heé slafiingós qwaaresaro gwa ya/an as aníng, nee as Ya/abtór hho', kwí slafiingós ku amohhoó'.
41008036	Asma hee yaamu sleémeero timngi slay, gár ngwa gaabuiya' a milá bar slafiingós oo amór Mungú aa qwaár?
41008037	Laqaá hee gár i duuxi a umós, ar slafiingós ngur ki/isi?
41008038	Asma umuúqo heewo oo murumiít as aníng, nee as axweesante'eé', baraá mukú de'emaakae oo fuquuse nee tlakuuseero, heé adoorí ku sii' nee Garmoó Hee, qoomár Garmoó Hee birna hardáh ar xirfuú Baabuúwós dinkwa nee malaykér hhohho'.”
41009001	Giri báy, “Án a kah, baraá tla/ángw mukwihe múk gwa'ara ga araaká i deer, ay dír ki ari gídaabá waawuti'iimár Mungú naa hardát ar /uuru.”
41009002	Tam alaá deelór lahhoó' iwa waaráhh, Yesu ginara tláy Petro nee Yakobo nee Yohana, girira tláy ay gawaá tloomár tleer inooín kilooín. Slaqsaywós iri warqáy dír ilaaín wa ale.
41009003	Tlabaawós nay /awakukuyé' ló'wa ale, niri miririi/iyé' adoodá' hee baraá yaamuuwo ngir aleeslayká /awakeesaro timngi hhuúnts.
41009004	Eliya nee Musa niri didaádá' wa ti'iitiyé', naxés ta axwees nee Yesu.
41009005	Petro Yesu guri báy, “Intsaahhatusúmo, atén a diirí diriiaán, ka hhoóeéke isleeraá tám bira tleehhaán, oo wák a kók, kuquú Musa, kuquú Eliya.”
41009006	Asma sleémeero niwa da'ayuutiyé', tam Petro iwa axweesi gár i kaahi ga xuuiiká.
41009007	Naxés hunki nina ti'ít, giri geehhantés. Afoo nay baraá hunkidá' wa ilawáts i kat, “Kwí a Garmaaeé', sla'aarusmooeé', inós iiár i qaasaak.”
41009008	Nee hamtidár kilae tawa qaytsiít, naxés heé dir'ín i dirií' i kaahh, aqo har Yesu kilós.
41009009	Niwa gawaá tloomár wa awditiya' gina báy, “Tidá' taa aandé' ma heé i ooara' ay dír Garmoó Hee ni baraá /aantár wa waaslee/i.”
41009010	Tidá' ngaa báy kari gawaá sager'ín i óh tiwa kilooín yaahamisiya', ta kaahi, “Gídaabárós a milá tiqá' iwa kaahi, ‘Garmoó Hee ni baraá /aantár wa waaslee/?’ ”
41009011	Kuri yaahaás ta kaahi, “Ahaá baré intsaahhatuusér hara'ayár Musa ta kaahi, ‘Eliya ni ala geerí hardah?’ ”
41009012	Giri báy, “A ló' gídaabá Eliya ni ala geerí hardah, nee mura' sleémeero nguwa /abeemaá i ki/isi. Ala tam adoorihe, adór taa gooín a adoomá gawaá daanduú Garmoó Heewo gídaabá, slahhe'eemisuú yaariír gu sláy nee kuwa waaqaqai?
41009013	Án a kah, Eliya naa qaro hardáh, inooín adoodá' ta slai sleémeero kari inós i tleéhh, adoodá' Gooi i kat.”
41009014	Tawa dír eeharuusér i hardáh, taxés ti tlaampamisiyá' ar axweesani nee intsaahhatuusér hara'ayár Musa, boo/oó yaariír oo muu inooín gaa harweér.
41009015	Boo/aay sleémeero nguwa ár, tari waa/oó/ tari amoorós i ta'aín sleémeero, kuri taaqweés.
41009016	Giri yaahaás, “Gár tiwa tlaampa'amisa' nee inooín a umós?”
41009017	Heeko wák baraá boo/aydane Yesu guri i ilawaáts iri oó', “Intsaahhatusúmo, garmaaeé' ngwa dirók i huúw, neetlaame gwa afa qwaarés.
41009018	Nee umuúqo neetlaame burngwa eér, gun yaamúr sláhh, slooro nay afkós wa ti'ít, nee i sihhinaá qirirtliimiis, nee inós sleeme i kaahakah. Eeharuuseerók ana ádbáw as neetlaameedá' ngiwa hinges, ala kaa aslayká.”
41009019	Giri báy, “Kuungá' múk de'emaaká' oo haratlintaao wásl, án nee kuungá' ta al hotaatimaan ay xaylá? Nee nu hubaabiim ay xaylá? Garmaasíng amor'eé' huware'.”
41009020	Kuri dirós i huúw. Neetlaameedá' Yesu nguwa aán, garma guri /araamís guri yaamí dáhh, iri gwangwara'amiít yaamuú wa ale, slooro i gawaá afkós wa ti'imít.
41009021	Yesu baabuú garmaadá' guri yaahaás, “Gaarí ngwa eér a iimír xaylá?” Iri oó', “Iimír tawa na/aay.
41009022	Nee daqtá yaarire gu dararáhh baraá asla, nee baraá ma'aay, as ngwa gaasár wa sla'. Adór ta aleesleer bir deer, ti gurtleer nee ti alee/is.”
41009023	Yesu guri báy, “Mas kat, Bar aleesleér! Umuúqo gaaro i ya/aán dír kudá' haratlintaaór kooma.”
41009024	Baabuú garmaadá' iri gáwtí tseé' iri oó', “Aga haratlintií', alee/isáng asma haratlintaaor'eé' ka niina.”
41009025	Yesu ngiwa ár gídaabá boo/oó muu aa tlaáhh didae, neetlaameedá' gari iigahhaát gari báy, “Neetlaamér afa wasli nar iia wasli, án a kah, quutlé' dír heewihe, slám mu baloó i ki/ara'.”
41009026	Neetlaameedá' iri /á/, guri ak pungahhamuú úr ar eér, iri qútl, inós naxés a ád heé aa gwaa' daxta. Múk yaariír tariqo oó', “Aa gwaá'.”
41009027	Ala Yesu guri dawa óh guri tleés, iri sihhiít.
41009028	Iwa baraá doó i dáh, eeharuuseerós guri yaahás qoomár nee inós tawa kilooín, “Ahaá, atén neetlaameedá' hingeesaro masa aleeslawaniiká?”
41009029	Giri báy, “Neetlaamér adoorí taworo quutlma gi ya/aandaaká, gár ga aleeslaw a har /uuruú firog.”
41009030	Tari tláy, Galilaya kanara waaraáhh, nee inós gaa slaiiká amór ta kay hee ngiwa xui,
41009031	asma inós i eeharuuseerós intsaahhatimis. Gana báy, “Garmoó Hee ku qaas gawaá dabaá múk xoordaá hatlá', inooín kway gaas. Bar gaasaro kwa hhe'eés, deelór tám bira waaráhh i waaslee/.”
41009032	Eeharuuseerós intsaahhastí gaa tsahhiká, ala kuri da'ayuút yaahasto.
41009033	Tari hardáh Kapernaumu. Tawa baraá doó i dáh, giri yaahaás, “Gadaádá' a milá ta kaangaanusa' baraá loohiro?”
41009034	Tari xasliít, asma tawa hi'iiti gár ta kaangaanuusi a gídaabá, heé úr a heemá dir'ine.
41009035	Iri yaamí iwiít, kudá' mibá nee tsár giri ateét giri báy, “Heé dirhunge uroó slaá', gár kuwa hariím tin niinawees muu sleémeero ba/a, nee muu sleémeero nguwa sagadiyuusi.”
41009036	Na/oó niiná guri dír tla/angw'ín i huúw, guri slaqwtós i óh, giri báy,
41009037	“Hee bar na/oó wák oo adór kwí gwa ilaóh ar umuueé', aníng iga ilaóh. Nee hee bar aníng iga ilaóh, a gídaabaheeká án kilooeé' ina ilaóh, nee kudá' aníng iga ya/aaw guna ilaóh sleeme.”
41009038	Yohana iri Yesú i ilawaáts, “Intsaahhatusúmo, heé neetlaamér hingeemiís ar /uuruú umuuwók una araán. Kuri iigahhataán asma inós nee atén ti koomanaaká.”
41009039	Yesu giri báy, “Mu iigahhamitara', asma hee oo muruú xuawásl gu tleéhh ar umuueé' i kaahh, aluuwo iwa malé muruú tlákw daanduueén i axweesi.
41009040	Asma heé atén ti tlaampa'amiisaaká i gayuurén i dirii'.
41009041	Án a kah, umuúqo heewo oo kuungá' na wahaas ar ma'aay asma tawa múk Kristo, xuaak, hariímarós ga sláy.”
41009042	“Heé na/oó wák gwa paslis baraá loohír ganaa'a baraá na/'iiká' ninakwe, kuká' án iga haratlinti'ii'i, a tsiní inose tlaa/ár xoosliingw kawa gawaá istós i tseegi, kway kwaahh baraá tlawi.
41009043	Dakók bar kuúng u paslimis baraá loohír ganaa'a, tsateek. A tsiní slafiingw kuwa sleer dakók tawa wak, ta tawa baraá asltá baloó gwaa'aaká keer ar dabaá tsár. [
41009044	Baraadaádane naanagah i qatlká, asla sleeme i gwa'aká baloó ale.]
41009045	Yaaeerók bar kuúng u paslimís baraá loohír ganaa'a, tsateek. A tsiní slafiingw kuwa sleer yaaeerók tawa wak, ta tuwa kwahhi baraá asltí alé tawa ya'aawók koon tsaraawo. [
41009046	Baraadaádane naanaga i qatlká, asla sleeme i gwa'aká baloó ale.]
41009047	Iltók bar kuúng u paslimís baraá loohír ganaa'a, tu/eek ka kwáhh. A tsiní tawa dat baraá waawuti'iimár Mungú tawa heé ila wák, ta tuwa kwahhi baraá asltí alé tawa ilaawók koon tsaraawo.
41009048	Baraadaádane naanaga i qatlká, asla sleeme i gwa'aká baloó ale.
41009049	“Asma umuú heewo ku asltí qaas hariímár diwtá wa ale.
41009050	“Diwi ka hhoo'. Ala diwi bar maamahhaywós aa faák, a sangw diwtooká. Gár ki qasa' a milá maamahhaywós iwa ki/i. “Adór diwi tleehhité' kuungá' baraá munerhunge, kuungá' kiloohúng ta waydúr hotá'.”
41010001	Didaádane iri tláy iri hardáh yaamaá Yudea ay gayuú Yordani. Boo/oó yaariír guri i burumburiít malé alé, giri intsaahhatimís adoodá' /iisí i /imamiisi.
41010002	Múk Farisayo guri yaahastá áy ar iiara, tari oó', “A hariímaáro hee hareerós ngiwa talaákár i haniisi?”
41010003	Giri báy, “Gár Musa naa hara'ayín dirhunge a milá?”
41010004	Tari oó', “Musa ya/aama gana haniís ar hee hareerós ngiwa talaákár i haniisi.”
41010005	Yesu giri báy, “Gár hara'ayasíng ngisa gooín a asma munerhúng kawa gawdén.
41010006	Ala iimír iimu/uungo Mungú yaamu ngiwa tleéhh, hhawaata nee /ameeni gina tleéhh.
41010007	Gawaá adoorihe, hee baabuúwós nee aayoorós gin geexáy tiri haragwaaiyá' nee hareerós.
41010008	Kukaáká' tsár tari wák tleehhiít. Daxta kuká' tsár a sangw tsareeká, a adór heé wák.
41010009	Ala bar adoorí, kuká' Mungú aa haragaás hee mingiwa paraátl.”
41010010	Tawa amór doó i waátl eeharuuseerós axweesantadá' gari yaahás.
41010011	Giri báy, “Umuúqo heewo oo hareerós gaa guus, iri harér hatlá' duúx, hareerós gaa sadakuús as fuqi.
41010012	Nee hare hhawaatuuwós burngwa geexeér, iri duuxór eér dír heé hatlá', inos aa fuqús.”
41010013	Na/'aá ninakw kina amoorós i huúw ngiwa kwatimiiti. Eeharuuseerós mukdá' na/'aá koóm guri iigahhát.
41010014	Yesu adoodá' ngiwa ár, iri ló'wa buúhh, giri báy, “Na/'aá ninakw mawaagáy i amor'eé' hardihiye', mi ila/aamara'. Asma awa adór kuká' waawuti'iimár Mungú a tooín.
41010015	Án a kah, heé waawuti'iimár Mungú gaa ya/aniká adór na/oó niinár ale, i dahiiká baraá waawuti'iimarihe.”
41010016	Yesu na/'iidá' giri slaqwtós i óh, giri dabaawós i qaás, giri tsuúq.
41010017	Qoomár iwa baraá aaí tlatlay, heé wák guna i daqáy ar gaanslaay guri i tumbarara'aát, guri yaahaás, “Intsaahhatusmoó hhoó', adór ni laaq ar slafíngw alhhe'eesay wásl ngur aal?”
41010018	Yesu guri báy, “Mis hhooeemár ateetiín? Heé hhoó' i kaahh, aqo har Mungú kilós.
41010019	Ahaá baré hara'aya a xú', ‘Hee muu gaasaar, Ma fuquusaar, Ma fisisiimaar, Lamabu'úngw lama ma kaahaar, Ma al/agiimaar, Baabuúwók nee aayo ilaiwawa/eek.’ ”
41010020	Iri oó', “Intsaahhatusúmo, tisíng aga boo/eés sleémeero iimír na/u'uumar'eé' wa ale.”
41010021	Yesu guri i qaytsiít, guri slaá', guri báy, “Gár wák uga wa /aaruúr. Tláw, muruudá' ta koon weeriseek sleémeero, ku narkuutér i hanmís. Tók ar yaariir a gawaá doorí eér. Bara hhe'és, na hardát, aníng ir eehát.”
41010022	Ala inós iri boo/áy as adoodá' Yesu ngwa báy, iri tláy ar gurhaami, asma inós a daqaarmo ló'wa ale.
41010023	Yesu yaamu sleémeero giri xuuxuú', eeharuuseerós gari báy, “Ga/aawaak adór kar gawít múk daqaare tawa dahi baraá waawuti'iimár Mungú.”
41010024	Eeharuuseerós axweesantós gari waa/oo/amór wa aán. Yesu giri malé i ilawaáts, giri báy, “Muk'eé', ga/aawaak dahmaá baraá waawuti'iimár Mungú idór kir gawít.
41010025	Angamía iwa dat ar baraá fooxár laqwa, ka inslaahh ta daqaarmo iwa baraá waawuti'iimár Mungú i dahi.”
41010026	Inooín tari ló'wa waa/oó/, kuri báy, “Ala heé ba/ama ga aleesláw a heemá adoosinge?”
41010027	Yesu giri i qaytsiít iri oó', “Dír muko aleesleemuuwós i kaahh, ala dír Munguhe a adoosingeeká, asma dír Munguhe umuúqo gaaro i ya/aán.”
41010028	Petro Yesu guri báy, “Ga/aaweegáy hamí, atén muruurén sleémeero ugwa geexawaán, kuúng uri eeharaán.”
41010029	Yesu iri oó', “Án a kah, umuúqo heewo oo dooín ngwa geexay, laqaá hhaeewós, laqaá aayo, laqaá baabá, laqaá na/'ii, laqaá qamu, as aníng nee as Ya/abtór hho',
41010030	inós tí sleémeero hám baraá yaamuukae ga sláy sagaáwa tsiiruú wa ale, maraay nee hhae, nee amu, nee na/'ii, nee qamu, inós tumku slahhe'eemisi. Aluuwo baraá yaamaá hatlae slafíngw alhhe'eesoó koomaaká gu sláy malé alé.
41010031	Ala awa yaariir kudá' geerá hará' ta alhhe'eesáy kii/, nee kudá' alaá hará' ta geerí waaraahh.”
41010032	Tawa tsa/a/an Yerusalemú i alé, Yesu gina geerahaár loohiro. Eeharuuse gari waa/oo/amór wa aán, nee mukdá' nee inooín ti al koomá' tari da'ayuút. Eeharuuseedá' mibá nee tsár gari ateét, adór inós ku laqi nee muu gari dir'ín i oó'.
41010033	Giri báy, “Ga/aawaagáy hamí a tsa/a/amán tawa Yerusalemú kawaan, nee Garmoó Hee ku qaas gawaá dabaá geeraharuusér uren ar saalíngw múk Yahudi nee intsaahhatuusér hara'ayár Musa. Inooín ku sakwasleemuut as kuwa gaasi. Sakwasleemaro burkwa hhe'eés kway haniis amór múk xoordu.
41010034	Inooín kway niqín, kway i tsuuqún, kway muux ar qaw'i, kway gaas. Deelór tám bira waaráhh nay waaslee/.”
41010035	Yakobo nee Yohana, daaqoó Sebedayo, kuri i daqáy kuri báy, “Intsaahhatusúmo, gár ta dirók i firór wa sla'aan i deer, xá ya/ameek.”
41010036	Giri báy, “Gár ta sla'a' ar ni tleehh a milá?”
41010037	Kuri báy, “Atén ti ya/aan tawa al iwiitaan nee kuúng baraá xirfuuwoge, heeko dakók oo doó /iyáy, kuqá' dakók oo doó basáy.”
41010038	Yesu giri báy, “Gár ta firiiriinda' a xua'aaká. Slahha'amkwái án ni slaw kuungá' u qitlá'a sleemuuwo? Laqaá didaádá' aníng ti dahaasi kuungá' idahamawo a qitlá'a?”
41010039	Kuri báy, “Adoosíng a aleeslawaán.” Yesu giri báy, “Slahha'amkwá án ni slaw, u sleerá', nee slahha'amkwá án ti dahaasi, kuungá' tundu dahaas.
41010040	Ala kángw kuungá' tawa iwita' heeqá' dakw'eé' oo doó /iyáy, kuqá' dakw'eé' oo doó basáy, kangwsíng a kwe'eeneeká. Heé kangwsíng a Mungú. Mungú kiteeriidá' gi haniis dír mukdá' ngisa amohhe'eés.”
41010041	Eeharuuseedár hatlá' mibaangw kaangwí nguwa axás, Yakobo nee Yohana kiri i buúhh.
41010042	Yesu giri ateét giri báy, “A xuá' mukduú adór waawituú urén baraá múk xoorduwo tan waawuti'ii'ín ar /uuru, nee inooínadá' uren muu nguwa baliitiya'.
41010043	Ala kuungane a adooriheeká. Heé uraay gu slaá' baraahunge, gár kuwa hariím a kuungá' nun sagadiyuus.
41010044	Nee hee baraahunge oo gadiyér kuungá' nuwa geeraharahari ga slaá', gár kuwa hariím in lawaalmoohúng tleehhiit.
41010045	Asma Garmoó Hee inós naa hardihiiká as inós kuwa sagadiyuusi, nina hardáh muu nguwa sagadiyuusi, nee iwa gwaai as múk yaariír nguwa gweeri.”
41010046	Tari hardáh Yeriko. Inós nee eeharuuseerós tari malé tláy Yerikó wa ale, dinkwa nee boo/oó úr oo muu. Bartimayo, garmoó Timayo, kuna afaá loohír i áy, i iwiwiit. Inós an kudaáduú taampa oo múk firaariím.
41010047	Inós ngiwa axaás gídaabá a Yesú Nasareti in waaraahh, tseeo gari iimu/ún i kaahi, “Yésu, Garmoó Daudi, án gurtlawáng.”
41010048	Múk yaariír guna iigahhamiít as iwa xasliiti, ala inós tseeoro iri ak buúhh, “Garmoó Daudi, án gurtlawáng.”
41010049	Yesu iri sihhiít iri oó', “Ateetare'.” Heedaáduú taampa kuri ateét, kuri báy, “Dae maweek, sihhiitáng, Yesu u ateetín.”
41010050	Inqwaarirós gari amorqá' i kwaáhh, iri tláy ar gaanslaay amór Yesu.
41010051	Yesu guri báy, “Adór ta sla' ar u laaq a adoomá?” Heedaáduú taampa iri oó', “Intsaahhatusmooeé', gár ni slaa' a ilaaeé' niwa qaytsitiya'.”
41010052	Yesu guri báy, “Tláw gimáy, haratlintaaoorók ugwa hungu/ús.” Hamtidár kilae ilaawós nay qaytsitiyé', nee Yesu tari koné'.
41011001	Tawa tseewúy Yerusalemú i alé, inslaawoó gixsoó Betfage nee Betania, bihhaá tloomár xaaikaari ta babay Miseituni, eeharuuseerós ar tsár gay ya/aáw,
41011002	gina báy, “Tlawsé' ay amór gixsarqá' geraahúng i dirii'. Bara hardaté', gwarendmoó daqway uqo aandá', kwaa tseék, oo hee aa baloó daanda i tsa/aniká. Ngu gwedá' ngu hubá'.
41011003	Hee burna yaahaás gídaabá, mas adoosíng /imisá', ta oa', ‘Aako gwarendmo gun slaa', ngu gaanslár ki/is aluuwo.’ ”
41011004	Tari tláy, gwarendmoó daqway kuri afkuú doó i áy, kwaa tseék dír afkuú do' tsee/aá wa ale, afaá loohír ur. Kuri gweér.
41011005	Mukko taa didí áy, tari oó', “A milá, gwarendmo mus gweditá'?”
41011006	Adoodá' Yesu ngaa báy kari dir'ín i oó'. Inooín tari ya/án, gwarendmo kway haniís.
41011007	Gwarendmoodá' kuri huúw amór Yesu, inqwaruuín kuri hhaáf gawaá daanduuwós, Yesu iri gawaadí iwiít.
41011008	Múk yaariír inqwaruuín guri hhaafín baraá loohír i alé, nee bahh'alé loo/o ngina tlaaqiyé' baraá sla/atá wa ale, ngiri hhaafiné'.
41011009	Nee mukdaádá' geerá wa hi'iít no aluuwo ta tseeamín, ta kaahi, “Hosana, i xirfuuti kudá' hardáh ar umuú Aako.
41011010	I xirfut waawuti'iimadá' hardah ar baabuúrén Daudi. I xurfuuti Mungú gawaá doori.”
41011011	Yesu iri dáh Yerusalemú i alé ay baraá Doó Mungú. Nee umuúqo gaaro arto ngiwa hhe'eés, naxés looa sleeme aa dát, iri ti'iít, tari tláy Betania nee eeharuuseedá' mibá nee tsár.
41011012	Looaytleér niwa Betaniár wa kií/, qwari guri loohír i áy.
41011013	/Aantsír loo/ór koom gari amorqí ár, iri amoodá' káy asma ngiwa ari wane i na/'aá koón. Iwa didí hardáh, naxés gár aa ár i káhh, aqo har loo/o kilós. Asma qoomár hamnoó /aantsí aa xeeriiká.
41011014	/Aantsídá' gari báy, “Iimír laarí hee na/'iiwók mingiwa baloó /aáy.” Eeharuuseerós i axamís.
41011015	Tari Yerusalemú i hardáh. Yesu iri dáh baraá Doó Mungú i alé, mukdá' muruú weerimiís nee kudá' tlaxuúm baraá Doó Mungú wa ale guri iimu/ún gusisiingo. Meesadaá mukdá' peésár gaamiís, nee kiteeraá mukdaáduú hhookár weerimiís, giri warqeemiís.
41011016	Tam heé gár koóm gwaa mayká iwa baraá Doó Mungúr waaraahhi.
41011017	Giri intsaahhatimís iri oó', “Kaa gooinkáhe ar gídaabá, ‘Dooeé' ku babay a doó saaliingw dír xordu sleémeerowo.’ Hám daxta kuungá' ugwa mar'ír malguusej tlehhé'.”
41011018	Geeraharuusér uren ar saalíngw múk Yahudi nee intsaahhatuusér hara'ayár Musa iidíguudá' kuri axaás, loohi kari leelehhiít ar Yesu kur gaasi. Asma kuna da'ayuút as adoodá' boo/aay sleémeero intsaahhatimisuuwós nguwa waa/oo/amór wa ár.
41011019	Looa iwa dát iri quútl baraá gixsaro.
41011020	Nee matlatleero tawa waaraahhi, /aantsídá' kawa ár, naxés aa kát iimír baraá gamnángw wa ale.
41011021	Petro iidíguudá' guri insláy, Yesu guri báy, “Ga/aaweegáy intsaahhatusúmo, /aantsídá' taa lu'ús aa kát.”
41011022	Yesu guri báy, “Mungú haratlintieek.
41011023	Án a kah, heé baraá muunaáwose xurér koomaaká, tloomarí ga aleesláy ngiwa bay, ‘Quútl, ti kwahh baraá tlawi’. Birnga haratlintií' gídaabá tidá' i kaahi i tleehharút, i tsuwá tleehharút.
41011024	Gawaá adoorihe nun baw, umuúqo gaaro ar ta firiiriinda' baraá saalingwhunge, haratlintiaak ar gídaabá aga sleeré', nee a toohúng.
41011025	Kuungá' umuúqo bara sihhité' tawa saaliinda', barnaxes gár hee nuwa sadakuús bir deer, gurtlawaak, as Baabuúhúng oo gawaá doori tlakweemaahúng ngiwa gurtlay. [
41011026	Barnaxes kuungá' tlakweemaá muu i gurtleera'aaká, tam Baabuúhúng oo gawaá doori tlakweemaahúng sleeme gi gurtlayká.]”
41011027	Tari Yerusalemú i hardáh malé ale. Qoomár iwa hi'iimiiti baraá Doó Mungú wa ale, geeraharuusér uren ar saalíngw múk Yahudi nee intsaahhatuusér hara'ayár Musa nee bariisee guna i daqeér,
41011028	guri beér, “Muruuwí aleesleemuú kur tlehhit a gaalá, nee heé aleesleemu ngwa kuúng i haniis oo muruuwí kur tlehhit a heemá?”
41011029	Yesu giri báy, “Gár wák ngi dirhúng i yaahaás, kuungá' nga oá'. Daqaní aníng ngi dirhúng i oó' aleesleemuú muruuwí ngur tlehhiit.
41011030	Baatiísmoó Yohana amór naa daáhh a amór Mungúhe laqaá a amór muu? Amór naa daáhh ooare'.”
41011031	Tiri kilooín i warqayé' tari káh, “Ma ooaán? Bara ooaán, ‘Amór naa daáhh a amór Mungú’, ti bay, ‘Ahaá ala, musa haratlinti'ii'iiká?’
41011032	An ooána, ‘Amór naa daáhh a amór muu’? ” Ala tay da'ayuút adoodá' ooaro asma múk yaariír Yohana gwaa tsaáhh adór tar aarusmoó ló'.
41011033	Yesu kuri báy, “A xuanaaká.” Yesu giri báy, “Tam án sleeme aleesleemuú muruuwí ngur tlehhiit ngu dirhúng i ooaaká.”
41012001	Iri dir'ín i axweés ar slaqsi'i, iri oó', “Heeko xaaikaari ta babay misabiíbu gina dahaás, giri yaáw. Bohoongw guri foól oo ma'aá na/'aá xaaidá' ngiwa tsoo/iti. /Aampár xuuma gari tleéhh. Qaymoorós gari dír múk i saayín, kay al'axweés gídaabá bu'uungw ku qasmiis. Inós iri aa'aá káy.
41012002	Qoomár bu'uungw iwa xeér, lawaalmoowós guri ya/aáw amór mukdá' aa qaymór i saayín, asma hariímár heedaádá' qaymo loó' kawa haniisi.
41012003	Kuri óh, kuri muúx, kwa gaár i haniisiiká, kuri guús.
41012004	Lawaalmoowós oo hatlá' guri malé ya/aáw amor'ín i alé. Kwí kway saga tliqiís kway murekeemiís, kway baramaanuús.
41012005	Lawaalmoó hatlá' guri ya/aáw. Kwí kway gaás. Nee awa hatlá' awa yaariir bahh'ale kina muúx, bahh'ale kina tsuú/.
41012006	Garmaawós kuduú sla'aarusmo an heé aa meet, nee kwí sleeme alhhe'eesaywo gway ya/aáw, i kaahi, ‘Inós ku ilaiwaa/ asma tawa garmaaeé'.’
41012007	Ala mukdá' taa qaymór i saayín tari axweés ta kaahi, ‘Kwí an aalusmo, gaasare', aali daqaní a toorén.’
41012008	Kuri óh, kuri gaás, kuri tsee/áy kwaáhh baraá qaymór misabiíbuuwo.
41012009	“Xáy daxta, adór i laqi heeduú qaymór misabiíbu ka loó'? Inós in hardah, mukdá' aa qaymór i saayín nguwa tsu/i, qaymoodár misabiíbu gari múk hatlá' i saayín.
41012010	Tam gooirí aga soomuusi'iiká, xáy? Tí kah gídaabá, ‘Tlaa/adá' qwatsiiruuse aa sí', aa tlaa/ár ur tleehhít ar do' ira gawdúy.
41012011	Axweesantí amór i dahh a amór Aako, ala a waa/oo/amo diirene.’ ”
41012012	Adoo kay leelehhiít ar kur oohi, asma kana tsaáhh gídaabá slaqsaydá' ira axweés, a inooín. Ala boo/aay kuna da'ayuút, kuri máy tari tláy.
41012013	Múk Farisayo bahh'alé nee oo Herode kuri amoorós i ya/aáw as kuwa yaahamiisi ar iiara, as kuwa oohár wa slai.
41012014	Tawa dirós i hardáh, kuri báy, “Intsaahhatusúmo, a xuaán gídaabá kuúng a heé ló', tam kángw uroó hee u yaahamisaká, tam hhohhoartós, ala loohír Mungú adoodá' ir gana' tinar intsaahhatimís. Xáy, i ganá'a waawutmoó múk Rumi kuwa koódír i hanisaan, laqaá i gan'aká?
41012015	A hanisána, laqaá a hanisanaaká?” Nee inós hhaahhafingw'ín nguwa tsaáhh, giri báy, “Ahaá a milá, mihar iiara'adá'? Peesmo huware', án u ár.”
41012016	Kunguri huúw. Giri báy, “Slaqsaywí oo gawaaká' nee gooirihe awa heemá?” Tari oó', “Awa waawutmoó múk Rumi.”
41012017	Yesu giri báy, “Ar waawutmoó múk Rumi amoorós ti hanise', nee ar Mungú amór Mungú ti hanise'.” Kuri ló'wa waa/oó/.
41012018	Mukduú Sadukayo káh, waasle/ i kaahh, kuna i daqáy kway yaahaás ta kaahi,
41012019	“Intsaahhatusúmo, Musa ngina atén i gooín gídaabá, ‘Hee bira gwaá', harér aa geexáy bir na/oó koondaaká, hhiyaawós ngi aali, as doó hhiyaawós iwa tlay.’
41012020	Hhaeekaari faanqw i dayá'. Oo geera ina duuxún iri gwaá', na/oó aa geexáy i kaahh.
41012021	Oo tsár hareedaádá' gari aál, iri gwaá' malé alé. Na/oó aa dír hareedí geexáy i kaahh. Oo tám aqo male adoodá'.
41012022	Tam inooínadá' faanqw sleémeero hareedá' ngina aaliitiyé', ala aa laqwaliká. Alhhe'eesaywo hareedá' iri gwá'.
41012023	Bál waasle/uuwo daxta a harér heemá? Asma inooínadá' faanqw sleémeero taa al hoót nee inós.”
41012024	Yesu giri báy, “Aga qwadi'iikáhe adoosinge, asma tidá' taa gooín a xua'aaká, tam aleesleemuú Mungú sleeme u xua'aaká.
41012025	Asma alaá waasle/uuwo muu a adór malaykér gawaá doori, slám duuxo i káhh.
41012026	Gawaá daanduú iidíguú múk aa qaatl iwa waaslee/i aníng nu yaahaás, ‘Aga soomuusi'ikáhe baraá kitaábuú Musawo, didár iidíguú kitkintiro?’ Didae gár taa gooín a tí, Mungú Musa guna báy, ‘Aníng a Mungú Abrahamu nee Mungú Isaka nee Mungú Yakobo.’
41012027	Inós a Mungú tu'uwooká, ala a Mungú múk slaáf. Adoorihe kuungá' aga qwadé' ló'wa ale.”
41012028	Heeko wák baraá intsaahhatuusér hara'ayár Musawo ina hardáh, giri axaás tawa kaangaanusi, gari tsaáhh gídaabá gina i ilawaáts ar adór ganaa'. Guri yaahaás, “Baraá hara'aya sleémeero ar ak afhhamít a gaalá?”
41012029	Yesu guri báy, “Ar ak afhhamít a tí, ‘Iia qaasaak, múk Israeli, Aakoó Mungúrén, inós kilós an Aako.
41012030	Nee kuúng Aakoó Mungúwók na slaeek ar muunaáwók sleémeero, nee ar qeeruuwók sleémeero, nee ar fuquraangók sleémeero, nee ar /uuruuwók sleémeero.’
41012031	Ar tsár ar slahhaa' a tí, ‘Inslaawmoowók slaeek adoodá' tir kilók sla'.’ Hara'ayár hatlá' ar afhhamít ar tí tsár ga baa/ i káhh.”
41012032	Intsaahhatusmoodá' oo hara'ayár Musa guri báy, “A ló', Intsaahhatusúmo, tisíng taa ó' i ganá' gídaabá Mungú a wak, oo hatlá' i kaahh, aqo har inós.
41012033	Nee hee inós nguwa slai ar muunaáwós sleémeero, nee ar fuquraangós sleémeero, nee ar /uuruuwós sleémeero, nee inslaawmoowós nguwa slai adoodá' inós tir kilós slai, adoorí in ganá' ta hikwaá adoodá' koomá' kiwa ilahhooár wa da/i, laqaá umuúqo ilahhooár hatlae.”
41012034	Yesu ngiwa tsaáhh ar gídaabá guna i ilawaáts ar sagalooa, guri báy, “Kuúng tu ak saweeká dír waawuti'iimár Munguhe.” Aluudae heé gwa qiitl yaahasto i kaahh malé ale.
41012035	Qoomaadae Yesu iwa intsaahhatimisi baraá Doó Mungú wa ale, ina ilawaáts iri oó', “Intsaahhatuusér hara'ayár Musa masta kaahi, Kristo kudá' taa qaás nee Mungú waawutmoó wa ale, a Garmoó Daudi.
41012036	Daudi inósuú kilá' ina oó' ar aleesleemuú Qeeruú hhoohhoó', ‘Mungú Aakooeé' guna báy. Iwiít bihhaaeé' awa doó /iyáy tam ay dír wakuuseerók ngi baal, ay dír ngi gawaá dabaawók i qaas.’
41012037	Daudi inósuú kilá' gun Aakoowós ar ateetín. Daxta adór tar garmaawós?” Axweesantá Yesu boo/oó yaariír gana axamiís ar qwala/.
41012038	Gár aa intsaahhatimís a tí, “Ti harmagahhe' nee intsaahhatuusér hara'ayár Musa, kudá' tlabaá tlet dahamisuuwo ngi sla'á' barta hi'iimiit, nee ngi sla'á' kiwa taaqwemisi dír boo/oó muu barkaa áy.
41012039	Inooín kiteeraá geera ngi tsawdaditiyá' baraá doó saaliingo nee doó kiwa dahi'isi muruú /aymaaro.
41012040	Slám malé alé muruú kwaeeli kun /aa/aay, nee firór yaariir kan firaarín ar hhaahhafiingw. Kudá' sakwasleemar'ín ka ur.”
41012041	Inós iri iwiít dír bihhaá sandakmoó ilahhooa, adór ilahhooa ngir hanimisiya' gana ga/áy. Daqaarér yaariir peésár yaariir gana qamiín.
41012042	/Ameenirka wák ar kwaalo'o, slám a narkuto'o, niwa hardát, sentír tsár gana qás, hariímarós a adór sentimoodá' niiná.
41012043	Yesu eeharuuseerós gari ateét gari báy, “Án a kah, kwaalo'orqá' ar narkuto'o hariímár aa qás ka ur ló'wa ale mukquú hatlá' sleémeero ba/a,
41012044	asma kuqá' sleémeero peésár taa qaás a tidá' aa harwarahh afer'ine, ala /ameenirí ar narkuto'o tidá' sleémeero i koon gana qás, tidá' geera ar muruú /aymaarós.”
41013001	Qoomár Yesu niwa baraá Doó Mungú wa ti'imiiti, eeharusmoowós oo wák guna báy, “Intsaahhatusúmo, ga/aaweek tlaa/eeká', nee adór do'wí kura tleéhh.”
41013002	Yesu guri i ilawaáts guri báy, “Adór do'wí úr kura tleéhh a ga/eéra? Tlaa/anoó gawaá kuqí meét i kaahh oo ta fee/iiká.”
41013003	Tam qoomár Yesu iwa iwiít gawaá tloomár xaaikaari ta babay Miseituni, iwa amór Doó Mungú i xuumiisi, Petro nee Yakobo nee Yohana nee Andrea tawa kilooín, kuri yaahaás kway báy,
41013004	“Atén i ooang, kangwsíng i tleehharuuti a xaylá, nee layár ta ari a umós, qoomár kaangwí birna tseewúy?”
41013005	Yesu alki/ituuwo gari iimu/ún dir'ín i ale gídaabá, “Ti harmagahhe', hee munduwa al/aáy.
41013006	Múk yaariír ni hardah tiwa ateetin ar umuueé', tawa kaahi, ‘Aníng a Kristo.’ Ala inooín múk yaariír ku al/aay.
41013007	Kuungá' iidíguú slaqwara bura axasé', nee tsimaahhír slaqwara, ma da'ayuutara', asma tí niqo hardát geerí alé, ala alhhe'eesaay aa xayká.
41013008	Asma xooro i slaqwarár eér amór xoororqá', nee waawutmoó xooro i slaqwarár áy amór waawutmoó xoorór hatlá'. Yaamaá yaarire kunseeli i ti'ít, slám giyeét ni tleér. Tí sleémeero an iimu/úngw slahha'amu.
41013009	“Kuungá' ti harmagahhe' asma tundu huwahuuw baraá maraá tawa múk sakwasleemuuti, nee baraá maraá saaliingo tundu muux. Kuungá' sleeme tundu huwahuuw dír mukduú kwasleemár múk tlaáq, nee geerá waawitá asma aníng, as iwa lamabu'uunda' dir'ín i ale.
41013010	Ala Ya/abtór hho' aqo kan geerí alki/iit baraá xoordu sleémeero deelór alhhe'eesaay niwa hardata.
41013011	Nee kuungá' burtunda uhín, tunday huúw as tunduwa sakwasleemuuti, gár ta ooa' ma geerí leelehhiitara', ala tidá' siiwadaádae tindi haniisi na ooaak. Asma heé axweés qoomaadaádae a kuunganeeká, a Qeeruú hhoohhoó'.
41013012	Nee hhiya' hhiyaawós gu sakii/ kuwa gaasi, nee baabá na/aywós gu sakii/, na/'ii nee xwaylitér'ín ti dakusiyá' sleeme, xwaylité kay tsuu/.
41013013	Kuungá' tundu aahh nee muu sleémeero asma aníng. Ala heé aa qiitl ay alhhe'eesaay an kudá' ba/ám.”
41013014	“Kudá' tlaákw oo Hhiturusmo bura aandé', aa sihhiít didaádá' iwa harinaká” (heé soomuús gídaabárós ngi tsaahhi), “qoomaadae múk yaamaá Yudeár i dirií' ta ta'ain gawaá tlom'i.
41013015	Heé gawaá doó i dirií' miwa aweér as gár baraá do' ngiwa leehhi,
41013016	nee heé baraá qaymór i dirií' miwa kií/ iwa tlabaawós leehhi.
41013017	Ala /ameenár tsiihaawe nee ar na/'aá ninakw gi koom qoomaadae, a tsaxwa dir'ine kaangwí nguwa wa /akuutiya'.
41013018	Firiiriimé' ala kaangwí mindiwa ti'iít qoomár tluwoó úr i alé.
41013019	Asma slahha'amkwá deeloodá' ku úr adór taa baloó ariiká baraá yaamuuwo iimír iimu/uumaro Mungú yaamu ngiwa tleéhh ay laarí, slám i baloó ki/iiká slahha'amkwá adór kwí ki/isaro.
41013020	Ala Aako bar deeloorí gaa /aareesiiká geeraawo, heé geeraawo ba/ám i kaahh. Ala inós deeloodá' gana /aareés as mukdá' inós aa tsawaár.
41013021	“Nee qoomaadae heeko burna báy, ‘Kristo areengw i diirí,’ laqaá bira oó', ‘I amorqá',’ ma ya/aamara'.
41013022	Asma múk ni ti'iít i deer oo káh, ‘Aníng a Kristo,’ nee kookoo i kaahi, ‘Aníng a aarusmo,’ ala a loeká. Inooín laya ka tleehh, nee muruú waa/oo/amo, as múk yaariír kuwa al/ayi, barnaxes ka aleesláy kiwa al/ayi tam kudá' Mungú aa tsawaár.
41013023	Ala kuungá' ti harmagahhe', asma án kuungá' naa gurbuú' geerí ale mura' sleémeerowo.”
41013024	“Ala deeloodaádae alaá slahha'amko looa i gíp, nee slahhaangw i gwa/aatiiká.
41013025	Tsatse/uú gawaá doori i paahh, nee /uuruudá' doori gi koóm ku dingiís.
41013026	An qoomaadá' Garmoó Hee kuwa ari niwa hardihi ar hunkáy, ar /uuruú úr nee xirif,
41013027	nee malayke ngiwa ya/aawi, mukós kudá' aa tsawaár kuwa burumbuuri umuúqo diiro baraá yaamuuwo, /uwa nee da/aawe, /iiya nee basko.”
41013028	“Slaqsoó ti'ita nu intsaahhatisi. Qoomár loo/orós bira páhh, ar /aben nay harmá/, a xuá' gídaabá tluwaay naa tseewúy.
41013029	Nee kuungá' sleeme muruuwí bura aandé' naxes naa iimu/ún, tsaahhaagáy ar gídaabá qoomár alhhe'eesaay aa xeér.
41013030	Án a kah, muruuwí sleémeero i boo/ dír mukú de'eemaaká' ir kumiiti.
41013031	Doori nee yaamu i waarahhiyá', ala axweesante'eé' i waarahhká baloó ale.”
41013032	“Ala iidíguú siiwadá' nee baalaarós heé gu xuú' i kaahh, tam malaykér gawaá doori, tam Garma, aqo har Baabá.
41013033	Dalaaé' ti harmagahhe', asma qoomár siiwadá' niwa hardat a xua'aaká.
41013034	Slaqsaywós a adór heé aa aa'aá kay, oo do'ós gwa dír lawaaleerós i geexay, nee umuúqo heewo gwa gadiyeérós i haniís. Heé afkuú doó xuúm guri hara'ayín do' nguwa xun.
41013035	Gimsé', ti harmagahhe', asma a xua'aaká qoomár heé do' loó' niwa hardihi, tam tsiindo, tam amsi, tam ságw loaytleemu, tam matlatle.
41013036	Ti harmagahhe' munduwa hhaawiís nuwa gu'utér i ay.
41013037	Nee tí naa kuungá' i káh ar gídaabá ti harmagahhe', an káh sleeme dír muu sleémeerowo.”
41014001	Deelo aa mét tsár deelór ur ar Pasakuwo nee deeloodár Mikaátér taa sluufitisiiká kawa /ayi. Geeraharuusér uren ar saalíngw múk Yahudi nee intsaahhatuusér hara'ayár Musa loohi kana leelehhiít ar Yesu kur oohi ar naaqo, nee kuwa gaasi.
41014002	Tana oó', “Tí a tleehhanaaká deeloorí ure, as muu muwa tlaahhír ar awaán.”
41014003	Inós iwa Betaniár i dirii'i, dír doó Simonú tiqtír tsatmituú koóm, iwa dír muruú /aymár i iwiít, /ameenirka nina hardát. /Ameenidá' i chupiito'ór koón ar taa tleéhh ar tlaa/anoó miisli. Chupiito'o i mooyángw koón, mooyángw ta babay nardo, kudá' tlaxo gawít. Chupiito'oodá' gari gás, mooyangwdá' guri adaá wa ku'ús gawaá ságw Yesu.
41014004	Mukko iri buúhh ta kaahi, “Asma milá, mooyangwqá' musku adooqár hhitín?
41014005	Asma geera mooyangwqá' burkwa weeriís, tam shilíngi tsiire tám nee afiiri ga sláy, narkuute kay qáy.” /Ameenidá' kari i gilín.
41014006	Yesu iri oó', “Mawaak, gár kahar daawitimisa'? Gadiyér hhoo' nga aníng i tléhh.
41014007	Narkuute nee kuungá' a dinkwa umuúqo daqto, nee bar alee/isár wa sla'á', umuúqo siiwaro a aleesleerá' kawa alee/isa'. Ala án nee kuungá' umuú deelooro a dinkwarooká.
41014008	/Ameenirí adoodá' aa asleér gaa tléhh. Slaqwte'eé' gaa geerí slík ar mooyaangw, asma gana amohhe'és asma deelór foolar'eé' wa ale.
41014009	Ala án a kah, umuúqo diiro baraá yaamu sleémeerowo ar Ya/abtór hho' kawa alki/iiti, nee tí /ameenirí aa tléhh sleeme ka alki/aa/iit inslaslaangós wa ale.”
41014010	Eeharusmoodá' ta bay Yuda Iskariote, oo wák baraá eeharuuseedár miba nee tsár, iri tláy amór geeraharuusér uren ar saalíngw múk Yahudi as Yesu nguwa dabaaín i qaasi.
41014011	Inooín adoorí kawa axaás, tay qwalaá/ kuri báy, “Peésa ngi haniisaán bar adoosíng ngi tléhh.” Loohi gari leelehhiít ar ngur dabaaín i qaasi, nee qoomár ádhho'.
41014012	Bál iimu/úngw deelór ur ar Mikaáteedá' taa sluufitisiiká, nee ar deelmoó bee/i oo Pasaáka kuwa gaás, eeharuuse Yesu guna yaahás, guri beér, “Dír ta sla' a diimá ar ta amohhe'eesaan ar muruú /aymár Pasaáka kuwa /ak?”
41014013	Eeharuuseerós ar tsár gari ya/aáw gari báy, “Tlawsé' baraá gixsa. Nee heeko tiqo dogá' oo sirwír ma'aá koóm, ku eehadá'.
41014014	Nee do'dá' inós i dahi, heé do'dá' loó' kwa beera', ‘Intsaahhatusmo i kaahi, doó dahaaye gaálaay oo aníng ni dah, oo aníng nee eeharuuser'eé' muruú /aymár Pasaáka nguwa /ayaan.’
41014015	Inós doó úr oo goroófak ngu kuungá' i laqán ar taa amohhe'eés. Muruú /ayma kwa gawaadá' wa amohhe'esá'.”
41014016	Eeharuuse iri qútl, iri tleér baraá gixsa. Adoodádá' kaa báy iri bó/. Muruú /aymar'ín oo Pasaáka kuri baraadá' wa amohhe'eés.
41014017	Qoomár tsiindowo Yesu nay hardáh nee eeharuuseedá' mibá nee tsár.
41014018	Inooín tawa /ayin, Yesu giri báy, “Án a kah, heé wák dirhunge oo nee aníng al/ayiimá', án i sakii/.”
41014019	Tari gurhaamuút. Umuúqo heewo gway yaahamiís gídaabá, “A anínge?”
41014020	Giri báy, “A heé wák baraá kuungaáká' mibá nee tsare, oo nee án altikimiisá' baraá isaangi.
41014021	Asma Garmoó Hee i amór gwa'arár i hii'iit adoodá' kara gooín, ala heedá' Garmoó Hee gu sakií/, a tsaxwa sakwasleemarós ngiwa wa /akuuti. Inós tsiní alók geera burkwa laqwaliiká.”
41014022	Qoomár tawa /ayin Yesu mukatmo guna óh, iri sluufiís, guri parhhamiís, guri eeharuuseerós i haniís, iri oó', “Oohaak, gaarí an slaqwte'eé'.”
41014023	Xooslmoó wahaangw guri óh, iri sluufiís, guri haniís, sleémeero tari wahán.
41014024	Giri báy, “Gaarí a tseerer'eé' ar alqado ar ku'uut as múk yaariír.
41014025	Án a kah, ma'aá sabiíbu i baloó wahaaká ay bál deeloodá' awa /aben ngiwa wah baraá waawuti'iimár Munguhe.”
41014026	Tawa hhe'eés daa'ángw alaá /aymaaro, tari tsa/án gawaá tloomár xaaikaari ta babay Miseituni.
41014027	Yesu giri báy, “Kuungá' sleémeero insareehhi nu eér, nee aníng iri geexeerá'. Asma kaa gooín gídaabá, ‘De'eamusmoó bee/aangw u slaáhh, bee/aangw iri diya/aat.’
41014028	Ala bar waasle/atisaro taa hhe'eés, án a geerí tláw Galilayár i alé.”
41014029	Petro iri oó', “Tam sleémeero insareehhi gi eera, ala án i eeraaká.”
41014030	Yesu guri báy, “Án a kah, xweeraaká' laarihe konkomoó tsár iwa uui, án kuúng iga tlánk sagaáwa tám wa ale.”
41014031	Petro iri ak kumiít axweesanto i kaahi, “Barnaxes gár tiwa hariím a tawa alqatlaan nee kuúng, tam adoorihe u baloó tlaankaaká.” Kudá' hatlá' sleémeero adoodá' kay ooín.
41014032	Tari hardáh ay dirka ta bay Getsemane, eeharuuseerós gari báy, “Diirí iwiitaak ay dír firooro ni hhe'ees.”
41014033	Petro nee Yakobo nee Yohana girira tláy. Gurhaamír ur guri iimu/uún baraá muunaáwose, iri amoqwaár daawitimeero.
41014034	Giri báy, “Muunuúeé' gurhaamír ur gwa eér ar hariímár gwa'ara. Diisíng wa iwiwiitaak, dalaaé'.”
41014035	Iri geerí kumiít gár niinawe, iri tumbarara'aát, iri firiirín gídaabá qoomaarír slahha'amu ngu wa pa/, barnaxes i ya/aán.
41014036	Iri oó', “Baabuúeé', Baabuúeé', kuunge umuúqo gaaro i ya/aán. Slahha'amkwíl hingeeseek dir'eene. Ala ma tleehhar ar adoodá' án ngir slaa', na tleehheek ar adoodá' kuúng ta sla'.”
41014037	Niwa kií/ naxés taa guú'. Petro guri báy, “Ahaá Simóni, aga gúi? Aga aleesleeriikáhe tawa dala' tam qoomár niinawe?
41014038	Dalaaé', firiiriimé', mutunduwa arbaá/ iiara'aduuwo. Muuná ku hhoó', ala slaqwa i /uuruú koondaaká.”
41014039	Iri firór áy malé ale, /aymi'i aqo kudá' kilá' gina inkií/.
41014040	Niwa kií/, naxés naa malé guiyé', asma ilaaín naa il'u'uyé'. Gár ku bay sleeme kaa xuuiiká.
41014041	Niwa sagaáwa tám wa kií/, giri báy, “A kumitá'a gu'uteero asma tawa hungu/usa'? A ido. Qooma aa xeér. Ga/aawaagáy, Garmoó Hee ku qaas gawaá dabaá múk tlakuuse.
41014042	Tlawaré', diirí geexaware'. Ga/aawaagáy, kudá' aníng i sakií/ naa tseewúy.”
41014043	Qoomaadár kilae iwa adoodí kahhi, Yuda nay hardáh, oo wák baraá eeharuuseedá' mibá nee tsare. Boo/oó yaariír oo pangadá koóm, nee guhhuli'i, nee inós ti koná'. Tindi amór geeraharuusér urén daahh ar saalíngw múk Yahudi, nee intsaahhatuusér hara'ayár Musa, nee bariisee.
41014044	Kudá' inós gu sakií/, gaa layár i laqán gídaabá, “Kudá' án ni ma'aas an inós. Ku otá', ku hubá', ku harmagahhá'.”
41014045	Inós niwa hardáh iri amoorós i huwís, iri oó', “Intsaahhatusúmo.” Guri ma'aás.
41014046	Inooín tindiri haratláy, kuri óh.
41014047	Heeko dír bihhaadá' wa sihhimiít paángarós gana duúx, lawaalmoó geeraharusmoó úr oo saalíngw múk Yahudi guri slaáhh, gway iia tsaát.
41014048	Yesu iri oó', “Misna hardaté' amor'eéní ale ar pangadu nee guhhuli'i adór múk malgusmoó oohár áw?
41014049	Umuúqo deelooro án a dirhúng i dirií' baraá Doó Munguhe, niwa intsaahhatimaamis, ala kuungá' i uhahiinda'aaká. Ala tí in tleehharút asma Gooi iwa bo/.”
41014050	Eeharuuseerós guri geexeér, sleémeero tari goów.
41014051	Garmaako inqwaarír /awaak gaa tsiit, Yesu guri eehaár. Kuri óh.
41014052	Inós kuwa óh, inqwaarirós gari geexáy, iri /akuút ar /aankwets.
41014053	Inooín Yesu kuri huúw ay amór geeraharusmoó úr oo saalíngw múk Yahudi. Geeraharuusér uren ar saalíngw múk Yahudi, nee bariisee, nee intsaahhatuusér hara'ayár Musa sleémeero tari burumburiít.
41014054	Petro iri eeharín amorqá' saáw wa ale, iri dáh baraá afeenír doó geeraharusmoó úr oo saalíngw múk Yahudi. I asltá axwaanemiis nee múk dír do'dá' wa gadiyuús.
41014055	Geeraharuusér uren ar saalíngw múk Yahudi nee múk dír kwasleema sleémeero lamabu'uungw kway leelehhiít daanduú Yesuwo, as kuwa gaasár wa slai. Ala lamabu'úngw ló' taa sláy i kaahh.
41014056	Asma awa yaariir lamabu'úngw naa alki/iitiyé' a oo lama, nee lamabu'ungw'ín a dimbadimbé, taa slayká.
41014057	Bahh'alé tana sihhiít kuwa lamabu'úngw lámtí kaahi, ta kaahi:
41014058	“Atén ugwa axaasaán i kaahi, ‘Doó Mungú kwí taa tleéhh ar daba', án un feé/, nee baraá deelór tame doó hatlá' u sihhitís oo taa dabaár tleehhiiká.’ ”
41014059	Tam hamí lamabu'ungw'ín taa slayká.
41014060	Geeraharusmoó úr oo saalíngw múk Yahudi niri tláy, iri tla/ángw múk i sihhiít, Yesu guri báy, “Masa xaslít? Mukwí gár daanduuwoge i kaahi a umós?”
41014061	Ala inós aqo ina xasliít, aa ilawatsiiká. Geeraharusmoó úr oo saalíngw múk Yahudi guri malé yaahaás, “Kuúng a Kristówo, Garmoó Mungú Xiríf?”
41014062	Yesu iri oó', “Aníng an inós. Kuungá' sleeme Garmoó Hee u aandá' aa iwiít dákw doó /iyáy oo /Uuru, ni hardah ar hunkoó gawaá doori.”
41014063	Geeraharusmoó úr oo saalíngw múk Yahudi inqwaruuwós guri feehhimiís i kaahi, “Lamabu'úngw ta leelehhitaan oo milá malé alé.
41014064	Aga axasí'iíke adór ir Mungú /ooslislin. Xáy ma katá'?” Sleémeero kwasleema kay tsaát gídaabá gár kuwa hariím a gaasa.
41014065	Bahh'alé kuri iimu/ún i tsuuquungo, kuri ila' tuntuúk, kway tuu'uút ar kundi'i, ku babay, “Ooang, heesíng u tuu'uút ar kunday a heemá?” Tam mukduú gadiyuuse sleeme tlaaqarmaawós giri muúx.
41014066	Nee Petro iwa baraá afeenidí kahhi, /ameenirka wák niri hardát. Inós a sagadiyuso'ór doó geeraharusmoó úr oo saalíngw múk Yahudi.
41014067	Petro guri aán iwa asltá axwaanemiisi, guri ló'wa xuuxú' iri ó', “Kuúng sleeme toomák a dinkwa nee Yesu, kuduú Nasareti.”
41014068	Petro iri tlaánk, i kaahi, “U xuaaká, tam kangwsíng kiíng ta kat u tsatsahhaamaaká.” Iri tláy didae amór gara/áym alé. Konkomo iri uú'.
41014069	/Ameenidá' guri malé aán. Mukko didá' wa sihhimiít guri beér, “Kwí a heé wák dír mukdá' nee Yesu ti kooma'a.”
41014070	Iri malé tlaánk. Qoomár niina iwa waaráhh, mukdá' didaádá' wa sihhimiít Petro kuri báy, “Ar ló', kuúng a heé wák dír mukdá' nee Yesu ti kooma'a, asma kuúng sleeme a heé Galilaya.”
41014071	Iri oó', “Án heesíng ta kata' burqo xuú', ni gwaá'.”
41014072	Naxés hamtidár kilae konkomoó tsár iri uú'. Petro adoodá' Yesu ngwa báy geeraawo gari insláy gídaabá, “Konkomoó tsár iwa uui, án kuúng iga tlánk sagaáwa tám wa ale.” Adoodá' ngiwa insláy, hhirhheeri gay ku'uús.
41015001	Looa niwa tleér matlatleero hamtidae geeraharuusér uren ar saalíngw múk Yahudi kwasleema kari tleéhh nee bariisee, nee intsaahhatuusér hara'ayár Musa, nee mukdaáduú kwasleemár wa hariím sleémeero oo kwasleemár ur. Yesu kuri tseék, kuri huúw, kway dabaá Pilató i qaás.
41015002	Pilato guri yaahaás, “Kuúng a Waawutmoó múk Yahudíro?” Inós guri báy, “A adoosíng ta kat.”
41015003	Geeraharuusér uren ar saalíngw múk Yahudi ngwa sakwasleemuutiyé' muruú yaarire.
41015004	Pilato guri malé yaahaás, “Mas ilawatsaká? Muruú yaariír oo tuwa sakwasleemuuti u ga/eéraáke?”
41015005	Ala Yesu aa malé ilawatsiiká. Tam Pilato gay waa/oo/amór wa ár.
41015006	Umuúqo deelór ur ar Pasákuwo heé wák baraá múk taa tsegiiti kun gweer, kudá' muu i gweerár wa slai.
41015007	Heeko ta bay Baraba kuna tseék dinkwa nee múk hatlá', asma tana slaáqw asma axweesantá serikáli kawa sií', muu kuri tsuú/.
41015008	Boo/oó muu niri hardáh dír Pilato, kari iimu/ún kawa firin ngiwa tleehhi adoodá' aa intsaáhh.
41015009	Pilato iri ilawaáts iri oó', “Xáy, a sla'á'a Waawutmoó múk Yahudi nguwa gweer?”
41015010	Asma inós gana geerí xuú' gídaabá geeraharuusér uren ar saalíngw múk Yahudi kuna huúw amoodí alé asma da/itá tawór wa ale.
41015011	Ala geeraharuusér uren ar saalíngw múk Yahudi boo/oó muu gway fuqunáy qás gídaabá Baraba kungu gweeri.
41015012	Pilato giri báy malé alé, “Ala kwí ta babeera' a Waawutmoó múk Yahudi adór ngu laaq?”
41015013	Tari tseé' ta kaahi, “Kikiieek gawaá msalaába.”
41015014	Pilato ngiwa yaahaás gídaabá, “Gár aa tlakweés a milá?” tari kumiít tseeoro ló'wa ale gídaabá, “Kikiieek gawaá msalaába.”
41015015	Pilato Baraba guri gweér, asma adoodá' muu i slai gana slaá' tleehhamooro. Yesu kuri muúx ar qaw'i, guri haniís kuwa kikii'i gawaá msalaábár i alé.
41015016	Askaári guri húp ay baraá boómár ur. Askaári sleémeero kari didí burumbuúr.
41015017	Kuri tsiitiís ar inqwaarír siira/aat, slamángw laqaya' kuri tlaatlaáw kuri qaás gawaá sagós.
41015018	Kuri taaqweemiís ta kaahi, “Laawaay, Waawutmoó múk Yahudi.”
41015019	Kuri saga muúx ar daa'a, kuri i tsuuqún ta geeraawós i tumbarara'amiít, as ilaiwa/amer'ín kawa laqaqan ar niqaay.
41015020	Niqaywo kuwa hhe'eés, inqwaarirós tidá' siira/aat kari hingeés, kuri tlabaawós i ki/ís. Kuri tsee/áy huúw as kuwa kikiiár ay gawaá msalaábár i alé.
41015021	Loohiro heeko wák oo baraá gixsár káw kuna /uurutís as msalaabár Yesu ngiwa gagaari. Umuuwós a Simonú ayaá Kirene, baabuúín Iskanda nee Rufo.
41015022	Yesu kuri huúw ay dirka ta babay Golgota, gídaabárós a “Fartá saga”.
41015023	Muruuko wahaangw oo taa garka ta bay manemánér i qaás, kuna mak haniís nguwa wahi, ala guri sií'.
41015024	Kuri gawaá msalaábár i kikií'. Inqwaruuwós kuri qasmiís ar loohír adór mugú', as gídaabá umuúqo heewo gár i slay a umós.
41015025	Kuwa kikií' a looár tám.
41015026	Gadá' kusa sakwasleemuút kaa didí gooín ar /aymi'iiká', “Waawutmoó múk Yahudi.”
41015027	Malguusér tsár nee inós kina alkikií' gawaá msalaabadu, kookoo dakós oo doó /iyáy, kuqá' dákw doó basáy. [
41015028	Gooi iri bó/, tidá' kah, “Kuna tla/ángw tlakuusér i harafaár.”]
41015029	Múk yaamuudae waraáhh Yesu guri tloqomiís, ta hara sager'ín muumukuumiis, ta kaahi, “Aháee, kuúngudá' oo Doó Mungú gu feé/, kway tléhh baraá deelo tám i alé,
41015030	kár ti /is gimáy, ti aweeris gawaá msalaábaro.”
41015031	Geeraharuusér uren ar saalíngw múk Yahudi sleeme kuna niqín, inooín dinkwa nee intsaahhatuusér hara'ayár Musa, ta kaahi, “Awa hatlá' gina /iimiís, ga/aaweek, kilós /iisaro ti aleeslayká.
41015032	Kristo, Waawutmoó múk Israeli, daxta ni aweeri gawaá msalaábaro, atén ku araán, daqaní u haratlintiaán.” Tam mukdá' nee inós taa alkikií' sleeme inooín kuri tloqomiís.
41015033	Looár lahhoó' iwa xeér, iimi iri gíp yaamu sleémeero ay looár gwaleél.
41015034	Looár gwaleele Yesu iri tseé' ar afór ur, “Eloi, Eloi, laama sabaktani”, gídaabárós a “Mungúeé', Mungúeé', misa meér?”
41015035	Múk dír iisaapaydá' wa axamiís iri oó', “Ga/aawaagáy, i Eliyá ateetín.”
41015036	Heeko wák niri amorqá' wa ta'aín, warqamooko guri tikiís ar ma'aá qarqará' awa taa tsoó/ baraá na/'aá xaaí wa ale, guri siíhh gawaá afkwá daai, Yesu guri wahaás ar warqamoodá' i kaahi, “Mawaagáy, daxta a araán, Eliya gu aweeriísi?”
41015037	Yesu iri tseé' ar afór ur, iri gwaá'.
41015038	Inqwaarír baraá Doó Mungú, ar do' gwa qasis, iri tla/a feehhít gawtá wa ale ay baraay.
41015039	Geeraharusmoó askaári, kudá' inós gura qon aa geeraawós i sihhiit, adoodá' ira gwaá' ngiwa ár, iri oó', “Ar ló' heewí a tsuwá Garmoó Mungú.”
41015040	/Ameenarka amorqá' saáw wa xuumiis i deer. A ín Mariamu Magdalene nee Mariamu aayor'ín Yakobodá' niiná nee Yose, nee tooka a Salome.
41015041	Kuká' an kudá' nee inós ti komkakoomá' Galilayaro, nee ngu alee/iimamisá'. Nee /ameenár hatlá' ar yaariir i deer, tidá' nee inós naa al Yerusalemú i tsa/ane'.
41015042	Baldá' a deelór tiwa amohhe'eemisiya', asma loaytleérós a deelór hungu/uma. Qoomár tsiindowo.
41015043	Yoséfú Arimatayár daáhh nina hardáh. Inós a heé ilaiwa/amér koóm oo doó kwasleema, nee inós sleeme i waawuti'iimár Mungú daamaarán. Inós guruuwós guna gawdeés iri dáh ay amór Pilato, slaqwtá Yesu gari firín.
41015044	Ala Pilato gari waa/oo/amór wa ár asma iwa tseewa gwaá', geeraharusmoó askaári guri ateét, gway yaahaás iri oó', “Aaqo gwaái?”
41015045	Geeraharusmoó askaári iwa oó', “Aa gwaá'”, Pilato iri ya/án slaqwtá Yesu ngiwa haniisi.
41015046	Yosefu inqwaarír /awaak gari tlaáxw, guri gawaá msalaábár wa aweeriís, guri untsuús ar inqwaaridá', guri qaás baraá baa'ár taa foól gawaá tlaa/a. Tlaa/ár hatlá' gari gwangwaraá' gari afkuú baa'ár ar tuntuúk.
41015047	Ín Mariamu Magdalene nee Mariamu aayór Yose didá' Yesu kway qaás kari xuuxuú'.
41016001	Deelór hungu/uma iwa waaráhh, Mariamu Magdalene nee Salome nee Mariamu aayór Yakobo mooyaangw kuna tlaáxw oo slaqwtá Yesu kar sliki.
41016002	Matlatleero bál deelór geera ar wiiki tari amór /aantár káy qoomár looa niwa tsiiríhh.
41016003	Loohiro ta axwees kilooín ale ta kaahi, “Heé tlaa/adár gawaá afkwá baa'a ga gwangwaraá' a heemá?”
41016004	Tawa qaytsiít, kana ár naxés tlaa/adá' kaa gwangwaraá', nee inós ka ló'wa yangaariir.
41016005	Tari dáh baraá baa'ár i alé, masoomoó inqwaarír /awaák koóm kuri ár, aa iwiít bihhaá doó /iyáy alé, tari waa/oó/.
41016006	Inós giri báy, “Ma waa/oo/amimara'. Heé ta leelehhita' a Yesú Nasareti, kudá' taa gawaá msalaábár i kikií'. Aa waasleé/. Diirihe i kaahh. Ga/aawaak, didá' geeraawo kway qaás a diirí.
41016007	Ala tlawsé', Petro ádbawaak, nee eeharuuse sleémeero, gídaabá, ‘Aa geerí tláy Galilayár i alé. Amorqae u aandá' adoodá' ngira geerí oó'.’ ”
41016008	Tari tsee/áy ti'iít, tari ta'aín dír /aantaro, asma daaraxaay gina áy nee waa/oo/amo. Taa sangw heé i ilawatsiiká asma taa da'ayuút. [
41016009	Inós iwa waasleé/ matlatlér bál deelór geera ar wiikiro, heé aa geerí harati'iít a Mariamu Magdalene, tidár aáng neetlaamér faanqw ngiwa hingeés.
41016010	Inós mukdá' geeraawo nee Yesu dinkwa guri ádbeemuú eér. Inooín qoomaadae ta kumiit tsuunqumisuuwo nee /aa/ee.
41016011	Inooín kawa axaás gídaabá Yesu i slaaf, nee ar gídaabá inós ngwa aán, taa ya/aniká.
41016012	Alaá tihe múk tsár guri harati'iít baraaine ar slaqsoó dimbé. Inooín qoomaadae ta loohír i dirii' ta aykwí waatl.
41016013	Nee kuká' nay tlayé', iidík kuri haniís amór kudá' hatlá'. Ala naa malé ya/ani'iiká.
41016014	Alhhe'eesaywo eeharuuseedá' mibá nee wak giri harati'iít qoomár tawa /ayin. Giri i gilín asma haratlintaaoowasler'ín nee munér gawden, asma inooín axweesantá mukdá' inós gwa ar, alaá inós niwa baraá /aantár wa waasleé/, kaa haratlintii'iiká.
41016015	Giri báy, “Tlawsé' baraá yaamu sleémeero, Ya/abtór hho' alki/iitaak dír muu sleémeero.
41016016	Oo gaa haratlintatii' kway baatiís ba/ama ga sláy. Oo gaa haratlinti'iiká ku sakwasleemuut.
41016017	Nee layuuká' ti koná' nee mukdá' gaa haratlintii': Neetlaame ka hingeemiis ar /uuruueé', ta axwees ar tsifrír /aben,
41016018	dayshe tamka ohín, laqaá gár tsu/uut barka wáh, gár gi aw i káhh tam ar niiná. Dabaaín birka gawaá tiqtuusér i qaás, ta hunguu/.”
41016019	Aako Yesu inooín i axweesanto iwa hhe'eés, kurira tláy gawaá doori, iri iwiít dákw doó /iyáy oo Mungú.
41016020	Inooínadá' tari tláy, Ya/abtór hho' kari alki/iít umuúqo diiro. Aako nee inooín tay al gadiyuús, /uuruú axweesantós guri geehhoo'otís ar layaá naa tleehharumiitiye' qoomaadae.]
42001001	Amór Teofíló xirif. Múk yaariír iidíguú muruudá' yaariír aa tleehharuut diirene gwaa iiár gooiro,
42001002	adór kungura atén i alki/iít nee mukduú aáng gwa ar ar ilaaín iimír geerá wa ale, nee oo axweesantadá' gaa alki/iit.
42001003	Ánuú kilá' iidíguuwí ugwa ló'wa tsee/aariím iimír amoodár iimu/úngw wa ale. Án ngi slaá' sleeme ka hhoo' ngiwa kuúng i gooiim adór umuúqo gaaro ira tleehharút,
42001004	asma kuúng kawa tsahh adór tar ló' tidá' kuúng tuwa intsaahhatimís.
42001005	De'emaá waawutmooko yaamaá Yudea oo ta babay Herode, geeraharusmooko saalíngw múk Yahudi i deer. Umuuwós a Sakaria, oo bartá múk Abiya. Hareerós ar tlahhoó doó Haruni, umuuwós a Elisabeti.
42001006	Inooín tsaraawo a múk ganaá' dír Munguhe, hara'ayár Aako sleémeero kana óh, nee axweesantós adoodá' ir hariin.
42001007	Inooín na/oó ta kon i kaahh asma Elisabeti a kampeeri, nee inooín tsaraawo naa diné'.
42001008	Looarka wake Sakaria ina gadiyér tleéhh ar saaliingw geerahara dír geerá Munguhe, qoomár baalaqaasír múk bartós.
42001009	Inós tsawdo guna sleér, adoodá' ta tleehhaahhiiti /iisí nee geeraharuusér saalíngw múk Yahudi, iwa dahi baraá Doó Aako asma garka xarángw tsuú' koom ngiwa da/i ilahhooár Mungú wa ale.
42001010	Nee boo/oó muu sleémeero i tsee/aá wa firiirín, qoomár gadaádá' xarángw tsuú' koom kawa da/a/an.
42001011	Malaykamoó Aako guri harati'iít, aa sihhiít bihhaá doó /iyáy awa meésadár muruudá' xarángw tsuú' kuwa da/a/an.
42001012	Sakaria nguwa ár iri amoqwaár, dae guri eér.
42001013	Ala malaykamoodá' guna báy, “Sakaría, ma da'ayumiitaar, asma firoorók kaa axaás, nee hareerók Elisabeti na/oó garma gu xwayluúr. Umuuwós ku beer Yohana.
42001014	Kuúng tay qwalá/ tay bará/, nee múk yaariír xwaylarós gay saqwalalaa/.
42001015	Asma uraay gu sláy dír Aakoowo. Difaái ga wahiiká laqaá umuúqo gár ooniitimisa. Inós ku hatsiis Qeeruú hhoohhooe iimír kunguwa laqwaali.
42001016	Múk yaariír oo Israeli gu ki/is amór Aakoó Mungúín i ale.
42001017	Inós in geeraawós wa hi'iit ar muunuú adór kuduú Eliya nee /uuruuwós, as munér baabi'i ngiwa warqeesi iwa amór na/'ií ki/, nee mukdá' aa dakuus kuwa fuqurángw i haniisi, fuqurangwduú múk gan'amu, as múk Aako nguwa geerí amohhe'eesi.”
42001018	Sakaria malaykamo guri báy, “Kangwsíng án adór ngur tsaahh? Asma án a aako, nee harer'eé' a aamár aa qaroó diin.”
42001019	Malaykamo iri oó', “Án a Gabrieli, kudá' geerá Mungú i dirií'. Nee aníng tina ya/aáw ngiwa dirók i oo', nee iidíguuwí hhó' nguwa haniis.
42001020	Hám ga/aaweegáy, a afawasli tleehhít, axweesani a harslaaqát, ay bál deeloodá' kaangwí i boo/i. Asma axweesante'eé' aga ya/aandiiká. Ala inós iqo bó/ qoomaarós bira xeér.”
42001021	Mukdá' Sakaríá daamaaraám iri waa/oó/ as tligmaawós baraá Doó Mungú wa ale.
42001022	Niwa ti'iít, naxés amor'ín i axweesani ngiwa aslayká, kari tsaáhh gídaabá iigu'utu gwaa sláy baraá Doó Munguhe. Iri amor'ín i dabaár axweés, iri sangw axweesántí ki/iiká.
42001023	Deelór baalaqaasirós iwa fák, iri do'ós i waátl.
42001024	Deeloodá' iwa waaráhh, hareerós Elisabeti iri tsít, tiri lú/ slahheeraá kooane, i kat,
42001025	“Adoorí Aako ngina án i tleéhh baraá deeloodá' sleémeero iwa ga/ay, asma murer'eé' ngiwa hingeesi dír muko.”
42001026	Qoomár slahheeriwós tawa lahhoó', malaykamo Gabrieli kuna ya/aáw nee Mungú ay gixsár Galilaya, ar ta babay Nasareti,
42001027	amór dasír /amatlito'o tooka ta lehhiitia nee heeko ta babay Yosefu oo tlahhoó Daudi. Umuú /amatlito'oodá' a Mariamu.
42001028	Malaykamo iri baraá do'ós i dáh iri oó', “Laawaay, kír tsuuqa iga sleer. Aako nee kiíng a dinkwa.”
42001029	Inós iri ló'wa amooqwát asma /aymi'iidá', iri baraá muunuúwós i ó', “Laawaaywí a laawoó adoomá?”
42001030	Malaykamo gari báy, “Ma da'ayuutaar Mariámu, asma tsuuqaá Mungú iga sleér.
42001031	Ga/aaweegáy, a tsít, na/oó garma kway laqwál. Umuuwós kway beer Yesu.
42001032	Kwí uraay gu sláy, ku bay Garmoó Kuduú Gawa. Nee Aakoó Mungú gu waawuti'iimár Daudi i haniis, gídaabá waawuti'iimár baabuúwós.
42001033	Hhay Yakobo gan sawaawuti'ín kureerisleém, nee alhhe'eesoó waawuti'iimarós i kaahh.”
42001034	Mariamu malaykamo guri beér, “Adoosí ta kat adór ir tleehharut, asma án taa duuxiiká.”
42001035	Malaykamo gari báy, “Qeeruú hhoohhoó' ni dirók i hardah, nee /uuruú Kudá' Gawtí dirií' kiíng i tuntuuk. Gawaá adoorihe na/oó ta laqwaali ku bay oo hhoohhoó', Garmoó Mungú.
42001036	Slám malé ale mar'afto'oorók Elisabeti na/oó garmaawo a tsiiháy baraá diimaywós wa ale. Slahhaangwí oo lahhoó', inósaadá' geeraawo tawa kaahi a kampeeri.
42001037	Asma dír Munguhe gár ya/aamaaká i káhh.”
42001038	Mariamu iri ó', “Án a lawaalo'ór Aako. Adoodá' taa ó' daanduueene i tleehharut.” Malaykamo iri quútl dirose.
42001039	Mariamu deeloodae iri tleér ar gaanslaay ay baraá yaamaá tlom'i ay dír gixsarka wák ar yaamaá Yudea.
42001040	Iri dát baraá doó Sakaria, Elisabeti gari taaqwés.
42001041	Elisabeti laawoó Mariamu nguwa axás, na/oó niiná iri neét baraá guruuwós wa ale, Elisabeti kari hatsiís Qeeruú hhoohhooe.
42001042	Iri afór qwal/amaayér ar tsé', iri ó', “Kiíng taa tsuúq baraá /ameenaro, nee na/oó ta laqwal kwa tsuúq sleeme.
42001043	Adoorí adór ira tleehharút laarí tam aayír Aakooeé' niwa amor'eé' keér?
42001044	Asma afór laawaaywók án ngiwa axaás, na/oó niiná iri neét ar qwala/ baraá guruueé' wa ale.
42001045	Amohhoouso'o a inós tidá' aa haratlinti', asma tidá' Aako ngaa báy i bó/.”
42001046	Mariamu iri ó', “Muunuúeé' adór Aako kur úr gaa tsaáhh,
42001047	nee qeeruueé' in Mungú saqwalalaa/, Ba/amusmooeé',
42001048	asma lawaalo'oorós ar liitlaakw gaa gurtláy. Ga/aaweek, iimír hamihe qari sleémeero án i beer tidá' tsuuqa gaa sleer,
42001049	asma Kudá' /uuruú koóm án iga gár úr i tleéhh. Nee umuuwós a kudá' hhoohhoó'.
42001050	Nee gurtleemuuwós i kumaamiit umuúqo qarto dír kuká' inós ngu ilaiwawa/a'a.
42001051	Kángw úr gwa tleéhh ar /uuruú dakós, Kudá' daara/aamá' baraá inslaslángw muner'ine gaa diyaá/.
42001052	Waawitá gwa hingeés gawaá waawuti'iimar'ine. Kudá' liitlakwen gaa uráy haniís.
42001053	Awa qwariitá' gaa aaxiís ar muruú hhó', nee daqaare gaa tawó ki/ís.
42001054	Lawaalmoowós Israeli ngwa alee/iisár áy. Gurtleemuuwós gwa gunqareesiiká,
42001055	kudá' aa dír baabi'iirén i axweés, ar gídaabá gurtleemuuwós i baloó faakiiká dír Abrahamuwo nee xwaylarose.”
42001056	Mariamu nee inós tari alhoót afi qoomár slahheeraá tám, aluuwo iri wátl amór do'ós.
42001057	Elisabeti deelór xwaylarós iwa xeér, na/oó garma gway xwayluúr.
42001058	Inslaawaywós nee mar'eefoowós kari axaás gídaabá Aako gaa ló'wa gurtláy, sleémeero tari qwalalaá/ nee inós.
42001059	Bál deelór dakaate tindina na/oó hheehhe'eesár áy. Umuú geera kway tsattá wa slai a Sakaria, umuú baabuúwós.
42001060	Ala aayoorós iri ó', “Á'a, uma kwisingeeká, umuuwós a Yohana.”
42001061	Kari báy, “Heé umuusíng i kaahh baraá mar'eefowoge.”
42001062	Tari dabaár ilawaáts amór baabuúwós i ale, ax inós umuú i slai a heemá.
42001063	Peehhi gari firín, iri gawaadí gooín gídaabá, “Umuuwós a Yohana.” Sleémeero kari waa/oó/.
42001064	Hamtidár kilae afkós axweesani gari ya/án iri axweés, Mungú gway xirfayeemiís.
42001065	Múk yaamaá isaapaydá' sleémeero dae guri eér, nee kaangwí aa tleehharuut sleémeero iri hardáh ay baraá yaamaá tlom'aá Yudea sleémeero.
42001066	Muu sleémeero oo kaangwí gwa axaas, kuri baraá muner'ín i qaás, ta kaahi, “Na/aywí aluuwo a heé adoomá?” Asma /uuruú Aako i baraawós.
42001067	Baabuúwós Sakaria kuri hatsiís Qeeruú hhoohhooe, iri aarín i kaahi,
42001068	“Aakoó Mungú Israeli i xirfuuti, asma aa hardáh dír mukós i alé nguwa gweeri.
42001069	Ba/amusmoó /uuruú koóm ngwa sláy baraá tlahhoó Daudí wa ale, lawaalmoowós,
42001070	adoodaádá' ngira qaroó oó' ar afér aaruuseerós ar hhohho',
42001071	tiwa ba/amisi dír wakuuseerene nee gawaá dabaá kudá' sleémeero atén ti ahhiitá'.
42001072	Baabi'iirén gina gurtláy, alqadoorós tidá' hhohho' gari insláy,
42001073	tidá' aa qaroó alqadín dír baabuúrén Abrahamu,
42001074	gídaabá tiwa gweeri gawaá dabaá wakuuseerene, nee kuwa sagadiyuusaan ar munér hhoohho', nee ar ganaa',
42001075	tawa da'ayuumitaanaaká dirose deelór slafingwrén sleémeerowo.
42001076	Ala ná/aay, kuúng sleeme tu bay aarusmoó Kudá' Gawtí dirií', asma geerá Aako in hát, luhuuwós kiwa amohhe'es,
42001077	nee iidíguú ba/ama kuwa dír mukós i xu'utis ar tlakweemaaín kiwa gurtlay
42001078	ar gurtleemuú Mungúrén. Kwí gwa/ateemá dooraá dahhá' ngi diirén i hardahaas,
42001079	as kudá' baraá giwtír i diriiá' nee kudá' baraá mahhtír gwa'ara ngiwa i gwa/aatiya', nee as atén tiwa gan'aasi baraá loohír amór waydí hardah.”
42001080	Na/aydá' iri uráy, /uuruuwós iri doogín oo qeeru. Iri baraá darmuú wa hoót ay bál deeloodá' iwa amór múk Israelí ti'iít.
42002001	Qoomaadae waawutmoó múk Rumi, kudá' ta babay Augusto, hara'aya gana qaás, gídaabá umér múk baraá yaamu sleémeero ka gooin.
42002002	Gooirí ar geera qoomár Kirenio tawa waawutmoó yaamaá Shamu.
42002003	Muu sleémeero tari umer'ín gooír áy, umuúqo heewo dír gixsar'ín.
42002004	Yosefu sleeme iri Galilayár wa tláy, baraá gixsár Nasaretír wa ale, iri tsa/án yaamaá Yudea, ay dír gixsár Daudi, ar ta babay Betilehemu, asma inós a oo tlahhoó Daudi,
42002005	as kuwa gooin inós sleeme. Nee Mariamu tina koné', tidá' aa lehhiítb nee inós a tsiiháy.
42002006	Tawa amoodí kahhi, deelór xwaylarós iri xeér,
42002007	na/oó garma guri xwayluúr oo baris. Guri tsiitís ar inqwaruú na/oó qawrír i alé. Guri qaatís baraá miringamoó gitsór hikwa ki qamaamin. Asma baraá doó dahaayeero pa/aangw kwaa slayká.
42002008	Nee baraá yaamuudae de'eamuuserka i deer ar baraá tleesantá hoot, nee bee/angw'ín kun xumxaaxún xweeraawo ar baalaqaasi.
42002009	Malaykamoó Aako giri harati'iít, xirfuú Aako gay i gwa/aát bihhe sleémeero, daér ur gay eér.
42002010	Malaykamo giri báy, “Ma da'ayumiitaara', asma án kuungá' nuna iidíguú hhó' i huúw oo qwal/amaayér ur dír muu sleémeero.
42002011	Asma laarí baraá gixsár Daudiwo ba/amusmoohúng kwaa laqwaál, an Krístó Aako.
42002012	Layár ta aanda' a tí, ‘U didí eerá' na/oó qawri, oo taa tsiitiís ar inqwaruú na/oó qawri, kwaa qaatiís baraá miringamoó gitsór hikwa ki qamaamin.’ ”
42002013	Naxés qoomaadár kilae daqtá yaariir ar gawaá doori ta dinkwa nee malaykamoodá', ta Mungú xirfayeemiis ta kaahi,
42002014	“I xirfuuti Mungú Gawtí dirií', nee wayda ni baraá yaamí hardihi dír mukdá' aa gurtleemuú i haniís.”
42002015	Malaykeedá' iwa gawaá doorí kí/, de'eamuusér aáng tari axweés ta kaahi, “Gimsé', a tlawaán ay Betilehemu, a artá awaán tidá' aa tleehharut, Aako naa atén i oó'.”
42002016	Tari gaanslár tláy, Mariamu kay didí áy nee Yosefu, nee na/ayduú qawri kwaa qaatiís baraá miringamoó gitsór hikwa ki qamaamin.
42002017	Na/aydá' kuwa ár, kangwdá' kaa báy gawaá na/aywihe kuri oó'.
42002018	Mukdá' aa axaas sleémeero tari waa/oó/, asma tí de'eamuuse aa ó'.
42002019	Ala Mariamu tí sleémeero gari baraá muunaáwós i qás, ngiwa alqaytsit.
42002020	De'eamuuseedá' iri kí/, ta hara Mungú xirfayeemiis, nee kuwa diidi'iimisi, as tidá' sleémeero taa axaás nee taa ár, adoodá' kara dir'ín i oó' nee malaykamo.
42002021	Bál deelór dakaát, tidár hheehhe'eesarose, umuuwós kuri báy Yesu, adoodá' malaykamo ngura oó' iimír kuwa tsihiiká.
42002022	Tsiku niwa huuiyé' adoodá' hara'ayár Musa i kat, tari Yerusalémú káy kuwa dír Aakoó i haniisi,
42002023	(adór kara gooín baraá hara'ayár Aakoowo, “Umuúqo na/oó garma oo baris dír aayoorose ku bay oo hhoohhoó' dír Aakoowo.”)
42002024	Gár hatlá' sleeme a ilahhooa kawa haniisi, adoodá' hara'ayár Aako i kat, “Hhooka tsár laqaá na/'aá tsár awa hhooka.”
42002025	Baraadá' Yerusalemuwo heeko i deer, umuuwós a Simeoni. Inós a heé ganaá' oo Mungú gwa haratlintii'. Gurkwa/asár múk Israeli gan daamaarán ar haraxu'uti. Inós Qeeruú hhoohhoó' gu kón.
42002026	Inós kwa geerí báy nee Qeeruú hhoohhoó' gídaabá i gwaaiiká ay dír Krístó Aako ngway ari.
42002027	Iri baraá Doó Mungú káy, Qeeru nguwa gan'aás. Yesu xwayliteérós nguwa húp baraá doó Mungú as hariimadaá hara'aya kiwa tleehhi inós wa ale,
42002028	Simeoni guri ilaóh ar dabaawós, Mungú guri xirfeemiís iri oó',
42002029	“Aáko, daxta sagadiyusmoowók ya/aámár gwa'ara ngi slay ar wayda adoodá' kara ó',
42002030	asma ilaaeé' ba/amarók ngaa ariyé',
42002031	tidá' taa amohhe'és dír ilaá muu sleémeerowo,
42002032	tawa gwa/ateemaá gwa/aatá' dír xoorduuwo, nee tawa xirif dír mukók Israeliwo.”
42002033	Baabuúwós nee aayooro kari waa/oo/amór wa ár tidá' ta inós i kaahi.
42002034	Simeoni giri tsuuqáy haniís, Mariamu aayír na/aay gari báy, “Ga/aaweegáy, kwí kwa qaás asma awa yaariir niwa huuiya', nee kuqá' niwa sihhiitiya', baraá múk Israeliwo, nee iwa laya tleehhiti ar tar kaangaanuusi,
42002035	asma inslawoó baraá munér múk yaariír iwa geehhoouy. Nee kiíng sleeme gurhaami a aán baraá muunaáwoge.”
42002036	Aaruso'orka ar /ameeni i deer, umuuwós a Anár Fanueli, ar hhay Asheri. Inós a /ameenír aa diin ló'wa ale. Tana al hoót nee hhawaatuuwós kureeri faanqw alaá duuxoro.
42002037	Daxta inós a kwaalo'ór kureeraá mibeeraá dakaát nee tsiyáhh. Baraá Doó Munguhe i ququtlaatliindaaká, aqo in saalaaliín xweera nee tlaatla/aango, iwa gwaawiwiin nee iwa firiiriin.
42002038	Inós nina ti'ít hamtidár kilae, i Mungú sluufimís. Iidíguú na/aay guri ó' dír kudá' sleémeero awa harahhifor'ín ngaa qaasiye' gawaá ba/amár Yerusalemu.
42002039	Tidá' sleémeero baraá hara'ayár Aakoowo taa oó', tlehhmuuwo kawa hhe'eés, tari kií/ Galilaya ay dír gixsar'ín Nasareti.
42002040	Nee na/aydá' iri uráy, /uuru gway tleéhh, fuquraango i haats, nee i tsuuqaá Mungú kón.
42002041	Xwayliteérós i Yerusalémú kaakeér umuú kurko qoomár deelór ur ar Pasákuwo.
42002042	Inós qoomár kureeraá miba nee tsár ngiwa áy, tari tsa/án Yerusalemúy alé, adoodá' ta /iimamisi.
42002043	Deeloodá' ur iwa waaráhh, qoomár ki/imaine, na/ay'ín Yesu iri alí meét Yerusalemúy alé. Ala xwayliteérós iidík gu koondaaká.
42002044	Inooín geera kawa xui inooine ta al dinkwa nee Yesu baraá boo/ayduú aauuseero. Tari kumiít aaiiwo. Looa iwa dát kuri leelehhiít dír mar'eefooine nee dír múk ta xui.
42002045	Kuwa slayká, tay kií/ Yerusalemu kuwa leelehhiiti.
42002046	Alaá deelór tame kuri baraá Doó Mungú wa sláy, aa tla/ángw intsaahhatuusér i iwiít, gi iiár i qamín nee ngiwa yaahamiisi.
42002047	Mukdá' axamiís sleémeero sagalooarós kari waa/oo/amór wa ár, nee adór axweesani ngira warqeemiís.
42002048	Xwayliteérós nguwa aán, tari waa/oó/, aayo guri beér, “Garmaaeé', mista adoorí láq? Ga/aaweegáy, aníng nee baabuúwoge kuúng una leelehhahhitaán ar gurhaami.”
42002049	Gari báy, “Ahaá, mihar leelehhitá'? Aga xui'ikáhe gídaabá gár án tiwa hariím, an baraá doó Baabuúeé' wa hoót?”
42002050	Ala adoodá' ngaa báy inooín ngaa tsaahhi'iiká.
42002051	Tari al aweér ay Nasareti. Inós iri kumiít ilaiwa/ameero. Aayírós tí sleémeero gari baraá muunaáwós i qás.
42002052	Yesu iri kumiít iwa uraray, fuquraangós iwa doogiigin, Mungú guri qwal/aatís nee muko.
42003001	Kurkú mibá nee kooán iimír Tiberio tawa waawutmoó múk Rumi, qoomár Pontio Pilato tawa ga/aawusmoó waawutmoó múk Rumi oo baraá yaamaá Yudea, Herode tawa waawutmoó yaamaá Galilaya, hhiyaawós Filipo tawa waawutmoó yaamaá Iturea nee yaamaá Trakoniti, qoomár Lisinia tawa waawutmoó yaamaá Abilene,
42003002	qoomár geeraharuusér uren ar saalíngw múk Yahudi tawa Anasi nee Kayafa, Yohana, garmoó Sakaria, axweesantá Mungú guna i hardát baraá darmí ale.
42003003	Baraá yaamu sleémeero awa inslaawoó Yordani gina wa hi'iimiít, iri alki/iít iri oó', “Hhu'u'uumé' tundu baatimiisi, as Mungú tlakweemaahúng ngiwa gurtlay.”
42003004	Adoodá' kara gooín baraá kitaábuú axweesantá aarusmo Isayuwo, “Afór hee iiár i qaasaak ar tseeamiim baraá darmuú wa ale, ar kah, ‘Amohhe'eesaak loohír Aako nee waarahmawós gan'aasaak.
42003005	Umuúqo wa/eeriwo ki tipi, nee umuúqo tloomaro nee gongo'oma' ki alqoomeesi, luhaá gana'a'aaká ki gan'aasi, luhaá guhhér koomá' ki natsatsa'aasi.
42003006	Nee umuúqo muko ba/amár Mungú ka ar.’ ”
42003007	Múk yaariír nay hardáh amór Yohana, kuwa baatimiisí, giri báy, “Kuungá' xwaylár dayshe, heé kuungá' naa gurbuu' sakwasleemár hi'iit kawa ilagogoba'?
42003008	Muruú hhu'u'ungwhúng gu laqaqaám na tleehhaak, gídaabá aga warqeeré' baraá luhuuhunge. Sleeme ma baraá munerhúng i kaahara' gídaabá, ‘Abrahamu a baabuúrén.’ Án a kah, Mungú ga aleesláy baraá tlaa/ekae xwaylár Abrahamu ngiwa tleehhi.
42003009	Nee hám tsawo kaa hhe'eés qaasaro dír gam'ér xaai. Gawaá adoorihe umuúqo xa'anoó mamaác hho' gi laqwaalaaká ku tsaat kway kwaahh baraá asla.”
42003010	Yohana kuri yaahaás nee boo/oó muu, ta kaahi, “Adór ta laqaan a adoomá ala?”
42003011	Giri báy, “Heé tlabaá tsár gi koóm, kudá' tlawuú koomaaká ngu qay, nee heé muruú /aymár koóm sleeme kudá' gu koomaaká ngu qay.”
42003012	Ohomuusér koódi sleeme nina hardát kawa baatimiisi, kuri yaahaás, “Intsaahhatusúmo, atén adór ta laqaan?”
42003013	Giri báy, “Gár hee ma hara/untsimaara', aqo har hariímadá' tinda hara'ayín kilós.”
42003014	Askaári sleeme guri yaahás, iri ó', “Atén sleeme, adór ta laqaan?” Giri báy, “Hee mu hara/untsimaara', laqaá mu sakwasleemuutara' ar lama. Slaqwerhúng ar bu'uutaak.”
42003015	Ala muu kangwdá' hardáh nguwa daamaarán ar haraxu'uti, sleémeero tay iidíguú Yoháná axweés baraá muner'ine, gídaabá inós wane a Kristo.
42003016	Yohana giri i ilawaáts gay báy sleémeero, “A ló', án gár nir baatimiis a ma'aay, ala heé /uuruuwo aní baá/ ni hi'iit. Án a hariimaaká sleeme tam him'ér ya/ataawós ngiwa gweer. Inós nun baatimiis ar Qeeruú hhoohhoó' nee asla.
42003017	Xooslmoowós oo haritleemis gu kón, nee dirós tidár haritleemis ga fiitsa hhe'ees, nee balaangw guri baraá kuntír i qaas, ala mundáy gun daa/ ar asltá baloó gwaa'aaká.”
42003018	Nee ar gurbu'úngw yaariír oo hatlae Yohana Ya/abtór hho' gari alki/iít dír múk i alé.
42003019	Waawutmo Herode Herodia gana duúx. Herodia a harér hhiyaawós. Yohana Herode guna iigahhaát as tlakweemaadá' nee tlakweemaá hatlá' sleeme awa aa tlehhiít.
42003020	Yohana kuri tseék nee Herode as iigahhaatadá'. Gawaá adoorihe Herode tlakweemaawós gina doók.
42003021	Qoomár muu sleémeero baatisaro kuwa hhe'eés nee Yesuwo, Yesu iwa firiirin, doori niri gweeritiyé',
42003022	Qeeruú hhoohhoó' nay aweér gawaawós i alé ar slaqsoó slaqwa adór hhooki. Afoo nay gawaá doorí wa ilawáts, “Kuúng a Garmaaeé', sla'aarusmooeé' oo aníng iga qwal/atis.”
42003023	Yesu qoomaadae kureeriiwós a afi qoomár mibeeraá tám gadiyeérós ngiwa iimu/ún. Inós a garmoó Yosefu, adoodá' muu ngira xuú'. Xwayliteérós adór tira harahát a adoorí Yosefu, Eli,
42003024	Matati, Lawi, Melki, Yana, Yosefu,
42003025	Matatia, Amosi, Nahumu, Esili, Nagai,
42003026	Maati, Matatia, Semei, Yosefu, Yuda,
42003027	Yoana, Resa, Serubabeli, Shealtieli, Neri,
42003028	Melki, Adi, Kosamu, Elmadamu, Eri,
42003029	Yoshua, Elieseri, Yorimu, Matati, Lawi,
42003030	Simeoni, Yuda, Yosefu, Yonamu, Eliakimu,
42003031	Melea, Mena, Matata, Natani, Daudi,
42003032	Yese, Obedi, Boasi, Salmoni, Nashoni,
42003033	Aminadabu, Admini, Aramu, Hesroni, Peresi, Yuda,
42003034	Yakobo, Isaka, Abrahamu, Tera, Nahori,
42003035	Serugi, Ragau, Pelegi, Eberi, Sala,
42003036	Kenani, Arfaksadi, Shemu, Nuhu, Lameki,
42003037	Metusela, Henoko, Yaredi, Mahaleli, Kenani,
42003038	Enoshi, Seti, Adamu, Mungú.
42004001	Yesu Qeeruú hhoohhooe i haats nay Yordanír wa kií/. Kuri huúw nee Qeeru baraá darma deelo mibeeri tsiyáhh,
42004002	kuwa iiara'ari nee Neetlaangw. I /ayaayinká deeloodá' sleémeerowo. Deeloodá' iwa fák iri qwariít.
42004003	Neetlaangw iri oó', “Kuúng barqo Garmoó Mungú, tlaa/anoowí i ilawatseek, i muruú /ayma tleehhiti.”
42004004	Yesu iri oó', “Kaa gooín gidaabá, ‘Hee gár ir slafi a muruú /ayma kiloseká.’ ”
42004005	Guri gáwtí tsa/aás, guri waawuti'iimár i laqán sleémeero ar har qoomár niina.
42004006	Neetlaangw iri oó', “Waawuti'iimarí sleémeero ngi kuúngí haniís nee xirfuuwose, asma sleémeero kinga án i haniís, nee án a aleesláw ngiwa umuúqo heé i haniis oo ngir sla'a.
42004007	Aníng kuúng bira i tumbarara'átd, sleémeero daqaní a tók.”
42004008	Yesu iri oó', “Kaa gooín, ‘Aakoó Mungúwók na i tumbarara'ateek nee ku sagadiyús inós kilós.’ ”
42004009	Yesu kuri huúw nee Neetlaangw ay Yerusalemu, kuri qaás gawaá tsintá Doó Mungú, kuri báy, “Kuúng barqo Garmoó Mungú, ti yaamí kwahh,
42004010	asma kaa gooín, ‘Malaykeerós ngi ya/aaw uwa amohhe'es,’
42004011	nee ar gídaabá, ‘Kuúng u gagát ar dabaaín, as yaaeerók makawa tunqalaá/ nee tlaa/a.’ ”
42004012	Yesu iri oó', “Kaa oó' gídaabá, ‘Aakoó Mungúwók mu iiara'arar.’ ”
42004013	Neetlaangw umuúqo iiara'at nguwa hhe'eés, guri geexáy ala alé.
42004014	Yesu iri kií/ ar /uuruú Qeeru, iri Galilayár káy. Iidíguuwós umuúqo diiro kuri axaás baraá yaamuudae.
42004015	Ina baraá maraá saalingw'ín wa intsaahhatimís, muu sleémeero guri diidi'iimiís.
42004016	Iri tláy Nasaretír i alé amoodá' kunguwa ureés. Deelór hungu/umawo iri dáh baraá doó saaliingw adoodá' /iisí i /imaamisi. Iri sihhiít as iwa soomuusi.
42004017	Kuri kitaábuú aarusmo Isáyí haniís. Kitaábu guri gweér, dír aa gweér a tí ar taa /aymi'iikí gooín,
42004018	“Aako aníng iga Qeeruuwós i haniís, asma inós aníng iga tsawaár, Ya/abtór hho' ngiwa alki/iit dír narkuutero. Iga ya/aáw amór múk baraá tseegamo as iidíguú gweermor'ín nguwa ooár aw, nee taampu iwa malé qaytsitiya', nee kudá' ta slahhe'eemisi ngiwa amohhooár i haniis,
42004019	nee kurkú gurtleemuú Aako nguwa oo'.”
42004020	Kitaábu guri tuntuúk guri ki/ís dír heedaáduú gadiyusmo. Inós iri iwiít, nee mukdá' sleémeero oo baraá doó saalíngw i dirií', kari dirós i dán gár i ooi.
42004021	Tidá' i ooár wa slai gari iimu/ún, iri oó', “Tí taa gooín diirihe kari axasé', laarí aa bó/ dirhunge.”
42004022	Axweesantós giri qwal/ás, axweesantá gurtleemu kari waa/oo/amór wa ár, tidá' aa axweés ar afkós, tay káh, “Kwí a garmoó Yosefuwookáhe?”
42004023	Giri báy, “Án ngi slaá' kuungá' daxta i slaqsaywí beerá' gídaabá, ‘Qwaslaármo, ti kilók hungu/us.’ Nee sleeme án ngi slaá' i malé beerá' gídaabá, ‘Muruudá' sleémeero taa axaasaán aa Kapernaumú wa tleehharuut, tleehheek sleeme diirihe baraá ayaawoge.’ ”
42004024	Iri oó', “Án a kah, aarusmo i kaahh oo ta ya/an nee múk ayaawós.
42004025	“Ala tí a ló' gídaabá kwaeeli ki yaariir baraá yaamaá Israeliwo aáng qoomár Eliyawo, qoomár tluwaay iwa qwaár kureeraá tám nee slahheeraá lahhoó', giyér ur aya nguwa eér.
42004026	Ala Eliya kwa ya/aawiiká amór heé hatlae, aqo har dír kwaalo'oodár Sarepta ar baraá yaamaá Sidoni.
42004027	Slám malé alé múk tiqtír tsatmit ku úr baraá yaamaá Israeliwo qoomár aarusmo Elishawo, ala oo taa hungu/uús i kaahh, aqo har Naamani, heé yaamaá Shamu.”
42004028	Múk baraá doó saalíngw i dirií' sleémeero tari buúhh adoorí kawa axaás.
42004029	Tari tláy, kuri duúx baraá gixsaro, kuri gawaá kaankír tloomár i huúw, tloomadá' taa gixsar'ín i tleéhh, as kuwa yaamí kwahhi.
42004030	Ala inós ina baraá tla/angw'ín ar waaraáhh, iri tláy.
42004031	Iri aweér ay Kapernaumu, gixsár Galilaya, giri intsaahhatimís deelór hungu/umaawo.
42004032	Intsaahhatisarós kari waa/oo/amór úr wa ár, asma axweesantós i aleesleemuú koón.
42004033	Baraá do'duú saaliingo heeko neetlaame aa eér i deer. Ina tseé' ar afór ur, iri oó',
42004034	“Ahaá, atén nee kuúng a milá, Yesú Nasareti? Nina hardáti as atén tiwa qwaares? Án kuú xuú' adór tar heemá, Kudá' hhoohhoó' oo Mungú.”
42004035	Yesu neetlaameedá' gari iigahhaát iri oó', “Xasliité', ti'iité'.” Neetlaameedá' guri baraá tla/angw'ín i dáhh, guri geemeér, gwa slahhe'esiká.
42004036	Sleémeero waa/oo/amo gay eér, tiri i axweesiyé', “Kaangwí a milá? Baré ar aleesleemu nee /uuru neetlaame birnga iigahhaát, aqo in qútl.”
42004037	Iidíguuwós iri tsiyaayaaxaát umuúqo diiro baraá yaamuudae.
42004038	Iri tláy dír do'duú saaliingo, iri hardáh dír doó Simoni. Aayór harér Simoni naxés i ló'wa tíq ga/atanto. Yesu kuri firín as inós.
42004039	Iri dír bihhaawós i sihhiít, ga/atani gari iigahhaát, iri hungú/ ga/atanto. Inós iri gaanslár tleér, giri sagadiyús.
42004040	Looa iwa dát, muu sleémeero oo tiqtír dimbadimbé koóm, kunguri huúw nee muk'ín dír Yesu. Yesu dabaawós giri qaás gawaá umuúqo tiqtusmoowo, giri hungu/uús.
42004041	Múk yaariír sleeme neetlaame guri geemeér, ta tseeamín ta kaahi, “Kuúng a Garmoó Mungú.” Yesu giri iigahhaát asma matawa kumiít tawa axweesi, asma ka xuu' adór inós tar Kristo.
42004042	Looa niwa tleér, iri quútl amór muu iwa kahhi. Boo/aay guri leelehhiít. Tari amoorós i hardáh ku ila/án, asma miwa quútl dir'ine.
42004043	Giri báy, “Gár tiwa hariím Ya/abtór hho' ar waawuti'iimár Mungú ngiwa alki/iit baraá gixsadaá hatlae sleeme, asma an gár án tisa ya/aáw.”
42004044	Ya/abtór hho' gari alki/iít baraá maraá saaliingw awa yaamaá Galilaya.
42005001	Múk yaariír oo axweesantá Mungú axaamiís inós guna tliíq qoomár iwa sihhiít afaá tlawtá Genesaretír i alé.
42005002	Miringére tsár gana ár, i afaá tlawi. Ala ohomuusér siyó aa ti'ít baraadae, i baratsufay'ín hamtlít.
42005003	Yesu iri baraá miringamoó wák i dáh oo Simoni, guri firín nguwa surukusi gár niinawe afaá tlawto. Iri gawaadí iwiít, boo/oó muu guri intsaahhatimís.
42005004	Axweesanto iwa hhe'eés, iri oó' dír Simoni, “Miringamo surkuseek baraá tla/ángw tlawi, baratsufayhúng /aytisaak baraá ma/aay, siyó kwa oohiindá'.”
42005005	Simoni iri oó', “Aáko, gadiyér ur tina ló'wa slaaqatís xweeraawo, ala gár taa slawaán i káhh. Ala adoosíng taa oi baratsufaay u /aytiís.”
42005006	Naxés adoodá' kawa tleéhh, siyoó yaariír kuri sláy. Baratsufay'ín iri tsatimituú áy.
42005007	Mukdá' nee inooín algadiyuusá' oo baraá miringamoó hatlá', kiri kuútl ar daba', as kiwa alee/iisár ay. Tindiri hardáh, miringe tsaraawo kari hatsiís, iri lak /ee/etiín baraá ma'aay.
42005008	Simoni Petro adoodá' ngiwa ár, iri tumbarara'aát dír ya'aá Yesu, iri oó', “Aáko, dir'eene quútl, asma án a heé tlakusmo.”
42005009	Asma waa/oo/amo guna eér, nee mukdá' sleémeero ti koomá', asma siyoódá' yaariír taa sláy.
42005010	Yakobo nee Yohana sleeme, daaqoó Sebedayo, kudá' nee Simoni algadiyuusá', kari waa/oó/. Yesu Simoni guri báy, “Ma da'ayumitaar, iimír hamí daxta kuúng a heé múk huuwahuúw amor'eé' alé.”
42005011	Miringer'ín kawa dír afaá ma'áy duúx, umuúqo gaaro kay didí geexáy, inós kway eehaár.
42005012	Iwa baraá gixsár wák i dirii'i baraá gixsaduudae, heé tiqtír tsatmituú koóm i deer baraadae. Inós Yesu nguwa ár, iri dirós i tumbarara'aát, guri firín iri oó', “Aáko, kuúng bar slá', i aleesleér iwa hheehhe'es.”
42005013	Inós guri dakós i gan'aás, guri kwatiít iri oó', “Án a slaá', hhoohhoúw.” Hamtidár kilae tiqtirós tidár tsatmit iri hungú/.
42005014	Guri báy, “Tí ma heé bawaar, ala tláw ti laqaan dír geeraharusmoó saalíngw múk Yahudi. Ilahhooadá' Musa aa hara'ayín asma hungu/umaawók haniiseek, tí i lamabu'uungw tleehhit amor'ine.”
42005015	Ala iidíguuwós iri ak tsiyaayaaxaát, boo/oó muu in burumburiimaamiit kuwa axaasi, nee tiqtir'ín kawa hungu/uumisi.
42005016	Ala inós siiwarkaaro gin geexaaxáy, in tlaatláy amór muu iwa kahhi, as iwa firór ay.
42005017	Looarka wake iwa intsaahhatimisi, múk Farisayo nee intsaahhatuusér hara'ayár Musa, kudá' baraá umuúqo gixsár Galilayár dahhá' nee yaamaá Yudea nee Yerusalemu, taa didaádí iwiít. Nee inós aleesleemuú Aako gu kón oo ir hungu/uumisi.
42005018	Naxés muu nina hardáh, ta heé tiqtír sol'omituú kón, ku loohiis ar hhafta. Geera kun dahaasár wa slaa' baraá do', kuwa huuwi dír geeraawós i alé.
42005019	Pa/ángw kur dahaasi baraá do' iwa qwaár, asma daqtá muu, tari tsa/án gawaá daanduú do', dír aweerisa kari tleéhh, kuri aweeriís ar hhaftuuwós dír tla/ángw i alé geerá Yesu.
42005020	Inós haratlintaaor'ín ngiwa ár, guri báy, “Mulqúmo, tlakweemaawók kaa gurtláy.”
42005021	Intsaahhatuusér hara'ayár Musa nee múk Farisayo tiri yaahamiisiyé' ta kaahi, “A heemá heewí /aymi'iiká' gi káh, awa Mungú /ooslisliingw? A heemá oo tlakweema gurtleemuuwo gi aleesláw, a har Mungú kilosekáhe?”
42005022	Yesu axweesantaín gari tsaáhh, giri i ilawaáts iri oó', “Asma milá mas axwesá' baraá munerhunge?
42005023	Gár ák inslaahh a gaalá ooaro, ‘Tlakweemaawók kaa gurtláy,’ laqaá, ‘Sihhiít, hi'iimiít’ ?
42005024	Ala kuungá' xuaak gídaabá Garmoó Hee aleesleemu gu kón baraá yaamuuwo oo tlakweema ngiwa gurtlay.” Heedaádá' tiqtír sol'omituú koóm guri báy, “Án a kah, sihhiít, hhaftuuwók gagaareek, waátl amór do'ók.”
42005025	Hamtidár kilae iri geeraaín i sihhiít. Hhaftuuwós guri gagaár, iri waátl amór do'ós, i hara Mungú xirfayeemiis.
42005026	Sleémeero waa/oo/amo gay eér, Mungú kuri xirfayeemiís, dae giri eér ta kaahi, “Laarí muruú waa/oo/amo ugwa araán.”
42005027	Aluuwo iri ti'iít, ohomusmoó koódi guri ár, umuuwós a Lawi, i baraá doó ohomér koódír i dirii', guri báy, “Eeharáng.”
42005028	Umuúqo gaaro gay geexáy, iri tláy guri eehaár.
42005029	Lawi muruú /aymár yaariír guri tleéhh dír do'ose as Yesu. Boo/oó úr i didá', oo ohomuusér koódi nee múk hatlá' oo nee inooín naa al iwiitiye' dír muruú /ayma.
42005030	Naxés múk Farisayo nee intsaahhatuuser'ín ar hara'ayár Musa eeharuusér Yesu kari i qununuú/ ta kaahi, “Mas /ayiindá' nee tawa al wahaanda' nee ohomuusér koódi nee tlakuuse?”
42005031	Yesu giri báy, “Awa slaqo hho' qwaslaarmo ngu leelehhitiaaká, aqo har tiqtuuse.
42005032	Aníng naa hardahiiká as gan'amuuse ngiwa ateetiim, ala nina hardáh as tlakuuse iwa hhu'u'uun.”
42005033	Inooín kuri báy, “Eeharuusér Yohana i gwaawawiín daqtá yaarire, nee tawa firaarin, nee eeharuusér múk Farisayo sleeme, ala eeharuuseerók i /ayiín nee i wahaán.”
42005034	Ala Yesu giri báy, “War/aá heé duuxuuxuúm kiwa /aymár /ita' i aleesleerá'a, qoomaadá' nee heedá' duuxuuxuúm tawa dinkwár i dirii'i?
42005035	Ala deelo i hardát ar heedaádá' duuxuuxuúm kuwa hingeesi. Daqadá' an qoomár inooín tawa sangw gwaawin.”
42005036	Giri slaqsaywí báy sleeme, “Hee i kaahh oo warqamo gu tsaát gawaá inqwaarír /abén wa ale, guri qaas gawaá inqwaarír aa gwa'. Adoorí birnga tleéhh, inqwaaridá' /aben gaa tawó tsaát, slám warqamoodá' /abén nee inqwaaridá' aa gwa' ti oohiaaká.
42005037	Tam hee i kaahh oo buurár hamhaamif ga qamaamiím baraá dahhaaroó qarén. Birnga qaás, buuradár hamhaami dahhaaráydá' gu tsú/, buura iri ku'út, dahhaaráy iri hhitiruut.
42005038	Ala buurár hamhaami dír ki qamaamin a baraá dahhaaroó abén.
42005039	Hee i kaahh oo buurár aa hamat gaa wah iri ar hamhaamír ilatleeruus, asma i kaahi, ‘Tidá' aa hamat an tidá' ak hho'.’ ”
42006001	Deelór hungu/umaawo baraá qaymór angaáno ganar waaraáhh, nee eeharuuseerós angaáno guna geqeér, guri pikimís nee kway /aáy.
42006002	Múk Farisayo bahh'alé eeharuuse kari báy, “Adór ta tlehhita' baré i hariindaaká deelór hungu/umaawo?”
42006003	Yesu giri báy, “Aga soomusi'iikáhe adoodá' Daudi aa tleéhh qoomár iwa qwariit? Inós nee mukdá' ti al koomá',
42006004	tana dáh baraá Doó Mungú. Inós mikaáteedá' taa qaás as Mungú gari /aáy, tidá' hariimaaká /aymaaro, aqo har geeraharuusér saalíngw múk Yahudi kilooín. Nee gari haniís dír mukdá' nee inós ti al koomá'.”
42006005	Giri báy, “Garmoó Hee an Aakoó deelór hungu/uma sleeme.”
42006006	Deelór hatlá' ar hungu/umaawo ina dáh baraá doó saaliingw, iri intsaahhatimís. Heeko dakós oo doó /iyáy aa sol'oot i baraadí dirii'.
42006007	Intsaahhatuusér hara'ayár Musa nee múk Farisayo kuri gigidín kuwa ari, áx gu hungu/uúsi deelór hungu/umaawo, asma loohír kur sakwasleemuuti kawa slay.
42006008	Ala Yesu tidá' ta baraá muner'ín i axweesi gari tsaáhh, heedaádá' dakós aa sol'oot guri báy, “Tláw, baraá tla/aangw i sihhiiteek.” Iri tláy iri didaádí sihhiít.
42006009	Yesu giri báy, “Án kuungá' nu yaahaás, xáy, i hariínda deelór hungu/umaawo gár hhoo' tleehhamooro laqaá gár tlaakw, hee hungu/usa laqaá gaasa?”
42006010	Múk didaádí dirií' sleémeero giri ilaá i duxún, heedaádá' guri báy, “Dakók gan'aaseek.” Guri gan'aás, dakós iri hunguú/.
42006011	Buhhta ngiri ayé', tiri i axweesiyé' daanduú Yesuwo gídaabá adór ku laqi.
42006012	Qoomaadae iri gawaá tloomár i tláy iwa firór ay. Looa gari gawaadá' wa tleés, iwa Mungú firiirin.
42006013	Looa niwa tleér, eeharuuseerós gari ateét. Awa miba nee tsár giri baraaín wa tsawaár, kudá' aa báy ya/abuuse. Inooín a kuká',
42006014	Simoni, kudá' aa umuú hatlá' i tsaát tawa Petro, nee hhiyaawós Andrea, nee Yakobo nee Yohana, Filipo nee Bartolomayo,
42006015	Matayo nee Tomaso, Yakobó Alfayo nee Simonudá' yaamuuwós aleeslaáqwg,
42006016	Nee Yuda oo Yakobo nee Yuda Iskariote. Kwí an kudá' Yesu gu sakií/.
42006017	Nee inooín tindiri gawaá tloomár wa aweér, iri sihhiít baraá xatsa. Eeharuuseerós ar yaariir i didá', nee boo/oó úr oo muu oo yaamaá Yudea sleémeero ngi daáhh, nee Yerusalemu nee afaá tlawi yaamaá Tiro nee Sidoni.
42006018	Kuká' nina hardihiyé' nguwa axaasiya', nee tiqtir'ín kawa hungu/uusi. Nee kudá' neetlaame aa daawitimís kiri hungu/uús.
42006019	Nee boo/aay sleémeero inós guna kwatiitár wa slaá', asma /uuruudá' hungu/uumiís oo amoorós daáhh, kudá' sleémeero gi hungu/uumiís.
42006020	Iri qaytsiít amór eeharuuseerós i alé, iri oó', “Múk amohhoó' a kuungaásá' narkuute, asma waawuti'iimár Mungú a toohúng.
42006021	Múk amohhoó' a kuungaásíng qwariitá' hamí, asma a axá'. Múk amohhoó' a kuungaásíng /aa/amiimá' hamí, asma a qaseendá'.
42006022	“Múk amohhoó' a kuungaásíng muu burna aáhh, nee burtunda baynitiís dir'ine, tunduwa niqin, nee kuungá' burtunda sií' adór gár tlaákw wa ale asma Garmoó Hee.
42006023	Qwalaala/é' baalaadae, ta ni/iindá', asma ga/aawaagáy, ar ta sleera' gawaá dooriiwo ka ur. Asma adoosíng muu ni kuungá' i laqan, an adoodá' baabi'ii'ín aaruuse ngaa laqiyé' aáng.
42006024	Ala kuungaásingá' awa daqaare, a tsaxwa sakwasleemarhúng kawa wa /akuta', asma qwal/amaayerhúng sleémeero aga hhe'esé' sleemuuwo.
42006025	Kuungaásingá' aga axe' hamí, a tsaxwa sakwasleemarhúng kawa wa /akuta', asma kuungá' a qwaritá'. Kuungaásingá' awa qaseseemá' hamí, a tsaxwa sakwasleemarhúng kawa wa /akuta', asma kuungá' a tsuunquumisá' tay /aa/amiindá'.
42006026	“Kuungá' muu sleémeero burna xirfayeemiís, a tsaxwa sakwasleemarhúng kawa wa /akuta', asma baabi'ii'ín ngina adoosíng laqiyé' aáng mukdá' ti baabáw, ‘Atén a aaruuse,’ ala a loeeká.”
42006027	“Kuungaásíng aní axamisa'a, án a kah, Wakuuserhúng sla'aak, kudá' nu ahhiitá' hhooeemáy tlehhiitaak,
42006028	kudá' kuungá' lu'umisá' tsuuqáy haniisaak, kudá' kuungá' nu slahhe'eemisá' aleefiriiriimaak.
42006029	Hee bura tlaaqarmo slaáhh, ku tlaaqarmoó tsár i warqés nguwa slahhi sleeme. Hee inqwaarirók birnga hayóh, tam shaáti sleeme ka hanís.
42006030	Umuúqo heé firiiriím qaweek, heé muruuwók gu hayohahiím mu iinuusaar nguwa bui.
42006031	Adoodá' kuungá' ta sla'a' muu ni kuungí tleehhi, kuungá' adoodá' tleehhaak sleeme dir'ine.
42006032	“Asma múk ta sla'a' bar kudá' kuungá' nu slaá', gár hhoo' ar taa laqaandé' a umós? Asma tam múk tlakuuse mukdá' inooín gi slaá', ngu slaiyá'.
42006033	Kuungá' bar hhooeema iga tlehhé' dír mukdá' kuungá' wa hhó', gár hhoo' ar taa laqaandé' a umós? Asma tam tlakuuse adoosíng ga tlehhaahhít.
42006034	Múk kirkimeero ta ya/a/aanda', bar kudá' ta gaár i daamaaraanda', gár hhoo' ar taa laqaandé' a umós? Asma tam tlakuuse i tlakuusér kirkít, as aluuwo kawa ki/isi hariímadá' adoodá' wa ale.
42006035	Ala wakuuserhúng sla'aak, hhooeemá i tlehhiitaak, nee kirkimo ka ya/aandá', ma ki/isár i daamaara'. Ala ar yaariir a sleerá', kuungá' daqaní a na/'ii awa Kuduú Gawa. Asma inós ku hhoó' dír kudá' sluufay wasle nee tlakuuseero.
42006036	Gimsé', gurtleemu koomaak, adór Baabuúhúng ir gurtleemuú kon.”
42006037	“Muu mu sakwasleemuutara', nee kuungá' tundu sakwasleemuutiiká. Muu mu tawó bareetimaara'h kahhó' kuungá' tundu bareetinká. Muu gurtlatlaawaak, kuungá' tundu gurtláy.
42006038	Muruú ta koonda'a muu qaqawaak, kuungá' tundu qáy. Ar qoomoó taa hatsiís, kway tiíl, kway /umamaa', iri yaamí waa/, an kudá' muu ni kuungí haniisi. Asma qoomaydá' tar qoomeemesa', an kudá' tindi kuungí qoomeesi.”
42006039	Giri slaqsaywí báy, “Heé taampa taampár hatlá' geeraharto ga aleesláya? Tsaraawo ta al baraá bohóngw i /eétiíke?
42006040	Eeharusmo uraywo intsaahhatusmoowós gur ba/iiká. Ala heé intsaahhatisa gaa faak, nee intsaahhatusmoowós tawa al qon, i ya/aán.
42006041	“Kuúng mas suwito'ór baraá iltá heewók an ga/eér, ala waaqaasír baraá iltók a tsatsahhaandaaká?
42006042	Adór heewók kur beer, ‘Xáda, suwito'oosír baraá iltók án ngi hingeés’, bar kuúng waaqaasír baraá iltók a tsatsahhaandaaká? Kuúng a hhaahhafusmo adoosinge. Waaqaasír baraá iltók ala geerí hingeeseek, daqaní suwito'oodár baraá iltá heewók ka sangw aluú wa hingés.”
42006043	“Xa'anoó hhoó' i kaahh oo na/'aá tlákw laqwaliím, laqaá xa'anoó tlaákw oo na/'aá hhó' laqwaliím.
42006044	Asma umuú xa'anoowo gár kur tsatsahhan a na/'iiwós. Asma /aantsí ka gawaá sla/atá laqayaá koomá' wa buainaká, tam na/'aá sabiíbu ki gawaá xaa'aá laqayaá koomá' wa buainká.
42006045	Heé hhoó' gár i axweesi a muruú hhó' baraá daqaari'iimár hho' ar baraá muunaáwose. Heé tlaákw gár i axweesi a muruú tlákw baraá daqaari'iimár tlaakw ar baraá muunaáwose. Adoorihe afkwá hee gár i axweesi a tidá' muunaáwós iwa hatsi.”
42006046	“Aníng mihar babeera', ‘Aáko, Aáko,’ ala tidá' án ni kah a tlehhita'aaká.
42006047	Umuúqo heewo oo naa dir'eé' hardah, axweesante'eé' gaa axaas gari tleehh, slaqsaywós ngu dirhúng i laqaám.
42006048	Slaqsaywós a adór heé doó tleéhh, gway yaamí foola hhe'eés, koo/irós gari tleéhh gawaá tlaa/a. Duxér ma'aay niwa wá/, ma'aay do'dá' nguna i dahiyé' ar /uuru, ala do'dá' ngwaa dingisi'iiká, asma kwaa tlehhmo hhe'eés.
42006049	Ala kudá' axweesante'eé' gaa axaas, ala gaa tleehhiiká, slaqsaywós a heé do' gwa tleehh gawaá hhasaangw, koo/i gaa gawdeesiiká. Ma'aay niwa amoodí wa/iyé' ar /uuru, nguri adaá dahhiyé'. Adór do'dá' ira huú' ka ló'wa slasla/aar.”
42007001	Axweesantós sleémeero dír múk i ooaro ngiwa hhe'eés, iri tláy ay Kapernaumu.
42007002	Lawaalmoó geeraharusmooko askaári i tiiq, i afkwá bohóngw i dirii'. Askaarmoodá' lawaalmoowós kudá' gu ló'wa slaa'.
42007003	Iidíguú Yesu nguwa axaás, bariisér múk Yahudi gari amoorós i ya/aáw, Yesu kuwa firin lawaalmoowós nguwa hungu/uusár ay.
42007004	Inooín tawa dír Yésú i hardáh, kuri ló'wa harhheehhe'eés tari oó', “I hariín heewí adór i kaahi kawa tlehh,
42007005	asma xooroorén ga ló'wa slaa'. Nee inós a kudá' atén taa doó saalíngw i tleehh.”
42007006	Yesu nee inooín tiri koné'. Iwa dír bihhaá dó' i tseewúy, geeraharusmooduú askaári mulqeerós gari amoorós i ya/aáw, kuri báy, “Aáko, ma tawó daawitaar, asma aníng a hariimaaká kuúng tawa baraá dooeé' dat.
42007007	Gawaá adoorihe sleeme ana ár gídaabá a hariimaaká niwa amoorók kaw. Ala /aymu na ooang, lawaalmooeé' i hunguu/.
42007008	Asma aníng sleeme múk i baliít i deer, slám askaárír án ni baliit i deer. Kwí bura báw, ‘Tláw! ’ aqo in tláy, nee kwí bura báw, ‘Qwaláng!’ aqo nin hardah. Nee lawaalmooeé' bura báw, ‘Adoorí tleehheek,’ aqo gan tleehh.”
42007009	Yesu tí ngiwa axaás, heedaádá' guri waa/oó/, iri warqáy amór boo/aydá' ngwa eehaar, iri oó', “Án a kah, tam baraá múk Israeliwo haratlintaaór ur ar adór tí aga baloó ariiká.”
42007010	Nee mukdá' taa ya/aáw iwa kií/ amór do', tawa hardáh naxés lawaalmoodá' aa hunguú/.
42007011	Aluudae iri tláy dír gixsarka ta babay Naini. Nee eeharuuseerós tina koné', nee boo/oó úr oo muu.
42007012	Dír dahmuú gixsa kuwa áy, tuuarka kana didí áy, kingi tsee/áy loohiis. Inós a na/oó garma oo wák aayoorose, slám aayoorós a kwaalo'o. Múk yaariír oo baraá gixsa nee inós ti koná'.
42007013	Aako ngiwa ár, gari gurtláy, gari báy, “Ma /aa/amiimaar.”
42007014	Iri tseewúy, xaaiidá' kingir gagarin giri kwatiít, mukdaádá' ga loohiís tari sihhiít. Iri oó', “Gárma, án a kah, kuúng tlawáng.”
42007015	Heedaáduú tuuaa iri tláy, iri iwiít, iri ilawaáts. Guri aayoorós i haniís.
42007016	Muu sleémeero dae guri eér, Mungú kuri xirfayeemiís ta kaahi, “Aarusmoó úr naa ayaarén wa ti'iít,” nee “Mungú naa mukós ba/amisár áy.”
42007017	Tí Yesu aa tleéhh iri xu'utít yaamaá Yudea sleémeerowo, nee baraá yaamu sleémeero awa inslaawaydá'.
42007018	Eeharuusér Yohana iidíguú kaangwí sleémeero guri amór Yohání húp. Eeharuuseerós ar tsár gari ateét,
42007019	gari ya/aáw amór Yesu, kuwa yaahasi gídaabá, “Kuúng an kudá' hardáha, laqaá heé hatlá' un daamaán?”
42007020	Inooín tawa dirós i hardáh tari oó', “Yohánudá' Baatimaamiís taa amoorók i ya/aáw i kaahi, ‘Kuúng an kudá' hardáha, laqaá heé hatlá' un daamaán?’ ”
42007021	Nee hamtidár kilae múk yaariír oo tiqtuuse nee oo slahhahhaá' guna hungu/uús, nee oo neetlaame aa eér, nee taampaá yaariir niri qaytsitiyé'.
42007022	Iri oó' dír mukdá' tinda ya/aáw, “Tlawsé', tí taa aandé' nee taa axasé' Yohana ti beere', gídaabá taampu i xumiisiyá', taqooraay i hii'imiit, múk tiqtír tsatmit ku hheehhe'eemiis, múk iawásl i axamiis, tu'u ki waaslee/atimis, nee liitlakuuse ka Ya/abtór hhó' i alki/iit.
42007023	Heé amohhoó' a kudá' insarehhmoó koomaaká daanduueene.”
42007024	Mukdá' Yohana aa ya/aáw iwa tláy, Yesu kángw Yohana guri alki/iít dír boo/ayduú múk i alé iri oó', “Tawa baraá darmuú keeré', maga qaytsuú eeré'? Gár taa qaytsuú eeré' a gitsoóro, tidá' fur'a i dingimis?
42007025	Bar gitsorooká, ala a milá? A heé taa inqwaruú hhohhó' ar tsiitísi? Kuungá' a xuá' gídaabá múk inqwaruú xiríf gu koóm, nee kudá' diihhoár /aáy, ala baré dír i dirii'i a baraá maraá waawitá.
42007026	Ala maga qaytsuú eeré'? Ana aarusmoó artá eerí'i? A ló', án a kah, slám a kudá' úr ta aarusmowo.
42007027	Kwí an kudá' tí kasa gooín, ‘Ga/aaweek, aníng ya/abusmooeé' u ya/aáw geeraawók wa ale, oo loohirók ga amohhe'eés geeraawoge.’
42007028	Án a kah, baraá múk /ameena naa laqwali, heé úr oo Yohana gu baá/ i kaahh. Ala kudá' niiná baraá waawuti'iimár Munguhe kun úr ta inose.”
42007029	Muu sleémeero nee ohomuusér koódiro adoorí kawa axaás, looeemá Mungú kiri ya/án, asma kiwa baatimiís ar baatiísmoó Yohana.
42007030	Ala múk Farisayo nee intsaahhatuusér hara'ayár Musa sla'aaridár Mungú daanduuine kana sií', asma inooín baatiísmoó Yohana kwa ya/aniká.
42007031	Aako iri oó', “Mukú de'emaaká' slaqsoó ngur qoomees a umós? Nee gár ki slaqamís a milá?
42007032	Nee gár ki slaqamís a na/'aá naa iwiitiye' dír múk yaariír, ti didá' wa ateetiná' ta kaahi, ‘Filimbi ngiwa ufaahhaán, aga neti'iiká, tawa tsuunqumisaán, aga /aa/i'iiká.’
42007033	Asma Yohánudá' Baatimaamiís niwa hardáh, i mikaátér /ayiiká, tam difaái ga wahahanká, kuungá' a kata', ‘Neetlaame gwaa eér.’
42007034	Garmoó Hee niwa hardáh, i /ayín nee i wahán, kuungá' a kata', ‘Ga/aawaagáy, hheehhusmoowí nee xuufutusmo, mulqumoó ohomuusér koódi nee tlakuuse.’
42007035	Ala sagalooár Mungú adór tar ló' kingina laqán nee mukdá' gaa ya/an sleémeero.”
42007036	Heeko wák oo Farisayo Yesu guna huúw, iwa dír do'ós wa /ayin. Iri dáh baraá doó heedaáduú Farisayo, iri iwiít dír muruú /aymár i alé.
42007037	/Ameenirka wák ar baraá gixsadá' ar tlakuso'o, ngiwa axás gídaabá i dír /aymár i dirii' baraá doó heedaáduú Farisayo, chupiito'ór mooyaangw ar tlaa/anoó miisli ngina húp,
42007038	iri alaá Yesú i sihhít dír ya'aawós, i /aa/amiín. I hhirhheeraá paahhamís gawaá ya'aá Yesu, nee gi se'éngw sagós ar fitsít. I ya'aá Yésú slikiín ar mooyaangw, gi hara ma'amís.
42007039	Heedaáduú Farisayo oo Yesu gwaa dír do'ós i huuw, adoodá' ngiwa ár, ina baraá muunaáwós i oó', “Heewí geera bar aarusmo, /ameenirí gu kwatimiit gaa tsaáhh gídaabá a heemá nee a heé adoomá, asma a tlakuso'o.”
42007040	Yesu iri ilawaáts, iri oó', “Simóni, gár ni kuúng i ooár wa slaa' i deer.” Iri oó', “Intsaahhatusúmo, ooang.”
42007041	Guri báy, “Heeko wák peésarós kana kiriík nee múk tsár. Oo wák shilíngi tsiire kooán, kuqá' shilíngi mibeeri kooán.
42007042	Inooín sleémeero bu'utuwo kuwa harslaaqaát, tsaraawo giri gurtláy. Baraá mukwí tsare heé inós gu ak slaá' a heemá?”
42007043	Simoni iri oó', “Án ngi slaá' a kudá' taa peésár úr wa gurtláy.” Guri báy, “Adoosíng taa ó' i ganá'.”
42007044	Iri warqáy amór /ameenidá', Simoni gway báy, “/Ameenirí a ga/eéra? Án nina baraá do'ók i dáh. Kuúng ma'aá ya'aaeé' ngir slawawa/aas ngaa hanisiká, ala /ameenirí ya'aaeé' ngaa hhirhheeriwós i taxamaamís, giri fíts ar se'éngw sagós.
42007045	Án kuúng iga ma'asiká, ala /ameenirí iimír án niwa dáh, ya'aaeé' gina ló'wa ma'amaamís.
42007046	Kuúng sagw'eé' ugwa di/itár slikiká, ala /ameenirí ya'aaeé' gina mooyángw ar slík.
42007047	Gawaá tihe án a kah, sla'aarirós tidaádá' ur gan laqaqaán ar gídaabá tlakweemaawós awa yaariir kaa gurtláy. Ala heé taa tlakweemaá niiná wa gurtláy, sla'aarirós ka niina.”
42007048	/Ameenidá' gari báy, “Tlakweemaawók kaa gurtláy.”
42007049	Mukdá' nee inós taa al iwiit dír muruú /ayma, naxés ta baraá muner'ín i axwees ta kaahi, “Inósuuwí a heemá tam iwa tlakweemaá gurtlatlay?”
42007050	Ala Yesu /ameenidá' gari báy, “Haratlintaaoorók iga ba/amís. Tláw ar wayda.”
42008001	Aluuwo iri hii'imiít baraá gixsaduú wa ale nee baraá aya, i Ya/abtór hhó' alki/iit ar waawuti'iimár Mungú. Eeharuuseedá' mibá nee tsár nee inós ti koná',
42008002	nee /ameenarka geeraawo neetlaame aa eér nee tiqti, kari hungu/uús. Umer'ín a Mariamudá' ta babay Magdalene, tidár neetlaamér faanqw kawa hingeés,
42008003	nee Yohana harér Kusa, kudá' daqaari'iimár Herode ki saayín, nee Susana nee awa hatlá' awa yaariir. /Ameenadá' inooín gina sagadiyús ar daqaari'iimar'ín.
42008004	Boo/oó yaariír oo muu iwa burumburiít, nee kudá' ngwa axaasár aye', awa baraá gixsadaá dimbadimbé dahhá', ina dir'ín i oó' ar slaqsaay,
42008005	“Heé dahaasiím ina tláy iwa dahaasiingós dahaasár ay. Iwa dahaasin dahaasiingw guna tsaafimiís. Nguwa tsaafimiisi, bahh'alé ina paáhh baraá loohír i alé, kuri kal/án nee muu, tsir/o guri /ák.
42008006	Oo hatlá' ina paáhh gawaá tlaa/a. Niwa ti'iít iri káh asma hhapér kilá' i káhh gawaadae.
42008007	Oo hatlá' ina paáhh baraá laqaya', nee laqaya' niri al ti'iitiyé', laqaya' ngway tliiqiyé'.
42008008	Oo hatlá' iri paáhh baraá hhapér hho', niri ti'iít iri laqwaál oo wák tsiiru.” Kaangwí nguwa dir'ín i kaahi, ina tseé' iri oó', “Hee barnaxes iiaá axamis gi kón, i axaasi.”
42008009	Eeharuuse Yesu guri yaahás, “Gídaabár slaqsaywí a milá?”
42008010	Giri báy, “Kuungá' xu'uti aga sleeré' daanduú iidíguudá' taa luú/ oo baraá waawuti'iimár Mungú. Múk hatlae an slaqsi'ír kaahaán, as gídaabá ta qaytsiiti makawa ár, nee ta axaasi ala gídaabá makawa tsaáhh.”
42008011	“Nee gídaabár slaqsaay a tí, ‘Dahaasiingw a axweesantá Mungú.
42008012	Kuduú baraá loohi an mukdá' gaa axaas, aluuwo Neetlaangw nay hardáh, axweesantadá' gari hingeés baraá muner'ine, kari sangw haratlinti'iiká tawa ba/an.
42008013	Kuduú gawaá tlaa/a an mukdá' axweesani gaa axaas, kari ilaóh ar qwal/amaaye, ala dee/áruuín i kaahh. Haratlintaaor'ín ar deelór niina. Qoomár iiara'at birna xáy, kay máy.
42008014	Kudá' paahh baraá laqaya', an mukdá' gaa axaas, baraá hotaine kiri tliíq nee daawitime nee daqaari'iima nee qwal/amaayér slafíngw baraá yaamu, axweesantadá' mamuuwós gay hamaaresiká.
42008015	Kuduú baraá hhapér hho' an mukdá' axweesani gaa axaas, kari ooha hhe'eés ar munér ganaa' nar hho', iri laqwál ar qitla.’ ”
42008016	“Hee i kaahh oo tsaa'asi birnga hhe'eés da/ato, ga tuntuúk, laqaá ngiwa qaasi baraá guruú qatani. Aqo gan qaas dír geehhoo', asma múk daraha daqaní do' i gwa/aat.
42008017	“Umuúqo gaaro ar geehhooeeká i geehhoouúr, nee umuúqo gaaro ar taa luú/ ka xu'utis iri geehhoouúr.
42008018	“Gimsé', iiár i qaasa hhe'eesaak, tidá' ta axamisa'. Asma umuúqo heewo oo gár koóm ka dook, nee kudá' gár koomaaká, tam tidá' geeraawo i tós i xui ka hayoh.”
42008019	Aayoorós nee hhaeewós awa daaqaay tari amoorós káy, dirós i tseewuwto kana harslaaqaát asma muu kuwa úr.
42008020	Kuri báy nee muu, “Aayoorók nee hhaeewók awa daaqaay ta tsee/aá wa sihhimiit, ta kuúng artá wa slaa'.”
42008021	Giri báy, “Aayor'eé' nee hhaee'eé' an kudá' axweesantá Mungú axamiisá', nee ngi tlehhiitá' adoodá' i kat.”
42008022	Looarka wake Yesu ina tsa/án nee eeharuuseerós gawaá miringamo. Eeharuuse gari báy, “Gusé', a gayuuqá' i waarahhaán.” Tari tláy.
42008023	Tawa hi'iiti Yesu iri guú'. Baambao gay baraá tlawtí eér, miringamo naxés i hatsmuú slaa' ma'aywo. Naxés ta baraá tsaxwa.
42008024	Tari Yésú tleesár áy ta kaahi, “Aáko, Aáko, aga qwaaraán.” Iri tláy, fur'a gari iigahhaát, nee ma'aydá' tsifaqamiitá'. Fur'a nee ma'aaywo nay xasliitiyé', umuú gaaro iri xaslít.
42008025	Giri báy, “Haratlintaaorhúng aa keér?” Tari da'ayuút, waa/oo/amo gay eér, ta kilooín axwees ta kaahi, “Heewí a heemá, kwí fur'a nee ma'aywo gi hara'ayiyiím, inooín ngu ilaiwawa/iyá'?”
42008026	Tari ti'iít yaamaá kaahaar, yaamaá múk Gerasi, kudá' naa Galiláyár ar qone'.
42008027	Inós iwa aweér, nee heeko wák oo yaamuudá' tina doogiyé' oo neetlaame aa eér. Deelór yaarire tlaba' gi tsitatitiiká, tam i doó hootiiká. Dír i hooti a baraá /aantu.
42008028	Heedá' Yesu nguwa ár iri tseé', iri dír geeraawós i tumbarara'aát, afór ur ganara tseé', iri oó', “Aníng nee kuúng a milá, Yésu, Garmoó Mungú Gawtí dirií'? Un harhheehhe'eés, mi slahhe'eemisaar.”
42008029	Adoodá' gana oó', asma Yesu neetlaameedá' gaa iigahhaát iwa qutl. Asma daqtá yaarire gun aaeér, tam kun tsegaagiit ar qutúr daba' nee ya'aawo, nee kun xumxaaxún. Muruudá' kur tsegaagiti gun tlaqaqaat, neetlaame gun gusaasiín baraá darma.
42008030	Yesu guri báy, “Umuuwók a heemá?” Iri oó', “Umuueé' a Daqa.” Asma neetlaamér yaariir guna eér.
42008031	Neetlaame Yesu guri harhheehhe'és mingiwa kwaáhh baraá bohóngw qwanaay.
42008032	Didaádane daqtá ur ar baynu i deer, ar ta deaaen gawaá tloomár wa ale. Neetlaame Yesu guri firiín baynuudá' ngiwa eer. Iri ya/án.
42008033	Neetlaame heedaádá' guri geexeér, baynuudá' giri eér. Daqtá baynu iri /ét ar ti'iingw, nay /e/eetiné' baraá tlawi, niri qatliyé' baraá ma'aay.
42008034	Mukduú baynaá de'eém adoodá' aa tleehharut kawa ár, tari diya/aát, tay iidíguudá' alki/iít baraá gixsa nee baraá ayko.
42008035	Muu iri tláy i kangwdá' artá áy. Tawa hardáh dír Yesu, heedaáduú neetlaame kawa hingeés kuri didí áy, i iwiiwiit dír geerá Yésú wa ale, i tlabaawós kón nee fuquraangose. Tari da'ayuút.
42008036	Nee mukdaádá' kaangwí gwa ar, gari alki/iít adór heedaáduú neetlaame aa eér kura hungu/uús.
42008037	Muu sleémeero kuduú yaamaá Gerásír daáhh, Yesu kuna firín iwa quutli, asma naa ló'wa da'ayuutiyé'. Yesu iri dáh baraá miringamo, iri tláy.
42008038	Heedá' neetlaame kawa hingeés Yesu guna firín gídaabá nee inós tiwa kona'. Ala Yesu guna ki/ís guri báy,
42008039	“Kií/ amór doohúng, tidá' ur Mungú naa kuúng i tleéhh alki/iiteek.” Iri tláy, kangwdá' guri alki/iít baraá gixsa sleémeero, adór Yesu aa tleéhh dirose.
42008040	Yesu niwa kií/, eemeé guri ilaót ar qwala/, asma geera kun daamaarán sleémeero.
42008041	Heeko wák ta babay Yairo nina hardáh. Inós a heé úr oo doó saaliingw. Ina tumbarara'aát dír ya'aá Yesu, nguwa harhheehhe'eemisi iwa baraá do'ós i dahi,
42008042	asma dasiirós i afkwá bohóngw i dirí', tidá' wák ayír'ine, nee kureeriiwós a mibá nee tsár. Yesu iwa amoodí tláy, muu guna ló'wa tliíq.
42008043	Nee /ameenirka i deer ar tiqaaqiim kureeri mibá nee tsár ar tiqtír ubíngw tseerdu. Muruuwós sleémeero guna qwaslaarér i fák, ala oo gaa hungu/uus i kaahh.
42008044	Ina alaá Yésúr ót, guri pasltá inqwaari kwatít, nee hamtidár kilae tseerduuwós niri qawiyé'.
42008045	Yesu iri oó', “Heé án iga kwatiit a heemá?” Umuúqo heewo iri oó', “A aningeeká.” Petro iri oó', “Aáko, múk yaariír kwí kuúng ugwa harweér nee ugwa tliíq. Kuúng mas malé kat, ‘Heé án iga kwatiit a heemá?’ ”
42008046	Yesu iri oó', “Hee iga kwatiít, asma aga tsaáhh gídaabá /uuruueé' oo hungu/uumis i gadiyuus dír heekó wa ale.”
42008047	/Ameenidá' ngiwa tsáhh gídaabá lu/uto ti asleeraaká, nina hardát ar daaraxaay, iri tumbarara'át dír geerá Yésú i alé. Gídaabár ngusa kwatít gari ó' dír geerá muu sleémeero wa ale, nee adoodá' ira hara hungú/ hamtidá' alé.
42008048	Gari báy, “Dási, haratlintaaoorók iga hungu/ús. Tláw ar wayda.”
42008049	Iwa dír axweesantadí kahhi, hee nina hardáh oo amór doó heedá' úr oo doó saalíngw daáhh, i kaahi, “Dasiirók aa gwá'. Intsaahhatusmo mu tawó daawiitimisaar.”
42008050	Ala Yesu adoorí ngiwa axaás, guri báy, “Ma da'ayumitaar, án haratlintiáng, inós i hungú/.”
42008051	Iwa dír doó i hardáh, inós nee Petro nee Yohana nee Yakobo nee baabuú na/aydá' nee aayo kilooín tana dáh baraá do', heé hatlá' gwa dahaasiiká.
42008052	Muu sleémeero tawa na/aydá' satsunqumiisi, giri báy, “Ma /aa/amiimara', aa gwaiká, ina gú'.”
42008053	Kuri ló'wa wa qasén, asma inooín ka xuu' adór ira gwá'.
42008054	Inós gari dawa óh, iri tseé' iri oó', “Dási, tláw.”
42008055	Qeeruuwós gari i kií/, hamtidár kilae niri sihhít. Yesu giri báy, “Muruú /ayma ti hanise'.”
42008056	Xwayliteérós gari ló'wa waa/ó/. Ala inós gana báy, “Kaangwí ló' mu heé i ooara'.”
42009001	Eeharuuseedá' mibá nee tsár gari ateét, gari aleesleemuú i haniís nee /uuru, neetlaame sleémeero kawa hingeemisi nee tiqtuuse kawa hungu/uumisi.
42009002	Gina ya/aáw waawuti'iimár Mungú kawa alki/iiti, nee tiqtuuse kawa hungu/uumisi.
42009003	Giri báy, “Baraá aaiihunge ma gaa huuwara', hhara laqaá tlakwaay, laqaá muruú /ayma, laqaá peésa. Tam heé wák inqwar munguwa tsár wa huúw.
42009004	Doó taa i hardaté' na hootaak ay dír yaamuudá' ki geexeera'.
42009005	Múk kuungá' na si'i, bar qutlá' dír gixsadae, teerír ya'aahúng ka alí kukuá', iwa lamabu'uungw tleehhit dir'ine.”
42009006	Tari tláy tari hii'imiít baraá ayko, ta Ya/abtór hhó' alki/iit, nee muu kuwa hungu/uumisi umuúqo diiro.
42009007	Waawutmo Herode iidík sleémeero oo kangwdá' aa tleehharuut nguwa axaás, iri amoqwaár. Asma múk yaariír ta kaahi, “Yohana naa baraá gwa'arár wa waasleé/.”
42009008	Bahh'alé ta kaahi, “Eliya nina ti'iít.” Bahh'alé ta kaahi, “Aarusmoó wák oo aaruuseedár qaro nina waasleé/.”
42009009	Herode iri oó', “Yohana una saga tsaát, daxta heewí kaangós án ni axamiis a heemá? Guri artá wa slaá'.”
42009010	Ya/abuuseedá' niwa kí/, muruudá' taa tleéhh sleémeero kuri dír Yesú i alki/iít. Girira tláy ar sufa ay baraá gixsár ta babay Betsaida.
42009011	Eemeé nguwa axás guri eehát. Giri dahi'ísi, iidíguú waawuti'iimár Mungú guri dir'ín i axweés. Kudá' hungu/uumisuú sla'á' giri hungu/uumiís.
42009012	Looa iwa darat eeharuuseedá' mibá nee tsár guri i daqeér guri beér, “Muksíng watliseek, as tawa ki/i baraá tla/ángw áykwí alé, dír qatuuín kawa leeleehhi nee muruú/ayma, asma diirí ti diriiaan a baraá darmuú tawo.”
42009013	Inós giri báy, “Muruú /aymár i haniisaak kuungá'.” Tari oó', “Gár ta koomaan i káhh, aqo har mikaátér kooán nee siyoó tsár kilós. Muruú /ayma un tlaxór awána oo mukwí sleémeero i /ayi?”
42009014	Asma hhawaate kilooín a afi qoomár kumér kooán. Eeharuuseerós gari báy, “Muu iwiitisaak ar daqoo, umuúqo daqto muu mibeeri kooán.”
42009015	Adoodá' kari tleéhh, sleémeero kiri iwiitiís.
42009016	Mikaáteedá' kooán nee siyoódá' tsár giri taataáhh, iri gawaá doorí qaytsiít, iri sluufiís, giri qasmiís giri eeharuuseerós i haniís, as kiwa múk i qasmiisi.
42009017	Tari /ayín sleémeero, tari aáx. Nee muruú /aymár aa meet kuna burumbuúr, katatoó mibá nee tsár kuri hatsiís parhheemaá naa meetii'i.
42009018	Qoomár iwa firiirin kilós ale, eeharuuseerós i didaádí dirí' nee inose. Giri báy, “Muu iwa axweesi, mata kaáhi, án a heemá?”
42009019	Kuri báy, “Ta kaahi kuúng a Yohánudá' Baatimaamiís. Bahh'alé ta kaahi a Eliya. Bahh'alé ta kaahi a aarusmoó wák nina waasleé/ baraá aaruuseedár aange.”
42009020	Giri báy, “Kuungá' ma katá', án a heemá?” Petro iri oó', “Kuúng a Krístó Mungú.”
42009021	Giri báy, “Kaangwí ló' mu heé bawaara'.”
42009022	Iri oó', “Garmoó Hee gár kuwa hariím a slahhe'eemisuú yaariír nguwa slay, nee kuwa siaasi'i nee bariisee, nee geeraharuusér uren ar saalíngw múk Yahudi, nee intsaahhatuusér hara'ayár Musa, nee kuri gaas, ba+l tame nay waaslee/.”
42009023	Sleémeero giri báy, “Umuúqo heewo bar aní eehartá wa slaa', gár kuwa hariím a sla'aarirós ngi gunqareesi, msalaábarós ngi gagaari umuú deelooro, aní eehari.
42009024	Asma umuúqo heewo oo slafiingós gu ba/amisár wa slaá' kilós alé, gu qwaarees. Nee heé slafiingós qwaareesaro gwa ya/an as aníng, slafiingós ku amohhoó'.
42009025	Asma hee yaamu sleémeero timngi slaya, gár nguwa gaabuiya', inós birta kilós qwaareés?
42009026	Asma umuúqo heewo oo aní murér wa ara'ár nee axweesante'eé', Garmoó Hee heé adoorí gus muruut, birna hardáh baraá xirfuuwós nee oo Baabá nee oo malaykér hhohho'.
42009027	Tír ló' án ngi kuungí oó', ‘Muu i deer baraá kwí diirí wa sihhimita, oo baloó qatlaaká ay dír waawuti'iimár Mungú kay geerí ari.’ ”
42009028	Alaá axweesantihe deelór dakaát iwa waaráhh, Petro nee Yohana nee Yakobo ginara tláy, iri firór áy gawaá tlooma.
42009029	Iwa firiirin, slaqsoó gitsee/awós ina warqáy, tlabaawós nay /awakukuyé', i miiri/iyá'.
42009030	Múk tsár nee inós ta axwees. Mukwí a Musa nee Eliya.
42009031	Nina geehhoouiyé' ar xirif. Ta iidíguú gwa'araarós axwees ar i boo/eesi baraá Yerusalémú wa ale.
42009032	Petro nee mukdá' ti koomá', gu'ute girira bá/. Ala niwa daarkiitiyé', xirfuuwós kuri ár, nee mukdá' tsár nee inós al sihhimiitá'.
42009033	Qoomár mukdá' tsár nee Yesu tiwa paraatliyé', Petro iri oó' dír Yesu, “Aáko, ka hhoo' atén tawa diirí diriiaan. Isleeraá tám i tleehhaán. Oo wák a kók, kuquú Musa, kuquú Eliya.” Inós laatí gár i kaahi gaa xuiiká.
42009034	Inós iwa adoorí kaahi, huunki nina ti'ít, giri geehhantés. Tari da'ayuút tawa baraá mahhtír huunkidí dáh.
42009035	Afoo nay baraá huunkidá' wa ilawáts, ar kah, “Kwí a Garmaaeé', kudá' naa tsawaár. Inós iiár i qaasaak.”
42009036	Afoodá' iwa xaslít, naxés Yesu a kilós. Inooín tari xasliít, kangwdá' taa ár kwaa ooiiká dír heewo deeloodae.
42009037	Looaytleérós niwa gawaá tloomár wa aweeriyé', tina doogiyé' nee boo/oó úr.
42009038	Heeko wák baraá boo/aywo ina tseé' i kaahi, “Intsaahhatusúmo, án kuúng u firiím, na/ay'eé' areek. Asma an na/ay'eé' oo kilós.
42009039	Ga/aaweek, neetlaame gun aaeér. Qoomár burngwa eér in tseeamín, slám gu /aramiimís. Nee slooro i gawaá afkós wa ti'iimít. Neetlaameedá' gu slahhe'eemís, slám gu gimeeraká, aqo ar ma/iís.
42009040	Eeharuuseerók ana firiiriím ngiwa hinges, ala kaa harslaaqaát.”
42009041	Yesu iri oó', “Kuungá' múk de'emaaká' oo haratlintaao wásl oo aa paasl, án nee kuungá' ni al hootaatimaan ay xaylá?” Yesu heedaádá' guri báy, “Na/aywók diirí huwang.”
42009042	Iwa amoodá' kay, na/aydá' neetlaame guri yaamí dáhh, guri pungahhamuúr, Yesu neetlaame gari iigahhaát. Na/aay guri hungu/uús, guri dír baabuúwós i ki/ís.
42009043	Muu sleémeero tari waa/oó/ adór Mungú kur úr kawa ár. Muruuwí sleémeero Yesu aa tleéhh kuwa waa/oo/amór wa ara'ari, eeharuuseerós gari báy,
42009044	“Axweesantí ooha hhe'eesaak baraá iiaahunge, ‘Garmoó Hee ku gawaá dabaá múk i qaas.’ ”
42009045	Ala inooín tidá' i kaahi kaa tsaahhiiká. Inooine kaa luú/ makawa tsaáhh. Yaahasto kuri da'ayuút, gídaabár axweesantadae.
42009046	Kaangaani kari iimu/ún ar gídaabá, heé úr a heemá dir'ine.
42009047	Yesu tidá' taa baraá muner'ín i axweesi ngiwa tsaáhh, na/oó niiná guri óh, guri dír bihhaawós i qaás.
42009048	Giri báy, “Heé na/aywí gwa umuueén ar ilaoh, heé aa ilaóh a aníng. Nee kudá' aní ilaóh, kudá' aníng iga ya/aaw guna ilaóh. Asma kudá' ló'wa niiná dirhunge, an kudá' úr.”
42009049	Yohana iri ilawaáts, iri oó', “Aáko, heé neetlaamér hingeemiís ar /uuruú umuuwók una araán. Kuri iigahhaataán asma inós nee atén ti koomaanaaká.”
42009050	Yesu iri oó', “Mu iigahhamiitara'. Asma heé kuungá' nu tlaampa'aamisaaká, a oo gayuuhúng.”
42009051	Qoomár deeloorós ar kuwa gáwtí huuwi niwa tseewuúr, inós iri piíhh iwa Yerusalémú kay.
42009052	Muu gway geerí ya/aáw. Tari tláy tay dáh yaamaá Samaria, asma dirós kawa amohhe'eesi.
42009053	Ala mukduú yaamuudá' gwa ilaohiiká, asma adoodá' iwa Yerusalémú kay.
42009054	Eeharuuseerós Yakobo nee Yohana adoorí kawa ár, tana oó', “Aáko, a slá'a asla kawa ateetaan, niwa gawaá doorí wa awet, mukwí nguwa qwaares.”
42009055	Iri amor'ín i warqáy, giri iigahhaát. [Iri oó', “Kuungá' qeeruú ta eeharahada' ugwa tsahhi'iiká.
42009056	Asma Garmoó Hee naa hardahiiká muu nguwa qwaareesár ay, ala nina hardáh nguwa ba/amisi.”] Tari tláy tari quútl amór hatlá'.
42009057	Qoomár tawa hi'iiti, heeko loohiro guna báy, “Án kuú u eehaár umuúqo dír ta keera.”
42009058	Yesu guri báy, “Intsaawe i mar'ór koón, nee tsir/o i maray'ín koónj, ala Garmoó Hee tam dír sagós ngu i qaasi i káhh.”
42009059	Heé hatlá' guri báy, “Eeharáng.” Heedaádá' iri oó', “Aáko, ala ya/aám, baabuúeé' ngu ala foól.”
42009060	Guri báy, “Maweegáy múk adór tu'u tuaá muk'ín ngi foliitiye'. Kuúng tláw, iidíguú waawuti'iimár Mungú alki/iiteek.”
42009061	Heeko hatlá' sleeme Yesu guri báy, “Aáko, án kuúng u eehaár. Ala, ya/aám ala haniisang, múk dooeé' nguwa ala kángw baw.”
42009062	Yesu iri oó', “Heé kurumoó doosla gwa oh, aluuwo iri alí qaytsiit, waawuti'iimár Munguhe gár i bui i káhh.”
42010001	Aluuwo Aako awa mibeeri faanqw nee tsárk awa hatlá' gina qaás. Giri ya/aáw tiwa tsár wa koomakona', tawa geeraawós wa tlay, umuúqo didá' inós i keemuú wa slai, baraá gixsadu nee amór hatlá' aa slaá' keemuuwo.
42010002	Giri báy, “Bu'uungw ku yaariír, ala múk gadiyuús ku niiná. Ala gimsé', heé qaymo loó' firiimaak, múk gadiyeét ngu huuwi baraá bu'uungós i ale.
42010003	Tlawsé', án kuungá' nun ya/aáw adór deeloó bee/aangw baraá tla/ángw tawer i ale.
42010004	Peésa ma tlin'ír huuwara', laqaá tlakwi'i, laqaá ya/ata', loohiro hee mu taaqwesara'.
42010005	Doó ti data'a ta geerí oa', ‘Wayda doohúng ngu ay.’
42010006	Heé wayda gu koóm bir deer, wayduuhúng gu áy. Bir kaahh, wayduuhúng ni amorhúng i kii/.
42010007	Ta baraá do'dá' wa hotá', muruú /aymár dooín kwa /agá' nee kwa wahaandá'. Asma heé gadiyuús bu'utuuwós i harín. Ma lolohiimara' maraá hatlá' i ale.
42010008	Umuúqo gixsár ti data'a burtunda ilaóh, muruú /aymár tinda geeraahúng i qaás kwa /agá',
42010009	tiqtuusér dáw ka hungu/uumisá', muu ku beera', ‘Waawuti'iimár Mungú naa tseewuúr.’
42010010	Umuúqo gixsár ti data'a ar tunduwa ilaohiiká, ta ti'itá'. Baraá luhuuwose bar hi'iitá', ta oa',
42010011	‘Tam teerír baraá gixsarhúng ar ya'aarén gaa leer, ngi kuukuuaán amorhúng i alé. Ala tí xuaak, ar gídaabá waawuti'iimár Mungú naa tseewuúr.’
42010012	Án a kah, deelór alhhe'eesoó yaamuuwo, gixsár Sodoma a tsiní sakwasleemar'ín ngiwa ilí oohiya', ta gixsarihe.”
42010013	“Kiíng gixsár Korasini, nee kiíng gixsár Betsaida, a tsaxwa sakwasleemarhúng kawa wa /akuta'. Asma muruú xuawaslén aa tleehharuut dirhunge, geera dír iwa tleehharuút bar baraá Tiro nee Sidoni, geera iimirihe naa qaroó hhu'u'uné', nee gunyadu kay tsiít, tay iwiiwiít baraá da/ara as hhu'u'ungw'ín kuwa laqan.
42010014	Bál deelór sakwasleemaro Tiro nee Sidoni a tsiní, sakwasleemar'ín kawa ilí oohi, ta kuungane.
42010015	Nee kiíng gixsár Kapernaumu, xáy ti tsa/aási ay gawaá doori? Aasla'áy, tin /aytiis ay baraá múk aa qaatll.”
42010016	Iri oó' dír eeharuuseerós, “Heé axweesantahúng gaa ya/án, axweesante'eé' gana ya/án. Heé kuungá' naa sii', a án ina sií'. Oo aníng iga sii', kudá' án iga ya/aaw guna sií'.”
42010017	Kudá' mibeeraá faanqwm nina ki/iyé' ar qwala/, ta kaahi, “Aáko, tam neetlaame sleeme tina ilaiwawá/ as kuúng.”
42010018	Giri báy, “Án Neetlaangw ugwa ár, i gawaá doorí wa /e/eetín adór mankari.
42010019	Ga/aawaagáy, aleesleemu nguna haniís oo dayshe nee xeeraawe kiwa adarata', nee /uuru sleémeero kuduú wakusmo, tam gár kuungá' nu aw i káhh.
42010020	Ala ma qwalala/aara' as adoodá' neetlaame nuwa ilaiwaawa/. Ala na qwalala/é' as umerhúng kawa gooín gawaá dooriiwo.”
42010021	Hamtidár kilae Yesu kuri qwal/aás nee Qeeruú hhoohhoó', iri oó', “Án kuúng un sluufiís, Baabá, Aakoó doori nee yaamu, asma muruuwí ugwa laqaandiiká dír múk dahareemaá koóm nee fuquraangw, ala una laqaán dír na/'aá ninakw. Eeít, Baabá, asma an adoodá' kuú kara slá'.”
42010022	Iri oó', “Umuú gaaro kinga dabaaeén i qaás nee Baabuúeé'. Ala heé Garma gu xuú' i kaahh, aqo har Baabá kilós. Slám heé Baabá gu xuú' i kaahh, aqo har Garma kilós, nee kudaádá' Garma xu'utisaro aa slaá'.”
42010023	Yesu iri amór eeharuuseerós i warqáy, inooín kilooín giri i axweés iri oó', “Múk amohhoó' a kudá' ngi ga/aawá' tí kuungá' ta ga/eera'.
42010024	Án a kah, aaruusér yaariir nee waawitá arto kana slaá' tí kuungá' ta ga/eera', ala kaa ariiká. Nee axaasaro kana slaá' tí kuungá' ta axamisa', kari axaasiiká.”
42010025	Aluuwo intsaahhatusmooko hara'ayár Musa ina sihhiít, Yesu guri yaahaás ar iiara, iri oó', “Intsaahhatusúmo, adór ni laaq a adoomá ar slafíngw alhhe'eesay wásl ngur aal?”
42010026	Yesu guri báy, “Gár taa gooín a milá baraá kitaabuú hara'ayaro? Kawa soomús, mi kát?”
42010027	Intsaahhatusmooduú hara'ayár Musa iri oó', “Ar taa gooín a tí, ‘Aakoó Mungúwók slaeek ar muunaáwók sleémeero, nee ar qeeruuwók sleémeero, nee ar /uuruuwók sleémeero, nee ar fuquraangók sleémeero’, nee ‘inslaawmoowók slaeek adoodá' kuúng tir kilók sla'.’ ”
42010028	Yesu guri báy, “Tisíng i qoón. Adoosíng na tleehheek, daqaní a sláf.”
42010029	Inós tina laqaamisár wa slaá' gawaá /aymi'iiwós kudá' aa káh gídaabá awa ló', iri Yésú adoorír malé yaahaás, “Ahaá, inslaawmooeé' a heemá?”
42010030	Yesu iri oó', “Heeko wák nina Yerusalémú wa aweér, i Yeríkór káy. Kuri óh nee malguusen. Kway tlaba' hingeés, kway muúx, gwa'ara ngiwa nakaá/ kway geexáy.
42010031	Naxés geeraharusmooko saalíngw múk Yahudi gitsee/awo nina aweér ar loohidá'. Heedaádá' nguwa ár, iri bihhí paásl.
42010032	Nee heeko tlahhoó Lawi aa malé didaádí hardah, nguwa ár, aqo ina paásl sleeme.
42010033	Ala heeko Samaria oo hhaytusmo, didaádá' heedaádí dirii'i ngiwa áy, nguwa ár, guri gurtláy.
42010034	Iri dír heedaádá' taa muúx i tseewúy, inkaahhi'iiwós giri tseék, giri di/itár sliík, nee difaái. Guri gawaá daanduú daqwaywós i tsa/aás, guri huúw ay dír doó dahaaye, guri amohhe'eemiís.
42010035	Looaytleérós shilingír tsár gay heeduú doó dahaayeér i haniís. Iri oó', ‘Heewí amohhe'eemiseek, nee gár aa waarahh shilíngirí tsare, án birna kií/ ngi buú'.’
42010036	“Xáy, bar kuunge, baraá mukwí tame, inslaawmoó heedaádá' malguuse aa ót a heemá?”
42010037	Iri oó', “A kudá' gwa gurtlay.” Yesu intsaahhatusmooduú hara'ayár Musa gway báy, “Gím tláw daxta, kuúng sleeme adoodá' na tleehheek.”
42010038	Tawa hi'iiti, ina hardáh dír yaamuukaari. /Ameenirka umuuwós ta babay Marta, guri dír do'ós i dahi'íso.
42010039	Inós i hho'ór koón, umuuwós a Mariamu. Mariamu ina dír Yésú i iwít, iri axweesantós axamís.
42010040	Marta ina daawiimít gadiyér yaarire. Iri dír Yésú i daqeér, i kat, “Aáko, adoorí ka hhoóe kuunge, hho'or'eé' án iwa gadiyér i geexeér, niwa kilooeé' gadiyuus. Ádbaweegáy, aní alee/is.”
42010041	Aako gari báy, “Márta, Márta, an daawiimít nee tawa amoqwaqwadiin asma muruú yaariír.
42010042	Ala gár slahhaa' a wak kilós. Mariamu gana tsawát tidaádá' hhoo', tidá' ta hingeesiiká dirose.”
42011001	Yesu iwa dirká wa firiirin, firooro iwa hhe'eés, kuri báy nee eeharusmoowós oo wák, “Aáko, atén ti intsaahhatis firooro, adoodá' Yohana eeharuuseerós ngira intsaahhatís.”
42011002	Yesu giri báy, “Qoomár bar firiiriindá', an oa', ‘Baabuúrén [oo baraá doorí dirií'], umuuwók i xirfuuti, waawuti'iimarók ni xeer, [Adór kuú ta sla' i tleehharut baraá yaamuuwo, adór baraá dooriiwo ira tleehharút.]
42011003	Muruú /aymaarén umuúqo deelooro hanmiisang.
42011004	Tlakweemaarén gurtlaweek, asma atén sleeme umuúqo heewo oo iinarén koóm un gurtlatlawaán. Nee atén miti baraá iiara'aduú uhisar, [ala atén ti'ba/amis Kuduú tlakusmoowo].’ ”
42011005	Giri báy, “Heeko wák i deer oo mulqumoó koóm. Heewí ina daqáy dír doó mulqumoowós xweeraá dakingo, iri oó', ‘Mulqúmo, gám u kiriík mikaátér tame,
42011006	asma dahaaymooeé' oo mulqumo naa hardáh. Nee inós i aa'aá daahh, ala án gár ni geeraawós i duux i káhh.’
42011007	Xáy, ka ga/eera', heeduú baraá do' mi oo'? I oói, ‘Án mi daawitimiisar, Aníng tleemu ngu aleeslawaaká ngiwa haniisár aw, asma aníng nee na/'iieé' aga qaataán, slám piindo kaa qaroó hatsiís.’
42011008	Án a kah, ala tam tleemu ngu slaiikahe ar ngiwa haniisár ay as tawa mulqumoowós, ala heedaádá' iwa kumiiti firooro, in tláy nee gay haniisár áy hariímaarós tidá' inós i slai.
42011009	“Aníng daxta kuungá' nun baw, ‘Firiiriimé' nee kuungá' tundu qáy, leelehhiitaak nee kuungá' a sleerá', ateetimé' afér maráy wa ale, nee piindo ka duux.’
42011010	Asma umuúqo heé firiiriím, ku qáy, nee kudá' leelehhiít, ga sláy, nee kudá' afkuú doó wa ateetiím, piindo ka duux.
42011011	Asma baraá tla/angwhunge baabá i deéro oo na/aywós [gu tlaa/anoó i haniís, mukatmo burngwa firín? Laqaá] siyó burngwa firín, dayshimo gu haniísi?
42011012	Laqaá bar qanhhi gaa firín, gár i haniisi a xeerángo?
42011013	Ala kuungaásingá' tlakw muruú hhó' u xuá' kuwa na/'iihúng i hanmisa'. Xáy, Baabuúduú gawaá doorí dirií' i ak waaraáhhiíke Qeeruú hhoohhoó' nguwa haniisi dír kudá' ngu firiiriima'a.”
42011014	Yesu neetlaamér hee gwa afa qwaares gana hingeés. Nee neetlaameedá' nguwa geemeér, heedá' iri ilawaáts. Muu iri waa/oó/.
42011015	Ala múk hatlá' iri oó', “I neetlaamér gusiisín ar /uuruú Beelsebuli, kudá' úr oo neetlaame.”
42011016	Múk hatlá' layár gawaá dooraá daahh gana dirós i leelehhiít, as kuwa iiara'ari.
42011017	Yesu tidá' ta baraá muner'ín i axweesi gari tsaáhh, giri báy, “Umuúqo waawuti'iima birti kilós tlaampa'aamís, waawuti'iimarí aqo in hhitirút. Nee múk doó wák barnaxes ti kilooín tlaampa'aamiis, múk do'dá' aqo tin paraatl kilooín ale.
42011018	Neetlaangw sleeme barnaxes ti kilós i slaaqw, waawuti'iimarós adór ir sihhit a adoomá? Asma kuungá' a kata' aníng a neetlaamér hingeemiís ar /uuruú Beelsebuli.
42011019	Ala barnaxes aníng neetlaame a hingeemiís ar /uuruú Beelsebuli, mukhúng gár ngir hingeemisi a milá? Ala gawaá adoorihe mukhúnguú kilá' kuungá' nus kwasleemuut.
42011020	Ala barnaxes aníng neetlaame a hingeemiís ar /uuruú Mungú, waawuti'iimár Mungú naa amorhúng i hardát.
42011021	“Heé /uuruú koóm oo xooslaarós ar slaqwara gaa amohhe'ees, bir do'ós xún, muruú do'ós sleémeero ku amohhoó'.
42011022	Ala heé /uuruú koóm birna hardáh oo inós gu baá/, guri /awa/awín gurir baa/, xooslaarós ar slaqwara sleémeero gari hayoh, tidá' geeraawo ir hhawati'iimisi dír do'ose, nee muruudá' sleémeero i dirós wa hayohi guri qasmiis.
42011023	“Heé barte'eén i diriiaaká, kwí a kudá' án iga sii', nee kudá' burumburiimaaká dinkwa nee aníng, inós in tsaafimiis.”
42011024	“Neetlaame bar hee ngwa geemeér, aqo in tleér, in harweeririín baraá yaamaá kaaháará' wa ale, as dii ngiwa leelehhit ar i hungu/us. Ala bar dii ngaa sleeriiká', aqo in o', ‘A kií/ amór dooeé' kudá' ni daahh.’
42011025	Barnaxes aa hardát, do'dá' gwa aán gídaabá kwa fiíts, nee kwa parootuús.
42011026	In tleér, neetlaamér hatlá' faanqw gan léhh, ar ak tlakw inós ba/a. Heedá' nguwa eer, tay al amoorós wa hoot. Nee tlehhemuú heewí in ak tlakúy ló'wa ale ta kuduú geera ba/a.”
42011027	Yesu /aymi'iiká' ooaro ngiwa hhe'eés, /ameenirka wák baraá dinkwadae ina tsé', iri ó', “Heé amohhoó' a aayoodá' kuúng ugwa laqwal nee ugwa du'umis.”
42011028	Ala inós iri oó', “Geera tsiní bar kat, ‘Múk amohhoó' an kudá' axweesantá Mungú ngi axamiisá' nee ngi ilaohiimá'.’ ”
42011029	Boo/aydá' sleémeero qoomár iwa burumburiít dír Yésú i alé, Yesu iri oó', “Mukú de'emaaká' a múk tlákw, asma a múk layár leelehhiít, ala layár ta laqan i káhh, aqo har layár Yona kilós.
42011030	Asma adoodá' Yona ira laya tleehhiít dír múk Ninawiro, Garmoó Hee sleeme in laya tleehhiit dír mukú de'emaakae.
42011031	Bál deelór sakwasleemaro waawuto'ór basa in sihhít dinkwa nee múk de'emaaká', nee inós gin sakwasleemút as tlakweemaaín. Asma inós amór saaw ngina wa tleér, as sagalooár Sulemani ngiwa axaasár eer. Ala diirihe heé úr i deer oo Sulemani gu baá/.
42011032	Slám bál deelór sakwasleemaro múk Ninawi i sihhiit dinkwa nee múk de'emaaká', nee múk de'emaaká' kway sakwasleemuut as tlakweemaaín nee múk Ninawi. Asma múk Ninawi ina hhu'u'ún axweesantá Mungú tidá' Yona aa alki/iít ngiwa axaás, ala diirihe heé úr i deer oo Yona gu baá/.”
42011033	“Hee i kaahh oo tsaa'asi ga daá/ nee gari qaas dír geetlaákw i alé, laqaá ngiwa tuntuuki ar xooslmo. Ala aqo gan qaas dír geehhoó' i alé as múk daráh gwa/ateema ngiwa ari.
42011034	Tsaa'astá slaqwa a ila. Ala bar iltók ka hhoo', slaqwtók sleémeero i gwa/atamaayér koón, ala iltók bar ka tlaakw, slaqwtók sleeme i gíp.
42011035	Ala ti al qaytsit, dooqa gwa/ateemaá baraawók i diriiá' a gwa/ateemaawooká, ala an giwti.
42011036	Ala slaqwtók bar gwa/atamaayeero i háts, tam dír giwtír koom i káhh, daqaní slaqwtók sleémeero i gwa/át, adoodár tsaa'asi ir gwa/at amoorók i alé ar gwa/atamaayeerós.”
42011037	Yesu qoomár axweesanto iwa hhe'eés, heeko wák oo Farisayo Yesu gway dahi'ís iwa amór do'ós i hardahi as muruú /ayma. Iri dáh iri iwiít dír muruú /ayma.
42011038	Heeduú Farisayo adoodá' ngiwa ár, ina waa/oó/ asma Yesu daba' gaa hamaatliiká qoomár /aymaaro.
42011039	Aako iri oó', “Kuungá' múk Farisayo daanduú isaangi nee oo qware/amo in hamtlitá', ala baraahunge gár aa hats a malgu'uuma nee tlakweema.
42011040	Kuungá' a daktana. Mungúdá' daanda gwaa tleehh, a kudá' baraá gura' gaa tleéhhiíke sleeme?
42011041	Ala tidá' sleémeero ar baraá isaangi nee qware/amo hanmiisaak dír narkuute, nee mura' sleémeero dirhunge daqaní ku hhohhó'.
42011042	“Kuungá' múk Farisayo, a tsaxwa sakwasleemarhúng kawa wa /akuta'. Asma ilahhooár manákw nee sugdáyp nee da'awemo sleémeero awa naanú in duxuundá', oo wák baraá mibaango tawa oo Mungú, amorqaáqae gan'amu nee sla'aarír Mungú aga meeré'. Gár tunduwa hariím a tír geera an tlehhá', dinkwa nee tír tsár sleeme.
42011043	“Kuungá' múk Farisayo, a tsaxwa sakwasleemarhúng kawa wa /akuta', asma gár kuungá' ta sla'a' a an iwitá' dír kiteeraá geera baraá maraá saaliingo, nee tunduwa laawe'eemisi dír boo/oó muu kuwa úr.
42011044	A tsaxwa sakwasleemarhúng kawa wa /akuta', asma kuungá' a slaqás nee /aantu, kudaádá' awa getlakw, nee múk gawaadár waraáhh gár i xui i káhh.”
42011045	Heé wák baraá intsaahhatuusér hara'ayár Musawo iri oó' dír Yesu, “Intsaahhatusúmo, gawaá axweesanaysíng ta kata, kuúng baré atén sleeme tin tsi'imís.”
42011046	Yesu iri oó', “Tam kuungá' intsaahhatuusér hara'ayár Musa sleeme, a tsaxwa sakwasleemarhúng kawa wa /akuta'. Asma muu un huuwá iiloó i tsa/amisá', ala kuungá' kilá' huuwadá' i kwatimita'aaká ditsaahunge.
42011047	A tsaxwa sakwasleemarhúng kawa wa /akuta', asma kuungá' a /aantaá aaruusér parootusá', aaruuseedá' taa tsuú/ nee baabi'iihúng.
42011048	Gawaá adoorihe an lamabu'uundá' nee ana ya/aandé' gadiyeédár baabi'iihúng. Asma inooín aaruuseedá' kana tsuú/, nee kuungá' an /aantuuín parootusá'.
42011049	Gawaá adoorihe an gár Sagalooár Mungú isa ó', ‘Ga/aawaak, aníng aaruuse nee ya/abuuse an ya/aáw amor'ín i alé, nee inooín kin tsuu/ bahh'alé, nee bahh'alé kin gusiisín,’
42011050	as tseerér aaruuse sleémeero ar aa ku'ut iimír iimu/úngw yaamuú wa ale, kawa iinuusi dír múk de'emuukí alé,
42011051	iimír tseerér Habili tam tseerér Sakaria sleeme, kudá' taa gaás geerá meésaadá' baraá matla/ángw Doó Mungú i dirii'. Án a kah, tí sleémeero ka gawaá daanduú múk de'emuukí iinuus.
42011052	“Kuungá' intsaahhatuusér hara'ayár Musa, a tsaxwa sakwasleemarhúng kawa wa /akuta', asma kuungá' gweermór xu'utír mura' aga hayoté', ala kuungá' kilá' muruudá' ugwa gaár i xui'iiká kuwa xua', slám mukdá' muruudá' xu'utír wa slaá' ugwa ila/é'.”
42011053	Qoomár iwa ti'iít, intsaahhatuusér hara'ayár Musa nee múk Farisayo tari haratláy as kuwa yaahamiisi ar yaahamisuú yaariír,
42011054	as gídaabá /aymuú kur oohi kuwa slay.
42012001	Boo/oó kumér yaariír iri burumburiít tam tiri adaráh kilooín alé. Qoomaadae Yesu iri dír eeharuuseerós i axweés ala alé, gari báy, “Ti harmagahhe' nee gár mikaáte ir sluufasluf ar múk Farisayo, gídaabárós a hhaahhafingw'ín.
42012002	Umuúqo gaaro ar taa nahhatís ka geehhooees, nee umuúqo gaaro ar taa luú/ ka xu'utis.
42012003	Asma tidá' taa katé' baraá giwtír wa ale, ka axaas dír gwa/aát wa aleeró, slám tidá' taa saasahhaandé' baraá qul/áy wa ale, ka tsee' gawaá daandeemaá maráy wa ale.”
42012004	“Kuungá' mulqer'eé', án kuungá' nu baw, mi da'ayumitaara' kudá' slaqo ngi tsu/á', gár aluuwo tleehhamooro i aleeslaya' i káhh.
42012005	Ala án ngu xu'utís oo kuungá' ta da'ayuta'. Mungú na da'ayumitaak, kudá' aleesleemu gu koóm oo hee ngur kwahhi baraá asltá baloó gwaa'aaká, alaá gaasaro burkwa hhe'eés. Eeít, án a kah, kwí na da'ayumitaak.
42012006	“Ahaá, qawoó kooán kwa weeriísiíke ar sentír tsár. Ala tam oo wák kwa gunqareesiiká dír Munguhe.
42012007	Slám se'éngw gawaá sagerhúng sleémeero kwaa faár. Kuungá' ma da'ayumitaara', asma kuungá' a tsiní ta qawoó yaarire.”
42012008	“Án a kah, heé aníng iga lamabu'un dír geerá múk wa ale, inós ku ya/án nee Garmoó Hee dír geerá malaykér Mungú wa ale.
42012009	Nee kudá' án iga sa tlaank dír geerá múk wa ale, nee inós ku sii' dír geerá malaykér Mungú wa ale.
42012010	“Umuúqo heé axweesantá Garmoó Hee gaa sii', tlakweemaawós ki gurtláy, ala kudá' Qeeruú hhoohhoó' gwaa /ooslin, tlakweemaawós ki gurtlayká.
42012011	“Kuungá' burtunda huúw dír geerá maraá saaliingw as tunduwa sakwasleemuuti, nee dír geerá waawitá nee mukduú hara'ayár koóm, ala kuungá' ma daawimitaara' kawa leelehhita' adór tir aleeslaqwa', nee ar ta oa' dir'ín i alé.
42012012	Asma Qeeruú hhoohhoó' kuungá' nu intsaahhatis siiwadaádae ar hariim ooaro.”
42012013	Heeko wák baraá boo/aydaádae iri oó', “Intsaahhatusúmo, hhiyaaeé' ádbaweek gídaabá aalir'eé' ngiwa qasiisi.”
42012014	Yesu iri oó' dirós i alé, “Aá hee, heé án iga qaas a heemá tawa har'ohusmo dirhunge, laqaá daqaari'iimarhúng ngiwa qasmiis?”
42012015	Yesu giri báy, “Qaytsité', ti harmagahhe', ma múk qahuuse tleehhitaara'. Asma daqaari'iima tam ka yaariír dír heewo, i slafíngw hupká.”
42012016	Yesu slaqsaywí guri dir'ín i oó', “Qaymór heeko daqaarmo ina ló'wa hamát.
42012017	Iri kilós oó' baraá muunuúwós i alé, ‘Adór ni laaq a adoomá? Asma dír balangw'eé' nguy qaas i káhh.’
42012018	Aluuwo iri oó', ‘Adoorí an tleéhh. Kuuntáy'eé' un feé/, kuuntoó ak urén nguri tleéhh. Nee balangw'eé' sleémeero ngway baraadí qaás nee muruueé' oo hatlá' sleeme.’
42012019	Daqaní nay kilooeé' oo', ‘Balángw yaariír u koóm oo ni /aay kureeraá yaarire, nee muruú hatlá' sleeme. Aníng daxta an iwiwiít, an /ayiím, an wahaám, an qwalalaá/.’
42012020	Ala heé aáng kuri báy nee Mungú, ‘Kuúng a daktani. Xweeraká' laarihe kuúng a gwá'. Nee muruudá' taa amohhe'eemaamís oo heemá?’
42012021	“Múk daqaari'iimár baraaká' yaamaá leelehhiít, nee laatí inooín dír geerá Munguhe gár ta kon i káhh, alhhe'eesoó slafingw'ín a adór slafíngw heewí.”
42012022	Yesu eeharuuseerós gari báy, “Gawaá adoorihe, án a kah, ma daawimitaara' as slafingwhúng, tawa kata', ‘Ma /ayaán?’ laqaá slaqoohunge, tawa kata', ‘Ma tsiitaán?’
42012023	Asma slafiingw a gár afhhamít ta muruú /aymaaro, nee slaqwa a gár afhhamít ta tsitaywo.
42012024	Xwa'aro ga/aawaak, i dahasiindaaká, slám i buu'uundaaká, quuroó ta kon i kaahh, tam kuuntáy sleeme. Ala Mungú ga /aymiis. Kuungá' a ak tsiní ta tsir/ooro.
42012025	Hee i deéro dirhunge oo slafiingós doogaro gu aleesláw tam har qoomár niina, tam ti daawiitimisi?
42012026	Ala bar kuungá' gár niina ar tlehhemko ta aleesleera' i káhh, kuungá' mahar daawiimitá' as muruuwí hatlá' wa ale?
42012027	/Ayo ga/aawaak, i gadiyusaká, slám i hhutlitaká. Án a kah, Sulemani, tam daqaarmoowo ló'wa ale, inós aa tsiitinká ar hhoohhooari adór /ayorír alé.
42012028	Ala bar Mungú /ayór yaamaá tawór wa ti'imiit gan tsiitimiis, ar laarí dáw nee matlo kari kwaahh gawaá ufú xwaansláy, xáy, kuungá' nu ak tsiitiísiíke? Kuungá' mustundu haratlintaao niiná.
42012029	“Kuungá' ma leelehhiitara' gár ta /aga' laqaá gár ta wata', slám ma daawimitaara'.
42012030	Asma múk xoordu tí sleémeero gan leelehhiit. Ala Baabuúhúng ga xuu', gídaabá tí adór kuungá' kar sla'á'.
42012031	Ala waawuti'iimár Mungú na leelehhiitaak, nee Mungú muruuwí sleémeero ngu dirhúng i haniis sleeme.”
42012032	“Ma da'ayumitaara', kuungá' awa daqtá niina. Asma Baabuúhúng gaa slaá' waawuti'iimadá' ngiwa haniisi.
42012033	Muruudá' ta koonda' weerisaak, nee peésadá' ta sleera' ka hanisá' dír narkuute. Sandadaá qaruwa'aaká hiriitaak, daqaari'iimarhúng qaasaak gawaá doori, didá' iwa baloó /aaruuraaká, didár fisusmo iwa hardihiiká, nee babi ngiwa hhitiindaaká.
42012034	Asma didár daqaari'iimarhúng i diri', an didá' munerhúng sleeme i diri'.”
42012035	“Masók aga siinootiindé' nee tsaa'asayhúng masók i gwa/aat.
42012036	Nee kuungá' masók a adór múk aakooín daamaaraám oo ni amór doó aakoó duuxór wa kií/. Nee qoomár binda hardáh nee bir ateetín, inooín piindo kawa adaá duuxi.
42012037	Múk amohhoó' a sagadiyuuseedá' aakooín binda hardáh ngiwa dala'amaayér i ay. Án a kah, inós in siinootín, nee sagadiyuuseedá' gari dahi'is dír muruú /aymár i alé, gari muruú /aymár i qasmiis.
42012038	Inós binda hardáh xweeraá amsiwo, laqaá xweeraá dakiingo, sagadiyuuseerós binga adoodí áy, sagadiyuuseedá' a múk amohhoó'.
42012039	Ala tí haraxuaak gídaabá, heé do' loó' geera birngi xui siiwár fisusmo do'ós nguwa gaasi, fisusmoodá' geera pa/aangw gu slayká ar do'ós nguwa gaasi.
42012040	Ala kuungá' ti amohhe'ese', asma Garmoó Hee ni hardah siiwár kuungá' kuwa haraxuaa'aaká.”
42012041	Petro iri oó', “Aáko, slaqsaywí nguna atén kilootén i ói, laqaá tam dír muu sleémeero ugwa ó'?”
42012042	Aako iri oó', “Sagadiyusmoó inkihhmuúq koóm nee oo sagaalooár koóm a gaalá, oo aakoowós i qaasi gawaá daanduú sagadiyuuseerós sleémeero, as muruú /aymar'ín nguwa hanmiisi qoomár hariima.
42012043	Heé amohhoó' a sagadiyusmoodá' adoodá' ga tlehhiít, nee aakoowós gway adoodí áy.
42012044	Án a kah, aakoowós gu qaas daanduú muruuwós sleémeero.
42012045	Ala i ya/aán sagadiyusmoodá' iwa ooi baraá muunuúwós i alé, ‘Qaytsiít, aakooeé' ki/imawo ni tliik.’ Ala tí ooaro binga hhe'eés, sagadiyuuseedár hhawaate nar /ameena gari muxtár áy. Inós iri /ayín nee iri wahán nee iri ooniit.
42012046	Sagadiyusmoó adoorí ga tleéhh, ku adoodí áy nee aakoowós baalár inós aa haraxuiiká, nee siiwár i xuiiká. Nee inós kuri tlaaq nee kuri qaas dinkwa nee mukduú inkihhmuú koomaaká.
42012047	“Nee sagadiyusmooduú sla'aarír aakoowós gaa xuu', inós tay amohhe'eesiiká, laqaá slám gaa tleehhiiká tidá' aakoowós i slai, inós ku muux kángw kilá' wa ale.
42012048	Ala sagadiyusmoodá' tidár muxtár wa hariim gaa tleehh, asma ngiwa xuiiká, inós muxtaaros ka ureeká. Kudá' muruú yaariír gwa slay, ar dirose ta slai ka yaariir. Kudá' taa muruú yaariír i saayín, inós kuqo iinuus muruú yaarire.”
42012049	“Aníng nina hardáh asla ngiwa huuw baraaká' yaamu. Alók geeraawo masók ina qaroó ót.
42012050	Ala baatiísmo u sláw oo tir baatisi. Hamí aníng a baraá slahha'amká yaariír i dirií' ay dír i boo/i.
42012051	Xáy, kuungá' ka xua', aníng nina baraaká' yaamí hardáhi as wayda nguwa huuw? Aasla'áy, a adoosingeeká, ala gár naa huúw a wakaari.
42012052	Asma iimír hamí baraá doó múk kooane, mukdá' kooán ti wakaawaak. Awa tám i awa tsár tlaampa'aamisiyá', nee kudá' tsár i kudá' tám tlaampa'aamisiyá' sleeme.
42012053	Baabá garmaawós gu sii', nee garma baabuúwós gu sii'. Slám aayo dasiirós ga sí', nee dasi aayoorós ga sí'. Aayo harér garmaawós ga sí', nee harér garma aayór hhawaatuuwós ga sí'.”
42012054	Yesu iri oó' dír múk i alé sleeme, “Kuungá' hunkoó laweei bura aandé' a kata', ‘Tluwaay ni hardah.’ Ala adoodá' iri qo tleehharút.
42012055	Nee bar looa kinga tawó kwaáhh matlatleero, kuungá' a kata', ‘Laarí siiree/i ka hatlá'.’ Ala adoodá' iri qo tleehharút.
42012056	Kuungá' a hhaahhafuuse. Kuungá' doori nee yaamu i tsatsahhaandá', ala tí tleehharumiit de'emaaká', gídaabárós mas tsatsahhaanda'aaká?”
42012057	“Ala kuungá' kiloohúng mas waagwedita'aaká tidá' ganaa'?
42012058	Nee sakwasleemusmoowók ti axweesani axase' ar gaanslaay, qoomár tawa dinkwár i kahha' baraá loohiro, tawa doó sakwasleemár keera', as sakwasleemusmoowók muwa huúw amór doó sakwasleema, doó sakwasleemaro kuúng turi malé haniis dír askaarmoó i alé, inós kuúng uri dahaas baraá doó tseegamo.
42012059	Án a kah, a baloó ti'itaká baraadae ay dír heelmooduú alhhe'eesaay kway bu'.”
42013001	Qoomaadár kilae mukko nina hardáh, iidíguú mukko Galilaya guri oó' dír Yesu, adór Pilato ngura tsuú/ qoomár inooín tawa hikwaá ilahhooár duxun amór Mungú, tam tseerer'ín tiri aleedók nee tidár hikwa.
42013002	Yesu giri báy, “Mukduú Galilaya oo taa adoosír tsuú/ kuungá' ka xua' an ak múk tlákwe ta múk Galilaya kuduú hatlá' sleémeerowo?
42013003	Aasla'áy, a adoosingeeká. Ala kuungá' bar hhu'u'uunda'aaká, a qwadá' adoosír kilár alé.
42013004	Laqaá mukdá' mibá nee dakaát, kudá' doó gawtí tleér aa i huú', giri tsuú/, dír Siloamu, kuungá' ka xua', mukdá' a ak múk tlákwe ta kuduú hatlá' oo Yerusalemúr i diriia sleémeero?
42013005	Aasla'áy, a adoosingeeká. Ala kuungá' bar hhu'u'uunda'aaká, a qwadá' adoodár kilár alé.”
42013006	Yesu giri slaqsaywí báy, “Heeko wák i xa'anoó /aantsír kón, oo taa dahaás baraá qaymoorós ar xaaiikaari ta babay misabiíbu. Ina tláy iri na/'aá leelehhituú áy gawaawós i alé, ala gaa slayká.
42013007	Iri oó' dír heé qaymoodár misabiíbu ga amohhe'emamiís, ‘Ga/aaweek, kureeriká' tamaawo nin na/'aá leelehhituú aa'áw gawaá /aantsírí aleeró, ala gár ni slaaslaw i káhh. /Aantsírí tsateek. Gár yaamu ngihar hhitiin tawó alé a milá?’
42013008	Ala heé qaymoodár misabiíbu ga amohhe'emamiís iri oó', ‘Aáko, kurkí malé maweek. Án a kakaanuús nee a xaw'í qaás.
42013009	Bar na/'ii ngaa laqwál aluuwo, ka hhoo'. Ala bar ngaa laqwaliká, daqaní ka tsát.’ ”
42013010	Bál deelór hungu/umaawo Yesu ina intsaahhatimís baraá doó saaliingo.
42013011	Nee /ameenirka didaádae i deer ar neetlaamér koom. Inós neetlaameedá' iimír ngiwa eér kureeri a mibá nee dakaát. Neetlaameedá' gari qwambitisa hhe'és, slám inós gan'aasaro ti aleesleeraká.
42013012	Yesu ngiwa ár, gari ateét kari báy, “Aáyo, kiíng taa gweér baraá slahha'amaayeerók tisinge.”
42013013	Yesu dabaawós giri gawaá /ameenidá' i qaás. Nee inós iri ganá' hamtidár kilae, Mungú guri xirfayeemís.
42013014	Heedaáduú úr oo doó saaliingw iri buúhh, asma adoodá' Yesu /ameenidá' ngiwa hungu/uús deelór hungu/umaawo, iri oó' dír boo/aydá', “Deelo lahhoó' ar gadiyeét i deer. Hardaharé' gawaá deeloodá' lahhooe, kuungá' tunduwa hungu/uumisi, ala a bál deelór hungu/umaawooká.”
42013015	Aako iri oó' dír heedá' úr oo doó saaliingw, “Kuungá' a hhaahhafuuse. Umuúqo heewo dirhunge awuuwós laqaá daqwaywós gu duúxiíke baraá matla/aangw nguwa wahaasár ay deelór hungu/umaawo.
42013016	Ala /ameenirí ar xwaylár Abrahamu, inós Neetlaangw gaa tseék kureeri mibá nee dakaát, ala inós i hariíndaáke kawa gweeri baraá tseegamoorihe bál deelór hungu/umaawo.”
42013017	Qoomár iwa axweesi, kudá' sleémeero inós ngu tlaampa'amisá' kiri mureekeés. Ala boo/aay sleémeero iri qwalalaá/ asma muruuduú waa/oo/amo sleémeero oo Yesu aa tleéhh.
42013018	Yesu iri oó', “Waawuti'iimár Mungú gár kara slaqamís a milá? Laqaá án gár ngir slaqtis a milá?
42013019	Gár kara slaqamís a ilmoó xa'anooko ta babay haradaáli. Hee guna dahaás baraá qaymoorós. Niri ti'iít, iri xa'anoó úr tleehhiít, nee tsir/o maray'ínr giri gawaá haleemiiwós i tlehhít.”
42013020	Iri malé oó', “Waawuti'iimár Mungú gár ngir slaqtis a milá?
42013021	Kana slaqás nee gár mikaáte ir sluufasluf, ar /ameeni aa qás baraá puuruú oo har afi qoomár deebedaá tsár, tam puuruúdá' sleémeero iri sluúf.”
42013022	Yesu ina waaraáhh ar baraá gixsadu nee aya, iri hara loohi intsaahhatimís qoomár iwa aaiiwós kay Yerusalemúy alé.
42013023	Heeko wák Yesu guna yaahaás, “Aáko, múk ba/ám ku niináwe?” Yesu iri oó',
42013024	“Ilakaaharu tleehhaak tawa data' ar afkuú iiraákws. Asma án a kah, awa yaariir dahmu ngu leelehhiyá', ala ngu aleeslay'aaká.
42013025	Qoomár heé do' loó' bira tláy, afkuú do' burngwa tseék, kuungá' tari sihhitá' tsee/aá wa ale tawa ateetiinda' tawa kata', ‘Aáko, do' gweereek.’ Nee kuungá' nuri bay, ‘Amór ta dahha' aníng a xuaaká.’
42013026	Kuungá' kuri beera', ‘Ana al/ayiimaán nee ana alwahamaán dinkwa nee kuúng, nee kuúng an intsaahhatimaamís baraá yaamuurén wa ale.’
42013027	Inós kuungá' nuri bay, ‘Amór ta dahha' aníng a xuaaká. Quutlé' dir'eene kuungaásingá' sleémeero awa tlakuuse.’
42013028	Qoomár Abrahamu nee Isaka nee Yakobo nee aaruuse sleémeero bira aandé' baraá waawuti'iimár Mungú i alé, nee kuungá' tunduri tsee/áy kwaahh, qoomaadae kuungá' tari /aa/amiindá', tari /atlaá /agá'.
42013029	Muu nin hardah oo da/aáw daáhh nee /uwawo, nee oo /iikwaá daáhh nee basko, nee inooín tari iwiit dír muruú /ayma baraá waawuti'iimár Munguhe.
42013030	Nee baraá kuká' awa alaá har'a, bahh'alé ta geerí waaraahh. Nee baraá kudá' geerá har'a, bahh'alé ta alhhe'eesáy kii/.”
42013031	Siiwadár kilae Yesu kuri i daqáy nee múk Farisayo, kuri báy, “Quútl diirihe, amór hatlá' i tlaweek, asma Herode inós i kuúng gaasár wa slaa'.”
42013032	Yesu giri báy, “Tlawsé', intsangwdá' adbawaak gídaabá, ‘Qaytsiít, laarí nee matlo aníng a neetlaamér gusisiím, nee tiqtuuse ngiwa hungu/umiis. Ala bál tám gadiyér'eé' a boo/eés.’
42013033	Slám gár án iwa hariím a an kumiít aaiieene laarí nee matlo nee balooqawo, asma i ya/aandaaká aarusmo kuwa dír hatlá' i gaasi, aqo har baraá Yerusalemu.
42013034	“Yerusalemu, Yerusalemu, kiíngadá' aaruusér tsu/a/iim, nee kiwa tlaqwaqut ar tlaa/e kudá' tinda amoorók ya/aáw. A sagaáwa magá' án mukók nguwa burumburtá wa slaa', adoodár koonki tsiioorós ngir burumburariin baraá hhaampi'iiwós, ala kuungá' aga ya/aandi'iiká.
42013035	Qaytsité', Mungú doohúng gwa geexáy. Án a kah, aníng i baloó aanda'aaká daxta ay dír ti oa', ‘I xirfuuti kudá' hardáh ar umuú Aako.’ ”
42014001	Looarka wake Yesu ina /aymár áy dír doó heeko úr oo múk Farisayo, bál tawa deelór hungu/uma. Eemeé gu hara gigidiín.
42014002	Heeko sibaaruú koóm i didár geeraawós.
42014003	Yesu intsaahhatuusér hara'ayár Musa nee múk Farisayo giri báy, “Hungu/umisuú muu ku hhoóe deelór hungu/umaawo, laqaá ku hhooeeká?”
42014004	Naxés taa xasliít. Yesu iri heedá' taataáhh, gway hungu/uús, guri báy, “Quútl.”
42014005	Nguwa hhe'eés giri báy, “Dír kuungane hee i deéro oo bartaxes daqwaywós laqaá awuuwós bira /eét baraá hhalaangw, oo gu duuxaaká hamtidár kilá' wa ale, deelór hungu/umaawo?”
42014006	Inooín axweesantí warqeesaro kaa aslayká.
42014007	Inós ngiwa tsaáhh adór mukdá' taa dahi'ís ir kiteeraá hhó' tsawdiiti, giri i axweés ar slaqsaay iri oó',
42014008	“Kuungá' burtunda dahi'ís nee heé duuxuuxuúm, kiteeraá hho' awa taa i iwita' mi tsawdiitara'. Wane, múk ta ak ilaiwawa/i ta kuungane i deer oo ta daamaran.
42014009	Heedá' do' loó' oo kuungá' naa dahi'is tsaraawo, birna hardáh nuri bay, ‘Kiteeriisíng geexawaak, mukwí ngi i iwiiti.’ Daqaní kuungá' tawa iwtanángw eera' amór kiteeraá waaqa'atiitá', ka slasla/aar.
42014010	Bar dahi'isa aga sleér, iwtanángw áw amór waaqa'atiit. Daqaní heé do' loó' birna hardáh, iri ooi, ‘Mulqumooeé', qwaláng amoorír geera.’ Daqaní kuúng turi tsaahh nee mukduú hatlá' adór tar heé ta ilaiwawa/i.
42014011	Asma heé ti ureemiís, ku niinawees. Nee kudá' ti niinaweemiís, ku urees.”
42014012	Yesu heedaádá' gwa dír do'ós i dahi'is guri báy, “Muruú /aymaarók bura tléhh oo tlatla/aangw, laqaá oo tsiindo, mulqeerók ma ateetaar, laqaá hhaeewók, laqaá mar'eefoowók, laqaá inslaawaywók oo daqaare, as inooín muwa dahi'isiyé' baalár hatlae as tuwa bui.
42014013	Bar muruú /ayma ugwa tléhh, narkuute na ateeteek, nee taqooraay, nee múk tiqtír sol'omit, nee taampu.
42014014	Kuúng daqaní amohhooa a sleér, asma kuká' gár ur buiya' i káhh. Bu'utuuwók a bál waasle/uú múk gan'amká koóm.”
42014015	Heeko wák oo aa dír muruú /aymár i iwiit, adoodá' ngiwa axaás, iri oó' dír Yésú i alé, “Heé amohhoó' a kudá' iwiít dír muruú /aymár i alé baraá waawuti'iimár Mungú.”
42014016	Yesu iri oó', “Heeko wák i deer oo muruú /aymár úr gwa tleehh, múk yaariír guri iigu'uús.
42014017	Qoomár muruú /ayma iwa xeér, lawaalmoowós guri ya/aáw, dír mukdá' taa iigu'uús, nguwa ádbay gidaabá, ‘Qwalaasaré', asma mura' sleémeero daxta kwaa amohhe'eés.’
42014018	Ala sleémeero nina si'iyé', umuúqo heewo ar gu ila/aam gay oó'. Oo geera iri oó', ‘Aníng qaymo aga tlaáxw, ala gár tiwa hariím an qaytsuú áw. Na'ás, án gurtlawáng.’
42014019	Oo hatlá' iri oó', ‘Aníng awér mibaangw ar doosla aga tlaáxw, hám daxta a iiartá áw, na'ás, gurtlawáng.’
42014020	Oo hatlá' iri malé oó', ‘Aníng aga duuxuúm, daxta adoorihe án daqeemu ngu aslawká.’
42014021	“Lawaalmoodá' iri kií/, kaangwí guri oó' dír aakoowós i alé. Aakooduú do' loó' adoodá' ngiwa axaás, iri buúhh ló' wa ale, lawaalmoowós guri báy, ‘Tláw ar gaanslaay baraá luhuudaá uren awa baraá gixsa, nee baraá tsirxadaá gixsa, narkuute huuwang nee taqooraay nee taampu nee múk tiqtír sol'omit.’
42014022	Lawaalmoodá' iri oó', ‘Aáko, tisíng sleémeero naa kát aa tleehharút, tam hamí ala pa/aangw i deer.’
42014023	Aakoodá' iri oó', ‘Tláw, ti'iít tsee/áy alé ay baraá luhuudaá uren nee baraá irwadu, muu harhhehhe'eemisang iwa dahi baraá doó i alé, asma dooeé' iwa hatsi.
42014024	Asma án a kah, baraá mukdá' taa iigu'uusi oo naa daqaykahe, hee i kaahh oo muruú /aymar'eé' gu tsaáq.’ ”
42014025	Boo/oó yaariír qoomár tiwa alkona' nee Yesu, Yesu inooín giri i warqáy giri báy,
42014026	“Hee barnaxes naa hardáh amor'eé', nee inós bar baabuúwós gwaa aahhiiká, nee aayoorós nee hareerós nee na/'iiwós, nee hhaaeewós, nee slám inós kilós birta aahhiiká, i eeharusmooeé' tleehhiitiiká.
42014027	Hee barnaxes msalaábarós ga gagaariiká, nee naa aluueé' wa eeharinká, i eeharusmooeé' tleehhiitiiká.
42014028	“Heé wák baraá tla/angwhunge bar doó úr oo gawtí tleér gu tleehhamór wa slaa', a in iwiítiíke ala alé, as hariímár bu'uut ngiwa faari, as ngiwa xui gídaabá hariímár bu'uuta i deéro?
42014029	Ala do' tlehhemuuwo burngwa iimu/ún, nee aluuwo gway harslaaqaat alhhe'eesaro, mukdá' sleémeero oo adoodá' ga ár, inós kun wa qasén tari ooi,
42014030	‘Heewí do' tlehhemko guna iimu/ún, ala alhhe'eesaro hám gwa harslaaqaát.’
42014031	“Laqaá waawutmoó wák barnaxes i slaqwarár slaa' nee waawutmoó hatlá', aqo in ala iwiítiíke, tiri ala alqaytsiit gídaabá inós nee múk kumér mibaangw ka aleesláya tawa slaqwi nee waawutmooduú hatlá' oo múk kumér mibeeri tsár koóm, oo ni amorqá' wa hi'iít.
42014032	Barnaxes ngaa ár gídaabá slaqwara ga aleeslayká, muu gun ya/aaw as wayda nguwa firin dír waawutmoodá' amorqá' wa hi'iít, dír ir amorqá' i kahhi.
42014033	Gawaá adoorihe baraá tla/angwhunge heé eeharusmooeé' tleehhiít i kaahh, barnaxes muruuwós kudá' sleémeero i kon ngwa geexayká.”
42014034	“Diwi ka hhoo'. Ala diwi maamahhaywós bira faák, gár ki qaasi a milá ar iwa maamahh?
42014035	Hhape ga sangw gaa wa bu'uká tam ufú xwansláy. Aqo kan kwaahh tsee/aá tawór i alé. Hee barnaxes iiaá axamis gi kón i axaasi.”
42015001	Ohomuusér koódi sleémeero nee tlakuuse Yesu kuna i tseewuwúy kuwa iiár i qaasi.
42015002	Múk Farisayo nee intsaahhatuusér hara'ayár Musa tay qununuú/ ta kaahi, “Heewí mis tlakuusér dahi'iimis, slám nee inooín i al/ayiná'.”
42015003	Giri slaqsaywí báy,
42015004	“Heé wák baraá tla/angwhunge barnaxes bee/ángw tsiiru gu kón, bee/ír wák bira qwát, adór i laqi a idoomá? Aqo bee/ángw mibeeraá gwaleél nee gwaleél gun geexáy baraá qawo, nee iri tláy, tidá' aa qwat gari leelehhituú áy, ay dír ngi slay.
42015005	Birnga sláy, iri qwalalaa/, gari gawaá sum'iiwós i qaas
42015006	ay dír do'. Mulqeerós gari ateet nee inslaawaywose, iri ooi, ‘Qwalala/aré' dinkwa nee aníng, asma bee/ir'eé' tidá' aa qwat ngaa sláw.’
42015007	Án a kah, gawaá dooriiwo sleeme ta adoorír qwalalaa/ as heé wák oo tlakusmo oo aa hhu'u'un, ta múk mibeeraá gwaleél nee gwaleele oo gan'amkuú koóm, oo hhu'u'uungw gu sla'aaká.”
42015008	“Laqaá /ameenír wák barnaxes i shilíngír mibángw koón, oo wák bira qwaár, adór i laq a idoomá? Aqo tsaa'asi gan dá/, do' gway fíts, shilingmoodá' guri leelehhít ay dír nguy sleer.
42015009	Sleemuuwo burngwa hhe'és, mulqeerós gari atét nee inslaawaywose. Giri beer, ‘Qwalala/aré' dinkwa nee aníng, asma shilingmooeé' kudá' aa qwaar ugwa sláw.’
42015010	Án a kah, tam malaykér Mungú sleeme i adoodár qwalalá/ as heé tlakusmo oo wák oo aa hhu'u'un.”
42015011	Iri oó', “Heeko wák i deer oo daaqoó tsár gu koóm.
42015012	Kudá' niiná baabá guna báy, ‘Baabá, muruuwók kudá' aníng wa hariím qasiisang.’ Muruuwós kudí kon guri inooín i qasmiís.
42015013	Deelór niina iwa waaráhh, garmaadá' niiná muruuwós guri dinkwár i qaás sleémeero, iri aa'aá káy baraá yaamaá saawá'. Amoodae muruuwós guri hhitaatín ar luhaá gana'a'aaká.
42015014	“Muruuwós sleémeero nguwa faák, giyér ur nay tleér baraá yaamuudae, inós sleeme iri waasl'amuút.
42015015	Inós iri tláy ay amór heeko oo yaamuudá'. Inós guri baraá qaymoorós i huúw, baynu ngiwa /aymiisi.
42015016	Inós qafoodá' baynu i /ayiya' giri ilatleeruús ngiwa qwarkós ar tsaeemisi, asma heé gwa gaár i haniis i kaahh.
42015017	Inós tiwa aldakuút baraá muunaáwose iri oó', ‘Sagadiyuusér dír doó baabuúeé' wa gadiyuus a magá', ar gwaeemaá gixaw, nee án qwari i baraaká' wa gaamiis.
42015018	A tláw, niwa amór baabuúeé' kaw, nee ngway baw, Baabá, án aga tlakweés geerá Munguhe nee geeraawoge.
42015019	A hariimaaká daxta tiwa garmaawók ar ateetin. Harafaaráng amór sagadiyuuseerók i alé.’
42015020	Iri tláy, iri amór baabuúwós káy. “Iwa amorqá' saáw i kahhi, kuri ár nee baabuúwós, kuri gurtláy. Baabá iri amoorós i ta'aín, guri slaqwtós i óh, guri ma'aás.
42015021	Garma iri oó', ‘Baabá, án aga tlakweés geerá Munguhe nee geeraawoge, a hariimaaká daxta tiwa garmaawók ar ateetin.’
42015022	Ala baabá lawaaleerós gari báy, ‘Inqwaarír hhoo' huuware' ar gaanslaay, tsiitisaak, dakós mungáy qaasaak, ya'a' ya/atáy dahaasaak.
42015023	Awuú aa wahhaar huware', ku gasá'. Atén daqaní a /ayiimaán tay qwalala/aán.
42015024	Asma garmaaeé' kwí geeraawo aa gwaá', nee hám naa waasleé/, geeraawo aa qwaár, daxta ugwa slawaán.’ Bara/ kuri iimu/ún.
42015025	“Garmaadá' úr i baraá qaymór i dirii'. Niwa kií/ amór doó i alé, iwa tseewúy, afór daa'aangw nee neeto gana axaás.
42015026	Sagadiyusmoó wák guri ateét guri yaahaás, ‘Kaangwí a milá?’
42015027	Guri báy, ‘Hhiyaawók naa hardáh, nee baabuúwók gwa awuudá' wahhaár i gaás, asma nguwa malé sláy iwa slafi.’
42015028	“Garmaadá' iri buúhh, dahamaá baraá do' giri sií'. Aluuwo baabá nay baraá doó wa ti'iít, gway harhheehhe'emisuú áy.
42015029	Iri baabí ilawaáts iri oó', ‘Ga/aaweek, án kuúng una sagadiyumamiís kureeriiká' sleémeero, nee qoomár hara'ayarók ngiwa waaqaá' i káhh. Ala tam deelmoó leei oo naa aní hanís i kaahh, niwa qwalala/aan nee mulqer'eé'.
42015030	Ala garmaawók kwí niwa hardáh, oo muruuwók gwa faak dinkwa nee /ameenár tsaatuuse, ugwa awuudá' wahhaár i gás.’
42015031	Baabá iri oó', ‘Garmaaeé', án nee kuúng a dinkwa umuú deelooro, nee gár án niqo kooma a tók.
42015032	Ala tawa qwalala/aan nee tawa bara/aan i hariín, asma hhiyaawók kwí geeraawo aa gwaá', hám naa waasleé/, geeraawo aa qwaár, daxta ugwa slawaán.’ ”
42016001	Eeharuuseerós gari malé báy, “Daqaarmooko i deer oo daqaari'iimarós gaa heekoó i saayin. Heedaádá' kuna dirós i sakwasleemuút ta kaahi, ‘I daqaari'iimarók hhititín.’
42016002	Guri ateét guri báy, ‘Kaangwí muu i kaahi daanduuwoge a umós? Xáda, faarór muruueé' sleémeero diirí laqaamang. Asma kuúng a sangw kumitaká gadiyeésinge.’
42016003	Heedaádá' iri oó' baraá muunaáwós i alé, ‘Adór ni laaq a idoomá? Asma daqaarmooeé' kwí i hingeemiis baraá gadiyeérose. Doosla a aslawká. Firooro a muruumiít.
42016004	Gár ni tleehh a xuú', asma kahhó' bira hingeés gadiyeede, múk hatlá' i ya/án amor'ine.’
42016005	“Iinuusér daqaarmoowós gana ateét. Iri oó' dír kuduú geera, ‘Gár aakooeé' uwa iinuusi a milá?’
42016006	Iri oó', ‘Dahhaaroó tsiiru oo di/i.’ Guri báy, ‘Karataásirók taataahheek, mibeeraá kooán gooiimeek ar gaanslaay.’
42016007	Oo hatlá' guri báy, ‘Kuúng gár tuwa iinuusi?’ Iri oó', ‘Katatoó tsiiru oo angaáno.’ Guri báy, ‘Karataásirók taataahheek,’ gooiimeek, ‘Mibeeraá dakaát.’
42016008	“Heeduú malgusmo oo taa daqaari'iimár i saayín, kuri xirfayeés nee daqaarmoowós, asma fuqurangwdá' aa tleéhh. Asma múk baraá yaamuuká' ta fuqurángw kón baraá slafingw'ine, ta mukduú baraá gwa/ateemaawo.
42016009	“Án a kah, daqaari'iimár baraá yaamu ar gadiyuusaak as mulqe kawa sleera'. Daqaari'iima bira fák, mulqeedá' daqaní nu ilaot baraá hotángw kureeriisleeme.
42016010	Heé inkihhmuúu koóm baraá gár niinawe, tam baraá gár ure sleeme i inkihhmuú kón. Nee heé inkihhmuú koomaaká baraá gár niinawe, tam baraá gár ure sleeme i inkihhmuú konká.
42016011	Gawaá adoorihe, kuungá' bar inkihhmuú koonda'aaká baraá daqaari'iimarí ar baraá yaamuukae, daqaari'iima tidár ló' heé ngi dirhúng i saayiím a heemá?
42016012	Bar inkihhmuú koonda'aaká baraá daqaari'iimár heé hatlae, toohúng heé ngi haniís a heemá?
42016013	“Heé daqaarér tsár i lawaali'iimaro ga asláw i kaahh. Asma kookoo gu aahh, kuqá' gway slaa', laqaá nee kookoo ti oohiyá', kuqá' gway waaqaqaa'. Mungú nee daqaari'iima i lawaali'iimaro i aleesleera'aaká.”
42016014	Mukduú Farisayo tidá' Yesu aa oó' sleémeero ngiwa axaás, kuna niqín, asma inooín tawa kudá' peésár sla'á' ló'wa ale.
42016015	Yesu giri báy, “Kuungá' an kudá' ti geehho'otimisá' dír geerá muko, tawa kudá' ganaa'á'. Ala Mungú munerhúng gaa xuú' adór i diri'. Muruudá' muu i ga/ay gídaabá tawa muruú gídaabár koóm, ala laatí dír geerá Munguhe an kudá' tlákw.
42016016	“Hara'ayár Musa nee gooír aaruuse ina kumamít ay qoomár Yohánudá' Baatimaamiís. Ala iimír qoomaadae Ya/abtór hho' ar waawuti'iimár Mungú kay alki/iít, nee muu tin kilooín dahamiis ar /uuru baraá waawuti'iimarihe.
42016017	I ya/aán doori nee yaamu niwa waarahhiya', ala i ya/aandaaká tam gár niina kawa hingeesi baraá hara'ayár Musawo.”
42016018	“Umuúqo heewo oo hareerós gaa guus, iri harér hatlá' duúx, aa fuquús. Nee hee bar /ameenír hhawaatuuwós aa guús binga duúx, aa fuquús.”
42016019	Yesu iri oó', “Heeko wák i deer, a daqaarmo. Inqwaruú i tsitatiiti a inqwaruú siira/atén, ku hhohhó'. Nee umuú deelooro muruú /aymár hhó' gun /aa/aay.
42016020	Narkutmooko ta babay Lasaro kun afkuú do'ós i haahuuw, i inkahha'aá yaariír kón.
42016021	Inós muruú /aymadá' paáhh oo daqaarmo, gun ilatleerumamiis nguwa /ayi. Sleeme seeaawe gun i burumburumaamít, gun inkahhi'i naatsatsiínv.
42016022	“Narkutmoodá' iri gwaá', malayke guri húp ay dír geerá Abrahamu. Daqaarmoodá' iri gwaá' sleeme, kway foól.
42016023	Iwa slahhahhai didár múk aa qaátlw wa ale, ina gáwtí qaytsiít, Abrahamu gway amorqá' saáw i ár, Lasaro i geeraawós i dirii'.
42016024	Daqaarmoodá' iri tseé' amór Abrahamú i alé iri oó', ‘Baabá Abrahamu, án gurtlawáng. Lasaro ya/aaweek ma'aay ngi tikiisi ar diitsarós, tsifrangw'eé' ngu tse'eesi, asma baraakae asla i ló'wa slahhe'eemís.’
42016025	“Abrahamu iri oó', ‘Garmaaeé', inslaweek gídaabá kuúng muruú hhó' baraá yaamuuwo ugwa sleér oo slafíngw baraá yaamu, ala Lasaro gár aa sláy a liitlakwe. Daxta inós hamí i diirí, ku gurkwa/amis, kuúng tu slahhe'emiis.
42016026	Slamí baraá tla/angwrene, atén nee kuungá', wa/ángw aa tsar'eet i deer, as gídaabá múk gayuurén kwí waarahhmuú amoosíng munguwa aleesláy, laqaá muksíng oo gayuuhúng mindiwa gayuurén i waaraáhh.’
42016027	Daqaarmo iri oó', ‘Bar adoosíng ala, án kuúng u firiím, Lasaro ya/aaweek amór doó baabuúeé'.
42016028	Asma hhaee'eé' awa kooán i dayá', ngi gurbu'utá ay, asma inooín mindiwa hardihiyé' diirí slahha'amkwá koóm i alé.’
42016029	“Abrahamu iri oó', ‘Musa nee aaruuse i dayá'. Tidá' inooín ta kaahi ka iiár i qaasi.’
42016030	Iri oó', ‘Aasla'áy baabá Abrahamu, asma heé naa didár múk aa qaátl wa kii/, birnga i daqáy, ta hhu'u'ún.’
42016031	Abrahamu iri oó', ‘Musa nee aaruuse birka iiár i qaasiiká, tam heé naa baraá múk aa qaátl wa waaslee/ gurbu'uto gi aleeslayká.’ ”
42017001	Yesu eeharuuseerós gari báy, “Muruú múk paslimís baraá loohír ganaa'a aqo in hardah, ala heedaádá' ngu huwahuúw, a tsaxwa sakwasleemarós ngiwa wa /akuuti.
42017002	Heewí gár kuwa hariím a tlaa/ár xoosliingw kan tseek gawaá istós, nee kuri kwaahh baraá tlawtí alé, ta oo wák baraá kuká' ninakwe nguwa paslisi.
42017003	Ti harmagahhe'.” “Heewók bira dakuús, gan'aaseek. Ala bira hhu'u'ún, gurtlaweek.
42017004	Ala kuúng bura sadakuús sagaáwa faanqw baraá looár wake, nee bir naa kií/ amoorók i ale sagaáwa faanqw, bir kaahi, ‘Aga hhu'u'uúm,’ kuúng gurtlaweek.”
42017005	Ya/abuuse Aako guri beér, “Haratlintaaoorén na doogang.”
42017006	Aako iri oó', “Haratlintaaór har qoomoó ilmoó haradaáli bar koondá', a aleesleerá' /aantsírí kawa beera', ‘Quútl diirihe, ti hatltá eer baraá tlawi’, alók geera tidá' taa oé' /aantsí ga tléhh.”
42017007	“Slaqsaywo heé wák baraahunge i lawaalmoó kón oo qaymór doósl, laqaá oo bee/ángw de'eém. Lawaalmoowí birna harakií/ baraá qaymór wa ale, aakoowós gu báya, ‘Qwaláng ar gaanslaay, /ayiím.’
42017008	A gun báyke, ‘Muruú /aymar'eé' tleehhang. Ti amoohhe'es ar iwa sagadiyus qoomár án niwa /ayiim nee niwa wahaam. Daqaní kuúng ta /ayiín nee ta wahaán.’
42017009	Xáy, lawaalmoodaádá' gu sluufísi, asma tidá' taa inós báy ngiwa tleéhh.
42017010	Gawaá adoorihe kuungá' sleeme tleehhamooro bara hhe'esé', tidá' sleémeero tinda kuungá' báy, ta oa', ‘Atén a lawaaleedár gídaabár koomaaká. Aqo tidá' atén wa hariím ana tleehhaán.’ ”
42017011	Qoomár iwa loohír i dirii'i iwa Yerusalémú kay, ina waaraáhh ar baraá tla/ángw Samaria nee Galilaya.
42017012	Nee qoomár iwa dáh baraá gixsarka niina, múk mibaangw oo tiqtír tsatimit nee Yesu tiri doogiyé'. Inooín tari sihhiít amorqí alé,
42017013	tari tseé' tari oó', “Yésu! Aáko! Atén ti gurtleer.”
42017014	Ngiwa ár, giri báy, “Tlawsé' ti laqaande' dír geeraharuusér saalíngw múk Yahudi.” Nee qoomár tawa daqay, tana hhoohhooúy.
42017015	Ala heé wák dir'ine ngiwa ár gídaabá aa hunguú/, iri kií/ amór Yesu, i hara Mungú xirfayeemiis ar afór ur.
42017016	Iri tumbarara'aát dír geerá Yesu, guri sluufiís. Nee heedaádá' a heé tlahhoó múk Samaria.
42017017	Yesu iri oó', “Kudá' mibaangw sleémeero kaa hhoohhooeesiikáhe? Kudá' gwaleél i amá?
42017018	Heé naa kii/ oo Mungú ngwa xirfí haniisár ay i káhhi? Aqo har kwí kilós oo dahaaymoówo?”
42017019	Yesu heedaádá' guri báy, “Sihhiít, tláw, haratlintaaoorók ugwa hungu/ús.”
42017020	Múk Farisayo Yesu guri yaahaás gídaabá, “Waawuti'iimár Mungú xaylá i hardát?” Yesu giri báy, “Waawuti'iimár Mungú binda hardát a aanda'aaká ar ila'.
42017021	Laqaá ta ooiiká, ‘Areng i diirí’, laqaá, ‘Handá' i amorqá'’, asma waawuti'iimár Mungú i baraahúng i dirí'.”
42017022	Yesu iri oó' dír eeharuuseerós, “Deelo i hardát, deelór wák baraá deelór Garmoó Heewo kawa ilatleerusa' arto, ala a aanda'aaká.
42017023	Slám muu i ooi, ‘Qaytsité' amorqá' i alé,’ laqaá, ‘Qaytsité' amoorí alé,’ ala kuungá' ma tlawaara' didá' ti dir'a'a, laqaá mi eeharaara'.
42017024	Asma adoodár mankari ir wer'eeliin gawaá doorí wa ale, bihhiiká' ay bihhiiqá', an adoodár Garmoó Hee i laqi bál deeloorose.
42017025	Ala gár geeraawo kuwa hariím a slahha'amkwá yaariír gun sláy, nee kway sii' nee múk de'emaaká'.
42017026	Adoodá' aa tleehharut deelór Nuhuwo, an adoodá' tleehharuut bál deelór Garmoó Heewo.
42017027	Asma qoomár de'emaá Nuhuwo muu ina /ayín nee ina wahán, slám tana duuxuuxún nee kina duxuút, tam ay bál Nuhu iwa dáh baraá guruú miringamo, nee tluwoó da/atén nay hardáh, mukdá' sleémeero guri tsuú/.
42017028	Nee sleeme an adoodá' qoomár deelór Lutuwo. Muu ina /ayín nee tana wahán, ina tlaxún nee tana muruú weerimiís, ina dahaasín nee tana maraá tlehhiít.
42017029	Ala bál Lutu iwa ti'iít baraá gixsár Sodomaro, asla nina /ét gawaá doorí wa ale adór tluwaay, dinkwa nee tlaa/aá asltá koomá', nee muu sleémeero kuri tsuú/.
42017030	Adoorí an adoodá' tleehharuut bál deelór Garmoó Hee burku geehhoees.
42017031	“Bál deeloodae heé gawaá daanduú doó i dirií', nee oo xooslaarós baraá doó i dirii', miwa aweér as ngiwa leehhi. Nee slám oo baraá qaymór i dirií' miwa amór doó i kií/.
42017032	Harér Lutu inslawaak.
42017033	Umuúqo heewo oo slafiingós gu ba/amisár wa slaá' kilós alé, gu qwaarees, nee kudá' slafiingós gu qwaareés, gu ba/amis.
42017034	Án a kah, xweeraadae hhawaataá tsár awa gawaá qatanír wák i diriiá', oo wák kur tláy, kuquú hatlá' kuri geexáy.
42017035	Nee /ameenár tsár ar dinkwár wa xoosliim, ar wák kar tláy, nee tiqár hatlá' ka geexáy. [
42017036	Slám múk tsár ta baraá qaymór i dirii', oo wák kur tláy nee kuquú hatlá' ku geexáy.]”
42017037	Tari oó', “A diimá wa ale, Aáko?” Giri báy, “Dír tuuaa i diri' an didár gwares i burumburiimiti.”
42018001	Giri slaqsaywí báy as ngiwa intsaahhatisi gídaabá inooín gár kiwa hariím a Mungú ngun firiiriná' daqisleém, tam matawa mune sií'.
42018002	Iri oó', “Waawutmooko baraá gixsarkaaro i deer. Inós i Mungú ilaiwa/aa/atiiká, slám inós muu gu gaár i xuiiká.
42018003	Nee baraá gixsadae /ameenirkar kwaalo'o i deer. Inós gun i kwasleemár aaeér, as ngiwa alee/iisi dír wakusmoowose, as ngiwa sleer tidá' inós wa hariim.
42018004	Nee waawutmoodá' inós iri ala sií', aluuwo iri oó' baraá muunaáwós i alé, ‘Aníng a Mungú ilaiwa/aa/ataaká, slám, muu u gaár i xuaaká.
42018005	Ala kwaalo'oorí aníng i daawitimís. Bira adoorír kumít, aníng alhhe'eesaywo i slaaqatís daawitimisuwo, ala gár kas hho' aníng an alee/iís, as hariímarós ngiwa sleer.’ ”
42018006	Aako iri oó', “Waawutmoodá' gan'amuú tlehhiitaaká ugwa axasí'iíke adór aa káh.
42018007	Nee Mungú, xáy, mukós kudá' aa tsawaár gu ak alee/iísiíke, hariímar'ín ngiwa slay, kudá' inós nguy /aa/amiimá' tlaatla/aangw nee xweeraawo? Inós i hargawdúya ngiwa alee/iisi?
42018008	Án a kah, hariímar'ín ga haniis ar gaanslaay. Ala Garmoó Hee bál bindi kii/, haratlintaao ga ári baraaká' yaamuuwo?”
42018009	Mukko taa kilooín harafaar amór gan'ámkwí alé i deer, oo múk hatlá' sleémeero gwa waaqaqaa'. Yesu giri slaqsaywí báy,
42018010	“Múk tsár ina tsa/án amór Doó Mungú i alé, ta saalíngw áy. Oo wák a heé Farisayo, nee oo tsár a ohomusmoó koódi.
42018011	“Heé Farisayo ina sihhiít, iri adoorír firín kilós alé, ‘Mungú, án kuúng u sluufimiís, asma aníng a adór múk hatlaeeká, a adór malguuseerooká nee adór al/aymuuseerooká nee adór fuquuseerooká, laqaá a adór ohomusmoowú koódirooká.
42018012	Aníng an gwaawawiím baraá wiikír wake sagaáwa tsár. A ilahhooár hanimaamiís baraá daqaari'iimar'eé' sleémeerowo, ar wák baraá mibaango tawa ar Mungú.’
42018013	“Ohomusmooduú koódi amorqá' saaw gana i sihhiít. Sleeme tam iwa gáwtí qayti gaa qiitliiká, aqo har da/ewawós gina pupuxuumiís, iri oó', ‘Mungú, án gurtlawáng! Aníng a heé tlakweemaá koóm.’
42018014	Án a kah, kwí iri waátl amór do'ós, kwí kilós an kudá' taa gan'ámkwí harafaár. Asma kudá' ti ureemiís kilós alé, ku niinawees, nee kudá' ti kilós niinaweemiís, ku urees.”
42018015	Na/'aá ninakw kina huúw amór Yésú i alé, ngiwa kwatmiiti. Ala eeharuuse adoodá' ngiwa aán, mukdá' na/'aá koóm guri iigahhát.
42018016	Ala Yesu giri ateét amoorós i alé, iri oó', “Na/'aá ninakw mawaagáy ni amor'eé' hardihiye', mi ila/aamara'. Asma awa adór kuká', waawuti'iimár Mungú a tooín.
42018017	Án a kah, heé waawuti'iimár Mungú gaa ya/aniká adór na/oó niinár alé, i baloó dahiiká baraá waawuti'iimarihe.”
42018018	Heeko úr Yesu guri yaahaás, “Intsaahhatusmoó hhoó', adór ni laaq a adoomá ar slafíngw alhhe'eesay wásl ngur aal?”
42018019	Yesu guri báy, “Mis hhooeemár ateetiín? Heé hhoó' i kaahh, aqo har Mungú kilós.
42018020	Ahaá baré hara'aya a xú', ‘Fuqi ma awaar, Hee mu gaasaar, Gár hee ma fiisaar, /Aysantá tawo ma tsataar, Baabuúwók nee aayo ilaiwawa/eek.’ ”
42018021	Iri oó', “Tisíng aga boo/eés sleémeero iimír na/u'uumar'eé' wa ale.”
42018022	Yesu tí ngiwa axaás, guri báy, “Tam hamí gár wák uga wa /aaruúr. Muruudá' ta koon sleémeero weeriseek, nee peésadá' ta sleer ka narkuutér i qasmís. Daqaari'iimarók a gawaá doorí eér. Daqadá' na hardát, aníng i eehát.”
42018023	Ala inós tí ngiwa axaás, iri ló'wa gurhaamuút, asma inós a daqaarmo ló'wa ale.
42018024	Yesu gari tsaáhh adór ira gurhaamuút, iri oó', “Ga/aawaak, adór daqaare kar gawít dahmaá baraá waawuti'iimár Munguhe.
42018025	Ka inslaahh angamiía iwa waarahh ar baraá fooxár laqwa, ta daqaarmo iwa baraá waawuti'iimár Mungú i dahi.”
42018026	Mukdá' aa axaas tari oó', “Ala heé ba/ama ga aleesláw a heemá adoosinge?”
42018027	Yesu iri oó', “Tidaádá' dír muko ya/aamaaká, dír Munguhe i ya/aán.”
42018028	Petro iri oó', “Ga/aaweegáy, atén muruurén sleémeero ugwa geexawaán, kuúng uri eeharaán.”
42018029	Yesu giri báy, “Án a kah, umuúqo heewo oo dooín gwa geexay, laqaá hareerós, laqaá hhaeewós, laqaá xwayliteérós, laqaá na/'iiwós, as waawuti'iimár Mungú,
42018030	inós muruú yaariír gun ak sláy hám baraá yaamuukae, nee baraá yaamaá hatlae slafíngw alhhe'eesoó koomaaká gu sláy.”
42018031	Yesu eeharuuseedá' mibá nee tsár ganara tláy, gari báy, “Ga/aawaagáy, hamí a tsa/a/amaán tawa Yerusalémú kawaan, nee tidá' sleémeero taa gooín nee aaruuse daanduú Garmoó Heewo i bó/.
42018032	Asma ku qaas gawaá dabaá múk xoordaá hatlá'. Inooín kway niqín, kway ngwanjín, kway i nitsimiit,
42018033	kway muux ar qaw'i, kway gaas. Deelo tám bira waaráhh nay waaslee/.”
42018034	Ala eeharuuseerós tam /aymuú wák gwa tsahhiká baraá axweesanaydá' aa dir'ín i kaahi. Gídaabár kaangwí kaa luú/ dir'ine. Sleeme kaa tsaahhiiká tidá' aa alki/iít dir'ín i alé.
42018035	Yesu iwa tseewúy Yerikór i alé, heeko wák oo taampa aa iwiít afaá loohír i alé, i múk firiirín peésaro.
42018036	Qoomár boo/oó úr nguwa axaás iwa waaraahhi, iri yaahaás, “Gaa a milá?”
42018037	Kuri báy, “Yesú Nasareti in waraahh.”
42018038	Tseeo gari iimu/ún, iri oó', “Yésu, Garmoó Daudi, án gurtlawáng.”
42018039	Mukdá' aa geerí tseewuy kuri iigahhaát as iwa xasliiti, ala inós tseeooro iri buúhh, “Garmoó Daudi, án gurtlawáng.”
42018040	Yesu iri sihhiít iri oó', “Huware' amor'eé' alé.” Qoomár iwa tseewúy dír Yésú i alé, Yesu iri oó',
42018041	“Adór ta sla' ar u laaq a adoomá?” Inós iri oó', “Aáko, gár ni slaa' a ilaaeé' niwa qaytsitiya'.”
42018042	Yesu iri oó', “Ilaawók ni qaytsitiye'. Haratlintaaoorók ugwa hungu/ús.”
42018043	Hamtidár kilae ilaawós nay qaytsitiyé', nee Yesu tari koné', inós i hara Mungú xirfayeemiis. Nee muu sleémeero adoodá' kawa ár, Mungú kuri xirfayeemiís.
42019001	Yesu iwa dáh baraá gixsár Yeriko, ina waaraáhh baraá tla/angwdár alé.
42019002	Nee heeko i deer baraadae, umuuwós ku babay Sakayo. Inós a heé wák oo úr baraá ohomuusér koódiro, nee slám a daqaarmo.
42019003	Heewí Yesu guna artá wa slaá' gídaabá a heé adoomá. Ala arto gwa aleeslayká as boo/oó muu, as inós tawa heé ququmamaár.
42019004	Iri geerí ta'aín, iri tsa/án gawaá xa'anooko /aantsí, as Yesu nguwa ari, asma Yesu nin waaraahh ar loohidá'.
42019005	Nee Yesu didá' ngiwa áy, iri gáwtí qaytsiít, iri oó', “Sakáyo, aweeráng ar gaanslaay, asma gár án tiwa hariím laarí nin dír do'ók i hardáh.”
42019006	Sakayo iri aweér ar gaanslaay, iri Yésú dahi'ísx ar qwala/.
42019007	Muu adoodá' ngiwa ár, sleémeero tari qununuú/, tari káh, “Aa dáh baraá doó heé tlakweemaá koóm.”
42019008	Sakayo iri sihhiít iri oó' dír Aako, “Qaytsiít Aáko, tlaqtá daqaari'iimar'eé' a haniís dír narkuute, nee gár hee ar naa hara/uuntsiím bir deer, a ki/ís sagaáwa tsiyáhh wa ale.”
42019009	Yesu iri oó', “Laarí ba/ama naa hardát baraá do'wí alé, asma kwí sleeme a oo tlahhoó Abrahamu.
42019010	Asma Garmoó Hee nina hardáh tidá' aa qwat ngiwa leelehhiiti nee ngiwa ba/amisi.”
42019011	Axweesantí axaasaro kawa hhe'eés, Yesu iri axweés ar slaqsaay, asma ina tseewúy bihhaá gixsár Yerusalemu, nee inooín geera ka xui waawuti'iimár Mungú aa naká/ iwa geehhouur ar gaanslaay.
42019012	Yesu iri oó', “Heeko úr i deer oo tlahhaywós ta ilaiwawa/i. Inós ina aa'aá káy, amór yaamaá saawá' as kuwa waawutmoó wa qaasi, nee niri kii/.
42019013	Qoomár iwa aa'aá kay, sagadiyuuseerós ar mibaangw gari ateét, bohhaá mibaangw awa peésa giri hanmiís dir'ín i alé, iri oó', ‘Bohhuusingá' ar halaanu'usaak ay dír án ni kii/.’
42019014	Ala múk baraá yaamuudá' heedaádá' kuna ló'wa aáhh, muu kuri ya/aáw kuwa eehari amoodá' inós i kay, nee tawa ooi, ‘Heewí u sla'aanaaká atén tiwa sawaawuti'i'in.’
42019015	“Alaá waawuti'iimarós ngiwa sláy, niri kií/. Hara'aya gari haniís ar sagadiyuuseerós tidá' aa bohhuú i hanmiís kawa ateeti, as ngiwa xui slaasláwár taa sláy umuúqo heewo baraá halaanu'uumarose.
42019016	Heé geera niri hardáh iri oó', ‘Aáko, boohharók tidá' wák naa aní hanís, bohhaá mibaangw ngaa sleér.’
42019017	Aako iri oó', ‘I qoón, kuúng a sagadiyusmoó hhoó', asma kuúng a inkihhmuúy koón baraá gár niiná wa ale. Ala gawaá adoorihe án kuúng u qaás waawutmoó wa ale gawaá gixsadaá mibaangw.’
42019018	Heé tsár nay hardáh iri oó', ‘Aáko, boohharók tidá' wák naa aní hanís bohhaá kooán ngaa sleér.’
42019019	Tam inós sleeme kuna báy, ‘Aníng kuúng u qaás waawutmoó wa ale gawaá gixsadaá kooán.’
42019020	“Heé hatlá' niri hardáh, iri oó', ‘Aáko, boohharók tidá' wák naa aní hanís, areng. Aníng ana baraá warqamoó i tseék, ngay baáts.
42019021	Asma án kuúng una da'ayuút, as kuúng tawa /akusmo. Asma kuúng an leehhihhiín didaádá' gaa kay qaská, slám a bu'uún didaádá' gár taa dahás iwa kahh.’
42019022	Aakoodá' iri oó', ‘Kuúng a sagadiyusmoó tlaákw. Aníng kuúng u sakwasleemuút ar /aymi'iiwók kwisingá'. Ala kuúng bar xú' gidaabá aníng a /akusmo, nee an leehhihhiím didaádá' gaa ngiwa qaasiiká, slám a bu'uúm didaádá' niwa dahaasiimiiká,
42019023	ala boohhar'eé' tidá' gaálay kara gadiyus as slaasláw ngiwa sleer? As án birna kií/ ngiwa slaw dinkwa nee slaasláwarose.’
42019024	“Mukdaádá' didá' wa sihhimiít guri báy, ‘Boohhasíng i kon hayohaak, ka hanisá' dír heeqá' bohhaá mibángw koóm.’
42019025	Ala mukdaádá' iri oó', ‘Aáko, ahaá baré, inós bohhaá mibaangw gi kón.’
42019026	Aako giri báy, ‘Aníng kuungá' nu baw, umuúqo heewo oo gár koóm ka haniis, nee kudá' oo gár koomaaká, tam tidá' niina i kon ka hayoh.
42019027	Ala wakuuser'eé' tidá' diirí huuwaare', tidá' aníng iga si' ngiwa sawaawuti'ii'iim. Nee ki tsu/á' dír geeraaeé' wa ale.’ ”
42019028	/Aymi'iiká' ooaro ngiwa hhe'eés, iri geerí hi'iít as iwa tsa/an Yerusalemúy alé.
42019029	Qoomár iwa tseewúy dír gixsár Betfage nee Betania, bihhaá tloomár xaaiikaari ta babay Miseituni, eeharuuseerós ar tsár gari ya/aáw,
42019030	gana báy, “Tlawsé', dahé' baraá gixsarqá' geeraahúng i dirii'. Bara daté', gwarendmoó daqwaay uqo aandá' kwaa tseék, oo hee aa baloó daanda i tsa/aniká. Ngu gwedá', ngu hubá'.
42019031	Ala hee burna yaahaás gídaabá, ‘Gwarendmo mus gweditá'?’ kuungá' ta oa', ‘Aako gun slaa'.’ ”
42019032	Eeharuuseedá' taa ya/aáw iri daqeér, adoodá' Yesu aa oó' gari aán.
42019033	Qoomár tawa gwarendmoó gwediiti, múk gwarendmo loó' tari oó', “Ahaá, mas gwarendmoó gweditá'?”
42019034	Inooín tari oó', “Aako gun slaa'.”
42019035	Gwarendmoodá' kuri huúw amór Yesu. Inqwaruuín kuri hhaáf gawaá gwarendmo, Yesu kuri tsa/aás gawaadí ale.
42019036	Nee qoomár iwa hi'iiti, inqwaruuín kuri hhafín baraá loohír i alé.
42019037	Qoomár iwa tseewúy Yerusalemúy alé, dír /etángw tloomár Miseituni, boo/oó úr oo eeharuuseerós Mungú kuri xirfayeemiís ar qwala/, nee ar afór ur, as tlehhema'aá uren awa taa ár,
42019038	tari káh, “Waawutmo i xirfuuti, kudá' hardáh ar umuú Aako, Wayda gawaá doori nee xirif dír Mungú.”
42019039	Múk Farisayo bahh'alé oo baraá boo/aydí dirií' tari oó', “Intsaahhatusúmo, eeharuuseerók ádbaweek iwa xaslit.”
42019040	Yesu giri báy, “Án a kah, inooín barta xasliít, tlaa/eká' i tseeiyá'.”
42019041	Yesu qoomár iwa tseewúy, gixsa gana ár, gari i /aa/amín,
42019042	iri oó', “Geeraawo masók tam kiíng muruudá' una xú' deelór laarihe oo wayduú huúw diroge. Ala hám daxta kwaa luú/ dír ilaawoge.
42019043	Asma deelo i hardát ar wakuuseerók iwa slúmtí tlehh, nee tiwa harweeri nee tiwa harasaapi bihhe sleémeerowo,
42019044	tiri daahh yaamí alé, kiíng nee mukók, tam tlaa/anoó gawaá kuqí meét i kaahh oo ta fee/iiká. Asma siiwadá' Mungú iwa i hardáh aga tsahhiká.”
42019045	Yesu iri dáh baraá Doó Mungú, múk muruú weerimiís guri iimu/ún gusisiingo,
42019046	guri báy, “Kaa gooín gídaabá, ‘Dooeé' a doó saaliingw.’ Hám daxta kuungá' ugwa mar'ír malguuse tlehhé'.”
42019047	Nee inós ina intsaahhatimís baraá Doó Mungú wa ale umuúqo deelooro. Ala geeraharuusér uren ar saalíngw múk Yahudi nee intsaahhatuusér hara'ayár Musa, nee múk urén oo geeraharuuse loohi kana leelehhiít ar Yesu kur gaasi.
42019048	Ala ar ta tleehhi kaa slayká. Asma muu sleémeero axweesanaywós guna ló'wa slaá' axmisuwo.
42020001	Looarka wake Yesu muu guna intsaahhatimís baraá Doó Mungú wa ale, nee Ya/abtór hho' gana alki/iít. Geeraharuusér uren ar saalíngw múk Yahudi nee intsaahhatuusér hara'ayár Musa nee bariisee kuna i daqáy,
42020002	kuri báy, “Ti ádbeer, muruuwí ta tlehhit, aleesleemuú kur tlehhit a gaalá, nee heé aleesleemuusíng ngwa haniis a heemá?”
42020003	Yesu iri oó', “Aníng kuungá' nu yaahaás sleeme gár wake, gídaabá,
42020004	Baatiísmoó Yohana amór naa daáhh a amór Mungúhe laqaá a amór muu? Amór naa daáhh ooare'.”
42020005	Tari kilooín axweés, ta kaahi, “Bara ooaán, ‘Amór naa daáhh a amór Mungú,’ ti bay, ‘Ahaá ala, Yohana musa haratlinti'ii'iiká?’
42020006	Ala bara ooaán, ‘A amór muu,’ muu sleémeero ti tlaquut ar tlaa/e, asma Yohana kwaa tsaáhh adór tar aarusmo.”
42020007	Tari oó', “Amór naa daáhh a xuaanaaká.”
42020008	Yesu inooín giri báy, “Aníng sleeme aleesleemuú muruuwí ngur tlehhiit ngu dirhúng i ooaaká.”
42020009	Yesu slaqsaywí guna ar axweés dír múk i alé gídaabá, “Heeko xaaiikaari ta babay misabiíbu gina dahaás baraá qaymoorós i alé, nee qaymo gari saayín dír doosluuse. Inós iri aa'aá káy amór yaamaá saawá', iri amoodá' wa hoót deelór yaarire.
42020010	Qoomár bu'uungw iwa xeér, sagadiyusmoowós oo wák guri ya/aáw, as bu'uungw nguwa bahh leehhi dír doosluusér i alé. Doosluuseedá' sagadiyusmoodá' guri múx, guri watlís, kwaa gaár i haniisiiká.
42020011	Nee sagadiyusmoó tsár guri male ya/aáw. Tam kwí sleeme kuri muúx, kuri mureekeemiís, kuri watlís, kwaa gaár i haniisiiká.
42020012	Slám sagadiyusmoó tám guri male ya/aáw. Kwí sleeme kuna tseeru'uumiís, kuri guús baraá qaymoodae.
42020013	Heé qaymoodá' loó' iri oó', ‘Adór ni laaq a adoomá? Garmaaeé' kwí oo sla'aarusmo un ya/aáw. Dooqa inós burkwa ár, ku ilaiwaa/.’
42020014	Doosluuseedá' nguwa aán, tari kilooín axweés ta kaahi, ‘Kwí a aalusmoowós. Un gaasaán, as daqaní aali tawa toorén.’
42020015	Kuri duúx baraá qaymoodae, kuri gaás. “Xáy, heedaáduú qaymo loó' doosluuseedá' adór ngi laqi a adoomá?
42020016	In hardah nee doosluuseedá' gari tsuu/, nee qaymoodá' gari múk hatlá' i haniis.” Iidíguuwí kuwa axaás tari oó', “Aasla'áy, kangwsíng miwa tleehharuút.”
42020017	Yesu giri i qaytsiít giri báy, “Ahaá ala, gooirí gídaabárós a milá? ‘Tlaa/adá' qwatsiruuse aa sí', aa tlaa/ár ur tleehhít ar do' ira gawdúy.’
42020018	Umuúqo heewo oo gawaá tlaa/arí huú', aqo in qeqetatín, nee slám tlaa/arí bar hee ngwa i hú', aqo gun naasuúr.”
42020019	Intsaahhatuusér hara'ayár Musa nee geeraharuusér uren ar saalíngw múk Yahudi kana tsaáhh gídaabá gawaá slaqsayqaáqá' aa kaahi, a inooín gin kah. Gawaá adoorihe Yesu kuna loohi leelehhiít ar kuwa oohi siiwadár kilae, ala muu kuna da'ayumiít.
42020020	Pa/ángw qoóm kuna leelehhiít, muu kuri ya/aáw amór Yesu, nee mukdá' tina adór mulqeerós tleéhh, as Yesu kuwa gigdin gawaá axweesanaywós kudá' i kaahi, as /aymu kuwa slay oo kur sakwasleemuuti aluuwo dír ga/awusmoó waawutmoó múk Rumi.
42020021	Yesu kuri yaahaás kuri báy, “Intsaahhatusúmo, atén a xuaán gídaabá kuúng an kát, nee an intsaahhatimís, tidá' ganaa'. Slám kángw uroó hee u yaahamiská, ala loohír Mungú adoodá' ir gana' tinar intsaahhatimís.
42020022	A hariímáro waawutmoó múk Rumi kuwa koódír i hanisaan, laqaá aasla'áy?”
42020023	Yesu hhaahhafingw'ín kudá' nguwa tsaáhh giri báy,
42020024	“Xáda, peesmo laqaamare'. Slaqsaywí gawaakí dirií' oo heemá, nee gooirihe?” Tari oó', “Slaqsaywí oo waawutmoó múk Rumi nee gooirihe.”
42020025	Yesu giri báy, “Ar waawutmoó múk Rumír wa hariim, amoorós ti hanise', nee ar Mungú wa hariim, amór Mungú ti hanise'.”
42020026	Ala gawaá /aymi'iiwós kudá' aa kaahi, ooharo kwa aleeslayká dír geerá muko. Ilawatstós tidaádá' kari waa/oó/ tari xasliít.
42020027	Bahh'alé baraá mukduú Sadukayowo Yesu kuna i daqáy. Inooín a mukdá' káh gídaabá waasle/ i kaahh. Yesu kuri báy,
42020028	“Intsaahhatusúmo, Musa hara'ayarí ngina atén i gooín gídaabá, ‘Hee bira gwaá', harér aa geexáy bir na/oó koondaaká, hhiyaawós ngi aali, as doó hhiyaawós iwa tlay.’
42020029	Hhaeekaari faanqw i dayá'. Oo geera ina duuxún, iri gwaá', na/oó aa geexáy i kaahh.
42020030	Oo tsár hareedaádá' gari aál.
42020031	Oo tám sleeme gari aál, nee sleémeero faanqwamaawo kari aál, tari qaátl, ala na/oó taa geexáy i kaahh.
42020032	Nee alhhe'eesaywo /ameenidár kilá' sleeme iri gwá'.
42020033	Bál deelór waasle/ bira xeér, /ameenidá' a harér heemá daxta? Asma inooínaadá' faanqw kana aaliít.”
42020034	Yesu giri báy, “Múk yaamuuká' i duuxuxún nee ki duxuut.
42020035	Ala kudá' hariimá' waasle/atisaro nee tawa hooti baraá slafingwdá' hardáh wa ale, inooín ta duuxunká, slám ki duxuutiiká.
42020036	Slám ta qatliiká malé ale, asma inooín a adór malayke, nee inooín a na/'aá Mungú, asma tawa múk naa waaslee/.
42020037	Musa sleeme ngaa oó' ar geehhoeema gídaabá muu i waaslee/. Dír ki gooín a dír iidíguudá' oo kitkinti. Didaádae Aako guna oó' ar gídaabá inós a, ‘Mungú Abrahamu nee Mungú Isaka nee Mungú Yakobo.’
42020038	Nee inós a Mungú tu'uwooká, ala a Mungú múk slaáf, asma sleémeero ta slaaf dirose.”
42020039	Intsaahhatuusér hara'ayár Musa bahh'alé tari oó', “Intsaahhatusúmo, kuúng ar ganaa' aga ó'.”
42020040	Adoorí ngina ooiyé' asma heé yaahaasaro gwa malé qiitl i kaahh.
42020041	Giri báy, “Muu mis kaahi gídaabá Kristo a Garmoó Daudi.
42020042	Asma Daudi inósuú kilá' baraá kitaábuú Wara'ato ina káh, ‘Aakoó Mungú Aakooeé' guna báy, Iwiít bihhaaeé' awa doó /iyáy
42020043	tam ay dír wakuuseerók ngi baal, ay dír ngi gawaá dabaawók i qaas.’
42020044	Daudi gun Aakoowós ar ateetín, daxta adór tar garmaawós?”
42020045	Nee muu sleémeero qoomár nguwa iiár i qamin, Yesu eeharuuseerós gari báy,
42020046	“Ti harmagahhe' nee intsaahhatuusér hara'ayár Musa. Asma inooín barta hi'iimiit, tlabaá tlet ngi slaiyá' dahamisuwo, nee kiwa taaqweemisi dír boo/oó muu barkaa áy. Slám inooín kiteeraá geera ngi tsawdaaditiyá' baraá maraá saaliingo, nee maraá kiwa dahi'isi muruú /aymaaro.
42020047	Slám malé alé muruú kwaeeli kun /aa/aay, nee firór yaariir kan firaarín ar hhaahhafiingw. Kuká' sakwasleemar'ín ka ak ur.”
42021001	Yesu iwa qaytsiít, daqaare gana ár iwa ilahhooar'ín qamiin baraá sandakmoó ilahhooár i alé.
42021002	Kwaalo'orka gana ár, ar narkuto'o, sentír tsár ngiwa qás baraadí alé.
42021003	Iri oó', “Ar ló', án a kah, kwaalo'orqá' ar narkuto'o hariímár aa qás ka ur ló'wa ale mukquú hatlá' sleémeero ba/a.
42021004	Asma kuká' sleémeero peésár taa qaás a baraá tidá' aa harwaarahh afer'ine, ala kwaalo'oorí ar narkuto'o tidá' sleémeero i koon gana qás.”
42021005	Muu iidíguú Doó Mungú guna axweés, adór kura tleéhh nee kura parootuús ar tlaa/aá hhohho', nee ar ilahhooadaádá' taa duxún amór Mungú i alé. Yesu iri oó',
42021006	“Tí sleémeero ta ga/eera', deeloorós i xeér tam tlaa/anoó gawaá kuqí meét iwa kahhi oo ta fee/iiká.”
42021007	Kuri yaahaás, “Intsaahhatusúmo, muruuwí xaylá i tleehharuuti? Nee layár kur tsaahhaan, qooma birna tseewuúr, a gaalá?”
42021008	Iri oó', “Ti haramagahhe', mutunduwa al/aáy. Asma múk yaariír ni hardah tiwa ateetin ar umuueé', tawa kaahi, ‘Aníng a Kristo’, nee tawa kaahi, ‘Qooma naa tseewuúr’. Ala mi eehaarara'.
42021009	Kuungá' iidíguú slaqwara nee gila bura axasé', ma da'ayuutara', asma tí niqo hardát geerí alé, ala alhhe'eesaay ni gaanslár hardihiiká.”
42021010	Aluuwo giri báy, “Xooro i slaqwarár eér amór xoororqá', nee waawutmoó xooro i slaqwarár áy amór waawutmoó xoorór hatlá'.
42021011	Kunseeloó yaariír ni ti'iit baraá yaamuuwo. Nee baraá yaamaá dimbadimbehe giyeét ni tleér, nee tiqtír pu/i ni hardát. Muruú daér koóm i tleehharuut nee tlehhema'aá waa/oo/amór koomá' i aandá', awa gawaá doorí wa tleehharumitá'.
42021012	Ala dír muruuwí sleémeero ira tleehharuutiiká, muu kuungá' nu uuhín nee nu slahhe'eemiis. Inooín nun huuwiyá' amór maraá saaliingw, asma tunduwa sakwasleemuuti, nee tunduwa tsegiiti. Tundu geerá waawitá i huuw, nee geerá múk urén, as aníng.
42021013	Gaarí an pa/angwhúng oo aníng iwa lamabu'uunda' dir'ín i alé.
42021014	Ala xuaak ar gídaabá ma geerí daawimitaara' tawa kata', ‘Gár ta ooaan a milá?’
42021015	Asma aníng /ayma'aá sagaalooa ngi haniís, awa ta oa', tam wakuuserhúng sleémeero kuungá' tlaampa'aasaro nuy aleesleeraaká, nee sleeme axweesantahúng kay sii'iiká.
42021016	Kuungá' tundu sakii/ nee xwaylitérhúng nee hhaeehúng, nee mar'eefoohúng, nee mulqerhúng. Kuungá' bahh'alé tundu tsuu/ nee inooín.
42021017	Kuungá' tundu aahh nee muu sleémeero as aníng.
42021018	Ala tam se'eemír wák ar gawaá sagerhúng ar qwaar i káhh.
42021019	Kuungá' bara qiqitlatliindé', a ba/aandá'.”
42021020	“Ala barnaxes gixsár Yerusalemu aga aandé', kaa harweér nee múk slaqwara, tsaahhaagáy gídaabá qoomár kawa hhitin naa tseewuúr.
42021021	Qoomaadae múk baraá yaamaá Yudea ta gawaá tlom'í ti'i'in, nee kudá' baraá gixsár i diriiá' ta tsee/áy gowi, nee kudá' baraá qamí diriiá' matawa dáh baraá gixsa.
42021022	As deeloorí tawa deelór li/aayz, as tidá' taa gooín sleémeero iwa bo/.
42021023	/Ameenár tsiihaawe nee ar na/'aá ninakw gi koom qoomaadae, a tsaxwa kaangwí nguwa wa /akuutiya'. Asma qoomaadae slahha'amkwá úr i deer baraá yaamuudae, nee Mungú sakwasleemarós ga boo/ees daanduú xooroorihe.
42021024	Ki tsuu/ ar paánga, kiri lohatis baraá yaamuuine, kay huuw baraá xoordaá dimbadimbé. Gixsár Yerusalemu kay i iwiit nee xoordaá hatlá' ay dír qoomár xoordu i xeer.”
42021025	“Qoomaadae laya kingi laqán ar gawaá looa, nee slahhaangw nee tsetse/. Nee baraá yaamuuwo muu i baraá slahha'amkwá yaariír i dirii', ta baraá daér yaariír i dirii', asma adoodá' tlawi i /imis iwa amoqwaqwadiin.
42021026	Muu iri ló'wa da'ayumiit tari amoqwaqwadín, as adoodá' yaamu i laqiya'. Asma qoomaadae doori i dingitiyá'.
42021027	An qoomaadá' Garmoó Hee kuwa ari niwa hardihi ar huunki ar /uuru nee xirfuú úr.
42021028	Gimsé', kaangwí barnaxes naa iimu/ún, ta magahhá', ti amohhe'ese', asma qoomaadae gweermorhúng naa tseewuúr.”
42021029	Giri slaqsaywí báy, “Xa'anoó ti'ita ga/aawaak, nee xaa'aá hatlá' sleémeerowo.
42021030	Xaaiiká' barnaxes loo/or'ín paahhaywo aa hhe'és, an tsahhá' gídaabá qoomár tluwaay niwa hardihi naa tseewuúr.
42021031	Adoorihe muruuwí sleémeero bura aandé' naxes naa iimu/ún, tsaahhaagáy ar gídaabá waawuti'iimár Mungú ka tseew.
42021032	“Án a kah, muruuwí sleémeero i boo/ dír mukuú de'emaaká' ir kumiiti.
42021033	Doori nee yaamu i waarahhiyá', ala axweesante'eé' i waarahhká baloó alé.”
42021034	“Ti harmagahhe', munerhúng miwa hhitirút ar hheehha, nee xufta, nee ma daawimitaara' as muruú baraaká' yaamu, deeloodár alhhe'eesaay munduwa hhaawís adór tsaxweeli.
42021035	Asma deeloodá' niqo hardát dír umuúqo heewo baraá yaamu sleémeerowo.
42021036	Dalaaé', fiririimé' deelo sleémeero, as /uuru kuwa sleera', oo tí sleémeero hardah kawarar ba/a', nee tawa sihhita' geerá Garmoó Heé i alé.”
42021037	Deeloodane Yesu in intsaahhatimamis baraá Doó Mungú wa ale qoomár tlaatla/aango. Nee xweeraawo in qatuú aa'áy gawaá tloomár xaaiikaari ta babay Miseituni.
42021038	Muu sleémeero matlatleero tan tseewa tlaatláy, as kuwa i daqaqay baraá Doó Mungú i alé, nee axweesantós kawa axamiisi.
42022001	Deelór ur, tidár Mikátér taa sluufitisiiká, tidá' ta babay Pasaáka, niri naká/.
42022002	Nee geeraharuusér uren ar saalíngw múk Yahudi nee intsaahhatuusér hara'ayár Musa pa/aangw kuna leelehhiít oo Yesu kur gaasi, asma muu kuna da'ayumiít.
42022003	Neetlaangw Yudadá' ta babay Iskariote guri áy. Nee inós a eeharusmoó wák baraá eeharuuseedár mibá nee tsare.
42022004	Inós iri tláy dír geeraharuusér uren ar saalíngw múk Yahudi nee geeraharuusér askaari, tari al axweés adór Yesu ngur dabaaín i qaasi.
42022005	Inooín tari qwalaá/, tari oó', “Adoosíng binga tléhh, atén peésa ngi haniisaán.”
42022006	Inós iri ya/án, pa/aangw guri leelehhiít oo Yesu ngur qaasi dabaaín i alé, qoomár muu iwa kahhi.
42022007	Deeloodár ur ar Mikaátér taa sluufitisiiká niri hardát, an deeloodá' hariim, ar deelmoó bee/i oo Pasaáka kuwa gaasi.
42022008	Yesu Petro nee Yohana giri ya/aáw giri báy, “Tlawsé', muruú /aymár Pasaáka amohhe'eesaak as kuwa /ayaan.”
42022009	Inooín tari oó', “Dír kuúng ta sla' ar kuwa amohhe'eesaan a diimá?”
42022010	Yesu giri báy, “Ga/aawaak, bara daté' baraá gixsár i alé, nee hhawaatuuko tiqo dogá' oo sirwír ma'aá koóm. Nee inós ku eehadá' nee ta datá' dír do'daádá' inós i dahi.
42022011	Heé do' loó' ku beera', ‘Intsaahhatusmo i kaahi, Doó dahaaye a gaalá oo aníng nee eeharuuser'eé' muruú /aymár Pasaáka nguwa /ayaan?’
42022012	Inós goroofárza ur ngi kuungí laqán ar taa amohhe'eés. Muruú /aymár Pasaáka gawaadá' tiwa amohhe'ese'.”
42022013	Tari tláy kari ár adoodá' inós ngira oó'. Muruú /aymár Pasaáka kuri gawaadá' wa amohhe'eés.
42022014	Tam siiwadár muruú /ayma iwa xeér, Yesu iri iwiít dír muruú /ayma dinkwa nee ya/abuuseerós.
42022015	Iri oó', “Aga slaá' kángw kilá' wa ale muruú /aymaarí oo Pasaáka nguwa al/ayan dinkwa nee kuungá', qoomár slahhe'emisuueé' nira xayká.
42022016	Án a kah, u baloó /ayaaká ay dír i boo/i baraá waawuti'iimár Munguhe.”
42022017	Xooslmoó wahaangw nguwa óh, iri sluufiís iri oó', “Oohaak, kiloohúng qasmiisaak.
42022018	Asma án a kah, iimír hamí ma'aá na/'aá sabiíbu i baloó wahaaká ay dír waawuti'iimár Mungú ni hardat.”
42022019	Mukatmo guri óh, iri sluufiís, guri parhhamiís, guri dir'ín i haniís iri oó', “Gaarí a slaqwte'eé' [ar tinda haniís as kuungá'. Adoorí tlehhiitaak as inslaslangw'eé'.”
42022020	Alaá /aymaaro xooslmoó wahaangw guri adoodár óh sleeme, iri oó', “Gár baraá xooslmoowí a alqadór /aben tidá' Mungú aa tleéhh ar tseerer'eé', ar taa ku'uús as kuungá'].
42022021	“Ala qaytsité', dákw heedaádá' aní sakií/, i dinkwár i dirii' nee kwe'eé' diirír muruú /aymaaro.
42022022	Asma Garmoó Hee i gwa'arár áy, adoodá' Mungú ngira tsawaár, ala heedaádá' gu sakií/, a tsaxwa sakwasleemarós ngiwa wa /akuuti.”
42022023	Ya/abuuseedá' tiri kilooín yaahamís gídaabá, “Baraá tla/angwrene heé adoorí ga tleéhh a heemá?”
42022024	Tari kaangaanuús kilooín alé gídaabá, heé ta uráy harafadiiti a heemá.
42022025	Yesu giri báy, “Waawituú xoordu in waawuti'ii'ín, nee kudá' aleesleemuú koomá' an kudá' ta babay gurhhouuse.
42022026	Ala dirhunge a adoosingeeká. Ala kudá' úr baraá tla/angwhunge, masók an adór kudá' niiná. Nee kudá' oo geeraharusmo, masók an adór kudá' gi sagadiyuús.
42022027	Ala heé úr a gaalá? A kudá' aa iwiíti dír muruú /ayma, laqaá kudá' gu sageqasmiís? Ahaá, a kudá' aa iwiítiíke dír muruú /ayma? Ala án dirhunge a adór sagadiyusmo.
42022028	“Ala kuungá' an kudá' aga qiqtliinde' dinkwa nee aníng baraá iiara'aduueé' wa ale.
42022029	Ala aníng waawuti'iima ngin dirhúng i haniís adoodár Baabá ngira aníng i haniís,
42022030	as tawa /ayiinda' nee tawa wahaanda' dinkwa nee aníng baraá waawuti'iimar'eé' wa ale, nee tawa iwita' baraá kiteeriidá' awa aleesleemu, nee as kiwa sakwasleemuta' tlahhi'iidá' miba nee tsár awa múk Israeli.”
42022031	Yesu iri oó', “Simóni, Simóni, ga/aaweek, Neetlaangw kuungá' naa slaá' nuwa hariitleesi adoodár angaáno kur haritleemamisi.
42022032	Ala aníng kuúng ugwa aleefiriím as haratlintaaoorók makawa ar baá/. Ala kuúng qoomár bara hhu'u'uún, hhaeewók ki kwa/ás.”
42022033	Petro iri oó', “Aáko, án bar dinkwár i dirií' nee kuúng, án ti amohhoó' tam niwa daqaw ay baraá doó tseegamo, laqaá tam baraá gwa'araaro.”
42022034	Yesu iri oó', “Pétro, án kuúng u baw, konkomo iwa uui laarí, án kuúng iga sa tlánk sagaáwa tám wa ale, gídaabá i xu'uká.”
42022035	Yesu eeharuuseerós gari yaahaás, “Qoomár nuwa ya/aáw, peésár ta koonda' iwa kahh, laqaá tlakwaay, laqaá ya/ata', ala gár dirhunge aa /aaruur i deéro?” Tari oó', “I káhh.”
42022036	Yesu iri oó', “Ala daxta heé peésa ga koóm, peésarós ngi huuwi, laqaá heé tlakoó koóm, tlakwaywós ngu huuwi sleeme. Nee kudá' paángár koomaaká, inqwaarirós ngi weerisi, paánga ngi tlaxwi.
42022037	Asma án a kah, gooirí aqo in bó/ dir'eene, ar gídaabá, ‘Kuna harafaár dinkwa nee tlakuuse.’ Tidá' taa gooín gawaaeé' alé aa naká/ boo/eesaro.”
42022038	Eeharuuse iri ó', “Qaytsiít, Aáko, diirihe paangadaá tsár i dayá'.” Giri báy, “A ido.”
42022039	Iri tláy ay amór tloomár xaaiikaari ta babay Miseituni, adoodá' /iisí i /imamisi. Eeharuuseerós nee inós tari alkoné'.
42022040	Qoomár tawa hardáh amoodí alé, eeharuuseerós gari báy, “Fiririimé' asma iiara'at munduwa ar baá/.”
42022041	Inós tiri paraátl dir'ine, iri geerí hi'iít gár niiná, iri tumbarara'aát, iri firín iri oó',
42022042	“Baabá, kuúng bar slá', slahha'amkwízb hingeeseek dir'eene. Ala ma tleehhaar adoodá' án ngir slaa', na tleehheek ar adoodá' kuúng ta sla'.”
42022043	Malaykamooko wák niri hardáh gawaá doorí wa ale, guri /uurí haniís.
42022044	Yesu iri ló'wa kumiít as adoodá' munnuúwós iwa gurhaamuuti ló'wa ale, tam hameerós iri adór tseere tleehhít, iri yaamí taxaán.]
42022045	Firooro iwa hhe'eés iri sihhiít, iri kií/ amór eeharuuseerós. Naxés inooín taa guú', as adoodá' tawa baraá gurhaamír i dirii'i.
42022046	Giri báy, “Ahaá, masa gué'? Tlawé', fiririimé' asma iiara'at munduwa ar baá/.”
42022047	Qoomár iwa gawaá axweesanaydí kahhi, naxés boo/oó yaariír nina hardáh, oo tinda geerahaár nee heeko ta babay Yuda. Inós a heé wák baraá eeharuuseedár mibá nee tsare. Inós iri tseewúy dír Yesu as nguwa ma'aasi.
42022048	Yesu iri oó', “Yúda, Garmoó Hee un sakí/a ar ma'aasa?”
42022049	Eeharuuseedá' nee Yesu ti koomá' adoodá' aa tleehharut kawa ár, tari oó', “I muxaána ar paánga?”
42022050	Oo wák baraaine, lawaalmoó geeraharusmoó úr oo saalíngw múk Yahudi, guri iiár doó /iyáy tsaát ar paánga.
42022051	Yesu iri oó', “Mawaak, a ido.” Iiár heedá' gari kwatiít, guri hungu/uús.
42022052	Geeraharuusér uren ar saalíngw múk Yahudi nee geeraharuusér askaári nee bariisee, kudá' ngwa i daqaye', Yesu giri báy, “Baré nina hardaté' ar paangadu nee guhhuli'i adór múk malgusmoó oohár áw.
42022053	Umuú daqto án nee kuungá' a dinkwa baraá Doó Munguhe, ala ooharo iga iiadi'iiká. Ala siiwarí a toohúng, siiwarí a siiwár waawuti'iimár giwti.”
42022054	Yesu kuri óh, kuri huúw ay baraá doó geeraharusmoó úr oo saalíngw múk Yahudi. Petro iri eeharirín amorqá' saáw wa ale.
42022055	Asla kari oohiís tla/ángw afeeni, tari iwiít afaá asla. Petro iri dir'ín tidí iwiít.
42022056	Sagadiyuso'orka wák Petro guri aán baraá gwa/atamaayeedár asltár alé, guri ilí duxuún, iri ó', “Heewí sleeme oo bartós.”
42022057	Petro iri tlaánk iri oó', “/Ameéni, aníng heesíng u xuaaká.”
42022058	Qoomár niina iwa waaráhh, heé hatlá' guri malé ár, iri oó' dír Petro, “Kuúng sleeme a heé wák baraá tla/angw'ine.” Ala Petro iri oó', “A aningeeká gán.”
42022059	Qoomár niina iwa malé waaráhh, heé hatlá' iri kumiít ooaro gídaabá, “A ló', heewí sleeme oo bartá Yesu, asma heewí a heé yaamaá Galilaya.”
42022060	Ala Petro iri oó', “Tisíng kuúng ta kat aníng a xuaaká gán.” Qoomaadár kilá' iwa axweesanaydá' axweesi, konkomo iri adoodí uú'.
42022061	Aako iri warqáy, iri qaytsiít amór Petro. Petro /aymi'iidá' Aako aa oó', giri insláy gídaabá, “Laarí konkomo iwa uui, án kuúng iga sagaáwa tám wa tlánk.”
42022062	Petro iri tsee/áy ti'iít, iri /aa/amín ar gurhaami.
42022063	Mukdaádá' Yesu gwaa oh, Yesu kuri niqimís kuri muúx,
42022064	kuri ila' tuntukún, kuri yaahamiís kuwa babay, “Kuúngusuú aarusmo, ooangwáy, heé kuúng ugwa slaahh a heemá?”
42022065	Kuri /ooslislín ar /ayma'aá hatlá' awa yaariir.
42022066	Looa niwa tleér bariisee nee geeraharuusér uren ar saalíngw múk Yahudi nee intsaahhatuusér hara'ayár Musa tari burumburiít, Yesu kunguri huúw baraá doó kwasleemar'ín, kuri babáy,
42022067	“Atén ti ádbeer, kuúng a Kristówo?” Yesu giri báy, “Barnaxes án taa ooi, kuungá' aqo baloó ya/aanda'aaká.
42022068	Slám aníng burne yaahaasi, gár ni oa' i káhh.
42022069	Ala iimír hamí Garmoó Hee i iwiit dír bihhaá dákw doó /iyáy oo Mungú aleesleemuú koóm.”
42022070	Sleémeero tari al oó', “Gawaá adoorihe kuúng a Garmoó Mungúheéke?” Giri báy, “Kuungá' kilá' an kata' gídaabá aníng an inós.”
42022071	Tari oó', “Lamabu'úngw hatlá' gár kus leelehhiitaan ala milá? Asma ataá kilá' /ayma'aá afkós dahhá' iga axaasaán.”
42023001	Boo/aay sleémeero iri sihhiít, Yesu kuri huúw ay dír Pilato.
42023002	Kuri sakwasleemuút ta kaahi, “Heewí una araán iwa xooroorén sageqwaaremisi, asma i múk ila/án oo koódír hanmiís dír waawutmoó múk Rumi, slám i kaahi, ‘Aníng a Kristo, waawutmo.’ ”
42023003	Pilato guri yaahaás, iri oó', “Kuúng an waawutmoó múk Yahudíro?” Yesu iri oó', “A adoosíng kuúng ta kat.”
42023004	Pilato geeraharuusér uren ar saalíngw múk Yahudi nee boo/aay giri báy, “Aníng gár heewí ngus sakwasleemuut a ara'araaká.”
42023005	Inooín tari ló'wa buúhh axweesanto, ta kaahi, “Inós i tlaahhír qamín dír muko ar intsaahhatimisuuwós, iimír Galilaya ay Yudea sleémeero ay amoorí.”
42023006	Pilato adoodá' ngiwa axaás iri oó', “Heewí a heé yaamaá Galilayáro?”
42023007	Nee ngiwa tsaáhh gídaabá amór i dahhi a amór yaamaá waawuti'iimár Herode, guri waarahhaás amór Herode. Asma Herode sleeme deeloodae i baraá Yerusalemúr i dirii'.
42023008	Herode Yesu nguwa ár, iri ló'wa qwalaá/, asma guna artá wa slaá' iimír deelór yaarire, asma iidíguú yaariír gwa axamaamiís daanduú Yesuwo. Nee tlehhmuú waa/oo/amo oo Yesu i tleehhi guna haraxuú'.
42023009	Herode yaahamisuú yaariír guri yaahamiís, ala Yesu gár aa oó' i káhh.
42023010	Geeraharuusér uren ar saalíngw múk Yahudi nee intsaahhatuusér hara'ayár Musa tari sihhiít, kuri sakwasleemuút ar /ayma'aá xaraaslá'.
42023011	Herode nee askaárirós Yesu kuri waaqaqaá' kuri niqimís. Kuri inqwaarír hhoohhoó' i tsiitiís, kuri ki/ís amór Pilato.
42023012	Nee iimír baldá' Herode nee Pilato mulqi'iima iri tleehharút, asma inooín geeraawo a múk ta wakawaak.
42023013	Pilato geeraharuusér uren ar saalíngw múk Yahudi nee geeraharuusér múk Yahudi nee muu giri burumbuúr,
42023014	giri báy, “Heewí nguna dir'eén i hubé' as gídaabá iwa múk sageqwaaremisi. Aníng una yaahamiís dír geeraahúng wa ale, ala án dakuúsár ni ara'ar baraá muruuwí kuwa sakwasleemuta' i káhh.
42023015	Tam Herode sleeme dakuúsár aa ár i káhh, asma ngwa ki/ís amor'eén i alé. Gár gwa'arár wa hariim ar aa tleéhh i káhh.
42023016	Ala gawaá adoorihe án u muúx, ngway gweér.” [
42023017	Pilato adoorí gana oó', asma inós gár kuwa hariím deelór ure ar Pasakuwo, a heé wák gun gweer oo taa tseék.]
42023018	Sleémeero tari tseeamín tari káh, “Heewí hingeeseek, nee Baraba na gweerang.”
42023019	Baraba inós a heé serikaáli gaa sii', nee tam tlaahhi gari qaás baraá gixsár wa aleeró, nee muu guri tsuú/. Gawaá adoorihe inós kuri tseék.
42023020	Pilato iri malé ilawaáts dír múk i alé, asma iwa Yésú gweerár wa slai.
42023021	Ala muu iri tsimahhuús tari káh, “Kikiieek gawaá msalaába. Kikiieek gawaá msalaába.”
42023022	Pilato giri i axweés malé alé sagaáwa tame, iri oó', “Asma milá? Heewí tlakweemaá aa tleéhh a milá? Aníng gár gwa'arár wa hariim aga ariiká gawaá heewihe. Gawaá adoorihe aníng muxtaaro bura hhe'eés, u gweér.”
42023023	Ala tana tseeamín ar afór ur ló'wa ale ta kaahi, “Kikiieek gawaá msalaába.” Afor'ín tidá' iri baaliín.
42023024	Pilato Yesu guri sakwasleemuút ar adoodá' inooín ta slai.
42023025	Kudá' ta slai guri gweér dir'ín i alé, kudá' taa tseék as tlaahhi nee tsu/uta. Ala Yesu guri dir'ín i haniís as adoodá' kur slai kawa tleehhi.
42023026	Yesu kurir tláy, heeko ta babay Simoni nee inooín tari doogiyé'. Inós a heé yaamaá Kirene. Inós i aykwá daahh, i baraá gixsár káy. Kuri óh, kuri msalaábár i tsa/aás as ngiwa gagaari alaá Yesú wa ale.
42023027	Boo/oó úr oo muu guri aluú wa eehaár. Baraá tla/angw'ine /ameenarka i deer ar inós gu al/aa/amiim.
42023028	Yesu /ameenadá' gari i warqáy gari báy, “Aá /ameenár Yerusalému, aníng mi al/aa/amiimara'. Ala kuungá' kiloohúng ti al/aa/amiinde', nee na/'iihúng.
42023029	Asma deelo i hardát ar tawa ooi, ‘Múk amohhoó' a /ameenadár kampeéraay, tidá' aa laqwaliká, nee ar aa du'umisiká.’
42023030	Nee qoomaadae muu tlom'i gi bay, ‘Atén ti i hue',’ nee dindirma' kay bay, ‘Atén ti tuntuke'.’
42023031	Asma muruuwí burkuna tleéhh dír xa'anoó naá/ i alé, xáy, dír xa'anoó kaahaare gár ta may?”
42023032	Yesu nee múk hatlá' tsár oo tlakuuse kiri alhuúw, as kiwa kiki'in.
42023033	Nee tawa hardáh dirka ta babay “Fartá saga”, Yesu nee mukduú tlakuuse kiri alkiki'ín, oo wák dákw doó /iyáy nee kuqá' dákw doó basáy.
42023034	Yesu iri oó', “Baabá, gurtlaweek, asma ar i tlehhiitiya' ngi xuiaaká.” Tlabaawós kiri kilooín qasmiís ar loohír adór mugú'.
42023035	Nee muu i didá' wa sihhimiit as tidá' tleehharuumiit ngiwa ga/ay. Mukdá' urén Yesu guri niqimís ta kaahi, “Muu guna ba/amiimís, nee inós ti kilós ba/amisi, inós bar Krístó Munguhe, kudá' taa tsawaár nee Mungú.”
42023036	Askaári sleeme guna niqimís, guri harasáp, guri ma'aá qarqaár i hanís, awa taa tsoó/ gawaá na/'aá sabiíbuú wa ale.
42023037	Kuri babáy, “Kuúng barnaxes a waawutmoó múk Yahudiro, ti ba/amis kilók alé.”
42023038	Nee gawaá msalaábarose /aymi'iiká' kina gawaadí gooín, “Heewí a waawutmoó múk Yahudi.”
42023039	Nee oo wák baraá tlakuuseedae Yesu gway /ooslín, iri káh, “Kuúng a Kristówoóke? Ti kilók ba/amis, nee atene.”
42023040	Ala heedaáduú tsár nee inós taa alkikií' guri iigahhaát iri oó', “Kuúng tam Mungú u ilaiwawa/akáhe? Nee kuúnguú kilá' a baraá sakwasleemadár kilá' i dirí'.
42023041	Asma sakwasleemarí atene a hariima. Asma tí taa slawaán a tidá' atén wa hariim asma tlehhemi'iirén. Ala kwí gár tlaakw aa tleéhh i káhh.”
42023042	Tí ooaro ngiwa hhe'eés, iri oó', “Yésu, án inslawáng qoomár bara dát baraá waawuti'iimarók.”
42023043	Yesu iri oó', “Án a kah, laarír kilá' án nee kuúng a al dinkwa didár amohhooaro.”
42023044	Qoomár looár lahhoó' iwa xeér, yaamu sleémeero niri giwiyé' ay looár gwaleél.
42023045	Tsee/amá gwa/atamaaye gari máy. Inqwaarír baraá Doó Mungú, ar do' gwa qasis, iri tla/a feehhít.
42023046	Yesu iri tseé' ar afór ur, iri oó', “Baabá, qeeruueé' ngu dabaawók i qaás.” /Aymi'iiká' ooaro ngiwa hhe'eés, iri tsatiít.
42023047	Nee geeraharusmoó askaári adoodá' ngiwa ár, Mungú guri xirfayeemiís iri oó', “Ar ló', heewí a heé gan'amuú koóm.”
42023048	Múk yaariír aa didí burumburiít as tidá' tleehharuumiit kawa ga/ay. Nee tidá' aa tleehharuut kawa ár, tari waátl, ta hara da/ewer'ín pupuxuumiis as gurhaami.
42023049	/Ameenadá' nee inós ti alkoomá' iimír Galilayár wa ale, nee kudá' sleémeero nee inós ti xuá', ta sihhimiit amorqá' saáw wa ale, muruuwí sleémeero kuri ga/áy.
42023050	Nee heeko wák i deer, umuuwós a Yosefu. Inós a heé hhoó' oo gan'amuú koóm. Inós a heé wák oo doó kwasleema,
42023051	ala axweesanay'ín kudá' taa tsaát nee tlehhemuuín gwaa ya/aniká. Inós a heé yaamaá Arimataya, gixsár wák ar múk Yahudi. Nee inós waawuti'iimár Mungú gan daamaarán.
42023052	Heewí ina daqáy dír Pilato as slaqwtá Yesu ngiwa slay.
42023053	Slaqwtadá' gari aweeriís, gari untsuús ar inqwaarír /awaak, gari qaás baraá baa'ár taa baraá tlaa/ár i foól, ar taa baloó tuuaár i qaasiiká.
42023054	Nee deeloodá' a deelór tiwa amohhe'eemisiya', asma looaytleérós a deelór hungu/uma.
42023055	/Ameenadá' nee Yesu ti al koomá' iimír Galilayár wa aleeró, tari eeharín, /aanta kari ár nee adór slaqwtá Yesu kara qaás baraá /aantár i alé.
42023056	Tari waátl, mooyaangw kuri amohhe'eés nee di/i. Nee bál deelór hungu/umaawo tari iwiwiít, adoodá' kara hara'ayín.
42024001	Matlatlér deelór Jumapili, looa niwa tsiiríhh, tari amór /aantár káy, mooyangwdá' taa amohhe'eés kuri huúw.
42024002	Naxés tawa hardáh, tlaa/adá' kaa gwangwaraá' amorqí alé dír /aantaro.
42024003	Tari dáh baraá baa'a, ala slaqwtá Aakoó Yesu kaa ariiká.
42024004	Tari amoqwaqwadín as tidá' taa ár. Naxés múk tsár aa dír bihhaaín i sihhiít oo tlabaá miirii/á' gaa tsiit.
42024005	/Ameenadaádá' iri da'ayút ló'wa ale, sager'ín kari xupu'uús yaamí alé. Mukdaádá' gari báy, “Heé slaáf gár kus leelehhita' didár múk aa qaátl wa ale.
42024006	Diirihe i kaahh, aa waasleé/. Inslawaagáy tidá' inós aa káh qoomár iwa baraá yaamaá Galilayár i kahhi, iwa káh,
42024007	‘Garmoó Hee gár kuwa hariím aqo kun dabaá tlakuusér i qaas, nee kuri kikii' gawaá msalaába, nee bál tám iri waaslee/.’ ”
42024008	Axweesanayduú Yesu kuri insláy,
42024009	tari tláy didár /aantár wa ale, tay kií/, iidíguuwí sleémeero kuri oó' dír eeharuuseedá' mibá nee wak, nee awa hatlá' sleémeero.
42024010	Nee /ameenadá' a ín Mariamu Magdalene, nee Yohana nee Mariamu aayór Yakobo, nee /ameenár hatlá' ar nee inooín ti alkoomá'. Tí an tidár iidíguuwí gwa o' dír ya/abuusér i alé.
42024011	Ala axweesanoó /ameenarí aa kát a adór axweesanoó dakti'iima dir'ine, ala slám kaa haratlintii'iiká.
42024012	Ala Petro iri tláy ar ti'iingw ay dír /aanta. Iri xupuú' iri qaytsiít baraadí alé, nee gár aa ár a inqwaruudá' kura uuntsuús kilós. Iri kií/ amór doó i alé, i hara loohi waa/oo/amín daanduú tidá' aa tleehharuuti.
42024013	Baalaadár kilae awa tsár baraá tla/ángw eeharuuseero tana tláy, ta baraá gixsarka káy, ar umuuwós ta babay Emau. Saweemawós dír Yerusalemuwo a har adór kilomeétár mibá nee wak.
42024014	Qoomár inooín tawa loohír i dirii'i, ta axwees kilooín alé daanduú kangwdá' aa tleehharuuti.
42024015	Qoomár tawa axweesi nee tiwa yaahamiisiya' kilooín alé, Yesu inósuú kilá' iri tseewúy dir'ín i alé, tari alhi'iít nee inooín.
42024016	Ala ilaaín kiri boo/eés gídaabá mukuwa tsaáhh adór tar Yesu.
42024017	Yesu giri báy, “Kaangwí a milá ta axwesa' tawa hi'ita'?” Tari sihhiít, tari xumiís ar gurhaami.
42024018	Kookoo wák baraá tla/angw'ine, oo ta bay Kleopa, ina ilawaáts amór Yesú i alé iri oó', “Kuúng kilók a dahaaymoówo baraá Yerusalemuwo, tam muruudá' sleémeero aa baraadá' wa tleehharuumiit deeloorihe, kuwa xu'uká?”
42024019	Giri yaahaás, “Ahaá, a muruú adoomá oo aa tleehharuut?” Kuri báy, “Iidíguú Yesú Nasareti. Inós a aarusmo. Inós i aleesleemuú kón baraá tlehhemi'iiwo nee baraá axweesanto, dír geerá Munguhe, nee dír muu sleémeerowo.
42024020	Geeraharuusér uren ar saalíngw múk Yahudi, nee mukrén oo urén inós kuri haniís kuwa sakwasleemuuti ar sakwasleemár gwa'ara, kuri kikií' gawaá msalaábár i alé.
42024021	Atén geeraawo inós una haraxuaán gídaabá kwí an kudá' múk Israeli gu gweér. Slám iimír muruuwí iwa tleehharuumiít deelo laarí ar tám.
42024022	Nee laarí /ameenarka baraá tla/angwrene atén tina dae tsát. Inooín matlatleero nina tseewa tlayé' amór /aantár i alé,
42024023	ala naxés slaqwtós kaa ariiká. Tindiwa kií/ amoorén i alé ta kaahi, ‘Malayke ana araán. Nee malaykeedá' i kat i slaaf.’
42024024	Nee slamí awa hatlá' baraá tla/angwrene tana daqáy amór /aantár i alé, kari ár aqo adoodár /ameenadá' ngir kat. Ala inós kwaa ariiká.”
42024025	Yesu giri báy, “Kuungá' a tsuwa daktana. Kuungá' tundu tsuwa har gawdén mura' haratlintaaooro, kudá' sleémeero tinda alki/iít nee aaruuse.
42024026	Ahaá, a gár xuawásle, Kristo slahha'amaayeerí ngiwa slay, nee iwa dahi baraá xirfuuwós i alé?”
42024027	Yesu muruudá' sleémeero Gooi i kat daanduuwose guri dir'ín i geehhoutimís, iimír kitaaba'aá Musá wa ale ay aaruuse sleémeero.
42024028	Tari tseewúy amór gixsadá' ta kay. Yesu ina hi'iít adór heé geerí kumiitár slaá'.
42024029	Ala inooín kuri harhheehhe'eés ta kaahi, “Deeláng, asma looa aa dát, xweera naa xayé'.” Iri dáh as nee inooín tawa al'iwiwiiti.
42024030	Qoomár tawa dinkwár i iwiít dír muruú /aymár i alé, mukatmo guri óh, iri sluufiís, guri parhhamiís, guri hanmiís dir'ín i alé.
42024031	Ilaaín kiri gweér, kuri tsaáhh. Inós iri qwaár dír ilaaín wa ale.
42024032	Tiri kilooín yaahamisiyé' tari káh, “Ahaá, muneerén kaa kwatimiítiíke, qoomár loohiro iwa amoorén i axweesi, nee Gooi ngiwa geehhoutmisi?”
42024033	Tari tláy hamtidár kilae, tari kií/ Yerusalemúy alé. Tawa hardáh eeharuuseedá' mibá nee wak kay dinkwár i áy, taa dinkwár i burumburiít nee tidár hatlá' nee inooín aldinku'umamisá'.
42024034	Kuká' niri ooiyé', “Ar ló', Aako naa waasleé/, Simoni nguna ár.”
42024035	Kudá' tsár sleeme kangwdá' aa tleehharuut loohiro nguri kaahiyé', nee adór Aako kura tsaáhh, qoomár mukatmo nguwa parhhamiís.
42024036	Nee qoomár tawa iidíguuwí axweesi, Yesu inósuú kilá' iri sihhiít tla/angw'ín i alé, giri báy, “Wayda ilaoohaak.”
42024037	Tari kwisliít, tari ló'wa da'ayuút, asma inooín ka xui gaa a hhantamo.
42024038	Giri báy, “Asma milá masa amoqwadé'? Nee asma milá mas xurumitá' baraá munerhunge.
42024039	Dabaaeé' i qaytsitaak nee ya'aaeene. Asma a ánuú kilá'. Án kwatiitaré' nee araaré'. Asma hhantamo i slaqwtá konká, laqaá fadu, ala aníng slaqwa nee fadu i koóm, adoorí kuungá' ir ga/eera'.”
42024040	Axweesantí ooaro ngiwa hhe'eés, dabaawós giri laqán nee ya'aawose.
42024041	Tam siiwadae kwaa haratlinti'iiká as qwala/, slám tari kumiít waa/oo/amooro. Yesu giri báy, “Muruú /ayma u koondá'a diirihe?”
42024042	Kuri fu'unír i haniís ar siyoó taa kikií'.
42024043	Gari óh gari geeraaín wa /aáy.
42024044	Aluuwo Yesu giri báy, “Kaangwí a kudá' naa káh qoomár niwa dinkwár i dirii' nee kuungá', ar gídaabá tidá' sleémeero taa gooín daanduueén i alé, baraá hara'ayár Musawo, nee baraá gooír aaruuse, nee baraá Wara'amto, gár iwa hariin aqo in bó/ sleémeero.”
42024045	Yesu sager'ín gari gwa/atís as Gooi kawa tsaahhi.
42024046	Giri báy, “Tí a tidá' taa gooín ar gídaabá Kristo gár kuwa hariím aqo kun slahhe'eemiis, nee deelór tám bira waaráhh nay waaslee/.
42024047	Nee sleeme kaa gooín ar gídaabá kaangwí ku alki/iit ar umuueé' dír xoordu sleémeero gídaabá, ‘Hhu'u'uumé' as gurtleemuú tlakweema kuwa sleera'.’ Kaangwí dír kuwa iimu/ún an Yerusalemu.
42024048	Kuungá' kilá' iidíguuwí u lamabu'uundá'.
42024049	Nee ga/aawaagáy, tidá' Baabuúeé' naa oó' aníng ngin dirhúng i ya/aáw. Ala kuungá' iwiwiité' baraaká' gixsarí wa ale, ay dír /uuruú gawtá daáhh kway sleera'.”
42024050	Yesu eeharuuseerós gay geerahaár ay Betania, dabaawós gay tleés, inooín giri tsuúq.
42024051	Qoomár inós ngiwa tsuuqun, tiri paraátl dir'ine, kurira tláy gawaá doorí alé.
42024052	Inooín kuri i tumbarara'aát, tari kií/ ay Yerusalemu ar qwal/uú úr.
42024053	Umuúqo siiwaro inooín tana baraá Doó Mungú wa iwiwiít, tawa Mungú xirfayeemisi.
43001001	Iimír iimu/uungo /aymu i daadeer. /Aymuuwí amór i dirii'i a amór Mungú. Nee /aymuuwí inós a Mungú.
43001002	Kwí iimu/uungo amór Mungú gan i dirii'.
43001003	Mura' sleémeero ina tleehharuút ar inós. Geera bar inoseeká, gár aa tleehharut i káhh, baraá muruuwí sleémeero aa tleehharuuti.
43001004	Slafíngw alhhe'eesay wásl in baraawós i dirii', nee slafiingwí an gwa/ateemaá muu.
43001005	Gwa/ateemaaká' nin baraá giwtír wa gwa/aatiyá', nee giwti gaasaro gaa aleesleeriiká.
43001006	Heeko nina hardáh, kunguna amór Mungú wa ya/aáw. Umuuwós a Yohana.
43001007	Heewí nina hardáh as lamabu'uungw, gwa/atamaayeedá' ngiwa lamabu'un, as muu sleémeero i haratlintii'i ar inós.
43001008	Inósuuwí a gwa/ateemaadaeeká, ala nina hardáh as gwa/ateemaadá' ngiwa lamabu'un.
43001009	Ala gwa/atamaayér ló' ar umuúqo heewo gu gwa/atis, i hi'ít baraá yaamí alé.
43001010	Inós i baraá yaamí dirii', tam yaamu nina tleehharuutiyé' ar inós, ala inós kwaa tsaahhiiká nee muu.
43001011	Inós nina ayaawós i hardáh, ala kwa ilaoohiiká nee mukós.
43001012	Ala kudá' sleémeero ngwa ilaoohiye', gina aleesleemuú i haniís, tawa na/'aá Mungú tleehhiti. Inooín an kudá' inós ngwa haratlintii'iye'.
43001013	Kudá' taa laqwaliiká adór na/'iír ale, laqaá ar sla'aarír slaqwa, laqaá ar sla'aarír hee, ala ar sla'aarír Mungú.
43001014	/Aymuuwí ina hee tleehhiít, iri amoorén wa hoót. Atén xirfuuwós ngway araán, i ló'wa haats gurhhooaro nee looeemawo. Xirfuuwí guna amór Baabá wa sláy, asma inós a Garmoó kilós oo Mungú.
43001015	Yohana ina lamabu'ún, iri tseé' iri oó', “Kwí an kudá' iidíguuwós naa alki/iít gídaabá, ‘Heedá' aluueé' wa hardáh a kudá' geeraaeé' haár, asma án niwa deeruuta inós i qaroó daadeer.’ ”
43001016	Asma baraá hatsmuuwose atén tsuuqa ina slaslawaán daanduú kuqá' wa ale.
43001017	Asma hara'aya kana haniís ar dákw Musa, ala gurtleemu nee looeema nina hardihiyé' ar dákw Yesu Kristo.
43001018	Heé Mungú gwa baloó ar i kaahh. Garmoó kilós oo Mungú, kudá' dír Baabá i dirií', inós an kudá' Baabá ngwa geehhoutis.
43001019	Múk Yahudi oo baraá Yerusalemu geeraharuusér saaliingw nee múk tlahhoó Lawi kuna ya/aáw amór Yohana, as kuwa yaahaasi gídaabá, “Kuúng a heemá?”
43001020	Yohana gawaá lamabu'uungose looeema gaa si'iiká ooaro, tiri geehhoutís gídaabá, “Aníng a Kristowooká.”
43001021	Kuri yaahaás, “Kuúng a heemá ala? Kuúng a Eliyáwo?” Iri oó', “Aníng a Eliyawooká.” Tari oó', “Kuúng a aarusmoodáe?” Iri oó', “Aasla'áy.”
43001022	Naagáy kuri báy, “Kuúng a heemá ala? Mukdá' atén taa ya/aaw mu bawaán? Kuúng ma kát daanduuwoge?”
43001023	Yohana iri oó', “Aníng a, ‘Afór hee ar tseeamiim baraá darmuú wa ale, ar kah, Loohír Aako amohhe'eesaak.’ ” Axweesantí an adór aarusmo Isaya ngira oó'.
43001024	Nee mukdá' taa ya/aáw amór i dahhi a amór múk Farisayo.
43001025	Kuri yaahaás kuri báy, “Ahaá ala, mas baatimís, kuúng bar Kristowooká, laqaá Eliyawooká, laqaá aarusmoodaeeká?”
43001026	Yohana giri i ilawaáts giri báy, “Aníng an baatimiís ar ma'aay. Heé kuungá' taa xua'aaká aa sihhiít tla/angwhúng i alé.
43001027	Inós an kudá' ni aluueé' wa hardáh. Tam aníng a hariimaaká himuú ya/atirós nguwa slakwekwe'ees.”
43001028	Kaangwí dír iwa tleehharuút a amór yaamaá Betania, gayuú yaaér Yordani, amoodá' Yohana iwa baatimiisi.
43001029	Bál tsár Yesu iwa amór Yoháná kay, kuri ár nee Yohana. Yohana iri oó', “Ga/aawaak Deelmoó bee/i oo Mungú, kudá' tlakweemaá muu gi hingeemiís.
43001030	Kwí an kudá' iidíguuwós aníng naa alki/iít gídaabá, ‘Hee ni aluueén wa hardah, ala a kudá' geeraaeé' gaa haar, asma án niwa deeruut, inós i qaroó daadeer.’
43001031	Aníng inós ugwa xuiiká, ala aníng nina hardáh niwa baatimiis ar ma'aay, as inós kuwa xu'utisi dír múk Israeliwo.”
43001032	Yohana iri malé lamabu'ún iri oó', “Án Qeeruú hhoohhoó' una ár iwa awdiiti gawaá doorí wa ale adór hhooki, nee iri gawaawós i iwiít.
43001033	Ala inós aníng ugwa xuiiká. Kudá' aníng iga ya/aaw as niwa baatimiis ar ma'aay, inós aníng ina báy, ‘Heé Qeeruú hhoohhoó' aa i aweér bura aán, kwí an kudá' baatimiís ar Qeeruú hhoohhoó'.’
43001034	Nee tí aníng aga ár, slám aga lamabu'uúm ar gídaabá, ‘Kwí a Garmoó Mungú.’ ”
43001035	Slám bál tsare Yohana i sihhimiit dinkwa nee eeharuuseerós ar tsár.
43001036	Yesu kuri ár iwa hii'iimiiti. Yohana iri oó', “Ga/aawaak Deelmoó bee/i oo Mungú.”
43001037	Eeharuuseedá' tsár ar Yohana gwa axas qoomár iwa axweesi, Yesu guri eehát.
43001038	Yesu iri warqáy, eeharuuseedá' gu eeharahaar gari ár gari báy, “Gár ta leelehhita' a milá?” Eeharuuseedá' iri ó', “Intsaahhatusúmo, kuúng dír ta hot a diimá?”
43001039	Yesu giri báy, “Qwalaasé' dír ni hoot artá awaare'.” Tari tláy, dír i hooti kari ár. Tari deél dír do'ós i aleeró baalaadae. Nee qoomaadaádá' a qoomár looár mibaangw.
43001040	Andrea, hhiyoó Simoni Petro, a heé wák baraá eeharuuseedá' tsár ar Yohana gwa axamis nee Yesu kwa eehát.
43001041	Andrea hhiyaawósuú kilá' guri ár, kudá' ta babay Simoni, guri báy, “Atén Masihi una araán.” (Gídaabárós a Kristo.)
43001042	Simoni kuri huúw amór Yesu. Yesu iri qaytsiít amór Simoni, iri oó', “Kuúng a Simoni, garmoó Yohana. Nee kuúng tu bay Kefa.” (Gídaabárós a Petro, laqaá Tlaa/a).
43001043	Looitleérose Yesu iwa Galilayár keemuú wa slai, Filipo guri ár. Yesu iri oó', “Aníng eeharáng.”
43001044	Nee Filipo inós a heé Betsaida, gixsár Andrea nee Petro.
43001045	Filipo Natanaeli guri ár, guri báy, “Kudá' gooír Musa nar aaruuse i kat, atén ugwa araán. Inós a Yesu, garmoó Yosefu, heé gixsár Nasareti.”
43001046	Natanaeli iri oó', “Gár hhoo' ar baraá gixsár Nasaretír wa ti'iit iqo deéro?” Filipo iri oó', “Qwaláng, areek.”
43001047	Yesu Natanaeli guri ár iwa amoorós kay. Yesu iri oó', “Ga/aaweek, heewí a heé Israelú kilá'. Waaqooda i káhh baraawose.”
43001048	Natanaeli iri oó', “Ahaá, án kuúng adór ira tsáhh a adoomá?” Yesu iri oó', “Qoomár kuúng Filipo uwa ateetiiká, kuúng tawa baraá guruú /aantsí i dirí', án kuúng ugwa qaroó ár.”
43001049	Natanaeli iri oó', “Intsaahhatusúmo, kuúng a Garmoó Mungú. Slám kuúng an Waawutmoó múk Israeli.”
43001050	Yesu iri oó', “Gár tasa haratlintí' a tidaádá' uwa báwi, ‘Án kuúng una qaroó ár qoomár kuúng tawa baraá guruú /aantsír i diri'’? Ala muruú urén oo kwí gu baá/ u aán.”
43001051	Yesu iri oó' dír Natanaeli, “Án a kah, doori iqo aandá' adór nir gweeritiya', nee malaykér Mungú iwa tsa/a/aan nee iwa awdit gawaá Garmoó Hee.”
43002001	Bál tame duuxo i deer baraá Kana, gixsár yaamaá Galilaya. Nee aayór Yesu i baraadí dirí' sleeme.
43002002	Yesu sleeme kuna dahi'ís dinkwa nee eeharuuseerós baraá duuxoodí alé.
43002003	Difaái iwa aleén, aayór Yesu iri hardát dír Yesu, iri ó', “Difaái aa aleén.”
43002004	Yesu gari báy, “Aáyo, án nee kiíng gaa a milá? Siiwar'eé' aa xeeriiká.”
43002005	Aayór Yesu lawaaleedá' gadiyuus gari beér, “Umuúqo gaaro ar naa ooi ka tlehhá'.”
43002006	Didaádae sidaá lahhoó' awa taa tleéhh ar tlaa/e i dayá'. Sidoodá' kina didaádí qaás as tlehhemuú múk Yahudi, as hamtlo. Umuúqo sirwiro a har qoomár deebedaá kooán ay faanqw.
43002007	Yesu iri oó', “Sidoosíng dalaa/aak ma'aywo.” Sidoodá' kiri dalaá/ kay milalaá/.
43002008	Giri báy, “Daxta i hheekaak, nee ki hubá' dír heedá' úr oo muruú /aymár qasmiís.” Kiri huúw.
43002009	Heedaádá' úr oo muruú /aymár qasmiís ma'aydá' naa difaái tleehhitiye' giri tsaáq. Inós difaáirí amór i dahh gaa xuiiká, (ala lawaaleedá' gaa i hhek gaa xú') . Heedaádá' úr oo muruú /aymár qasmiís heé duuxuuxuúm gway ateét,
43002010	gway báy, “Umuúqo heewo difaáír tsuu' gan geerí haniis dír muu. Ala muu bira hhe'eés wahaango, aluuwo tidár maánjirí gari duux. Ala kuúng difaáír tsuu' ana aluutís ay hamí.”
43002011	Layaarí Yesu aa tleéhh amór Kanár Galilayár wa ale, a layaarós ar har geera. Aleesleemuuwós guri geehhooutís, nee eeharuuseerós guri haratlintí'.
43002012	Aluuwo iri aweér ay Kapernaumu, inós nee aayoorós nee hhaeewós nee eeharuuseerós. Tari amoodá' wa hoót deelór niinawe.
43002013	Nee deeloodae deelór ur ar múk Yahudi, tidár Pasaáka, aa naká/. Yesu iri tsa/án ay Yerusalemu.
43002014	Muu guri ár oo baraá Doó Mungú i dirií', i hikwaá weerimiis, nee bee/aangw nee hhooka. Nee múk peésár gaamiís i didádí dirii' sleeme, taa iwiít.
43002015	Yesu himuú taa tlaatlaáw guri amohhe'eés, mukdá' sleémeero oo baraá Doó Mungú i dirií' guri guús dinkwa nee bee/angw'ín nee hikwaawo. Mukdá' peésár gaamiís, peésar'ín Yesu gari ku'uús yaamí alé, nee meesaduuín giri /aankwaraáts.
43002016	Mukdá' hhookár weerimiís guri báy, “Muruusíng sleémeero hingeesaak. Doó Baabuúeé' mu doó halaanu'uuma tleehhara'.”
43002017	Eeharuuseerós gari insleér gídaabá kaa gooín, “Aníng doó Baabuúeé' u ló' wa slaá'. Sla'aarirí aníng in tliiw/iín nguwa xuum.”
43002018	Múk Yahudi iri oó', “Layár kuúng ta tlehhit a gaalá, tidá' aleesleemuuwók gu laqaaqaam oo muruuwí kur tlehhit?”
43002019	Yesu iri oó', “Do'wí oo Doó Mungú fee/aak, daqaní aníng u sihhitís har deelaá tame.”
43002020	Múk Yahudi iri oó', “Do'wí oo Doó Mungú kuna tlehhahhiít ay kureeraá mibeeri tsiyáhh nee lahhoó', nee kuúng unqo sihhitísa deelaá tám i aleeró?”
43002021	Ala Yesu iidíguú Doó Mungú oo aa káh a slaqwtós.
43002022	Aluuwo qoomár inós niwa waasleé/ baraá múk aa qaátl wa aleeró, eeharuuseerós iidíguudá' Yesu aa káh guri insleér. Gooidá' gari haratlintí', nee /aymuudá' Yesu aa kaahi.
43002023	Nee qoomár Yesu iwa baraá Yerusalemúr i dirii'i, bál deelór ur ar Pasakuwo, múk yaariír inós guri haratlintií', layuudá' inós aa tleéhh kiwa ár.
43002024	Ala Yesu gaa slaiiká tiwa dir'ín i geehhoutisi, asma inós muner'ín gaa ló'wa tsaáhh.
43002025	Inós lamabu'úngw heé i slai i kaahh daanduú heewo. Asma tidá' baraá muunuú heé i dirii' inós gaa qaro xuú'.
43003001	Heeko wák i deer oo Farisayo, umuuwós a Nikodemu. A heé úr oo múk Yahudi.
43003002	Heewí ina amór Yésú káy xweeraá ale, guri báy, “Intsaahhatusúmo, a xuaán gídaabá kuúng a intsaahhatusmo, a amór Mungú dáhh, asma heé muruuwí xuawaslén kuúng ta tlehhahhit gu aleesláw i kaahh, aqo har heé nee Mungú dinkwa.”
43003003	Yesu guri i ilawaáts guri báy, “Ar ló' án a kah, hee burkwa sagaáwa tsár wa laqwaaliiká, waawuti'iimár Mungú ga ariiká.”
43003004	Nikodemu iri oó', “Adór hee kur malé laqwaali a adoomá, bira heé úr tleehhiít. Adór ir guruú aayí ki/i kunguwa laqwaali sagaáwa tsár wa ale?”
43003005	Yesu iri oó', “Ar ló' án a kah, hee burkwa laqwaaliiká ar ma'aay nee Qeeruú Mungú, dahmuú baraá waawuti'iimár Mungú gu aslayká.
43003006	Umuúqo gár taa laqwaál ar slaqwa aqo slaqwa, nee umuúqo gár taa laqwaál ar Qeeru aqo qeeru.
43003007	Tí ugwa báw ma waa/oo/amiimaar, gídaabá, ‘Gár tuwa hariím a tun sagaáwa tsár wa laqwaal.’
43003008	Fur'a i fukuukú' amoodí keer. Afoorós a axamís, ala a xu'uká amór i dahh, laqaá amór i keer. Heé taa laqwaál ar Qeeru, kaangós an adoorí.”
43003009	Nikodemu iri oó', “Adór kaangwí tleehharuuta ngir ya/an a adoomá?”
43003010	Yesu guri báy, “Kuúng a intsaahhatusmoó múk Israeli. Kaangwí u xu'ukáhe?
43003011	Ar ló' án a kah, tidá' ta xuuaan an kaahaán, nee tidá' taa araán an lamabu'uumaán, ala tam lamabu'ungwrén kuungá' u ya/a/aanda'aaká.
43003012	Kángw baraá yaamu burngwa oó', kuungá' a ya/a/aanda'aaká, ala adór tar ya/aanda' kángw gawaá doori tam ngu ooa.
43003013	Slám heé aa gawaá doorí tsa/an i kaahh, aqo har Garmoó Hee kudá' naa gawaá doorí wa aweer.
43003014	“Adoodá' Musa dayshimo ngura gáwtí tleés baraá xanxáy wa ale, tam Garmoó Hee adór kur hariím kun adoodár tlees.
43003015	Asma umuúqo heewo oo gwa haratlintii'i, slafíngw alhhe'eesay wásl gu inós ar slay.
43003016	Asma Mungú múk baraaká' yaamu guna adoorír slaá', tam Garmaawós oo kilós nguri haniís, umuúqo heewo oo inós gwa haratlintii', miwa qwaár, ala masók slafíngw alhhe'eesay wásl ngu slay.
43003017	Asma Mungú Garma ngwa ya/aawiiká as muu nguwa sakwasleemuuti, ala as muu nguwa ba/amisi.
43003018	“Heé Garma gwa haratlintii' ku sakwasleemuutiiká. Heé Garma gwa haratlintii'iiká, kwa hhe'eés sakwasleemaro, asma Garmaadá' kilós oo Mungú gwa haratlintii'iiká.
43003019	Sakwasleema an tí ar gídaabá gwa/ateema nina baraá yaamí hardihiyé', ala muu giwti gana slaá' ta gwa/ateemaawo, asma muruú ta tlehhahhiti ku tlákw.
43003020	Asma heé muruú tlákw tlehhahhiít, gwa/ateema gi slaiiká, slám amór gwa/ateemaawo sleeme i daqayká, asma muruudá' tlákw i tlehhahhiti miwa geehhooúy.
43003021	Ala heé muruú ló' tlehhahhiít in hardah amór gwa/ateema, as muruudá' i tlehhahhiti i geehhoouy gídaabá sleémeero kuna tleéhh ar /uuruú Mungú.”
43003022	Aluuwo Yesu iri tláy nee eeharuuseerós ay yaamaá Yudea, iri amoodá' wa hoót deelór niinaawe nee inooín, iri baatimiís.
43003023	Yohana qoomaadae sleeme i baatimiis baraá yaamaá Ainónír wa ale, inslaawoó Salimu, asma ma'aay amoodae ki ur. Muu iri amór Yohání daqaqáy, kuri baatimiís.
43003024	Asma Yohana qoomaadae kwaa tseegiiká.
43003025	Qoomaadae eeharuusér Yohana nee heeko wák oo Yahudi tay kaanganuús daanduú kángw hhoohhooeemisuuwo.
43003026	Yohana kuri i daqáy kuri báy, “Intsaahhatusúmo, heedá' nee kuúng ti koomá' gayuú Yordaniro, kudá' kuúng taa lamabu'uún, ga/aaweek hamí i múk baatimiis, nee muu sleémeero i amoorós i daqaqáy.”
43003027	Yohana iri oó', “Hee gár i slay i káhh birkinga haniisiiká amór Mungú wa ale.
43003028	Kuungá' kilá' aníng ina lamabu'uundé' niwa oó', ‘Aníng a Kristowooká, ala án tina ya/aáw geeraawós wa ale.’
43003029	Heé nee /ameenír ta duxuuti ti koomá', an heedá' duuxuxuúm, ala mulqumoó heedaádá' duuxuxuúm oo didaádí dirií', inós gun iiár i qamín, slám afór heedaádá' duuxuxuúm gan sa qwalalaa/. Gawaá adoorihe qwal/amaayer'eé' aa bó/.
43003030	Inós gár kuwa hariím in doogiigín, aníng an /aaruurúw.”
43003031	“Inósuudá' ni hardáh gawtá wa ale, ku úr múk hatlá' sleémeero ba/a. Heé baraá yaamaá daáhh, a heé baraá yaamu, nee inós axweesanoó i axweesi oo baraá yaamu. Kudá' ni hardáh gawaá doorí wa ale ku úr muu sleémeero ba/a.
43003032	Muruudá' aa ár nee aa axamiís an kudá' i lamabu'un, ala heé lamabu'uungós gu ya/a/aám i kaahh.
43003033	Heé lamabu'uungós gwa ya/an, duguno gwa qaás gídaabá Mungú a looeema.
43003034	Asma heé Mungú naa ya/aáw, kángw i axweesi oo Mungú. Asma Mungú Qeeruú hhoohhoó' gu haniisiiká ar qoomeemes.
43003035	Baabá Garma gu slaa'. Inós mura' sleémeero gwa dabaá Garmaá i qaás.
43003036	Heé Garma gwa haratlintii', slafíngw alhhe'eesay wásl gu kón. Heé Garma gwa haratlintii'iiká slafiingw gu ariiká, aqo har sakwasleemár Mungú guna i iwít.”
43004001	Aako gay tsaáhh adór múk Farisayo ngira axaás gídaabá, Yesu eeharuusér yaariir gaa sláy ta Yohanuwo, nee giri baatimiís.
43004002	(Ala Yesu inósuú kilá' aa baatimiisiiká, eeharuuse ina baatimís).
43004003	Yesu adoodá' ngiwa tsaáhh, yaamaá Yudea gay geexáy, iri tláy malé alé ay yaamaá Galilaya.
43004004	Iri waaraáhh ar tla/ángw Samaria asma adór yaamuudá' ooharo ngir may i káhh.
43004005	Iri hardáh dír gixsár Samaria ta bay Sikari, bihhaá qaymoodá' Yakobo aa Yosefú i haniís, garmaawós.
43004006	An didá' hhalángw Yakobo i dirii'i. Yesu iri dír hhalangwdí iwiít, asma iwa slaaqaát aaiiwo. Qoomaadá' a looár lahhoó'.
43004007	/Ameenír Samaria nay hardát, i hhék. Yesu gari báy, “Ma'aá wahaango qawáng.”
43004008	Asma eeharuuseerós aa muruú /aymár tlaxór eér baraá gixsa.
43004009	/Ameenidár Samaria guri beér, “Adór kuúng heé Yahudi ma'aay ngir aní firiin, aníng bar /ameenír Samaria?” (Asma múk Yahudi nee oo Samaria ti haradaafiaaká).
43004010	Yesu gari báy, “Kiíng geera bar gurtleemuú Mungú ugwa xú', slám geera heewí kiíng i babáw, ‘Ma'aá wahaango qawáng,’ bura xú', geera alók inós ugwa firiín, nee inós geera ma'aá slafíngw koomá' ngi haniis.”
43004011	/Ameenidá' guri beér, “Aáko, gár ma'aay kir i hhek a koondaaká, hhalaangw slám ku saáw. Daxta kuúng ma'aá slafíngw koomá' dír kiwa sleer a diimá?
43004012	Ahaá, kuúng tu ak úre ta baabuúrén Yakobowo, kudá' hhalaangwí ngwa haniis, inósuú kilá' ma'aá hhalaangwí gay wahán, nee na/'iiwós nee hikwaawose?”
43004013	Yesu gari báy, “Umuúqo heewo oo ma'ayká' gi wahaám, i malé waxiit.
43004014	Ala umuúqo heewo oo ma'ayká' aníng ni haniis gi wáh, i baloó waxiitiiká. Asma ma'aydá' án ni haniis ni tsiiqa tleehhitiyá' baraawose, niri tsiiqatsiiqiyá', slafíngw alhhe'eesay wásl nguri huwiyá'.”
43004015	/Ameenidá' guri beér, “Aáko, ma'aysíng haniisang, aníng mawa baloó waxiít, tam mawa sangw malé hheék.”
43004016	Yesu gari báy, “Tláw, hhawaatuuwók ateetang, ni diirí hardatá' nee inós.”
43004017	/Ameenidá' iri ilawáts iri ó', “Hhawaata u koomaaká.” Yesu gari báy, “Adoosíng taa ó' i qoón, gídaabá, ‘Hhawaata u koomaaká.’
43004018	Asma hhawaataá iga duxuutiye' a kooán. Nee kwisíng hám ta koon a hhawaatuuwogeeká. Adoosíng taa ó' a ló'.”
43004019	/Ameenidá' guri beér, “Aáko, án kuúng ugwa tsaáhh adór kuúng tar aarusmo.
43004020	Baabi'iirén Mungú nguna sluufimiisiyé' gawaá tloomarí wa ale, ala kuungá' a kata' Yerusalemu an dír Mungú iwa harin sluufimisuuwo.”
43004021	Yesu gari báy, “Aáyo, tí ni kah haratlintieek, Qooma ni hardát, ar Baabá kuwa sluufimisa'aaká gawaá tloomarí wa ale, laqaá baraá Yerusalemu.
43004022	Kuungá' gár ta sluufimisa' a tidá' ta xua'aaká. Ala atén an sluufimiisaán tidá' ta xuaan. Asma ba/ama amór ni dahh a amór múk Yahudi.
43004023	Ala qooma i hardát, nee hám naa hardát, ar mukdá' sluufimiís ló' wa ale, Baabá kuwa sluufimiisi ar qeeru nee looeema, asma Baabá múk adór kwí gu leelehhiit oo gu sluufimiís.
43004024	Mungú a qeeru, nee mukdá' inós gu sluufimiís, gár kuwa hariím a kun sluufimiis ar baraá qeeru nee looeema.”
43004025	/Ameenidá' Yesu guri beér, “Aníng a xuú' adór Masihi nir hardáh, kudá' ta babay Kristo. Nee inós binda hardáh, mura' sleémeero ngu diirén i alki/iit.”
43004026	Yesu gari báy, “Anuúwí nee kiíng axweesá' an inós.”
43004027	Qoomaadár kilae eeharuuseerós niri hardát, naxés nee /ameeni tawa axweesi kari waa/oó/. Ala heé gwa i ilawaats i kaahh, gídaabá, “Ma leelehhít?” laqaá, “Mas axwesá' nee inós?”
43004028	Ala /ameenidá' sirwirós gay geexeér, iri tleér baraá gixsa, muu guri beér,
43004029	“Qwalaasé', heewí artá awaare', oo muruueé' sleémeero naa tleéhh ngwa oo'. Xaysé', heewí a Kristowookáhe?”
43004030	Muu nay ti'iít baraá gixsár wa ale, kuri i daqáy.
43004031	Qoomár muu iwa hii'iiti, eeharuuseerós guna harhheehhe'eemís guri beér, “Intsaahhatusúmo, ala /ayiím.”
43004032	Giri báy, “Aníng muruú /aymár kuungá' ta xua'aaká u koóm.”
43004033	Eeharuuse iri kilooín axwés iri ó', “Heé gwa muruú /aymár i huuw in deéro?”
43004034	Yesu giri báy, “Muruú /aymar'eé' a kwí, sla'aarír kudá' aníng iga ya/aaw an tleéhh, as gadiyeérós ngiwa alhhe'ees.
43004035	Kuungá' a kata'aakáhe, ‘Slahheeri naa meetiyé' a tsiyáhh, daqaní bu'uungw aa xáy.’ Án a kah, baraá qamu i qaytsitaak, ki aandá' adór nira /awaakuyé', bu'uungo a iido.
43004036	Heé bu'úngw aa'áw bu'utu gu sláy, balaangw guri burumbuur. Bu'uungwí an mukdá' slafíngw alhhe'eesay wásl gu sláw. Gawaá adoorihe heé aa dahaasin nee oo aa bu'un ta al qwalalaa/.
43004037	Asma /aymuuwí daqaní a ló', ‘Heeko in dahaasín, kuqá' iri bu'ún.’
43004038	Aníng nuna ya/aáw kawa bu'uunda' tidá' tasa daawimiti'iiká, bartaka ina daawimít, kuungá' daawitamer'ín aga i daté'.”
43004039	Baraá gixsadae múk yaariír oo Samaria Yesu guri haratlintií', asma axweesantadá' /ameenidá' aa ó', gídaabá, “Muruú aníng naa tleéhh sleémeero inós nguna oó'.”
43004040	Mukduú Samaria iri daqáy amór Yesu, kuri harhheehhe'eés iwa ayaaín wa deeli. Inós iri amoodá' deél deelo tsare.
43004041	Múk yaariír iri doogín oo gwa haratlintii' asma axweesantós.
43004042	/Ameenidá' kari báy, “Daxta aga haratlintiaán as axweesantók kilós wa aleeheeká, asma atén awa kilá' aga axaasaán, slám aga xuaán gídaabá, ar ló', kwí an ba/amusmoó muu.”
43004043	Alaá deeloodá' tsare iri tláy didae ay Galilaya.
43004044	Asma Yesu inósuú kilá' gana lamabu'ún gídaabá, aarusmo ilaiwa/ame ga slaslayká baraá ayaawósuú kilae.
43004045	Yesu iwa Galiláyár i hardáh, múk Galilaya guri ilaóh asma tlehhemi'iiwós sleémeero kaa ár, kudá' aa tleéhh Yerusalemuwo, qoomár deelór ure. Asma mukwí sleeme i baraadí dirii' bál deelór ure.
43004046	Naagáy iri hardáh malé alé baraá gixsár Kanár Galilaya, didaádá' ma'aay ngiwa difaái tleéhh. Nee waawutmooko i deer oo na/aywós tiíq amór Kapernaumú wa ale.
43004047	Heewí nguwa axaás gídaabá Yesu naa amór yaamaá Galilayár i hardáh i yaamaá Yahudí daahh, guri i daqáy, guri harhheehhe'eés tiwa kona', as na/aywós nguwa hungu/uusi, asma i ló'wa slahhaa' tiqtiro.
43004048	Yesu iri oó', “Bar laya nee waa/oo/amo aga aandi'iiká a haratlintia'aakáhe ló'wa ale?”
43004049	Waawutmoodá' iri oó', “Aáko, qwaláng dír na/ay'eé' ira gwaaiiká.”
43004050	Yesu iri oó', “Tláw, na/aywók i slaaf.” Heedaádá' axweesantadá' kwaa báy nee Yesu, gari haratlintií', iri tláy.
43004051	Qoomár iwa laweei, lawaaleerós guri al'eér, kuri báy, “Na/aywók i slaaf.”
43004052	Qoomár iwa hunguú/ gari yaahaás. Inooín kuri báy, “/Isá' looár faanqwe ga/atani guna geemeér.”
43004053	Baabá gari tsaáhh adór tar siiwadaádár kilá' inós kuwa báy nee Yesu, “Na/aywók i slaaf.” Inós Yesu guri haratlintií', nee múk dír do'ós sleémeero.
43004054	Gaarí a layár tsár ar Yesu aa tleéhh qoomár iwa yaamaá Yudeár dahhi, iwa Galilayár i hardáh.
43005001	Aluudae deelór ur ar múk Yahudi nay hardát. Yesu inós sleeme iri tsa/án ay Yerusalemu.
43005002	Nee amoodár Yerusalemuro dír afkuko ta babay afkuú Bee/aangw, tlahhasár ma'aay i deer. Tsifrír múk Ebraniaro a Betesta. Nee dír tlahhasaadae isleeraáa kooán i dayá'.
43005003	Baraá isleeridae boo/oó yaariír oo tiqtuuse aa qaqataatín, taampu, taqooraay nee múk aa sol'omiit, [ta ma'aá daamaarán iwa dahhiya'.
43005004	Asma siiwarkaaro malaykamoó Aako nin awdaadiit, iri baraá tlahhasadá' i dah, ma'aydá' giri xwaraanxwaar. Nee heé aa giirin baraá ma'aydá' i /etaango, tiqtirós tidá' i kon in hungú/.]
43005005	Nee didaádae heeko i deer, oo tiqaaqiím kureeri mibeeri tám nee dakaát.
43005006	Yesu heewí guri ár i gawaá hhaftuuwós i dirii'. Nee gari xuú' gídaabá inós i tiqaaqín deelór yaarire, iri oó', “A slá'a tawa hungu/?”
43005007	Tiqtusmoodá' iri oó', “Aáko, aníng hee u koomaaká oo i /aytiís baraá tlahhasaár i aleeró, qoomár ma'aay birka xwaraanxwaár. Ala qoomár án bar adoorí wa mak /eét, heé hatlá' aa geeraaeé' wa /eét.”
43005008	Yesu iri oó', “Sihhiít, hhaftuuwók gagaareek, tláw.”
43005009	Hamtidár kilae heedaádá' iri hunguú/, hhaftuuwós guri gagaár, iri tláy. Nee deeloodá' a deelór hungu/uma.
43005010	Múk Yahudi heedá' taa hungu/uús kuri báy, “Laarí a deelór hungu/uma, i hariindaaká kuúng tawa hhaftuú gagariin.”
43005011	Heedaádá' taa hungu/uús iri oó', “Heedá' aníng iga hungu/uus, aníng ina báy, ‘Hhaftuuwók gagaareek, tláw.’ ”
43005012	Kuri yaahaás, “Heesíng kuúng ugwa bay, ‘Hhaftuuwók gagaareek, tláw,’ a heemá?”
43005013	Ala heedaádá' inós gwa hungu/uus umuuwós gu xuiiká'. Asma Yesu qoomaadae taa paraátl, asma didaádae muu qoomaadae ku úr.
43005014	Aluudae heedaádá' taa hungu/uús kuri harasliqiít nee Yesu baraá Doó Mungú i alé. Yesu iri oó', “Qaytsiít, kuúng hamí aga hungú/. Tlakweema mi malé tleehhaar, as gár tlaakw ar adór tidá' ba/a muwa sleér.”
43005015	Heedaádá' iri tláy, múk Yahudi guri xu'utisár áy gídaabá, “Heedaádá' aníng iga hungu/uus a Yesu.”
43005016	Gawaá adoorihe múk Yahudi Yesu kuri slahhe'eemisuú wa slaá', asma adoodá' aa tleéhh bál deelór hungu/umaawo.
43005017	Yesu iri oó', “Baabuúeé' i gadiyuus tam hamí, nee aníng sleeme an gadiyuús.”
43005018	Gawaá adoorihe múk Yahudi loohi kari ak leelehhiít ar Yesu kur gaasi. As gídaabaheeká hara'ayár deelór hungu/uma gana geeqáy kilós, ala as adoodá' sleeme Mungú nguwa Baabuúwós ar ateetín, tiwa Mungúr qoomeemeesi.
43005019	Yesu iri oó', “Án a kah, Garma gár tleehharo kilós i aleeslay i káhh, aqo har tidá' Baabá i tlehhiiti gan tleehh. Asma tidá' sleémeero Baabá i tlehhiiti an tidá' Garma i tlehhiiti.
43005020	Baabá Garma gu slaa'. Nee tidá' sleémeero inósuú kilá' i tlehhiiti gan laqaaqán. Tam gadiyér ak ur tidá' ba/a gan laqán, as kuungá' tawa waa/o/a'.
43005021	Asma adoodá' Baabá tu'u ngir waaslee/atimisi nee ngir slafimisi, Garma sleeme mukdá' inós aa tsawaár, gun slafimis.
43005022	Slám Baabá heé i sakwasleemuuti i kaahh. Asma sakwasleema sleémeero gaa Garmá i haniís,
43005023	as muu sleémeero Garma nguwa ilaiwawa/i, adoodá' Baabá kur ilaiwawa/i. Heé Garma gu ilaiwawa/aaká, Baabá sleeme gu ilaiwawa/iiká, kudá' Garma ngwa ya/aaw.
43005024	“Án a kah, heé axweesante'eé' ga axamiís, nee kudaádá' aníng iga ya/aaw guri haratlintii', slafíngw alhhe'eesay wásl gu kón, slám i dahiiká baraá sakwasleema. Aa waaraáhh ar baraá gwa'ara, iri dáh baraá slafiingw.
43005025	Án a kah, qooma ni hardát, nee hám naa hardát, ar tu'u afór Garmoó Hee ngiwa axaasiya', nee kudá' afoo ngaa axaasiye' tari waaslee/.
43005026	Asma adoodá' Baabá ir slafíngw kon, nee Garma sleeme gwa slafíngw i haniís.
43005027	Slám aleesleemuú sakwasleema gwa amoorós i haniís asma tawa Garmoó Hee.
43005028	Axweesanaywí mu waa/oo/amiimara', asma qooma naa hardát ar muu sleémeero, kuduú baraá /aantu, afór Garmoó Hee kawa axaasi.
43005029	Nee inooín tindiri ti'iit. Mukdá' tlehhema'aá hho' gaa tleehh, kun waasle/atis tari dah baraá slafiingw, ala mukdá' tlehhema'aá tlakw gaa tleehh, kun waasle/atis kuri sakwasleemuut.”
43005030	“Aníng gár ni kilooeé' tleehh i káhh. Aníng an sakwasleemuút ar adoodá' Baabá naa oó'. Nee sakwasleemar'eé' i ganá', asma aníng sla'aarir'eé' a leelehhiitaaká, ala ar Baabá, kudá' aníng iga ya/aaw.
43005031	“Án birti kilooeé' lamabu'uúm, lamabu'ungw'eé' oo loeeká.
43005032	Oo hatlá' i deer oo aníng i lamabu'uúm. Nee aníng a xuú' gídaabá, lamabu'uungós kudá' aníng iwa lamabu'un oo ló'.
43005033	Kuungá' muu una ya/abé' amór Yohana, nee inós looeema giri lamabu'ún.
43005034	Ala aníng lamabu'úngw muu u ilaohiimaaká. Tí ngin alki/iít dirhúng i alé as kuungá' tawa ba/aanda'.
43005035	Yohana inós a tsaa'asi tidá' tsaa'amiis nee ar gwa/aat. Nee kuungá' gwa/ateemaadá' ina slaé', nee kay sa qwalala/é' ar har qoomár niina.
43005036	Ala lamabu'úngw án ni koom ku ak úr ta kuduú Yohanuwo. Asma gadiyeédár Baabuúeé' naa haniís ngiwa alhhe'ees. Nee gadiyeédár kilá' án ni tleehh, aníng i lamabu'uún sleeme gídaabá aníng Baabá iga ya/aáw.
43005037	Slám Baabuúdá' aníng iga ya/aaw, aníng iga lamabu'ún. Kuungá' afoorós ar kilá' qoomár kawa axasé' i káhh, slám slaqsaywós ugwa aandi'iiká.
43005038	Nee ala axweesantós i baraahúng wa hotká. Asma kuungá' kudá' tinda ya/aáw u haratlintatia'aaká.
43005039	Kuungá' tidá' taa gooín baraá Gooiro a mak tsee/ariindá', asma kawa xua', gídaabá kuungá' slafíngw alhhe'eesay wásl u koondá' baraawose. Nee Gooisíng an tidá' aníng i lamabu'uum.
43005040	Ala kuungá' a sla'a'aaká niwa amor'eé' hardata' as slafiingw kuwa sleera'.
43005041	“Aníng xirfuú amór múk daáhh u ilaohiimaaká.
43005042	Ala án kuungá' naa tsaáhh gídaabá kuungá' Mungú u sla'a'aaká.
43005043	Aníng nina hardáh ar umuú Baabuúeé'. Ala án kuungá' i ilaohiinda'aaká. Heé hatlá' bar naa hardáh ar umuuwós, kuungá' heedá' u ilaotá'.
43005044	Kuungá' haratlintaaooro adór kar aleesleera' a adoomá, kuungaásingá' ti kiloohúng xirfayeemisá'. Nee xirfuudá' amór Mungú kudá' wák daáhh kuungá' u leelehhita'aaká.
43005045	Ma kaahara' gídaabá aníng kuungá' nun sakwasleemuút dír Baabahe. Heé kuungá' nu sakwasleemuút i deer. An Musa, kudá' kuungá' taa haraxua'.
43005046	Asma kuungá' geera Musa bura haratlintié', aníng sleeme geera iga haratlintié'. Asma inós iidíguú daanduueé' guna gooín.
43005047	Ala bar kuungá' gooirós haratlintaaooro aga sié', kuungá' adór axweesanay'eé' kur haratlintia' a adoomá?”
43006001	Aluuwo Yesu iri tláy iri waaraáhh amór gayuú tlawtá Galilaya, ar ta babay tlawtá Tiberia.
43006002	Boo/oó úr oo muu Yesu gway eehaár, asma muruú taa ár, oo Yesu aa tleéhh dír tiqtuusér i alé.
43006003	Yesu iri tsa/án gawaá tloomár i alé, nee eeharuuseerós tari dinkwár i iwiít.
43006004	Ala Pasaáka, deelór ur ar múk Yahudi, naa tseewuúr.
43006005	Yesu iri qaytsiít, boo/oó úr oo muu guna ár, oo inós gwa eehaar. Yesu iri oó' dír Filipo, “Mikaátér mukwí i /ayi, dír kawa tlaxwaan a diimá?”
43006006	Adoorí gana oó' as nguwa iiari, ala inós gár i tleehhamór wa slai ga xuu'.
43006007	Filipo iri oó', “Mikaátér har shilíngi tsirér tsár sleeme i bu'utaká, tam ka dir'ín i niinaweemisi.”
43006008	Eeharusmoowós oo hatlá', Andrea, hhiyoó Simoni Petro, iri oó',
43006009	“Garmaako niiná diirihe i deer. Inós mikaátér kooán ga kón, ar taa tleéhh ar puuruú shayíri, nee siyoó tsár. Ala tí gár i bu' a milá dír múk yaariír kwihe?”
43006010	Yesu iri oó', “Muu iwiitisaak yaamí ale.” Didaádae gitsór yaariir i deer. Muu iri iwiít, hhawaate kilooín faaror'ín a har kume kooán.
43006011	Aluuwo Yesu mikaáteedá' gari óh, Mungú guri sluufiís, gari qasmiís dír mukdá' aa iwiit. Tam siyó sleeme aqo guna adoodá' laáq, ar qoomoó inooín taa slai.
43006012	Tam qoomár tawa aáx, Yesu eeharuuseerós gari báy, “Parhheemoodá' naa meetiye' burumburaak, tam parhhamtá wák miwa qwát.”
43006013	Parhheemaá naa meetiye' kiri burumbuúr, kudá' mukdá' aa /ayin aa meetiís gawaá mikaátér kooán wa ale ar puuruú shayíri, katatoó miba nee tsár nguri hatsiisiyé'.
43006014	Nee muu waa/oo/amoodá' Yesu aa tleéhh ngiwa ár, tari oó', “Aarusmoodá' ni baraá yaamí hardáh a kwí tsuwá alé.”
43006015	Yesu gari tsaáhh ar gídaabá inooín ku oohár wa slaa' ar /uuru, kuwa waawutmooín tleehhi. Inós adoodá' ngiwa tsaáhh, tina paraátl dir'ine, iri tsa/án gawaá tlooma malé alé, inós kilós.
43006016	Tsiindo niwa xayé', eeharuuseerós iri awét ay afaá tlawi.
43006017	Tari tsa/án gawaá miringamob, tlawtidá' kay waraáhh as tawa waaraahhi ay Kapernaumu. Nee qoomaadaádae iimi aa gíp, slám Yesu aa dir'ín i hardahiiká.
43006018	Tlawi iri leexwandút, asma fur'ár yaariir i deer.
43006019	Tawa geerí kumiít har qoomár kilomeétár kooán laqaá lahhoó', Yesu kuri ár, naxés i hii'imiit gawaá tlawtá wa ale, dír miringamoodá' gaa haranakaá/. Tari da'ayuút.
43006020	Yesu iri oó', “Hee a aníng. Ma da'ayumitaara'.”
43006021	Nee kuri ilaoohár wa slaá' baraá miringamoó har alé. Nee qoomaadár kilae miringamoó aáng iri hardáh afaá tsee/a amoodá' ta kay.
43006022	Looitleérós boo/oó muu iri gayuuqá' wa sihhiít amoodá' eeharuusee i dahh. Inooín ka xuu' adór miringamoó hatlá' ir kaáhh, aqo har kudá' wák. Slám Yesu nee eeharuuseerós taa al dahiiká baraá miringamoodá' i alé, ala eeharuuseerós iwa waaráhh a kilooín.
43006023	Ala miringér hatlá' ar Tiberiár daahh niri hardát didá' mikaáte kawa /aáy qoomár Aako iwa sluufiís.
43006024	Boo/aydá' ngiwa ár gídaabá Yesu i kaahh didaádae, tam eeharuuseerós, inooína kilá' tari dáh baraá miringe, tari tláy ay Kapernaumu as Yesu kuwa leelehhiiti.
43006025	Kuri amoodá' wa ár kuri báy, “Intsaahhatusúmo, xaylá kuúng naa amoorí hardát?”
43006026	Yesu iri oó', “Án a kah, án kuungá' gár is leelehhita' a layaadaeeká, tidá' taa aandé', ala gár is leelehhita' a mikaáteedá' taa /agé', tay axé'.
43006027	Muruú /aymaadá' hhitiruút mu sagadiyuusara', ala kudá' hhitiruutaaká oo slafíngw alhhe'eesay wásl ngu huúw na sagadiyuusaak. Muruú /aymaarí Garmoó Hee ngu kuungá' i haniis. Asma Mungú Baabá inós gwa ya/án, guri aleesleemuuwós i haniís.”
43006028	Tari oó', “Ala adór ta laqaan a adoomá, as gadiyér Mungú kawa tleehhaan?”
43006029	Yesu iri oó', “Gadiyér Mungú a tí, ‘Kudá' inós naa ya/aáw, haratlintiaak.’ ”
43006030	Tari oó', “Layár kuúng ta tlehh a gaalá? Atén i laqaamang, as atén kawa araan, nee kuúng uri haratlintiaán. Gadiyér kuúng ta tlehh a milá?
43006031	Baabi'iirén maána ngina /ayiyé', baraá xanxáy wa ale, adoodá' kara gooín, ‘Mikaátér dooraá daahh gana haniís as ngiwa /ayiya'.’ ”
43006032	Yesu iri oó', “Án a kah, Musa mikaátér dooraá daahh ngaa haniisiiká, ala a Baabuúeé' mikaátér ló' ar dooraá daahh, ngin hanimiis dirhúng i alé.
43006033	Asma mikaátér Mungú a tidá' awdiit gawaá doorí wa ale, nee muu guri slafíngw i hanís.”
43006034	Tari oó', “Aáko, mikaáteesíng umuúqo deelooro hanimiisang.”
43006035	Yesu iri oó', “Aníng an mikaátér slafíngw huwaahuuw dír heewo. Heé amor'eé' hardáh, i baloó qwariitiiká. Slám heé aníng iga haratlintii', i baloó waxiitiiká sleeme.
43006036	Ala án kuungá' nuna qaroó báw, án kuungá' iga aandé', ala i haratlintatia'aaká.
43006037	Kudá' sleémeero Baabá naa aníng i haniís, i amor'eé' hardahiyá'. Slám umuúqo heewo oo amor'eé' hardáh, u baloó tsee/aá i kwahhaaká.
43006038	Asma aníng naa aweeriiká gawaá doorí wa ale tidá' án ni slaa' ngiwa tleehh, ala a sla'aarirós kudá' aníng iga ya/aaw ngiwa tleehh.
43006039	Kudá' aníng iga ya/aaw gár i slai a tí, ‘Aníng tam heé wák muwa qwaareés baraá kudá' sleémeero awa naa aníng i hanmiisi, ala masók un waaslee/atís bál deelór alhhe'eesaywo.’
43006040	Asma Baabuúeé' gár i slai a tí, ‘Umuúqo heewo oo Garma gwa i qaytsiit, nee guri haratlintii', masók slafíngw alhhe'eesay wásl gu kón. Nee aníng nguri waaslee/atís bál deelór alhhe'eesaywo.’ ”
43006041	Múk Yahudi iri qununuú/, tari oó', “Ahaá, mis kaahi, ‘Aníng a mikaáteedá' naa gawaá doorí wa awet.’ ”
43006042	Tari oó', “Ahaá, inós a Yesúwoóke, garmoó Yosefu. Slám baabuúwós nee aayoorós a kudá' ni xuaánaáke? Ahaá, mis kaahi, ‘Aníng nina gawaá doorí wa aweér.’ ”
43006043	Yesu iri oó', “Ma kiloohúng qununu/aara'.
43006044	Heé hardahamuú amor'eé' gu aleesláw i kaahh, barnaxes kunga uruuxiiká nee Baabuúdá' aníng iga ya/aaw. Nee aníng nguri waasle/atís bál deelór alhhe'eesaywo.
43006045	Kaa gooín baraá gooír aaruuseero gídaabá, ‘Muu sleémeero ku intsaahhatis nee Mungú.’ Gawaá adoorihe, umuúqo heewo oo Baabá gwa axaas, nee gari intsatsaahh amoorós wa ale, i amor'eé' hardah.
43006046	A gídaabaheeká hee Baabá guna ár. Ala heé Baabá gwa ar, a kudá' amór Mungú daáhh. Kwí an kudá' Baabá ngwa ar.
43006047	Án a kah, heé aníng iga haratlintii', i slafíngw alhhe'eesay wásl kón.
43006048	Aníng a mikaátér slafíngw huwaahuuw dír heewo.
43006049	Baabi'iihúng maána kana /aáy, baraá xanxáy wa ale, ala qatlo kaa mayká.
43006050	Ala tí an mikaáteedár naa gawaá doorí wa awet. Hee bar ngaa /aáy i baloó gwaiiká.
43006051	Aníng an mikaáteedá' slafíngw koom, tidá' naa awet gawaá doorí wa ale. Hee bar mikaáteerí ngaa /aáy, i slafaafín ay alhhe'eesay wasle. Nee mikaáteerí án ni haniis a slaqwte'eé' ar kilá', as muu slafiingw nguwa slay.”
43006052	Múk Yahudi tari kilooín kaangaanuús tari oó', “Ahaá, heewí adór slaqwtós ngir atén i haniisi a adoomá kawa /ayaan?”
43006053	Yesu iri oó', “Án a kah, kuungá' barnaxes slaqwtá Garmoó Hee aga /agi'iiká, nee tseereerós aga wati'iiká, kuungá' slafiingw i kaahh baraahunge.
43006054	Heé slaqwte'eé' ga /aáy, nee oo tseerer'eé' ga wáh, slafíngw alhhe'eesay wásl gu kón. Nee án u waasle/atís bál deelór alhhe'eesaywo.
43006055	Asma slaqwte'eé' a mikaáteedár ló', nee tseerer'eé' a wahtadár ló'.
43006056	Heé slaqwte'eé' ga /aáy, nee heé tseerer'eé' ga wáh, inós i baraaeé' wa hoot, nee aníng a baraawós wa hoót.
43006057	Asma adoodá' Baabuúeé' kudá' slaáf aníng ira ya/aáw, nee aníng a slaáf as Baabá, heé aníng iga /aay i slaaf sleeme as aníng.
43006058	Tí an mikaáteedá' naa gawaá doorí wa awet. Mikaáteerí nee tidá' baabi'iihúng naa /ayiyé' a wakeeká. Asma inooín tam mikaáteedá' kaa /ayi, ala qatlo kaa mayká. Ala heé mikaáteerí ga /aáy i slaaf ay alhhe'eesay wasle.”
43006059	Yesu axweesanaywí guna baraá doó saalíngw wa axweés, qoomár iwa intsaahhatimís amór Kapernaumú wa ale.
43006060	Múk yaariír baraá tla/ángw eeharuusér Yesuwo axweesanaydá' kuwa axaás, tari oó', “/Aymuuwí ku gawít, heé ya/aamaro gu aleesláw a heemá?”
43006061	Yesu gari tsaáhh baraá muunuúwose gídaabá, eeharuuse /aymuudá' gu qununú/, iri oó', “/Aymuuwí i dukutsumoó tleehhimíti dirhunge?
43006062	Ala a adoomá bál Garmoó Hee bura aandé', bir tsa/a/án amoodá' geera i dahhi?
43006063	Qeeru an kudá' slafíngw hanmiís, slaqwa gár i bu' i káhh. /Aymi'iiká' naa kuungá' i oó' a qeeru, slám a slafiingw.
43006064	Ala baraá tla/angwhunge muu i deer oo aa haratlinti'iiká.” Asma Yesu mukdá' gwa haratlinti'iiká gu qaroó geerí xuu', tam heedaádá' gu sakií/ sleeme.
43006065	Yesu iri oó', “Gawaá adoorihe gaarí an gár án kuungá' nusa báw gídaabá, ‘Hee i kaahh oo hardahamuú amor'eé' gu aleesláw burkwa aleesleemuú i haniisiiká nee Baabuúeé'.’ ”
43006066	Iimír qoomaadae múk yaariír baraá eeharuuseerose iri alí kií/, Yesu kwa sangw eehariiká.
43006067	Yesu iri oó' dír eeharuuseerós tidá' miba nee tsár, “Xáy, kuungá' sleeme aníng i geexeemuú wa sla'á'a?”
43006068	Simoni Petro iri oó', “Aáko, amór ta kawaan a amór heemá? Asma kuúng a axweesantá slafíngw alhhe'eesay wásl koón.
43006069	Atén aga haratlintiaán, slám aga xuaán adór kuúng tar Kudá' hhoohhoó' oo Mungú.”
43006070	Yesu iri oó', “Xáy, án kuungaásingá' mibá nee tsár naa tsawaáriíke? Nee oo wák baraahunge a neetlaangw.”
43006071	Gawaá axweesantihe daanduú Yuda guna axweés, garmoó Simoni Iskariote, asma inós an kudá' gu sakií/, nee inós an heé wák baraá eeharuuseedá' mibá nee tsare.
43007001	Aluudaádae Yesu ina hi'iimiít baraá yaamaá Galilayár wa ale, asma gaa slaiiká iwa hi'iimiiti baraá yaamaá Yudeár wa ale, asma múk Yahudi i inós leelehhiit, as kuwa gaasár wa slai.
43007002	Deelór ur ar múk Yahudi, deeloodá' ur ar Isleeric, qoomaadae aa naká/.
43007003	Hhaeewós nguri bayé', “Quútl diirihe, tláw baraá Yudea, as eeharuuseerók tlehhemi'iiwók kudá' ta tlehhahhit, ngiwa ariya'.
43007004	Hee barnaxes ti xu'utisár wa slaa', tlehhemi'iiwós gi tleehhiiká ar naaqo. Kuúng bar tlehhemi'iiká' tlehhít, ti laqaan dír múk baraaká' yaamu, kuúng u kilá'.”
43007005	Asma tam hhaeewós awa kilá' Yesu ngwa haratlinti'ii'iiká.
43007006	Yesu iri oó', “Qoomar'eé' naa xeeriiká, ala qoomarhúng i deer deelo sleémeerowo.
43007007	Múk aa haratlintii'iiká kuungá' nu aahhiiká, ala aníng iga aáhh. Asma án inooín in babaw gídaabá tlehhemi'ii'ín ki tlakw.
43007008	Kuungá' tsa/amé', deeloorí ur awaak. Aníng deeloorí ur a awaaká hamihe, asma qoomar'eé' aa xeeriiká.”
43007009	Axweesanaywí ooaro nguwa hhe'eés, inós iri Galilayár i meét.
43007010	Ala hhaeewós niwa tlayé' as tawa deelór úr ay, inós sleeme iri daqáy, taa geehhoutisiiká, ala ar naaqod.
43007011	Múk Yahudi Yesu kuri leelehhiít baraá deeloodá' ure, tari oó', “Heedaádá' i amá?”
43007012	Múk yaariír iri qununuú/ baraá boo/aydae daanduú Yesuwo. Bahh'alé tari oó', “A heé hhoó'.” Bahh'alé ta kaahi, “Aasla'áy, in múk al/agín.”
43007013	Ala heé gwa daanda axwees ar geehhoeema i kaahh, asma ta múk Yahúdír da'ayuumiit.
43007014	Qoomár tawa tla/aaohú deelór úr i dirii'i, Yesu iri dáh baraá Doó Mungú, iri intsaahhatimís.
43007015	Múk Yahudi tari waa/oo/amín tari oó', “Heewí sagalooár adór tí adór ngira sláy, inós bira soomuusiiká?”
43007016	Yesu iri oó', “Intsaahhasar'eé' a te'eeneeká, a ar kudá' aníng iga ya/aaw.
43007017	Hee barnaxes sla'aarír kudá' aníng iga ya/aaw, gaa ya/án tleehhamooro, iidíguú intsaahhastadá' daqaní gu tsaahh, gídaabá amór i dahh a amór Mungúhe, laqaá a án kilooeé' an axweés.
43007018	Heé sagós ar axweés, xirfuú i leelehhiiti a kós kilós. Ala heé xirfuú kudá' inós ngwa ya/aaw gu leelehhiít, heedá' a heé ló', nee baraawose al/ayma i káhh.
43007019	Ahaá, Musa hara'aya ngaa dirhúng i haniísiíke? Nee baraahunge tam heé wák oo hara'aya gaa boo/ees i kaahh. Ala kuungá' aníng mihar gaasár wa sla'a'?”
43007020	Boo/aydá' iri oó', “Ahaá, kuúng a neetlaamér koónda? Ahaá, heé kuúng u gaasár wa slaá' a heemá?”
43007021	Yesu iri oó', “Aníng /aymuú wák oo waa/oo/amo una tleéhh, kuungá' sleémeero tari waa/oo/é'.
43007022	Musa hara'ayár al/utlo ngina haniís, ala a gídaabaheeká hara'ayaarí in amór Musá dáhh, ala a amór baabi'i. Nee kuungá' tam bál deelór hungu/umaawo hee u al/utlá'.
43007023	Ala hee bir harín al/utlooro bál deelór hungu/umaawo, as hara'ayár Musa makawa geeqáy, ala án kuungá' adór ir i buhhaabuhha' a adoomá, aníng bar hee una hungu/uús bál deelór hungu/umaawo.
43007024	Muu mu sakwasleemuutara' ar barqaanti, ala sakwasleema naa tlehhitaak ar loohír ganaa'.”
43007025	Múk Yerusalemu bahh'alé tari oó', “Ahaá, heewí a kudá' ta leelehhiítiíke, as kuwa gaasár wa slai?
43007026	U ga/eéraáke, i axwees ar geehhoeema, ala inooín gár ku babay i káhh. Dooqa mukwí urén gaa xuú' gídaabá, a ló', heewí a Krísto.
43007027	Ala heewí atén u xuaán amór i dahhi. Ala Kristo bál bindi hardah, amór i dahhi heé ga xuú' i kaahh.”
43007028	Yesu iri tseé' ar afór ur baraá Doó Mungú wa ale iwa intsaahhatimisi, iri oó', “Án kuungá' i xuá', nee amoodá' ni daahh a xuá' sleeme. Ala án naa hardahiiká as sla'aarir'eé'. Kudá' aníng iga ya/aaw, inós a looeema, slám kuungá' inós u xua'aaká.
43007029	Inós aníng u xuú' asma aníng a amoorós daáhh. Inós an kudá' aníng iga ya/aaw.”
43007030	Gawaá adoorihe kuri oohár wa slaá', ala heé gwa oh i kaahh, asma qoomaarós aa xeeriiká.
43007031	Ala múk yaariír baraá boo/aydae Yesu guri haratlintií' tari oó', “Ahaá, Krísto bál bindi hardah, layár yaariir ar tír heewí ga baa/ ga tleéhhi?”
43007032	Múk Farisayo boo/aay guri axaás adór ira qununuú/ daanduuwose. Inooín nee geeraharuusér uren ar saalíngw múk Yahudi askaári kari ya/aáw as Yesu kuwa oohi.
43007033	Yesu iri oó', “Har qoomár niinawe án nee kuungá' a dinkwa. Aluuwo aníng a tláw amór kudaádá' aníng iga ya/aaw.
43007034	Aníng kuungá' i leelehhá', ala i sleera'aaká, slám aníng didaádá' ni dirii', kuungá' hardahamu u aleesleera'aaká.”
43007035	Múk Yahudi tiri kilooín yaahamiisiyé', “Heewí amór i kay a amá, diirí atén kuwa araanaaká a diimá? Amór i kay a amór múk Yahudi kudá' aa diyaa/áti amór múk xoordaá hatlá', nee giri intsaahhatimísi?
43007036	/Aymuuwí i kaahi gídaabárós a milá? Kí iwa kaahi, ‘Aníng kuungá' i leelehhá', ala i sleera'aaká, slám aníng didaádá' ni dirii', kuungá' hardahamu u aleesleera'aaká.’ ”
43007037	Baraá deeloodá' ure, deeloodár alhhe'eesaay an deeloodá' ak ur. Baldae Yesu ina sihhiít iri tseé' ar afór ur iri oó', “Hee bira waxiít, ni amor'eé' hardahi, as iwa wahi.
43007038	Asma Gooi i kat, ‘Heé aníng iga haratlintii', yau awa ma'aá slafíngw koomá' i baraawós wa ti'iitiyá'.’ ”
43007039	Yesu axweesanaywí guna axweés daanduú Qeeruú hhoohhoó', kudá' ta haniisi dír mukdá' sleémeero oo inós gwa haratlintii'. Qeeru naa hardahiiká qoomaadae, asma qoomaadae Yesu xirfuuwós gwa slayká.
43007040	Muu bahh'alé baraá boo/aydae /aymi'iiká' kiwa axaás, tari oó', “Ar ló', heewí a aarusmoodá'.”
43007041	Bahh'alé tari oó', “Heewí a Kristo.” Ala bahh'alé tari oó' sleeme, “Ahaá, Kristo i Galiláyár dáhhi?
43007042	Gooi baré i kat gídaabá, Kristo i ti'iit baraá xwaylár Daudí wa ale, nee amór ni dahhi a amór Betilehemu, gixsadá' Daudi iwa hoót.”
43007043	Ala gawaá adoorihe boo/aydá' tiri partliít as daanduú Yesú wa ale.
43007044	Bahh'alé baraá boo/aydae Yesu kuri oohár wa slaá', ala heé gwa oh i kaahh.
43007045	Askaáridá' taa ya/aáw, iri hardát dír geeraharuusér uren ar saalíngw múk Yahudi nee múk Farisayo. Inooín tari oó', “Ahaá, gaálay ngwa hube'?”
43007046	Askaáridá' iri ó', “Heé aa adór heedaádár axwees i kaahh tam looár wake.”
43007047	Múk Farisayo iri oó', “Kuungá' sleeme tunda al/áyi?
43007048	Baraá múk urén nee múk Farisayowo heé gwa haratlintii' a heemá?
43007049	Ala boo/aywí hara'aya ga xuaaká, kwa qaroó lu'ús.”
43007050	Nikodemu a heé wák baraá tla/angw'ine. Inós a kudá' Yesu gwa i daqay looár wake, qoomár xweeraawo. Inós giri báy,
43007051	“Ahaá, hara'ayarén hee gu sakwasleemúta, barnaxes axweesantós kaa axaasiiká geerí alé, nee barnaxes kaa xuiiká tidá' aa tleéhh?”
43007052	Inooín tari oó', “Kuúng sleeme kár amór ni dahh a Galiláyáro? Áx leelehheek baraá Gooiro gídaabá aarusmoó Galiláyár wa ti'iít i deéro?”
43008001	Umuú heewo iri waátl amór do'ós. Ala Yesu iri tláy amór tloomarka ta babay Miseituni.
43008002	Looa niwa tleér Yesu iri malé dáh baraá Doó Mungú. Múk yaariír guri i daqáy. Yesu iri iwiít, giri intsaahhatimís.
43008003	Intsaahhatuusér hara'ayár Musa nee múk Farisayo /ameenirka kari huúw dír Yesu, ar tinda óh baraá fuqtá wa ale. Kari tla/ángw i qaás.
43008004	Yesu kuri báy, “Intsaahhatusúmo, /ameenirí ngaa baraá fuqtá wa oohaán.
43008005	Baraá hara'ayaro Musa ina oó', /ameenár adór tí, gár kas hariím a tlaqut ar tlaa/e. Ala kuúng ma kát?”
43008006	Yesu kuna adoorí báy as kuwa iiari, as /aymuú Yesu kur sakwasleemuuti kuwa slay. Yesu iri xupuú', iri gooín ar diitsarós yaamí alé.
43008007	Ala mukdá' iwa ak buúhh yaahamisuuwo, Yesu iri amor'ín i qaytsiít, giri báy, “Heé baraá tla/angwhunge tlakweemaá koomaaká, /ameenirí ngi geerí tsaxaari ar tlaa/ano.”
43008008	Yesu iri malé xupuú', iri gooín ar diitsarós yaamí alé.
43008009	Inooín /aymi'iidá' Yesu aa oó' kiwa axaás, muner'ín giri sakwasleemút. Tiri wakeetiné' ti'inango. Bariisee ina giiriín, sleémeero tay faakiís. Yesu kuna kilós geexáy, nee /ameenidá' i didá' wa sihhimamít.
43008010	Yesu iri qaytsiít, /ameenidá' gari báy, “Aáyo, mukdá' i amá? Heé kiíng iga sakwasleemuut i káhhi?”
43008011	/Ameenidá' iri ó', “Aáko, i kaahh.” Yesu gari báy, “Tam aníng sleeme kiíng i sakwasleemuutaaká. Kiíng tláw, ala tlakweema mi malé tleehhaar.”]
43008012	Yesu iri malé oó', “Aníng a gwa/ateemaá yaamu. Heé aníng iga eehaar, i baraá giwtír kayká baloó alé, ala inós gwa/ateemaá slafiingw gi kón.”
43008013	Múk Farisayo iri oó', “Kuúng a kilók tin lamabu'uún. Lamabu'uungók oo loeeká.”
43008014	Yesu iri oó', “Aníng tam ti kilooeé' lamabu'uuma, lamabu'ungw'eé' oo ló', asma aníng amór ni daahh a xuú', nee amór ni kaw sleeme. Ala kuungá' a xua'aaká amór ni daahh laqaá tam amór ni kaw.
43008015	Kuungá' hee un sakwasleemutá' ar tlehhemi'iiwós kudá' ta ara'aanda'. Ala aníng hee u sakwasleemuutaaká.
43008016	Án tam sakwasleemuuta, sakwasleemar'eé' ar ló'. Asma aníng a kilooeeneeká. Ala a aníng nee kudá' aníng iga ya/aaw.
43008017	Slám baraá hara'ayarhunge kaa gooín gídaabá lamabu'úngw múk tsár a lamabu'úngw ló'.
43008018	Aníng tin kilooeé' lamabu'uúm, nee Baabuúeé' kudá' aníng iga ya/aaw, i lamabu'ún sleeme.”
43008019	Múk Farisayo iri oó', “Baabuúwók i amá?” Yesu iri oó', “Án kuungá' i xua'aaká. Tam Baabuúeé' sleeme u xua'aaká. Aníng bar geera iga xué', Baabuúeé' sleeme ugwa xué'.”
43008020	Yesu axweesanaywí guna axweés qoomár iwa intsaahhatimisi baraá Doó Mungú wa ale, baraá matla/ángw ilahhooa. Ala heé Yesu ooharo gwa qiitl i kaahh, asma qoomaarós aa xeeriiká.
43008021	Yesu iri malé oó', “Aníng a quútl, ala án kuungá' iri leelehhitá', nee kuungá' a qatlá' baraá tlakweemaahúng i alé. Nee amoodá' án ni kaw, kuungá' hardahamu ngu aleesleera'aaká.”
43008022	Múk Yahudi iri oó', “Ahaá, tin kilós gaási, as adoodá' iwa kaahi, ‘Aníng a quútl, nee kuungá' hardahamuú amor'eé' u aleesleera'aaká.’ ”
43008023	Yesu iri oó', “Kuungá' awa baraay, aníng oo gawa. Kuungá' awa yaamuuká', aníng oo yaamuukaeeká.
43008024	Gaarí an gár kuungá' án nusa báw gídaabá, ‘Kuungá' a qatlá' baraá tlakweemaahúng i alé. Asma kuungá' barnaxes aníng iga haratlinti'ii'iiká gídaabá aníng an kudá', daqaní kuungá' aqo qatlá' baraá tlakweemaahúng i alé.’ ”
43008025	Múk Yahudi iri oó', “Kuúng a heemá?” Yesu iri oó', “Aníng an kudaádá' taa geerí oó'.
43008026	Aníng axweesanoó yaariír u koóm, nee sakwasleemár yaariir ngiwa kah daandeemoohunge. Kudá' aníng iga ya/aaw, inós a looeema. Nee aníng tidá' naa axaás dirós wa ale, an tí ni kah dír múk i alé.”
43008027	Ala inooín kaa tsaahhiiká adór iidíguú Baabá ngur káh.
43008028	Yesu iri oó', “Qoomár bar Garmoó Hee tleesár gawto ugwa hhe'esé', daqaní a tsahhá' gídaabá aníng an kudá'. Nee daqaní a tsahhá' gídaabá án gaa a kilooeé' tleehhaaká, ala adoodá' Baabá aníng ira intsaahhatís, an adoodá' ni axwees.
43008029	Nee kudá' aníng iga ya/aaw, inós i dinkwa nee aníng. Aníng iga kilooeé' geexayká. Asma umuúqo deelooro tidá' inós gu sla'atimis an tlehhiít.”
43008030	Yesu axweesanaywí nguwa axweés, múk yaariír guri haratlintií'.
43008031	Yesu múk Yahudi kudá' gwa haratlintii' guri báy, “Kuungá' bara kumité' axweesante'eé' eeharahaduwo, aga eeharuuser'eé' ar ló' tleehhité'.
43008032	Slám looeema i tsahhá', nee looeemaaká' nu gweeriyá' baraá lawaali'iimaro.”
43008033	Tari oó', “Atén a xwaylár Abrahamu, slám aga lawaalér hee tleehhitaaniiká baloó alé. Kuúng mas kat, ‘Tundu gweer.’ ”
43008034	Yesu giri báy, “Án a kah, umuúqo heé tlakweemaá tlehhahhiít, a lawaalmoó tlakweema.
43008035	Nee lawaalmo deelo sleémeero do' gu hootiiká. Ala na/aay i doó hoot deelo sleémeero.
43008036	Ala Garma burna gweér baraá lawaali'iimaro, tunda gweér kángw kilá' wa ale.
43008037	Aníng a xuú', kuungá' a xwaylár Abrahamu. Aníng in leelehhitá' iwa gaasár wa sla'a', asma axweesante'eé' baraahunge i káhh.
43008038	Tidá' án naa ár amór Baabá wa ale, an tidá' ni axwees. Nee tidá' kuungá' taa axasé' amór baabuúhúng wa ale, an tidá' ta tlehhita'.”
43008039	Tari oó', “Baabuúrén a Abrahamu.” Yesu iri oó', “Kuungá' geera bar na/'aá Abrahamu, geera alók gadiyeérós aga tlehhé'.
43008040	Tidá' ló' naa amór Mungú wa axaás, ngin kuungá' babáw, ala tam adoorihe kuungá' i gaasár wa sla'á'. Ala Abrahamu adoosíng gaa tleehhiiká.
43008041	Kuungá' gadiyér ta tlehha' ar baabuúhúng.” Tari oó', “Atén a xwaylár tsaatu'uumarooká. Atén Baabá u koomaán, an Mungú.”
43008042	Yesu iri oó', “Mungú geera bar baabuúhúng, án geera kuungá' iga slaé'. Asma án amór ni daahh a amór Mungú. Niri hardáh amoorí alé. Ala naa hardahiiká as sla'aarir'eé', ala án Mungú ina ya/aáw.
43008043	Ala tí án ni kah mas tsatsahhaanda'aaká? Asma kuungá' axweesante'eé' iiár i qaasaro a aleesleera'aaká.
43008044	Kuungá' amór ta dahha' a amór baabuúhúng, Neetlaangw, nee ilatleerír baabuúhúng an tidá' ta sla'a' tlehhmuuwo. Inós a tsu/utusmo iimír iimu/uungo, tam aa sihhiitiiká baraá looeemá i alé, asma looeema baraawose i kahhiyá'. Bir lamtá axwees, a tós kilós gan axwees, asma inós a lamusmo nee a baabuú lama.
43008045	Ala aníng looeema in káh, an gár án kuungá' is haratlintatia'aaká.
43008046	Heé baraá tla/angwhunge tlakweemaaeé' ngi laqaám a heemá? Nee aníng bar tidá' ar looeema ngi káh, kuungá' mas ya/a/aanda'aaká?
43008047	Heé Mungú axweesantá Mungú gaa iiár i qamín. Ala kuungá' a axamisa'aaká, asma kuungá' a múk Munguheeká.”
43008048	Múk Yahudi iri oó', “Ahaá, atén ar ló' aga ooániíke, tawa ooaán gídaabá kuúng a heé Samaria, nee gídaabá a neetlaamér koón.”
43008049	Yesu iri oó', “Aníng a neetlaamér koomaaká. Ala aníng Baabuúeé' un ilaiwawaá/. Ala kuungá' aníng i ilaiwawa/a'aaká.
43008050	Slám aníng ti xirfuú i leelehhiitaaká. Ala oo wák i deer oo aníng u xirfuú i leelehhiít, nee inós an kudá' sakwasleema ga tleéhh.
43008051	Án a kah, hee bar axweesante'eé' gaa óh, i baloó gwaaiiká.”
43008052	Múk Yahudi iri oó', “Daxta aga tsaahhaán adór kuúng tar neetlaamér koón. Abrahamu aa gwaá', aaruuse aa qátl, ala kuúng a kat, ‘Hee bar axweesante'eé' gaa óh, i baloó gwaaiiká.’
43008053	Baabuúrén Abrahamu aa gwaá'. Inós kuúng u bá/a? Nee aaruuse sleeme aa qátl. Kuúng heé tir slaqamiimis a heemá?”
43008054	Yesu iri oó', “Án kilooeé' birti xirfayeemiís, xirfuueé' a gaarooká. Án baabuúeé' i xirfayeemiis, inós an kudá' kuungá' tawa kata', ‘A Mungúrén.’
43008055	Kuungá' ugwa xui'iiká, ala aníng u xuú'. Barnaxes aga oó' u xuaaká, aníng a lamusmo tleehhiít adór kuungá' wa ale. Ala án u xuú', nee axweesantós aga óh.
43008056	Abrahamu, baabuúhúng, ina baraá/ asma deelor'eé' ngiwa ari. Inós gay ár, iri qwalalaá/.”
43008057	Múk Yahudi iri oó', “Kuúng kureeraá mibeeraá kooán iga eeriiká, kuúng Abrahamu uga qo aándi?”
43008058	Yesu iri oó', “Án a kah, iimír Abrahamu kuwa laqwaliiká, aníng a qaroó daadeer.”
43008059	Inooín tlaa/e kiri sleemiís as kuwa tlaquuti. Ala Yesu iri nahhaát, iri ti'iít baraá Doó Munguhe.
43009001	Yesu qoomár iwa waaraahhi, heeko guna ár, inós a taampa iimír kuwa laqwaali.
43009002	Eeharuuse Yesu guri yaahás iri ó', “Intsaahhatusúmo, heé tlakweema gaa tleehh a heemá, a heewíhe laqaá a xwayliteérós, heewí kuwa laqwaali tawa taampa.”
43009003	Yesu iri oó', “Heewí tlakweemaawós ngwa taampuy'iiká, laqaá tam tlakweemaá xwayliteérós, ala as gadiyér Mungú iwa geehhouur inós ar alé.
43009004	Gár atén tiwa hariím a gadiyér kudá' án iga ya/aaw ngiwa tleehhaan, dír tlaatla/aangw ir kumiit. Xweera binda hardahiyé', hee gadiyeét tleehhamooro ga aleeslayká.
43009005	Qoomaarí án niwa baraá yaamí dirii', aníng a gwa/ateemaá yaamu.”
43009006	Adoorí ooaro ngiwa hhe'eés, iri yaamí tsuúq, baa/í gari tleéhh ar tsuuqaadá', baa/ídá' gari sliík ar ila'.
43009007	Iri oó', “Tláw, hamtlo aweek baraá tlahhasár Siloamu.” (Gídaabárós, “Oo taa ya/aáw”). Iri tláy, iri hamtlór áy. Niwa kií/ naxés i xumiis.
43009008	Inslaawaywós kudá' aáng gu xuú' gídaabá heewí a heedaádá' firaariím, tari oó', “Ahaá, heewí a kudá' iwaawiítaáke nee iwa firaarin?”
43009009	Múk hatlá' iri oó', “An inós.” Bahh'alé tari oó', “Aasla'áy, a kudáeeká, an slaqamiimís nee kudá'.” Heedaáduú kilá' iri oó', “An aníng.”
43009010	Tari oó', “Adór ilaawók nira qaytsitiyé' a adoomá?”
43009011	Inós iri oó', “Heedaádá' ta babay Yesu baa/í gana tleéhh, ilaaeé' giri sliík, iri báy, ‘Tláw, hamtlo aweek baraá tlahhasár Siloamu.’ Aníng niri daqáw, niri hamtliím, ilaaeé' niri qaytsitiyé'.”
43009012	Tari oó', “Heesíng i amá?” Inós iri oó', “Aníng u xuaaká amór i dirii'i.”
43009013	Heedaáduú taampa kuri huúw amór múk Farisayo.
43009014	Nee baldá' ilaawós kiwa gweér nee Yesu, baldá' a deelór hungu/uma.
43009015	Múk Farisayo sleeme heedaádá' kuri yaahamiís malé alé, adór ilaawós nira qaytsiitiyé'. Inós iri oó', “Ilaaeé' gina baa/ír ar sliík, án niri hamtlór áw, nee hám a xumiís.”
43009016	Múk Farisayo bahh'alé tari oó', “Heesíng i amór Mungú dahhiiká, asma hara'ayár deelór hungu/uma ga eeharahariiká.” Bahh'alé tari oó', “Heé tlakweemaá koóm, layár adór tí tleehhamooro, adór ngir aleeslay a adoomá?” Tari afoo dakumiisiyé' tla/angw'ine.
43009017	Tari oó' dír heedaáduú taampa sagaáwa tsare, “Kuúng ma kát daanduú iidíguú heesinge? Asma ilaawók ngaa gweér.” Iri oó', “A aarusmo.”
43009018	Ala múk Yahudi iidíguú heedaádá' kwa haratlinti'iiká gídaabá a taampa nee ilaawós kiri gweér. Xwaylitér heedaáduú taampa kari ateét,
43009019	kari yaahaás, tari oó', “Garmaawí a koohúnge, kudá' tawa kata' a taampa iimír kuwa laqwaali? Adór ilaawós nira qaytsitiyé' a adoomá?”
43009020	Xwayliteérós iri ó', “Atén gár ta xuaan garmaawí an koorén, nee gídaabá an taampa iimír kuwa laqwaali.
43009021	Ala adór hamí ir xumiisi atén a xuaanaaká. Slám heé ilaawós gaa gweer u xuanaaká. Inósuú kilá' yaahasaak, asma inós a heé úr. Inósuú kilá' ngi ooi.”
43009022	Xwayliteérós adoorí gana ó', asma i múk Yahudír da'ayuumít. Asma múk Yahudi gaa qaroó al'axweés gídaabá, hee bar Yesu ngwa ya/án, gídaabá inós a Kristo, heedaádá' ku baynitiis dír doó saaliingo.
43009023	Gaarí an gár xwayliteérós isa ó', “Inósuú kilá' yaahasaak, asma inós a heé úr.”
43009024	Múk Farisayo heedaáduú taampa kuri ateét sagaáwa tsare, tari oó', “Mungú xirfuú i haniseek. Atén a xuaán gídaabá heedaádá' a heé tlakusmo.”
43009025	Heedaáduú taampa iri oó', “Adór tar tlakusmo, aníng a xuaaká. Aníng gár ni xuu' a tí, ‘Geeraawo aníng a taampa, nee hám daxta a xumiís.’ ”
43009026	Tari oó', “Gár naa kuúng i tleéhh a milá? Nee adór ilaawók ngira gweér a adoomá?”
43009027	Iri oó', “Aníng kuungá' naa qaroó ádbáw. Ahaá, kuungá' mas axmamisa'aaká? Mas malé axaasár wa sla'á'. Kuungá' sleeme a sla'á'a tawa eeharuuseerós tleehhita'?”
43009028	Kuri niqimís tari oó', “Kuúng an eeharusmoó heesíng. Atén a eeharuusér Musa.
43009029	Atén a xuaán gídaabá Mungú ina axweés nee Musa. Ala amór heesíng i dahhi a xuanaaká.”
43009030	Heedaáduú taampa iri oó', “Gaarí a gár waa/oo/amo, bar kuungá' amór i dahhi a xua'aaká, nee inós ilaaeé' gina gweér.
43009031	A xuaán gídaabá Mungú múk tlakweemaá koóm gu iiár i qaminká. Ala heé Mungú ilaiwawaá/ nee sla'aarír Mungú ga tlehhiít, heé adoorí Mungú gu iiár i qaas.
43009032	Iimír iimu/úngw yaamuuwo kángw adoorí kwa axaasiiká gídaabá, hee ilaá taampa gaa gweér, barnaxes a taampa iimír kuwa laqwaali.
43009033	Ala heewí bir amór Mungú dahhiiká, gár tleehhamooro geera i aleeslay i káhh.”
43009034	Inooín tari oó', “Kuúng bartuna laqwaál baraá tlakweemaá wa ale, kuúng daxta atén adór tir intsaahhatimis a adoomá?” Kuri tsee/aá i duúx baraá doó saaliingo.
43009035	Yesu gari axaás gídaabá heedaádá' kwa tsee/aá i duúx baraá doó saaliingo. Guri ár, iri oó', “Kuúng Garmoó Hee u haratlintatía?”
43009036	Heedaádá iri oó', “A heemá, Aáko, as án nguwa haratlintii'.”
43009037	Yesu iri oó', “Kuúng ugwa aán. Heé nee kuúng axweesá' hamí an inós.”
43009038	Heedaádá' iri oó', “Án ugwa haratlintií', Aáko.” Guri i tumbarara'aát.
43009039	Yesu iri oó', “Aníng nina hardáh baraaká' yaamu as kwasleema, as múk xumiisaaká iwa qaytsiti, nee múk xumiís i taampuuti.”
43009040	Múk Farisayo bahh'alé, oo didaádá' i dirií', adoodá' ngiwa axaás, tari oó', “Ahaá, atén sleeme a taampúwo?”
43009041	Yesu iri oó', “Kuungá' geera bar taampu, geera alók a tlakweemaá koonda'aaká. Ala hám kuungá' a kata', ‘Atén a xumiisaán,’ ala gawaá adoorihe tlakweemaahúng i gawaahúng i kahhiyá'.”
43010001	Yesu iri oó', “Án a kah, heé aa dahiiká ar afkuú do' baraá matla/ángw bee/aangw, ala ina dáh ar amór hatlá', heedaádá' a fisusmo nee a malgusmoe.
43010002	Heé afkuú doó ar dáh a de'eamusmoó bee/aangw.
43010003	Heedaádá' afkuú doó xuúm, afkuú do' gu gweer dír heewihe. Nee bee/aangw afoorós gari axaas. Inós bee/aangós guri ateetín ar ume, nee guri tsee/aá i duux sleémeero.
43010004	Qoomár bee/aangós sleémeero burngu duuxún, gun geerahaar, nee bee/aangw iri eeharín, asma afoorós ga xuu'.
43010005	Bee/aangwí heé hatlá' gu baloó eehariiká, ala a gun ilagoow. Asma bee/angwí afór múk hatlá' ga xuiiká.”
43010006	Yesu slaqsaywí guna ar axweés dir'ín i alé. Ala inooín gídaabárós kaa tsaahhiiká.
43010007	Yesu iri malé oó', “Án a kah, aníng an afkuú doó bee/aangw.
43010008	Kudá' sleémeero naa hardahiye' qoomár án niwa hardahiiká, inooín a fisuuse nee malguuse. Ala bee/aangw gaa iiár i qaasiiká.
43010009	Aníng an afkuú do'. Hee bira dáh ar aníng, i ba/án. Inós in darah nee in ti'imiit, nee /aymisi ga sláy.
43010010	Fisusmo gár nis hardahi a fiiso nee tsu/uta nee hhita. Án nina hardáh as slafiingw nguwa slaya', nee slafingwdá' iwa doogin.
43010011	“Aníng a de'eamusmoó hhoó'. De'eamusmoó hhoó' slafiingós gun duux as daanduú bee/aangw.
43010012	Heé ta bu'un, barnaxes taweermo gwa ár, naa hardáh, in goow, bee/aangw guri geexáy, asma inós a de'eamusmoowooká, slám bee/aangw a koseeká. Taweermo bee/angwdá' gway uhín nee gway diyayaa/.
43010013	Heedaádá' ina goów as tawa heé ta bu'un, asma bee/aangw dirose a gaarooká.
43010014	Aníng a de'eamusmoó hhoó'. Aníng bee/angw'eé' u xuú', nee bee/angw'eé' aníng i xuu'.
43010015	Adoorí an adór Baabá aníng ir xui, nee adór aníng Baabá ngur xuu'. Aníng slafingw'eé' un duúx as daanduú bee/aangw.
43010016	Bee/ángw hatlá' sleeme u koóm, ala i baraá daqtiheeká. Bee/angwí gár kuwa hariím a ngun huúw baraá daqtí alé. Inooín afor'eé' ngiri iiár i qaasiyá', aluuwo tari daqtá wák nee de'eamusmo tari wak.
43010017	“Baabá aníng i slaa', asma slafingw'eé' un haniís as nguwa malé oh.
43010018	Heé slafingw'eé' gu hingeés i kaahh. Ala a ánuú kilá' un haniís. Aníng aleesleemu u koóm oo slafingw'eé' nguwa haniis. Nee slám aleesleemu u koóm oo nguwa slaw malé alé. Adoorí an adoodá' Baabuúeé' naa hara'ayín tlehhmuuwo.”
43010019	Múk Yahudi tiri partliít malé alé as axweesanaywí.
43010020	Awa yaariir bahh'alé tari ooín, “Heewí i neetlaamér kón, slám a slarhhamá. Ahaá, mus iiár i qamiindá'?”
43010021	Bahh'alé tari ooín, “Axweesanaywí a axweesanoó heé neetlaamér koomaaká. Ahaá, neetlaame aleesleemu gu koónda oo taampu ngiwa ila' qaytsiitimis?”
43010022	Baraá Yerusalemuro deelór ur i deer ar inslaslángw aldafiimár Doó Mungú. Qoomaadá' a qoomár tsaaqwa.
43010023	Qoomaadae Yesu ina hi'imiít baraá Doó Mungú wa ale, baraá matla/ángw Sulemani.
43010024	Múk Yahudi Yesu kuri harweér tari oó', “Kuúng atén ti daawitimamis ay xaylá? Kuúng barnaxes a Kristo, atén ti xu'utisa hhe'es.”
43010025	Yesu iri oó', “Án kuungá' naa qaaroó ádbáw, ala kuungá' án i ya/a/aanda'aaká. Gadiyeérí aníng ni tlehhiit ar umuú Baabuúeé', an tidá' aníng i lamabu'uum.
43010026	Ala kuungá' a ya/a/aanda'aaká, asma kuungá' a kahhá' baraá tla/ángw bee/angw'eene.
43010027	Bee/angw'eé' afor'eé' ga iiár i qamín. Aníng u xuú', nee inós aníng i eeharahaar.
43010028	Aníng u slafíngw alhhe'eesay wásl i haniís, nee inós i baloó qwaariiká. Slám heé gu gawaá dakw'eé' wa hayóh i kaahh.
43010029	Baabuúeé' oo bee/angwí ngwa haniis, inós ku úr ta awa hatlá' sleémeerowo. Slám heé gu aleesláw hayooharo i kaahh gawaá dákw Baabuúeé' wa ale.
43010030	Aníng nee Baabá a wak.”
43010031	Múk Yahudi tlaa/e giri taataáhh malé alé as Yesu kuwa tlaquuti.
43010032	Yesu iri oó', “Gadiyér yaariir ar hho' nga laqaám, ar amór Baabá daahh. Gawaá adoorihe a gadiyeét gaalá ar aníng is tlaquta' ar tlaa/e?”
43010033	Múk Yahudi iri oó', “Atén kuúng u tlaquutanaaká ar tlaa/e gadiyér hhó' wa ale, ala gár us tlaquutaan as kuúng tawa Mungú /ooslisliin, nee as kuúng kilók tiwa Mungú tlehhit.”
43010034	Yesu iri oó', “Ahaá, kaa gooínke baraá hara'ayár Musawo tidá' Mungú iwa oó', ‘Kuungá' a mungi'i.’
43010035	Atén a xuaán gídaabá Gooi i warqeeraaká baloó alé. Gawaá adoorihe, Mungú mukdá' aa axweesantós i haniís guna báy, ‘Kuungá' a mungi'i.’
43010036	Ala ánuúwí taa tsuúq nee Baabá, nee tiri ya/aáw baraá yaamí alé, kuungá' mis babeera', ‘Kuúng a Mungú /ooslisliín,’ án bar kah, ‘Aníng a Garmoó Mungú?’
43010037	Án bar gadiyér Baabuúeé' a tleehhaaká, án mi haratlintiaara'.
43010038	Ala án bar gadiyeét aga tleéhh, ala án tim haratlintatia'aakahe, gadiyeédá' naa tleéhh na haratlintiaak. Asma kuungá' kawa xua' nee kawa tsahha' gídaabá Baabá i baraaeé', nee aníng a baraá Baabá.”
43010039	Loohi kari leelehhiít malé alé ar kur oohi, ala iri dabaaín wa qwaár.
43010040	Yesu iri malé tláy ay gayuú Yordani, ay didár aáng Yohana iwa geerí baatimiís, iri amoodá' i deél.
43010041	Múk yaariír Yesu guri i daqáy tari oó', “Yohana layár aa tleéhh i mak káhh, ala tidá' sleémeero Yohana aa káh daanduú heewihe, ar ló'.”
43010042	Múk yaariír amoodaádae guri haratlintií'.
43011001	Heeko wák i tiiq, umuuwós a Lasaro. Inós a heé gixsár Betania, gixsadá' Mariamu i hot, nee Marta, hho'oorós.
43011002	Mariamu inós a tidá' ya'aá Aako gaa slik ar di/itá mooyángw koom, giri fíts ar se'éngw sagós. Hhiyaawós an Lasaro, kudá' tiíq.
43011003	Hhaeedá' iidík nguri haniisiyé' amór Yesu, tari oó', “Aáko, mulqumoowók i tiiq.”
43011004	Yesu iidíguuwí nguwa axaás, iri oó', “Tiqtisíng ar gwa'araarooká, ala as xirfuú Mungú, as Garmoó Mungú i xurfuuti ar tiqtisíng.”
43011005	Yesu Marta nee hho'oorós nee Lasaro gina ló'wa slaá'.
43011006	Yesu ngiwa axaás gídaabá Lasaro i tiiq, iri deél amoodá' i dirii'i deelo tsár.
43011007	Aluudaádae eeharuuseerós gari báy, “Qwalaasé', a Yudéár kawaán malé alé.”
43011008	Eeharuuse iri ó', “Intsaahhatusúmo, lata'aáng ar /aben múk Yahudi una loohi leelehhiít as tuwa tlaquuti ar tlaa/e. Slám a amoodá' i kí/a?”
43011009	Yesu iri oó', “Ahaá, looár tlaatla/aangw a mibá nee tsáreéke? Hee bir hi'imiit tlaatla/aango dukutsmo gu tuuiiká. Asma gwa/ateemaá yaamu gi ga/áy.
43011010	Ala bir hi'imiit xweeraawo, dukutsmo gu tuu', asma gwa/ateemaá baraawós i kahhiyá'.”
43011011	Yesu axweesanaywí guna axweés, aluuwo iri oó', “Mulqumoorén Lasaro aa guú', nee án hamí a amoodá' káw as nguwa tleesár aw.”
43011012	Eeharuuse iri ó', “Aáko, bar ina guú', ahaá ala, i hunguú/iíke?”
43011013	Yesu iidíguú aa káh a daanduú gwa'ara, ala inooín ka xui, iidíguú aa káh a daanduú gu'ute.
43011014	Yesu iidíguuwí guri gwa/atís, iri oó', “Lasaro aa gwaá'.
43011015	Nee aníng a qwalalaá/ asma aníng qoomaadae a amoodá' i diriiaaká. Asma gawaá adoorihe kuungá' aníng iwa haratlintia'. Qwalaasé' amoorós.”
43011016	Tomaso, kudá' ta babay Daangamo, iri oó' dír eeharuusér hatlá', “Qwalaasé', atén sleeme a daqawán, as tawa alqatlaan nee inós.”
43011017	Yesu iwa hardáh, Lasaro kwa qaroó foól deelo tsiyáhh aa waaráhh.
43011018	Betania ka tseew nee Yerusalemu adór kilomeétár tám.
43011019	Nee múk yaariír oo Yahudi tinda hardáh dír Marta nee Mariamu, as kiwa gurkwa/amisi as hhiyaaín iwa gwaá'.
43011020	Marta ngiwa axás gídaabá Yesu i lawee', guri al'eér. Ala Mariamu i dó' wa iwiwít.
43011021	Marta iri ó' dír Yesu, “Aáko, kuúng geera bar diirí dirí', hhiyaaeé' geera alók aa gwaaiiká.
43011022	Ala tam hamí a xuú' gídaabá umuúqo gár ta firiinda Mungú i alé, Mungú ngi haniis.”
43011023	Yesu iri oó', “Hhiyaawók i waaslee/.”
43011024	Marta iri ó', “A xuú' gídaabá i waaslee/ baraá waasle/uwo bál deelór alhhe'eesaywo.”
43011025	Yesu iri oó', “Aníng an waasle/ nee slafiingw. Heé aníng iga haratlintii', tim i gwaai, inós i slaaf.
43011026	Nee kudá' slaáf, nee aníng iri haratlintii', inós i baloó gwaaiiká ay slafíngw alhhe'eesay wásl. Xáy, tí aga haratlintí'i?”
43011027	Marta iri ó', “Eeít, Aáko, aníng aga haratlintií' gídaabá kuúng an Kristo, Garmoó Mungú, kudá' hardáh baraá yaamí alé.”
43011028	Marta adoorí ooaro ngiwa hhe'és, iri amór dó' i kí/, hho'oorós Mariamu gari bihhí atét, iri ó', “Intsaahhatusmo naa hardáh, kiíng i ateetín.”
43011029	Mariamu adoorí ngiwa axás, iri tleér ar gaanslaay, iri hardát amór Yesu.
43011030	Nee Yesu qoomaadae aa hardahiiká baraá gixsadá', i didaádá' i kaahh, didár Marta ngway al'eér.
43011031	Múk Yahudi, kudá' nee Mariamu al'iiwiwitá' dír dó' wa ale as gurkwa/amis, kari ár adór Mariamu ira tleér ar gaanslaay, tari ti'iít, kari aluú wa eehaár. Inooín geera ka xui in /aa/aá eér amór /aanta.
43011032	Mariamu iwa hardát didá' Yesu i dirii'i, nee qoomár nguwa aán, iri tumbarara'átf dír ya'aá Yesu, iri ó', “Aáko, kuúng geera bar diirí dirí', hhiyaaeé' geera alók aa gwaaiiká.”
43011033	Yesu Mariamu ngiwa ár iwa /aa/amiin, nee mukduú Yahudi nee inós ti alkoomá' i /aa/amín sleeme, guruuwós iri tláy, muunuúwós iri amoqwaár,
43011034	iri oó', “Dír kway qasé' a diimá?” Tari oó', “Aáko, qwaláng areek.”
43011035	Yesu iri /aá/.
43011036	Múk Yahudi iri oó', “Qaytsité' adór ngura slaá'.”
43011037	Bahh'alé ta kaahi, “Kwí bar taampa gana ila' qaytsitís, ala gwa'arár heewí ila/aro geera gaa aleeslaykáhe?”
43011038	Yesu iri amoqwaqwadín malé alé baraá muunuúwose, iri hardáh ay dír /aanta. /Aantadá' kaa baraá guruú tlaa/ár i foól, nee tlaa/ár hatlá' kari afkudí qaás.
43011039	Yesu iri oó', “Tlaa/a hingeesaak.” Marta, hho'ór heedaádá' aa gwaa', iri ó', “Aáko, aa tsutsuú', asma aa hoót baraá /aantár wa ale deelo tsiyáhh.”
43011040	Yesu iri oó', “Án kiíng iga báwiíke, bara haratlintí', xirfuú Mungú u aán.”
43011041	Tlaa/adá' kari hingeés. Yesu iri gawtí qaytsiít, iri oó', “Baabá, án kuúng un sluufiís, asma án kuúng iga iiár i qás.
43011042	Aníng aga xuú' gídaabá kuúng i iiár i qamamiín umuú deelooro. Ala tí aníng gár ngisa oó', a as boo/aywí oo muu, kwí diirí dirií', kawa haratlinti'i gídaabá án kuúng iga ya/áp.”
43011043	Yesu adoorí ooaro ngiwa hhe'eés, iri tseé' ar afór ur, “Lasáro, ti'iitáng.”
43011044	Inósuudá' aa gwaa' niri ti'iít, kwaa untsuús ar inqwaruú tuuaa, iimír ya'aá wa ale ay daba', nee gitse/awós kaa tseék ar warqamo. Yesu iri oó', “Gweeraak, i tlay.”
43011045	Múk Yahudi oo yaariír oo naa hardah amór Mariamu, adoodá' Yesu aa tleéhh kawa ár, kuri haratlintií'.
43011046	Ala múk Yahudi bahh'alé tari tláy amór múk Farisayo, adoodá' Yesu aa tleéhh kari alki/iít.
43011047	Geeraharuusér uren ar saalíngw múk Yahudi nee múk Farisayo, mukduú doó kwasleemár ur kuri ateét tari oó', “Adór heewí ku laqaan a adoomá? Asma heewí layaá yaariir gi tlehhiit.
43011048	Nee atén bura tawó mawaán, muu sleémeero gu haratlintii'. Nee múk Rumi niri hardah, doorén kwí oo Doó Mungú kuri fee/, nee xooroorén kari waawuti'iima hayoh.”
43011049	Heeko wák baraá tla/angw'ine, umuuwós a Kayafa, inós a geeraharusmoó úr oo saalíngw múk Yahudi kurkudae, ina oó', “Kuungá' gár ta baloó xua' i káhh,
43011050	slám a aldakuta'aaká gídaabá, i hariín heé wák iwa gwaai as daanduú muu, asma xooro sleémeero miwa qwát.”
43011051	Kayafa /aymuuwí inós kilós gwa ooiiká. Ala inós kurkudae a geeraharusmoó úr oo saalíngw múk Yahudi. Gawaá adoorihe axweesantós tí a aari gídaabá Yesu i gwaa' as daanduú xooroorí.
43011052	Ala as xooroorí kiloseeká. Nee tam as mukdá' Mungú haratlintií' baraá xoorduuwo nguwa burumburi as tawa wák tleehhiti.
43011053	Iimír baldá' tari al'axweés adór Yesu kur gaasi.
43011054	Ala gawaá adoorihe Yesu aa hi'imiitiiká malé alé ar geehhoeema baraá tla/ángw múk Yahudiro. Iri quútl amoodae, iri tláy bihhaá xanxaay, ay dír gixsarka ta babay Efraimu, iri amoodá' wa hoót nee eeharuuseerós.
43011055	Deelór ur ar Pasaáka ar múk Yahudi deeloodae aa naká/, nee múk yaariír niri tlatláy ayaaín wa ale, tari tsa/án Yerusalemu, qoomár deeloodár Pasaáka iwa xeeriiká, as tiwa hheehhe'eesiya'.
43011056	Inooín Yesu kuri leelehhiít. Tawa sihhimiiti baraá Doó Mungú wa ale, tiri yaahamisiyé' tari oó', “Xaysé', a adoomá, i hardahiikáhe baraá deeloorí ure?”
43011057	Nee geeraharuusér uren ar saalíngw múk Yahudi, nee múk Farisayo, hara'aya kaa qaroó haniís gídaabá, hee bar ngu xuu' dír i dirii'i, iidík ngu huuwi as kuwa oohár ay.
43012001	Bál Pasakuwo deelór aa met tawa lahhoó', Yesu iri hardáh amór Betania, amoodá' Lasaro i dirii'i. Inós a kudá' taa waaslee/atís baraá múk aa qaátl wa ale.
43012002	Yesu kuri deelór úr i tleéhh amoodá' wa ale. Marta guri sagadiyús, nee Lasaro a heé wák dír mukdá' aa dír muruú /aymár i iwiiti.
43012003	Mariamu mooyángw ta babay nardo guri taatáhh, oo har qoomár tlaqtá kiílo. Ku hhohhó', slám tlaxoorós ka ló'wa ur. Ya'aá Yesu giri slík, giri fíts ar se'éngw sagós. Nee do da' iri haáts xarángw mooyangwdae.
43012004	Yuda Iskariote, kudá' wák baraá eeharuusér Yesuwo, inós an kudá' Yesu gu sakií/. Inós iri oó',
43012005	“Ahaá, mooyaangwí mus kwa weerisiiká ar shilíngi tsiire tám, nee shilingirí kari liitlakuusér i haniis?”
43012006	Inós adoorí gár ngisa oó', a gídaabáheeká liitlakuuse gana gurtláy, ala asma inós tawa fisusmo. Nee inós a heé tlakwayduú peésa gu amohhe'eemamiís. Inós peesadá' ta baraadí qamaamin gan fisaasín.
43012007	Yesu iri oó', “Maweek, ngi qas ay bál deelór foolar'eé'.
43012008	Asma liitlakuuse umuú daqto nee kuungá' a dinkwa, ala aníng nee kuungá' a dinkwarooká umuú daqto.”
43012009	Múk yaariír oo Yahudi iidík nguwa sláy gídaabá Yesu i amoodá' i dirii', tari hardáh. Ala gár nisa hardihiyé' a as Yesu kiloseeká, ala as Lasaro nguwa ariya' sleeme, kudá' Yesu aa waasle/atís baraá múk aa qaátl wa ale.
43012010	Geeraharuusér uren ar saalíngw múk Yahudi tari al'axweés as Lasaro sleeme kuwa gaasi.
43012011	Asma múk Yahudi oo yaariír tina paraátl nee inooín asma Lasaro, Yesu kuri haratlintií'.
43012012	Bál tsár múk yaariír nina hardáh as deelór ur. Kari axaás gídaabá Yesu ni hardah baraá gixsár Yerusalemu.
43012013	Loo/ór slaansla kari taataáhh, tari tsee/aá i ti'iít as kuwa al'ay. Tari tsimahhuús ar afór ur, ta kaahi, “Hosana, i xirfuuti kudá' hardáh ar umuú Aako, Waawutmoó múk Israeli.”
43012014	Yesu gwarendmoó daqwaay ngwa i tsa/án, adoodá' kara gooín,
43012015	“Ma da'ayuutaar, múk gixsár Sayuni, Qaytsité', waawutmoohúng naa hardáh, aa tsa/án gawaá daanduú gwarendmoó daqwaay.”
43012016	Hargeeraawo muruuwí eeharuuseerós gwa tsahhiká. Ala Yesu kuwa xirfayeés, kari insláy gídaabá muruuwí kwaa gooín daanduuwós i alé, nee ar gídaabá kuna inós i tleéhh.
43012017	Mukdaádá' dáw bál Yesu Lasaro nguwa ateét baraá /aantár wa ale, nguri waasle/atís, iidíguuwí kuna alki/iít dír muu.
43012018	An gár Yesu kusa al'áy nee múk yaariír, asma iidíguuwí kuna axaás gídaabá layaarí gaa tleéhh.
43012019	Múk Farisayo tari kilooín axweés, tari oó', “Aga aandí'iíke, gár kuungá' ta aleesleera' i káhh. Qaytsiité', muu sleémeero gwa eehaár.”
43012020	Mukko Yunani i deer baraá tla/ángw mukdá' aa sluufimisuú ay, bál deeloodá' ure.
43012021	Mukwí ina hardáh dír Filipo, heé gixsár Betsaida ar yaamaá Galilaya, tari oó', “Aáko, atén Yesu u artá wa sla'aán.”
43012022	Filipo iri hardáh dír Andrea, iidíguuwí guri oó'. Andrea nee Filipo Yesu kuri ádbáy.
43012023	Yesu iri oó', “Siiwa aa xeér ar Garmoó Hee kuwa xirfayeesi.
43012024	Án a kah, ilmoó angaáno bira huuiiká baraá hhapér i alé, iri gwaa', aqo in hootatín adoodá' i dirii'i kilós alé. Ala bira gwaá', na/'aá yaariir gin laqwaal.
43012025	Heé slafiingós gu slaá', gu qwaarees, nee heé slafiingós gu aáhh baraá yaamuukaákae, gu ba/amis tam ay slafíngw alhhe'eesay wásl.
43012026	Aníng hee bir sagadiyuus, i eehari. Daqaní didaádá' aníng ni diriia, an didá' sagadiyusmooeé' sleeme i dirii'i. Slám aníng hee bir sagadiyuus, heewí ku ilaiwawaa/ nee Baabá.”
43012027	“Muunuúeé' daxta aa amoqwaár. Aníng hám ma oó'? An oóa, ‘Baabá, án ba/amisáng baraá siiwarihe.’ Ala adoorí a ooaaká, asma gaarí an gár siiwarí ngisa i hardáh.
43012028	Baabá, kuúng umuuwók xirfayeeseek.” Afoo niri hardát ar gawaá dooraá daahh, ar kah, “Ugwa xirfayeés, nee hám u malé xirfayeés.”
43012029	Boo/aydá' didá' wa sihhimiít, adoodá' ngiwa axaás, tari oó', “Kududuhaay i deer.” Bahh'alé tari oó', “Malaykamo ina axweés nee inós.”
43012030	Yesu iri oó', “Afoorí naa hardatká as aníng, ala as kuungá'.
43012031	Daxta sakwasleemár múk baraaká' yaamu naa xeér. Hám heedá' úr oo yaamuuká' ku tsee/aá i kwaahh.
43012032	Aníng birta gawtí tleés, muu sleémeero u uuruúx amor'eé' alé.”
43012033	Adoorí gana axweés as ngiwa laqan gídaabá, adór inós ir gwaai a adoomá.
43012034	Boo/aay iri oó', “Atén aga axaasaán baraá hara'ayaaro gídaabá Kristo in slafaafín ay alhhe'eesay wasle. Nee ala kuúng mas kat, Garmoó Hee gár kuwa hariím a gáwtí tleesa? Garmaawí oo Hee a heemá?”
43012035	Yesu iri oó', “Qoomár niinawe gwa/ateema i kumiitiyá' iwa gwa/aatiya' dirhunge. Hi'iimité' ar baraá gwa/ateemaaká', giwti munduwa ót. Asma hee bir baraá giwtír wa hi'iimiit, amór i kay ga xuiiká.
43012036	Qoomaarír gwa/ateema kiwa koondá', gwa/ateemaaká' haratlintiaak, as tawa múk gwa/ateemaaká' tlehhita'.” Yesu adoorí gari oó', iri tláy, iri nahhaatár áy, as mukuwa ár.
43012037	Yesu tam layaá yaariir gaa tlehhahhiiti geeraaín wa ale, ala kwa haratlinti'iiká.
43012038	Asma /aymuudá' aarusmo Isaya aa oó' iwa boo/i, kudá' iwa oó', “Aáko, heé axweesanayrén gwa haratlintii' a heemá? Nee /uuruú Aako heé kway laqán a heemá?”
43012039	Gaarí an gadá' inooín haratlintaaooro kasa aleeslayká, asma aarusmo Isaya aa malé oó',
43012040	“Ilaaín gaa taampúy, nee muner'ín gaa gawdeés, as makawa ár ar ilaaín, nee makawa tsaáhh ar muner'ín, tari hhu'u'ún, án ngiri hungu/uús.”
43012041	Axweesanaywí aarusmo Isaya guna oó', asma inós xirfuú Yesu guna ár, nee iidíguuwós guri axweés.
43012042	Ala tam adoorihe baraá mukdá' urene múk yaariír i deer oo Yesu gwa haratlintii'. Ala mukwí taa laqaniká, asma múk Farisayo, as gídaabá mikiwa baynitiís dír doó saaliingo.
43012043	Asma inooín gár ta slai a muu gin aleeya/aa/án ta ak kiwa ya/ana nee Mungú.
43012044	Yesu iri tseé' ar afór ur, iri oó', “Hee bar aníng iga haratlintií', heé aa haratlintií' a aningeeká, ala a kudá' aníng iga ya/aaw guna haratlintií'.
43012045	Nee kudá' aníng i ga/áw, heé i ga/ay a aningeeká, ala a kudá' aníng iga ya/aaw gun ga/áy.
43012046	Aníng nina baraá yaamuú i hardáh, as niwa gwa/ateemaá yaamu tleehhiit, asma kudá' aníng iga haratlintii' miwa baraá giwtír wa hoót.
43012047	Hee bar axweesanay'eé' gwa axaás, ala gwa oohiiká, aníng u sakwasleemuutaaká. Asma aníng naa hardahiiká as muu nguwa sakwasleemuut, gár nisa hardáh a muu nguwa ba/amis.
43012048	Hee bar aníng iga sií', nee bar axweesanay'eé' gwa ya/aniká, heewí heé gu sakwasleemuút i deer. Axweesantí hám naa axweés, gun sakwasleemút bál deelór alhhe'eesaywo.
43012049	Asma aníng aga axweesiiká ar sla'aarir'eé' kilós. Ala Baabuúdá' aníng iga ya/aaw, inósuú kilá' ina hara'ayín daanduú tidá' ni ooa nee tidá' ni axweesa.
43012050	Nee aníng a xuú' gídaabá hara'ayaarós a slafíngw alhhe'eesay wásl. Gawaá adoorihe axweesantá án ni axwees, a tidá' Baabá aníng iga báy.”
43013001	Qoomár deeloodá' ur ar Pasaáka iwa xeeriiká. Yesu gaa xuú' gídaabá qoomaarós aa xeér, tidá' iwa quutli baraaká' yaamuuwo, iwa tlay amór Baabá. Nee inós mukós kwí oo baraaká' yaamu guna slaá', slám guri ló'wa sla'ati hhe'eés ay alhhe'eesaay.
43013002	Yesu nee eeharuuseerós ta dír muruú /aymár i dirii' qoomár tsiindoowo. Yuda, garmoó Simoni Iskariote, kwaa qaroó muuná i qaás nee Neetlaangw, oo Yesu ngur saki/i.
43013003	Yesu gaa xuú' ar gídaabá Baabá mura' sleémeero gwa dabaawós i qaás, nee ar gídaabá inós amór naa daáhh a amór Mungú, nee hám i amór Mungú káy.
43013004	Gawaá adoorihe Yesu iri tláy dír muruú /aymár wa ale, inqwaarirós gari bihhí qaás. Nee inqwaarír niina gari taataáhh gari afeetlí tseék.
43013005	Aluuwo ma'aay giri qaás baraá isaangi, ya'aá eeharuuseerós giri iimu/ún hamtlitooro, nee giri fitsiít ar inqwaaridá' aa afeetlí tseék.
43013006	Iri hardáh dír Simoni Petro. Petro iri oó', “Aáko, kuúng ya'aaeé' inqo hámtla?”
43013007	Yesu iri oó', “Gár aníng ni tlehhiit, kuúng a xu'uká hamí, ala aluuwo a tsáhh.”
43013008	Petro iri oó', “Kuúng ya'aaeé' i hamtlaká baloó alé.” Yesu iri oó', “Án bar ya'aawók i hamaatlaaká, dinku'uumár án nee kuúng ta koomaan i káhh.”
43013009	Simoni Petro iri oó', “Aáko, a ya'a' kilooineeká, ala tam daba' nee saga sleeme hamaatleek.”
43013010	Yesu iri oó', “Heé aa qaroó hamtlin, gár is malé hamtlin i káhh, aqo har ya'a' hamaatla kilós. Asma slaqwtós sleémeero ka hhoohhoo'. Nee kuungá' tundu hhohhó', ala kuungá' sleémeeroowooká.”
43013011	Asma Yesu heé inós gu sakií/ gu xuu', an gár inós isa oó', “Kuungá' sleémeero tundu hhohhoeeká.”
43013012	Qoomár ya'aaín hamtlooro ngiwa hhe'eés, inqwaarirós gari tsiít, iri iwiít, eeharuuseerós gari báy, “Xáy, tí naa kuungá' i tleéhh aga tsahhí'i?
43013013	Aníng kuungá' in Intsaahhatusmór ateetiindá', nee Aako. Ala ar kuungá' ta kata' ar ló', asma an adór aníng ni dirii'.
43013014	Ala bar anuúwí oo Aako nee Intsaahhatusmo ya'aahúng ngina hamtliít, gár kuungá' tunduwa hariím a tin ya'a' hamtlitá'.
43013015	Asma slaqsaay nguna haniís, as adoodá' án naa kuungá' i tleéhh, kuungá' sleeme na tleehhaak.
43013016	Án a kah, lawaalmo ku ureeká ta aakoowose, laqaá ya/abusmo ku ureeká ta heedaádá' ngwa ya/aawi.
43013017	Tí kuungá' bara xué', kuungá' tundu amohhó' bar aga tlehhé'.
43013018	“Án iidíguú naa káh oo kuungá' sleémeerowooká. Asma aníng muk'eé' kudá' naa tsawaár u xuú'. Ala tí ina tleehharút as Gooirí i bo/, ‘Kudá' muruú /aymar'eé' gwa /aay, aa wakusmooeé' tleehhiít.’
43013019	Iidíguuwí ngun iimír hamí wa oó', dír kaangwí ira tleehharuutiiká, asma qoomár bira tleehharuút, kuungá' kawa haratlintia' gídaabá aníng an inós.
43013020	Án a kah, umuúqo heewo oo aníng naa ya/aáw, nee inós kuri ilaaoh, heedaádá' gwa ilaaoh a aníng ina ilaóh. Nee kudá' aníng iga ilaoh, a kudá' aníng iga ya/aaw guna ilaóh.”
43013021	Yesu axweesanaywí ooaro ngiwa hhe'eés, iri amoqwaár baraá muunaáwose. Iri lamabu'ún iri oó', “Án a kah, heé wák baraá tla/angwhunge aníng i sakii/.”
43013022	Eeharuuse tiri kilooín i qaytsimít, tari xuruút gídaabá, “Heé i daanda axweesi a heemá?”
43013023	Eeharusmooko wák i deer, oo aa tlintii' dír da/eewaá Yesu. Inós an kudá' Yesu aa slaá'.
43013024	Simoni Petro eeharusmoodá' guri kuútl ar dawa, gídaabá, “Yaahaaseek, heé i daanda kaahi a heemá?”
43013025	Eeharusmoodá' iri suruúk ak alé dír Yesu, iri oó', “Aáko, a heemá?”
43013026	Yesu iri oó', “Án /aarmoo fa/a bura tsaákw nee heedaádá' ngway haniis, an inós.” /Aarmo guri taataáhh, guri tsaákw, guri haniís dír Yuda, garmoó Simoni Iskariote.
43013027	Yuda /aarmoodá' /aymaaro nguwa hhe'eés, Neetlaangw guri áy. Yesu iri oó', “Tidá' ta tleehhamór wa sla', tleehheek ar gaanslaay.”
43013028	Ala baraá mukdá' aa dír muruú /aymár i iwiiti, tam heé wák i kaahh, oo gaa xuu', gár kusa adoodá' báy.
43013029	Eeharuuse bahh'alé geera ngi xu', Yesu Yuda guna báy, “Muruudá' ta sla'aan as deelór ur tlaxwang,” laqaá gídaabá liitlakuuse ngiwa gaár i haniisi, asma Yuda tawa heé tlakoó peésár amohhe'eemaamiís.
43013030	Alaá /aarmoodá' /aymaaro nguwa hhe'eés, iri ti'iít hamtidár kilae. Qoomaadaádae iimi a xweera.
43013031	Yuda iwa ti'iít, Yesu iri oó', “Daxta Garmoó Hee kwa xirfayeés, nee Mungú kwa xirfayeés baraawós ar alé.
43013032	Ala Mungú bar kwa xirfayeés ar baraá Garmoó Hee, Mungú sleeme inós gun xirfayees ar baraawós, nee guri xirfayees ar gaanslaay.
43013033	Kuungá' na/'aá ninakw, deelór aa met ka ureeká, án nee kuungá' tawa dinkwa. Án kuungá' iri leelehhitá', nee adoodá' múk Yahudi ngwa báw, án kuungá' sleeme nun adoodá' báw, gídaabá, ‘Amoodá' án ni kaw, kuungá' hardahamu ngu aleesleera'aaká.’
43013034	Hara'ayár /aben ngi haniís, ‘Ti sla'aslae'. Adoodá' án kuungá' nura slaá, kuungá' sleeme ti adoodár sla'aslae'.
43013035	Gawaá adoorihe muu sleémeero gay tsaahh gídaabá kuungá' a eeharuuser'eé', barnaxes kuungá' kiloohúng taa sla'aslaé'.’ ”
43013036	Simoni Petro iri oó', “Aáko, amór kuúng ta keer a amá?” Yesu iri oó', “Amór án ni kaw, kuúng eeharto i aleesleeraaká hamí. Ala i eehát aluuwo.”
43013037	Petro iri oó', “Aáko, asma milá án kuúng eeharto mus aleeslawaaká hamí? Aníng slafingw'eé' u haniís as daanduuwók.”
43013038	Yesu iri oó', “Ar lóe, kuúng slafiingók uqo hanísa as aníng? Án a kah, konkomo iwa uui, án kuúng iga tlánk sagaáwa tám wa ale.”
43014001	“Ma amoqwaqwadiimara' baraá munerhunge. Kuungá' Mungú ugwa haratlintié', án na haratlintiaré' sleeme.
43014002	Dír doó Baabuúeene hotángw yaariír i deer. Geera bar adooriheeká, án geera kuungá' naa ádbáw. Asma án hám a tláw, hotangwhúng nguwa amohhe'eesár aw.
43014003	Án bara tláw, hotangwhúng barnaxes ngwa amohhe'eés, ni malé kií/ as nuwa dahi'is amor'eé', as didaádá' án ni dirii', masók kuungá' a deer.
43014004	Nee amoodá' án ni kaw, kuungá' loohi a xuá'.”
43014005	Tomaso iri oó', “Aáko, atén amór kuúng ta keer a xuanaaká, nee atén loohi adór kar xuaan?”
43014006	Yesu iri oó', “Aníng an loohi nee looeema nee slafiingw. Heé naa dir'eé' ar oohiikág, i amór Baabá i hardihiiká.
43014007	Asma aníng bira xué', Baabá geera ugwa xué'. Iimír hamí u xuá', slám ugwa aandé'.”
43014008	Filipo iri oó', “Aáko, Baabá na laqaamang diirén i alé, daqaní atene i bu'út.”
43014009	Yesu iri oó', “Án nee kuungá' ana alhootatimaán deeloorí yaarire, án kuúng i xu'ukáhe, Filípo? Heé aníng iga ar, Baabá gwa ár. Ala kuúng mas kat, ‘Baabá laqaamang?’
43014010	Kuúng aga haratlintiakáhe gídaabá aníng a baraá Baabá, nee Baabá i baraaeé'? Axweesanaywí ni kuungá' i kah, u kahaaká ar aleesleemuueé'. Ala Baabuúdá' baraaeé' i dirií', in gadiyeérós tleehh.
43014011	Án na haratlintiiaré' gídaabá aníng a baraá Baabá, nee Baabá i baraaeé'. Ala bar kuungá' a haratlintatia'aaká, haratlintiaak as tlehhemi'iiká'.
43014012	Án a kah, kudá' aníng iga haratlintii', tlehhemi'iiká' án ni tlehhiit, inós sleeme gi tleehh, nee tam tlehhema'aá ak uren gi tleehh, asma aníng a tláw amór Baabá.
43014013	Nee umuúqo gár kuungá' ta fiririinda'a ar umuueé', án ngi tleéhh, as Baabá iwa xirfuuti ar baraá Garma.
43014014	Umuúqo gaaro bar aga firiindé' ar umuueé', aníng ngi tleéhh.”
43014015	“Án bira slaé', hara'ayar'eé' a otá'.
43014016	Án Baabá u firiím, nee inós alee/isusmoó hatlá' ngu haniis as iwa hooti dirhúng wa ale ay alhhe'eesay wasle.
43014017	Inós a Qeeruú looeema. Múk aa haratlintii'iiká Qeeruuwí gu ara'ariiká, slám gu tsatsahhanká. Gawaá adoorihe ilaooharo gu aleeslayká. Ala kuungá' ugwa tsahhé', asma i dirhúng wa hoot, nee slám i baraahúng.
43014018	“Án kuungá' nu panáy geexawaaká. Ni amorhúng i hardáh.
43014019	Deelór aa met ka ureeká, aníng múk a haratlintii'iiká i ariiká malé alé, ala án kuungá' i aandá', asma án niwa slaaf, nee kuungá' a slafá'.
43014020	Baldá' kuungá' a tsahhá' gídaabá aníng a baraá Baabá, nee kuungá' a baraaeé', nee án a baraahúng.
43014021	“Heé hara'ayar'eé' ga koóm, nee gaa oh, inós an kudá' aníng i slaá'. Nee heedá' aníng i slaá', inós sleeme ku slaa' nee Baabuúeé'. Nee án sleeme heedaádá' u slaá', nee tiri geehhoeés dirós i alé.”
43014022	Yudaduú Iskariotewooká iri oó', “Aáko, ahaá adór kuúng tir geehhoutis diirén i alé a adoomá, ala misti geehhoutiská dír múk aa haratlintii'iiká?”
43014023	Yesu iri oó', “Hee bar aníng i slaa', axweesante'eé' ga oh, nee inós kway slaa' nee Baabuúeé'. Aníng nee Baabuúeé' nay hardahaán amoorós, tari hootaán amoorós wa ale.
43014024	Heé aníng i sla'aaká, axweesanay'eé' gu oohiiká, nee slám, axweesanaywí ta axamisa' a kwe'eeneeká, ala oo Baabuúdá' án iga ya/aaw.
43014025	“Tí ngina oó' dirhúng i alé, qoomaarí ngiwa dirhúng i kaahh.
43014026	Ala alee/isusmoodá', Qeeruudá' hhoohhoó', kudá' Baabá ni ya/aawi ar umuueé', kuungá' nun intsaahhatimis baraá umuúqo gaaro, slám nuri inslawtimis tidá' sleémeero án naa kuungá' i kaahi.
43014027	“Wayda ngu kuungá' i geexáw, wayduueé' ngun haniís. Wayduudá' aníng ni hanmiis, a adór wayduuduú mukwí oo baraaká' yaamu ni hanmiisiiká. Ma amoqwaqwadiimara' baraá munerhunge, slám ma da'ayumitaara'.
43014028	Aga axasé' tidá' naa kuungá' i oó' gídaabá, ‘Aníng a tláw, slám ni malé kií/ amorhúng i alé.’ Geera bar aníng iga slaé', alók aga qwala/é' asma a tláw amór Baabá. Asma Baabá ku úr ta aninge.
43014029	Tí ngina iimír hamí wa oó', qoomár iwa tleehharutiká, as gídaabá qoomár bira tleehharút, masók an haratlintiá'.
43014030	Axweesantá yaariir ar ni dirhúng i malé oo' i káhh, asma heé úr oo yaamuuká' i hi'iit. Ala inós gár i aleeslay i káhh dir'eene.
43014031	Ala tí in tleehharút as muu ngiwa tsaahhi gídaabá án Baabá u slaá', nee ar gídaabá an tleéhh tidá' Baabá naa hara'ayín. “Gawaá adoorihe, sihhiitaré', quutlaré', diirí geexaware'.”
43015001	“Aníng a xa'anoó sabiíbu kuduú ló', nee Baabuúeé' an dooslitmo.
43015002	Umuúqo halmír laqwaliimaaká baraaeene gan hingees. Nee halmiidá' laqwaliim, gan fiits, as iwa laqwal kángw kilá' wa ale.
43015003	Kuungá' aga qaroó hhoohhoouuré' asma axweesantadá' naa kuungá' báw.
43015004	Baraaeé' wa hootaak, nee án baraahúng. Adoodá' halmi kilós ir laqwalaká barnaxes i gawaá xa'anoduú sabiíbuú i dir'aká, tam kuungá' sleeme a adoorí barnaxes a baraaeé' wa hota'aaká.
43015005	“Aníng a xa'anoó sabiíbu, kuungá' a haleemi. Heé baraaeé' wa hoót, nee án baraawós, heedaádá' mamuh gi ló'wa laqwaal. Asma án bar kaáhh, kuungá' gár tleehhamooro ta aleesleera' i káhh tam ar wák.
43015006	Heé baraaeé' wa kumiitaaká hotaango, kun tsee/aá i kwaahh, adoodár halmi kar tsee/aá i kwaakwahhi, iri kát. Muu haleemiidá' giri sleemiis, kiri kwaahh baraá asla, as asla ngiwa /ak.
43015007	Kuungá' barnaxes a baraaeé' wa hotá', nee axweesanay'eé' bira baraahúng wa hoót, umuúqo gár ta sla'a'a firiimaak, kingi haniis.
43015008	Baabuúeé' ku xirfayeemiis, as adoodá' kuungá' mamu kiwa ló'wa laqwaliinda', nee tawa eeharuuser'eé' ar ló'.
43015009	Adoodá' Baabá aníng ira slaá', aníng sleeme kuungá' nuna adoodár slaá', baraá sla'aarir'eé' wa hootaak.
43015010	Kuungá' bar hara'ayar'eé' aga oté', a hotá' baraá sla'aarir'eé' wa ale, adoodá' aníng hara'ayár Baabuúeé' ngira óh, nee nira hoót baraá sla'aarirós wa ale.
43015011	“Tí án ngina oó' dirhúng i alé, as qwal/uueé' masók i baraahúng, nee qwal/uuhúng i boo/i.
43015012	Hara'ayar'eé' a tí, ‘Ti sla'aaslae' adoodá' án kuungá' nura slaá'.’
43015013	Hee i kaahh oo sla'aarír ur ga koóm, ar tí ga baa/, ar hee slafiingós nguwa haniisi as daanduú mulqeerós.
43015014	Kuungá' a mulqer'eé', bar tidá' án naa hara'ayiím aga tlehhé'.
43015015	Án kuungá' nu lawaalér ar ateetimaaká malé alé, asma lawaalmo gár aakoowós i tleehhi ga xuiiká. Ala án kuungá' nun mulqér ar ateetiím, asma tidá' sleémeero án naa axaás amór Baabuúeé' wa ale, nga kuungá' i oó'.
43015016	Aníng kuungá' iga tsawdi'iiká, ala a án kuungá' nuna tsawaár, nuri qaás as mamu kiwa laqwaalár eera', nee mamuuhúng iwa hootiya', as tidá' sleémeero ta firiinda' ar umuueé', Baabá ngiwa haniisi.
43015017	Tí ngin dirhúng i hara'ayiyiím, ‘Ti sla'aslae'.’ ”
43015018	“Kuungá' múk aa haratlintii'iiká buurnaa aáhh, xuaak gídaabá aníng iga qaroó aáhh, qoomár kuungá' nuwa aahhiiká.
43015019	Kuungá' geera bar muk'ín, inooín geera kuungá' nu slaiyá'. Ala daxta kuungá' a muk'ineeká, asma adoodá' án kuungá' nuwa tsawaár baraaín wa ale. Gawaá adoorihe múk aa haratlintii'iiká kuungá' nu aahh.
43015020	/Aymuudá' naa kuungá' báw inslawaak gídaabá, ‘Lawaalmo ku ureeká ta aakoowose.’ Bar án tina slahhe'eemiís, kuungá' sleeme tundu slahhe'eemiis. Bar axweesante'eé' kana óh, toohúng sleeme ka oh.
43015021	Ala tí sleémeero kingi tleehh dirhunge as aníng, asma kudá' aníng iga ya/aaw, inooín ngu xuiiaaká.
43015022	Án geera binda hardahiiká nee nari axweés nee inooín, geera ta tlakweemaá konká. Ala hám daxta tlakweemaaín tlaankuuwo ngi aleeslay'aaká.
43015023	Heé aníng iga aahh, a Baabuúeé' guna aáhh sleeme.
43015024	Aníng tlehhemi'i ina tla/angw'ín wa tleéhh, tam heé hatlá' i kaahh oo tlehhema'aá adór kudá' gaa tleehh. Adoorí geeraawo bar aga tleehhiiká, inooín alók geera ta tlakweemaá konká. Ala daxta inooín tlehhemi'iieé' kaa ár, tam adoorihe aníng nee Baabuúeé' taa aahhiyé'.
43015025	Adoorí ina tleehharút as /aymuudá' taa gooín baraá hara'ayar'ín iwa boo/i, kudá' káh, ‘Aníng ina tawó aahhiyé'.’
43015026	“Alee/isusmoodá' binda hardáh, kudá' aníng ni ya/aaw amór Baabá wa ale, inós aníng i lamabu'ún. Inós a Qeeruú looeema, kudá' amór Baabá daáhh.
43015027	Kuungá' sleeme aníng i lamabu'uundá', asma iimír iimu/uungo kuungá' a dinkwa nee aníng.
43016001	“/Aymi'iiká' ngina dirhúng i oó' as gídaabá kuungá' mutunduwa gee/aásl tari alí ki/á'.
43016002	Kuungá' tundu baynitis dír maraá saalingo. Slám qooma i hardát ar umuúqo heewo oo kuungá' nu tsuú/, ngiwa xui gídaabá i Mungú sagadiyuus.
43016003	Adoorí kan tlehhiit asma Baabá kuwa xuiiká, nee aníng sleeme ti xuiiká.
43016004	Ala án tí ngina dirhúng i oó' as gídaabá qoomaadá' bira xeér, kuungá' tí ka insleerá' asma ngaa geerí oó'.” “Tí iimu/uungo gár ngisa ooiiká, asma án nee kuungá' a dinkwa.
43016005	Ala án hám daxta a tláw amór kudá' aníng iga ya/aaw. Slám dirhunge heé aníng i yaahamiís i kaahh gídaabá, ‘Amór ta keer a amá?’
43016006	Nee munerhúng gurhaamiro aa háts asma tí án naa dirhúng i oó'.
43016007	Ala ar aníng ni dirhúng i oo' ar ló', ‘Dirhunge a tsiní án barnaxes aga tláw. Asma aníng bara tlawiiká, Alee/isusmo i hardahiiká amorhúng i alé. Ala bar án aga tláw, án ngu ya/aáw amorhúng i alé.’
43016008	Nee Alee/isusmoodá' birna hardáh, inós iidíguú tlakweema nee gan'amu, nee sakwasleema gun dír múk i gwa/atis.
43016009	Gawaá iidíguú tlakweemaawo, asma án ti haratlintati'iiká,
43016010	nee iidíguú gan'amuuwo, asma aníng a tláw amór Baabá nee slám i aanda'aaká.
43016011	Gawaá iidíguú sakwasleemaro asma kudaádá' úr oo yaamu kwaa qaroó sakwasleemuút.
43016012	“Tam hamí /ayma'aá yaariir i koóm, awa ni kuungá' i ooiím, ala kuungá' i aleesleera'aaká hamí.
43016013	Ala Qeeruuduú looeema bar inós naa hardáh, kuungá' nu gan'aas baraá looeema sleémeero, asma ar i axweesi a toseeká, ala sleémeero tidá' i axaasi gan oo', nee muruudá' tleehharuuta nu xu'utis.
43016014	Inós aníng i xirfees, as te'eé' gan oh, nee ngiri xu'utis dirhúng i alé.
43016015	Ala sleémeero ar Baabá i kon a te'eé'. An gár nisa oó', inós te'eé' sleémeero ga oh, nee ngiri xu'utis.”
43016016	“Alaá deelór niiná bira waaráhh, án kuungá' i aanda'aaká. Nee slám alaá deelór niiná bira malé waaráhh, án kuungá' i aandá'.”
43016017	Bahh'alé baraá eeharuuseerose tiri kilooín yaahamisiyé', “Axweesanaywí a milá iwa kaahi, ‘Alaá deelór niina bira waaráhh, án kuungá' i aanda'aaká. Nee slám alaá deelór niina bira malé waaráhh, án kuungá' i aandá'.’ Nee ar gídaabá, ‘Aníng a tláw amór Baabá.’ ”
43016018	Tari káhh, “Gídaabárós a milá, tí iwa kaahi, ‘Alaá deelór niiná.’ Gár i axweesi a tsatsahhaamanaaká.”
43016019	Yesu gari tsaáhh gídaabá eeharuuseerós gu yaahaasár wa slá', gari báy, “Gár tiwa yaahamisa' a tidá' nuwa báwi, ‘Alaá deelór niiná bira waaráhh, án kuungá' i aanda'aaká, nee slám alaá deelór niiná bira malé waaráhh, án kuungá' i malé aandá'.’
43016020	Án a kah, kuungá' a /a/á', nee tay tsuunqumisá', ala múk aa haratlintii'iiká iri qwalaa/. Kuungá' tay gurhaamutá', ala gurhaamirhúng i warqeér tawa qwala/.
43016021	/Ameeni in gurhaamút deelór xwaylarós binda xeér, asma slahha'amuuduú siiwár xwayla. Ala bira xwayluúr, slahha'amaayeedá' ga insleeraaká, asma qwal/uudá' na/aay kuwa sláy baraá yaamuuwo.
43016022	Ala dirhunge a adoorí sleeme, a gurhaamutá', ala án kuungá' nu malé ár, nee munerhúng iri qwalá/, nee qwal/uuhúng heé gu hingeés i kaahh.
43016023	“Slám baldá' gár iwa yaahasa' i káhh. Ar ló' án a kah, Baabá bura firiindé' umuúqo gaaro, inós ngi haniis as aníng.
43016024	Ay hamí gár taa firiindé' i káhh ar umuueé'. Fiririimé', a sleerá', as qwal/uuhúng iwa boo/i.”
43016025	“Muruuwí nguna oó' dirhúng i alé ar slaqsi'i. Ala qooma i hardát ar aníng niwa baloó ilawatsaaká dirhúng i alé ar slaqsi'i. Ala iidíguú Baabá ngun dirhúng i alki/iít ar geehhoeema.
43016026	Baldá' a firiindá' ar umuueé', slám nu bawaaká gídaabá aníng nu aleefiriím dír Baabahe.
43016027	Asma Baabá inósuú kilá' kuungá' nu slaa', asma án kuungá' i sla'á', nee kari haratlintié' gídaabá aníng a amór Baabá daáhh.
43016028	Aníng an amór Baabá daáhh, nay baraaká' yaamí hardáh, slám án daxta yaamu i geexáw, nay tláw amór Baabá.”
43016029	Eeharuuseerós guri beér, “Ga/aaweegáy, daxta a axwés ar adór geehhoo', slám a axweská ar slaqsi'i.
43016030	Atén aga xuaán gídaabá mura' sleémeero kuúng u xú', nee slám gaa i káhh ar hee kuúng uwa yaahasi. Gawaá adoorihe aga haratlintiaán gídaabá kuúng a amór Mungú dáhh.”
43016031	Yesu giri báy, “Daxta aga haratlinti'í'i?
43016032	Ga/aawaagáy, qooma i hardát, slám qooma naa qaroó hardát, ar kuungá' sleémeero tawa diyaya/ata', umuú heewo amoorós, nee aníng iri kilooeé' geexeerá'. Ala aníng a kilooeeneeká, asma Baabá nee aníng a dinkwa.
43016033	Tí án ngina kuungá' báw, as wayda kuwa sleera' baraaeene. Baraaká' yaamuuwo slahha'amu u sleerá'. Ala ma mune siaara', asma aníng yaamu iga ar baá/.”
43017001	Yesu axweesanaywí ooaro nguwa hhe'eés, iri qaytsiít gawaá doorí alé, iri oó', “Baabá, qooma naa hardát. Garmaawók xirfayeeseek, as Garmaawók kuúng uwa xirfayeesi sleeme,
43017002	adoodá' kuúng kura aleesleemuú i hanís daanduú muu sleémeerowo, asma sleémeero kudá' taa dirós i hanís ngiwa slafíngw alhhe'eesay wásl i haniisi.
43017003	Nee slafíngw alhhe'eesay wásl an kwí, kuúng uwa xuiya', Mungúduú ló', kudá' wák, nee Yesu Kristo, kudá' naa ya/áp.
43017004	Án kuúng ugwa xirfayeés baraaká' yaamuuwo, nee gadiyeédá' naa hanís, aga hhe'eés tleehhamooro.
43017005	Nee hám Baabá, án kuúng na xirfayeesáng amoorók wa ale, ar xirfuudá' ni amoorók wa koom iimír yaamu kiwa tleehhiiká.
43017006	“Án kuúng ugwa xu'utís dír mukdá' naa hanís baraaká' yaamuuwo. Inooín a mukók, nguri aníng i hanís, nee axweesantók kaa óh.
43017007	Nee hám kaa xuú' daxta gídaabá, tidá' sleémeero naa hanís, amór i dahh a amoorók.
43017008	Asma axweesanaydá' naa aníng i hanís, aníng ugwa dir'ín i haniís, nee inooín kwaa ilaóh, kuri xuú' gídaabá amór i dahhi a amoorók, kari haratlintií' gídaabá án heé iga ya/aaw a kuúng.
43017009	“Án kuká' in aleefiririím. Aníng múk aa haratlintii'iiká u aleefiririimaaká, ala a kuká' kuúng naa aníng i hanís, asma a kók.
43017010	Kwe'eé' sleémeero a kók, nee kók a kwe'eé'. Nee aníng taa xirfayeés baraaín wa ale.
43017011	Aníng a baraaká' yaamí diriiaaká, ala inooín ta baraaká' yaamí dirii'. Aníng ni hardáh amoorók. Baabuú hhoohhoó', kuká' na de'eemeek ar /uuruú umuuwók kudá' naa aníng i hanís. Asma wakleeli'iima ka kon, adór atén kar koomaan.
43017012	Qoomár án niwa dinkwár i dirii' nee inooín, aníng iga de'eém ar /uuruú umuuwók kudá' naa hanís, ngiri amohhe'eemiís. Ala tam baraaine heé wák aa qwaar i kaahh, aqo har heedá' taa qwanáy i harafaár iimír iimu/uungo, as Gooi iwa bo/.
43017013	Nee án hamí ni hardáh amoorók. Nee /aymi'iiká' aníng in baraaká' yaamuú wa káh, as qwal/uueé' masók i boo/ baraaine.
43017014	Án axweesantók aga inooín i haniís, ala inooín kaa aáhh nee muu asma inooín awa yaamuuwooká, adoodá' án tar heé yaamuuwooká.
43017015	Aníng a fiririimaaká gídaabá inooín kiwa hinges baraaká' yaamuuwo, ala kiwa de'een dír kudá' tlaakwe.
43017016	Inooín awa yaamuuwooká, adoodá' án tar heé yaamuuwooká.
43017017	Ala kuúng na hheehhe'eeseek ar looeemadá'. Axweesantók a looeema.
43017018	Adoodá' án kuúng ira ya/áp baraakaáká' yaamu, án sleeme inooín ina ya/aáw baraaká' yaamu.
43017019	Ala aníng ti amoorók i haniís as inooín, as inooín sleeme tawa kók tleehhiti ló'wa ale.
43017020	“Ala awa án ni aleefiriiriim a kuká' kilooíneeká, ala tam kudá' aníng i haratlintiiá' as axweesantaín.
43017021	Inooín sleémeero masók ta wakleeli'iima tleehhiit, adoodá' kuúng Baabá tar baraaeé' i diri', nee án nir baraawók i dirii'. Inooín sleeme masók i baraarén, as múk aa haratlintii'iiká ngi tsaahhi gídaabá kuúng an kudá' aníng iga ya/ap.
43017022	Xirfuudá' kuúng naa aníng i hanís, aníng ugwa haniís dír kudá' aníng iga haratlinti'iiye', asma tawa wakleeli'iima tleehhiiti, adoodár atén tar wak, gídaabá
43017023	aníng baraaín, nee kuúng baraaeé', as wakleeli'iima kawa boo/eesi. Asma múk aa haratlintii'iiká ngiwa tsaahhi gídaabá, án kuúng ina ya/áp, nee gídaabá, kuúng mukdá' aníng iga haratlintii' una slá', adoodá' aníng ira slá'.
43017024	“Baabá, kuká' kuúng naa hanís, gár ni slaa', masók i dinkwa nee aníng didá' án ni diriia. Nee xirfuudá' naa aní hanís nguwa ga/aya'. Asma án kuúng ina slá' iimír yaamu kiwa tleehhiiká.
43017025	Baabuú gan'amuú koóm, muu kuúng ugwa xuiiká. Ala án kuúng ugwa xuú', nee kuká' kuúng ugwa xuiyé' gídaabá án kuúng ina ya/áp.
43017026	Án kuúng ugwa xu'utís dir'ín i alé, slám u malé xu'utís, as sla'aaridá' án kuúng ira slá', masók i baraaín, nee aníng sleeme masók a baraaín.”
43018001	Yesu axweesanaywós nguwa hhe'eés, iri ti'iít nee eeharuuseerós ay gayuú yaaér Kedroni. Didaádae asalmoi i deer. Yesu iri dáh nee eeharuuseerós baraadí alé.
43018002	Nee Yuda, kudá' gu saki/itá wa slaá', didaádá' ga xuu', asma Yesu i didaádá' kaakáy daqtá yaarire nee eeharuuseerós.
43018003	Múk Farisayo nee geeraharuusér uren ar saalíngw múk Yahudi, askaári kana haniís dír Yuda, nee sagadiyuusér Doó Mungú sleeme. Yuda girir dáh baraá asalmoodí alé, inooín ta tsaa'asoó kón nee xooslár slaqwara.
43018004	Ala Yesu ga xuu' tidá' sleémeero ar gur slaw, giri harahi'iít, giri yaahaás, “Heé ta leelehhita' a heemá?”
43018005	Tari oó', “A Yesú Nasareti.” Yesu iri oó', “An aníng.” Yuda, kudá' Yesu gwa sakii/, aa sihhiít dinkwa nee mukdá' ngwa oohár ay.
43018006	Yesu qoomár ngiwa báy, “An aníng”, tari alí kií/, tari huuhu'ún yaamí alé.
43018007	Yesu giri malé yaahaás, “Heé ta leelehhita' a heemá?” Tari oó', “A Yesú Nasareti.”
43018008	Yesu iri oó', “Nuna qaroó báw, a aníng. Ala bar aníng in leelehhitá', kuká' mawaak, i quutliye'.”
43018009	/Aymi'iiká' gina káh as /aymuuwí iwa boo/i, oo aa geerí oó', gídaabá, “Baabá, baraá kudá' sleémeero naa hanisi, oo aa qwaar i kaahh tumu wák.”
43018010	Ala Simoni Petro i paángár kón. Paángarós gari duúx baraá qawaywo, lawaalmoó geeraharusmoó úr oo saalíngw múk Yahudi guri iia tsaát, iiár doó /iyáy. Nee lawaalmoodá' umuuwós a Malko.
43018011	Ala Yesu iri oó' dír Petró i alé, “Paángarók ki/iseek. Slahhe'eemisuúj Baabá naa aníng i haniís, aníng adór ngur maw sleemuuwo?”
43018012	Askaáridá' nee geeraharusmooín nee sagadiyuuseedár múk Yahudi Yesu kuri óh, kuri tseék,
43018013	kuri ala huúw ay dír Anasi. Asma Anasi a taatoó harér Kayafa. Nee Kayafa a geeraharusmoó úr oo saalíngw múk Yahudi kurkudae.
43018014	Nee inós a kudaádá' múk Yahudi gwa bay, a tsiní heé wák iwa gwaai as daanduú muu sleémeero.
43018015	Simoni Petro nee eeharusmoó hatlá' Yesu kuri eehaár. Nee eeharusmooduú hatlá' nee geeraharusmoó úr oo saalíngw múk Yahudi ti xuiyá'. Gawaá adoorihe iri al dáh dinkwa nee Yesu ay baraá gar/oók doó geeraharusmoó úr oo saalíngw múk Yahudi.
43018016	Ala Petro iri sihiít tsee/aá wa ale dír gar/áydae. Ala eeharusmooduú hatlá', kudá' nee geeraharusmoó úr oo saalíngw múk Yahudi ti xuá', iri ti'iít, iri axweés nee dasiidá' afkuú doó ga/aw, as Petro nguwa baraá gar/áy dahaasi, nguri dahaás.
43018017	Dasiidá' afkuú doó ga/aw, Petro guri beér, “Kuúng a eeharusmoó wák oo heewíheéke?” Inós iri oó', “A aningeeká.”
43018018	Qoomaadae lawaale nee sagadiyuuse asla kaa oohiís, asma tsaaqwa i deer, nee ta sihhimiit didár asltá wa ale, ta asltá axwaaneemiis. Petro sleeme iri sihhiít bihhi'ín i alé, iri axwaaneés.
43018019	Geeraharusmoó úr oo saalíngw múk Yahudi Yesu guri yaahamiís iidíguú daanduú eeharuuseerós nee intsaahhatimisuuwós.
43018020	Yesu iri oó', “Aníng ana axweemaamiís dír geerá muu sleémeero daqiisleém. Dír án niwa intsaahhatimaamiis a baraá maraá saaliingw nee baraá Doó Mungú, dír múk Yahudi sleémeero iwa burumburimaamiti. Gár naa axweés ar sufa i káhh.
43018021	Ala aníng mihar yaahamisá'. Kudá' án iga axamiisiye' yaahamiisaak gár án naa axweés a milá. Inooín ka xuu'.”
43018022	Yesu adoorí ooaro ngiwa hhe'eés, sagadiyusmooko wák oo didá' wa sihhiimiít, Yesu guri tlaaqarmo slaáhh, iri oó', “Geeraharusmoó úr oo saalíngw múk Yahudi mus qítl adoosíng beemuuwo?”
43018023	Yesu iri oó', “Gár tlaakw ar naa oó' barnaxes i deer, tlakweemaasíng laqaamang. Ala barnaxes looeema ina oó', gár isa sláhh a milá?”
43018024	Aluuwo Yesu kuri huúw ar píngu nee Anasi amór Kayafa, geeraharusmoó úr oo saalíngw múk Yahudi.
43018025	Qoomaadae Simoni Petro i sihhimiit iwa axwaneemisi. Múk hatlá' didaádae iri oó', “Kuúng a eeharusmoó wák oo heedáeéke?” Ala Petro iri tlaánk iri oó', “A aningeeká.”
43018026	Lawaalmoó wák oo geeraharusmoó úr oo saalíngw múk Yahudi a mar'afmoó heedá' Petro aa iia tsaát. Inós iri oó' dír Petro, “Ahaá, aníng kuúng ugwa áriíke, tawa baraá asalmoó i dir'a' nee inós?”
43018027	Petro iri malé tlaánk, nee hamtidár kilae konkomo iri uú'.
43018028	Yesu kurir tláy dír doó Kayafá wa ale, ay boómár ur. Nee qoomaadá' a matlatlér boo/. Ala múk Yahudi aa dahiiká baraá boomár úr i alé, asma tan meetaál da'ayumiit, mikiwa ilaá/ muruú /aymár Pasaáka /aymaaro.
43018029	Pilato giri harati'iít tsee/aá i alé, iri oó', “Gár heewí kuwa sakwasleemuta' a milá?”
43018030	Tari oó', “Bira dakuusiiká geera ngu huwaanaaká amoorók i alé.”
43018031	Pilato giri báy, “Gimsé', ar tlawaak kuungá', sakwasleemuutaak ar hara'ayarhúng.” Múk Yahudi iri oó', “Atén ya/aám a koomaanaaká ar hee kuwa gaasaan.”
43018032	Tí ina tleehharút as /aymuudá' Yesu aa oó' iwa boo/i. Asma inós loohír ir gwaai gaa geerí oó'.
43018033	Pilato iri malé dáh baraá boomár úr i alé. Yesu guri ateét guri yaahaás, “Kuúng a waawutmoó múk Yahudíro?”
43018034	Yesu iri oó', “Yaahasasíng amór i dahh a amoorók kilóge, laqaá múk hatlá' kangw'eé' nguna dirók i káh?”
43018035	Pilato iri oó', “Aníng a heé Yahudíro? Xooroorók ar kilá' nee geeraharuusér uren ar saalingw'ín kuúng una huuwiyé' amor'eé' alé. Gár taa tléhh a milá?”
43018036	Yesu iri oó', “Waawuti'iimar'eé' ar baraaká' yaamuuwooká. Waawuti'iimar'eé' geera bar ar baraaká' yaamu, eeharuuser'eé' geera án iga aleesláqw, aníng mitiwa haniís amór múk Yahudi. Ala waawuti'iimar'eé' ar baraaká' yaamuuwooká.”
43018037	Pilato iri oó', “Ala kuúng a waawutmoówoóke?” Yesu iri oó', “Kuúng an kát gídaabá aníng a waawutmo. Aníng gár tisa laqwaál nee gár nisa hardáh baraaká' yaamí alé, a tí kilós, ‘Iidíguú looeema nguwa kah. Umuúqo heewo oo bartá looeema, axweesante'eé' ga axamiis.’ ”
43018038	Pilato iri oó', “Looeema a milá?” Inós /aymuuwí yaahaasaro nguwa hhe'eés, iri malé ti'iít amór múk Yahudi, iri oó', “Aníng gár heewí ngus sakwasleemuut a ara'araaká.
43018039	Kuungá' a xuá' baraá tlehhemi'iihunge, adór aníng heé wák ngur gwedadiit dirhúng i alé, bál deelór Pasaáka bira xeér. Ala a sla'á'a waawutmoó múk Yahudi nguwa gweer?”
43018040	Sleémeero tari tseeamín ta kaahi, “A kwisingeeká. Baraba na gweerang.” Ala Baraba inós a malgusmom.
43019001	Yesu kurir tláy nee Pilato, kuri muúx ar qaw'i.
43019002	Nee askaári slamángw laqaya' guri tlaatláp, guri qás gawaá ságw Yesu. Guri tsiitís ar inqwaarír siiraa/aat.
43019003	Kuna i tseewúy, kuri taaqweemiís ta kaahi, “Laawaay, Waawutmoó múk Yahudi.” Kuri tlaaqarma' muúx.
43019004	Pilato iri malé ti'iít tsee/aá i alé, giri báy, “Heewí ngu tsee/aá i huúw amorhúng i alé, as kuungá' kawa tsahha' gídaabá, aníng gár heewí ngus sakwasleemuut a araa'araaká.”
43019005	Yesu niri tsee/aá i ti'iít, slamángw laqaya' ngwa tsiít, nee inqwaaridá' siiraa/aat. Pilato iri oó', “Heewí ga/aawaak.”
43019006	Geeraharuusér uren ar saalíngw múk Yahudi nee sagadiyuuser'ín adoodá' kawa ár, tari tseeamín ta kaahi, “Kikiieek gawaá msalaába, kikiieek gawaá msalaába.” Pilato giri báy, “Kuungá' kilá' ar tlawaak, kikiiaak, asma aníng gár heewí ngus sakwasleemuut a araa'araaká.”
43019007	Múk Yahudi iri oó', “Atén hara'aya a koomaán. Hara'ayaarihe inós gár kuwa hariím a gwa'ara, asma inós i kaahi, ‘Aníng a Garmoó Mungú.’ ”
43019008	Pilato adoodá' ngiwa axaás, dae guri ak eér.
43019009	Iri malé dáh baraá boomár ur, iri oó' dír Yesu, “Kuúng amór ta dahh a amá?” Ala Yesu aa ilawatsiiká.
43019010	Pilato iri oó', “Ni ilawatskáhe? A xuakáhe aníng adór nir aleesleemuú koóm ar uwa gweer. Slám a aleesleemuú koóm ar uwa kikii' gawaá msalaábár i alé.”
43019011	Yesu iri oó', “Kuúng aleesleemuú ta koon daanduueene i kaahh bar geera Mungú ngwa kuúng i haniisiiká. Ala heé aníng iga dabaawók i qaas, tlakweemaawós ki ak ur.”
43019012	Gawaá adoorihe Pilato loohi gari leelehhiít ar Yesu ngur gweeri. Ala múk Yahudi tari tsimaahhuús ta kaahi, “Kwí bura gwét, kuúng a mulqumoó waawutmoó múk Rumirooká. Heé ti waawutmo tlehhiít, i waawuti'iimár waawutmoó múk Rumír waaqaaqaa'.”
43019013	Pilato axweesantí ngiwa axaás, Yesu ngway tsee/aá i huúw. Pilato iri iwiít gawaá kitángw sakwasleema, didár ta babay Tlaa/ár Tlambaraáhh (tsifrír Ebraniaro ka babay Gabata) .
43019014	Siiwadá' a looár lahhoó' ar tlaatla/aangw ar bál deelór kooán, nee looaytleérós a deelór Pasaáka. Pilato iri oó' dír múk Yahudi, “Ga/aawaak, Waawutmoohúng.”
43019015	Inooín tari tseeamín, “Hingeeseek! Hingeeseek! Kikiieek gawaá msalaábá!” Pilato iri oó', “Waawutmoohúng un kikiía?” Geeraharuusér uren ar saalíngw múk Yahudi iri ó', “Atén waawutmoó hatlá' u koomanaaká, aqo har waawutmoó múk Rumi kilós.”
43019016	Aluuwo Pilato Yesu guri duúx amor'ín i alé, asma inooín kuwa kikii'i. Inooín Yesu nguri huuwiyé'.
43019017	Yesu iri ti'iít, i msalaábarós loohiis, ay dír ta babay “Fartá saga” (tsifrír Ebraniaro ka babay Golgota).
43019018	Didá' kawa áy, kuri kikií' gawaá msalaába. Múk tsár oo hatlá' kway kikií' kookoo bihhaaqá', kuqá' bihhaaqá' nee Yesu i tla/ángw i dirii'.
43019019	Pilato slambaree/i gari gooín gari qaás gawaá msalaába. Gár taa gawaadí gooín a tí, “Yesú Nasareti, Waawutmoó múk Yahudi.”
43019020	Múk Yahudi oo yaariír /aymi'iiká' gina soomuús, asma didá' Yesu kway kikií' ka tseew dír gixsár i alé. Nee /aymi'iidá' kina gooín ar tsifrír Ebrania nee ar Latini nee ar Griki.
43019021	Geeraharuusér uren ar saalíngw múk Yahudi tari oó' dír Pilató i alé, “/Aymi'iisíng, ‘Waawutmoó Muk Yahudi’ mi adoosír gooiimaar. Ala na gooiimeek /aymi'iiká', ‘Heewí ina oó', Aníng a Waawutmoó múk Yahudi.’ ”
43019022	Pilato iri oó', “Gár án naa gooiím, aga gooiím.”
43019023	Askaári qoomár Yesu nguwa hhe'és kikiiaro, tlabaawós giri diimbé qamiín boohhadu tsiyáhh, umuúqo askaarmo boohharós gay sláy. Inqwaarirós sleeme kana hayóh. Inqwaaridá' a inqwaarír taa tleéhh ar adór hiyaay ar hirit wasl.
43019024	Askaári tari kilooín axweés ta kaahi, “Hiyaay u feehhisaanaaká. Un tsawdór i tleehhaán ar loohír adór mugú', áx heé gu sláw a heemá.” Adoorí ina tleehharút asma Gooi iwa bo/, tidá' kah, “Tlabaaeé' kina qasmiís baraá tla/angw'ín wa ale. Nee hiyay'eé' kuna ar mug'uumiís.” An adoodár askaáridá' aa tléhh.
43019025	Didár msalaábaro aayór Yesu aa didí sihhít, nee hho'oorós nee Mariamu, harér Klopa, nee Mariamu Magdalene.
43019026	Yesu aayír'ín gari ár, nee eeharusmoodá' aa slaá', i sihhimiit, ku didí tseéw. Yesu aayír'ín gari báy, “Aáyo, garmaawók ga/aaweek.”
43019027	Aluuwo iri malé oó' dír eeharusmoodá', “Aayoorók ga/aaweek.” Iimír qoomaadár kilae eeharusmoodá' aayór Yesu garir waátl iwa hot dír do'ós wa ale.
43019028	Yesu ngiwa tsaáhh gídaabá umuú gaaro aa tleehharút, iri oó', “Aga waxiít.” Adoorí gana oó' as Gooi iwa bo/.
43019029	Nee didaádae xooslmo i deer oo ma'aá qarqará' koóm, awa taa tsoó/ baraá na/'aá xaaí wa ale. Warqamooko kuri tikiís ar ma'aydá' qarqará', kuri siíhh gawaá daaír hisopo. Yesu kuri wahaás ar warqamoodá'.
43019030	Yesu ma'aydá' qarqará' wahto ngiwa hhe'eés, iri oó', “Aa hhooeér.” Saga guri xupu'uús, muunaáwós iri /eét.
43019031	Ala múk Yahudi Pilato guri firín as ya'aá mukdá' ta kiki'ín kiwa geqay, nee kiwa hingeesi gawaá misalabaduú wa ale. Adoorí kana slaá' tleehhamooro, asma tawa deelór kooán, nee looár tlaw tawa deelór hungu/uma. Inooín kaa slaiiká tu'u iwa iwiwiitiya' gawaá misalabaduú wa ale deelór hungu/umaawo. Asma deeloodár hungu/uma a deelór ur ló'wa ale.
43019032	Askaári iri didí hardát, heé wák, kudá' nee Yesu taa al kikií', guri ya'a' geqeér, nee heedaáduú tsár sleeme.
43019033	Ala tawa hardáh dír Yesu, ya'aawós kaa geqayká, asma kuna tsaáhh gídaabá aa qaroó gwaá'.
43019034	Askaarmoó wák bihhaá Yesu giri muút ar lawala, nee hamtidár kilae tseere nay ti'ít nee ma'aay.
43019035	Kudá' tí gaa ar, gana lamabu'ún, as kuungá' sleeme kawa haratlintia'. Lamabu'uungós oo ló'. Inós ga xuu' gídaabá ar i kaahi ar ló'.
43019036	Asma tí ina tleehharút as Gooi iwa bo/, ar kah, “Tam fartós ar taa geeqáy i káhh.”
43019037	Nee slamtí Gooi i malé kat, “Heedaádá' inooín naa mutiyé' ngu i qaytsitiyá'.”
43019038	Yosefú Arimatayár daáhh a eeharusmoó Yesu, ala taa geehhoeesiiká, asma inós in múk Yahudír da'ayumiit. Inós Pilato guna firín as slaqwtá Yesu ngiwa hingeesi gawaá msalaábár wa ale, nee Pilato iri ya/án. Yosefu iri tláy, slaqwtá Yesu gari hingeés gawaadá' wa ale.
43019039	Nikodemu inós i dinkwa nee Yosefu. Inós an kudá' aáng Yesu gwaa i daqay xweerá alé. Inós aleedoogír mooyángw manemane nee udi guna huúw, har qoomár kiilór mibeeraá kooán.
43019040	Inooín slaqwtá Yesu kari untsuús ar inqwaarír /awaak dinkwa nee mooyangwdá'. Adoorí an adór múk Yahudi i tlehhahhiti bar ta tuaá foliit.
43019041	Didaádár Yesu kway kikii'i asalmon i deer. Nee baraá asalmoodaádae baa'ár /aben i deer, ar taa baloó heé i qaasiiká.
43019042	Slaqwtá Yesu kari baraá baa'adí qaás, asma baa'adá' ka didí tseew, slám looár tlaw a deelór hungu/uma ar múk Yahudi.
43020001	Bál Jumapili Mariamu Magdalene ina amór /aantár keér matlatlér boo/e, qoomár iimi iwa boo/ár i kahh. Tlaa/adá' gari aán naxés kaa hingeés afkwá /aantaro.
43020002	Iri ta'aiín, iri hardát dír Simoni Petro nee ay dír eeharusmooduú hatlá' oo Yesu aa slaá', giri beér, “Aako kwaa hingeés baraá /aantaro, ala atén a xuaanaaká amór kway qaás.”
43020003	Petro nee eeharusmooduú hatlá' tari tláy tawa amór /aantár kay.
43020004	Tari al ta'aín. Ala eeharusmooduú hatlá' ina ak ta'aín ta Petrowo, iri geerí hardáh dír /aantár i alé.
43020005	Iri xupuú', iri qaytsiít baraá /aantár i alé. Inqwaruudá' /awák guri ár, ala inós aa dahiiká baraadí alé.
43020006	Simoni Petro niri hardáh, iri dáh baraá /aanta. Inqwaruudá' /awák guri ár didaádí alé,
43020007	nee warqamoodá' tinda sagós ar untsuús, i dinkwár i dirii'iiká nee inqwaruuduú hatlá'. Ala kuna amohhe'eés kway qaás dimbé alé.
43020008	Eeharusmooduú hatlá' aa geerí hardah, ina dáh sleeme. Gari ár, iri haratlintií'.
43020009	Asma inooín tidá' Gooi i kat kaa tsaahhiiká, ar gídaabá inós gár kuwa hariím aqo in waaslee/.
43020010	Eeharuuseedá' iri tleér iri wátl.
43020011	Mariamu i afkuú /aantár wa sihhimít i /aa/amiín. Qoomár iwa /aa/amiin iri xupú', iri qaytsít baraá /aantár i alé.
43020012	Malaykér tsár gari aán, ar inqwaruú /awák koom. Oo wák amór saga nee oo wák amór ya'a', didár slaqwtá Yesu geera i diri'.
43020013	Malaykeedá' iri ó', “Aáyo, gár ta /aa/amiin a milá?” Inós iri ó', “Asma Aakooeé' kwa hingeés, nee aníng a xuaaká amór kway qaás.”
43020014	Tí ooaro ngiwa hhe'és iri alí warqeér, Yesu guri aán, i didá' wa sihhimiit, ala gwa xuiká adór tar Yesu.
43020015	Yesu gari báy, “Aáyo, ma /aa/amiín? Heé ta leelehhit a heemá?” Inós geera ngi xu', a heé asalmoó amohhe'eemamiís, iri ó', “Aáko, barnaxes kuúng una hingés, amór kway qás ooang, aníng daqaní u leéhh.”
43020016	Yesu iri oó', “Mariámu.” Mariamu iri warqeér, iri ilawáts ar tsifrír Ebrania, iri ó', “Raboni.” (Gídaabárós a “Intsaahhatusúmo”.)
43020017	Yesu Mariamu gari báy, “Aníng mi kwatiitaar asma aga ki/iiká amór Baabá. Ala kiíng tláw amór hhaee'eé', ki beer, ‘Aníng a tsa/ám amór Baabuúeé', nee inós a Babuúhúng sleeme, amór Mungúeé', nee inós a Mungúhúng sleeme.’ ”
43020018	Mariamu Magdalene iri tleér, eeharuuse gari beér, “Án Aako ugwa ár.” /Aymi'iidá' Aako aa dirós i káh, giri alki/ít dir'ín i alé.
43020019	Bál deelór Jumapiliro, looa iwa dát, eeharuuse i dinkwár i dirí'. Afkuú do' kwaa tseék, asma múk Yahudi kuna da'ayumiít. Yesu iri dir'ín i hardáh, iri tla/angw'ín i sihhiít, giri báy, “Wayda masók i dirhúng.”
43020020	Qoomár /aymuuwí ooaro nguwa hhe'eés, dabaawós giri laqán, nee bihiiwós. Eeharuuseerós iri qwalalá/ Aako nguwa aán.
43020021	Yesu giri malé báy, “Wayda masók i dirhúng. Adór Baabá aníng ira ya/aáw, aníng kuungá' sleeme nun ya/aáw.”
43020022	Aluuwo tí ooaro ngiwa hhe'eés, giri i hiínsl, giri báy, “Qeeruú hhoohhoó' ilaoohaak.
43020023	Bar kuungá' tlakweemaá muu iga gurtleeré', kaa gurtláy. Kuungá' bira gurtleeri'iiká, kaa gurtlayká.”
43020024	Qoomár Yesu niwa hardáh dir'ín i alé, Tomaso i kaahh didae. Inós a kudá' ta babay Daangamo, oo wák baraá eeharuuseedá' mibá nee tsare.
43020025	Eeharuuseedár hatlá' guri beér, “Atén Aako ugwa araán.” Tomaso giri báy, “Aníng barnaxes mulkayduú misumari oo gawaá dabaawós bura ariiká, nee diitsar'eé' bara qaasiiká baraá mulkáydá', nee slám dakw'eé' bura qaasiiká baraá bihhiiwós i alé, aníng a baloó ya/aamaaká.”
43020026	Ala deelór dakaát iwa waaráhh, eeharuuse i malé dinkwár i dirí' baraá do', nee Tomaso i dinkwa nee inooín. Tam afkuú do' kwa tseék. Ala Yesu nay dir'ín i hardáh, iri tla/angw'ín i sihhiít, giri báy, “Wayda masók i dirhúng.”
43020027	Aluuwo Yesu iri oó' dír Tomaso, “Diitsarók diirí qaaseek, nee dabaaeé' i qaytsiteegáy. Bihhiieé' kwatiiteek dakoge. Insareehhi maweek, na haratlintieek.”
43020028	Tomaso iri oó', “Aakooeé' nee Mungúeé'.”
43020029	Yesu iri oó', “Daxta iga haratlintí' asma iga aán. Múk amohhoó' a kudá' ga haratlintatií' tam iga ariikahe.”
43020030	Yesu layuudá' hatlá' awa yaariir gina tleéhh geerá ilaá eeharuuseerós wa ale, awa taa gooinká baraá kitaábuuwí alé.
43020031	Ala kuká' kingina gooín, asma kuungá' kawa haratlintia' gídaabá Yesu a Kristo, Garmoó Mungú, nee sleeme slafiingw kuwa sleera' baraá umuuwós wa ale asma kuwa haratlintié'.
43021001	Aluudae Yesu tiri malé geehhooutís dír eeharuseerós i alé dír tlawtá Tiberia. Nee inós adór tira geehhooutís a tí,
43021002	Simoni Petro nee Tomaso, kudá' ta babay Daangamo, nee Natanaeli oo Kanár Galilaya, nee daaqoó Sebedayo, nee múk tsár oo hatlá' baraá eeharuuseerose ta dinkwár i dirii'.
43021003	Simoni Petro iri oó', “Daa aníng a siyoó ohíngw áw.” Inooín tari oó', “Atén sleeme nee kuúng ti alkoomaán.” Tari tláy, tari tsa/án gawaá miringamo. Ala xweeraadae qár taa sláy i káhh.
43021004	Ala matlatleero looa niwa tleér, Yesu iri sihhiít afaá tlawtí alé, ala eeharuuse gwa xu'uká adór tar Yesu.
43021005	Yesu iri oó', “Daaqay'eé', siyó u koondá'a?” Tari oó', “U koomanaaká.”
43021006	Iri oó', “Baratsufaay /aytisaak baraá ma'aay amór bihhaá doó /iyáy awa miringamo. Daqaní kuungá' siyó u sleerá'.” Baratsufaay kuri /aytiís baraá ma'aay. Ala daxta uuruxto kway harslaaqaát as siyó kuwa yaariír.
43021007	Eeharusmoodá' Yesu i sla'aa'an iri oó' dír Petro, “Hee a Aako.” Nee Simoni Petro adoorí ngiwa axaás, gídaabá hee a Aako, inqwaarirós gari tsiít, asma inós geera a /aankwets, iri /akuút baraá ma'aay.
43021008	Nee eeharuuseedár hatlá' niri hardát ar baraá miringamo, asma inooín ki saweeká dír yaamaá kaahaare, a har digireeraá tsiire tsár. Baratsufaydá' siyoó koóm kuri uuruxún.
43021009	Qoomár tawa hardáh afaá tlawi, asltá gil'ór koom, kari ár, nee gawaá asltadae siyó kwa gawaadí qaás, nee mukatmo.
43021010	Yesu iri oó', “Siyoósíng taa ohíngw dahha', amoorí huuware' bahh'alé.”
43021011	Simoni Petro iri tsa/án gawaá miringamo, baratsufaay guri uuruúx afaá tsee/a. Naxés aa haáts siyoó urén tsiiruú wák nee mibeeraá kooán nee tám. Ala siyoówí tam ku adoorír yaarire, baratsufaydá' aa tsatitiiká.
43021012	Yesu iri oó', “Qwalaasé', /ayiimé'.” Ala baraá eeharuuseedae heé yaahasaro aa qiitl i kaahh, gídaabá, “Kuúng a heemá?” Asma kwa xuú' adór tar Aako.
43021013	Yesu mukatmo guri taataáhh, guri haniís, nee siyoódá' sleeme.
43021014	Adoorí a sagaáwa tám Yesu tiwa geehhooutís' dír eeharuuseerós i alé, alaá niwa waasleé/ baraá múk aa qaátl wa ale.
43021015	/Aymaaro tawa hhe'eés, Yesu iri oó' dír Simoni Petro, “Xáy, Simóni, garmoó Yohana, án kuúng i slá'a ta kukaákae?” Petro iri oó', “Eeít, Aáko, kuúng a xú' adór án kuúng ur slaá'.” Yesu iri oó', “Deeloó bee/angw'eé' /aymiiseek.”
43021016	Yesu iri malé oó' sagaáwa tsare, “Simóni, garmoó Yohana, án kuúng i slá'a?” Petro iri oó', “Eeít Aáko, kuúng a xú' adór án kuúng ur slaá'.” Yesu iri oó', “Bee/angw'eé' de'eemeek.”
43021017	Yesu iri malé oó' sagaáwa tame, “Simóni, garmoó Yohana, án kuúng i slá'a?” Petro iri gurhaamuút asma adoodá' kuwa yaahaás sagaáwa tame, gídaabá, “Án kuúng i slá'a?” Petro iri oó', “Aáko, kuúng mura' sleémeero u xú', nee kuúng aga tsáhh adór án kuúng ur slaá'.” Yesu iri oó', “Bee/angw'eé' /aymiiseek.
43021018	Án a kah, qoomár kuúng tawa masoomo, inqwaari an afeetlí tsegaagít kuúng kilók, nee an tleér amór kuúng ta sla'. Ala bar aga diín, dabaawók in gan'ás, nee heé hatlá' uri tseek nee urir tláy amoodá' kuúng ta sla'aká.”
43021019	Adoorí gana oó' as ngiwa laqan loohír Petro ir gwaai ar Mungú ngur xirfayeesi. Yesu adoorí ooaro ngiwa hhe'eés, iri oó', “Án eeharáng.”
43021020	Petro iri alí warqáy, eeharusmoodá' Yesu aa slaá' guri ár, naxés aa eeharín. (An kudá' aa tlintii' dír da/eewaá Yesu qoomár muruú /aymár tsiindoowo. An kudá' aa oo', “Aáko, a heemá heedaádá' kuúng u sakií/?”)
43021021	Petro eeharusmoowí nguwa ár, iri oó' dír Yesu, “Aáko, kwí a adoomá?”
43021022	Yesu iri oó', “Án barnaxes a slaá' kwí iwa slafi ay dír án ni kii/, gár kuúng u huuw a milá? Án kuúng na eeharáng.”
43021023	/Aymuuwí iri tsiyayaxaát dír tla/ángw hhaeewo, gídaabá, “Eeharusmoodá' i gwaaiiká.” Ala Yesu aa ooiiká, “I gwaaiiká,” ala ina oó', “Án barnaxes a slaá' kwí iwa slafi ay dír án ni kii/, gár kuúng u huuw a milá?”
43021024	Eeharusmoodá' an kwí tí gaa lamabu'un, nee an kwí tí gaa gooin. Nee atén a xuaán gídaabá lamabu'uungós oo ló'.
43021025	Tlehhema'aá yaariir awa hatlá' i dayá' awa Yesu aa tlehhiít. Geera bar sleémeero kina gooini, án ngi slaá' tam yaamu geera i bu'uutiaaká kitaabi'iidá' ta gooina kiwa gawaawós i qaasi.
44001001	Kitaábuuduú geera nguna gooiím dír kuúng Teofilo, gawaá daanduú muruudá' sleémeero oo Yesu aa tleéhh nee oo aa intsaahhatimís iimír geeraawo,
44001002	ay qoomaadá' inós kuwa ar tláy gawtí alé. Qoomaadae inós ya/abuuseerós tidá' aa tsawaár gaa hara'ayarós i haniís ar /uuruú Qeeruú hhoohhooe.
44001003	Alaá gwa'araarose inós tina laqaqán dír ya/abuuse deelo mibeeri tsiyáhh ar layaá dimbadimbé, gídaabá inós i slaaf. Nee iidíguú waawuti'iimár Mungú guri axweés.
44001004	Tam qoomár inós nee ya/abuuse tiwa doogiyé', hara'aya gari dir'ín i haniís, iri oó', “Ma ti'iitara' baraá Yerusalemuwo, ala al'axweesantadá' ar Baabá na daamaak, tidá' taa axasé' dir'eé' wa ale.
44001005	Yohana ina baatimiís ar ma'aay, ala kuungá' tundu baatimiis ar Qeeruú hhoohhoó' alaá deeloorí niina aa meti.”
44001006	Qoomár tawa burumburiít, ya/abuuse Yesu guri yaahás guri beér, “Qoomaarí a tidá' múk Israeli kuwa waawuti'iimar'ín i ki/ísa?”
44001007	Iri oó', “Siiwadá' nee qoomaadá' Baabá aa qaás baraá aleesleemuuwose a gadiyérhungeeká kuungá' kawa xua'.
44001008	Ala kuungá' /uuru u sleerá' bál Qeeruú hhoohhoó' bura sleeré'. Nee kuungá' tari lamabu'uuser'eé' tleehhitá' baraaká' Yerusalemúr wa ale, nee baraá Yudea sleémeero, nee Samaria, tam ay alhhe'eesoó yaamu.”
44001009	Axweesanaywí ooaro nguwa hhe'eés, qoomár inooín kuwa ga/ay, inós kurir gawtí tláy, hunki guri ilaót dír ilaaín wa ale.
44001010	Qoomár Yesu iwa gawtí tláy, muu ilaaín giri kiririhhín gawaá doori. Múk tsár iri sihhiít bihhaaín i alé oo inqwar /awák.
44001011	Mukdá' iri oó', “Aá múk Galilaya, asma milá mas sihhimitá' tawa dooraá ga/eerá'? Yesuwí gawaá doorí tsa/a/ám ni kii/, ar adoosíng kura aandé' iwa tsa/a/an gawaá doorí alé.”
44001012	Tindiri aweér gawaá tloomár Miseitunír wa ale, tidá' bihhaá Yerusalemúr i tseew, tari kií/ ay Yerusalemu, a har qoomoó hi'itanór deelór hungu/uma.
44001013	Tari dáh baraá do', tari tsa/án amór do'dá' taa daanduú kuqá' i tleéhh, amoodá' geeraawo tawa iwiwiít. Petro nee Yohana, Yakobo nee Andrea, Filipo nee Tomaso, Bartolomayo nee Matayo, Yakobó Alfayo nee Simonudá' yaamuuwós aleeslaáqwa, nee Yuda oo Yakobo.
44001014	Mukwí sleémeero ina hoót ar muunuú wák baraá firooro, dinkwa nee /ameena sleeme, nee Mariamu aayór Yesu, nee hha'aá Yesu.
44001015	Looarka wake Petro iri sihhiít dír tla/ángw hhae. Faaror'ín a tsiiruú wák nee mibeeraá tsár. Iri oó',
44001016	“Hháe, Gooi gár kawa hariím aqo in bó/, tidá' Qeeruú hhoohhoó' aáng ira axweés ar afkuú Daudi, daanduú iidíguú Yuda. Inós an kudá' múk Yesú oohár áw gwa geerahaar.
44001017	Inós geerawo nee atén a dinkwa, asma inós sleeme kuna tsawaár as gadiyeérí atén ta tleehhaan kawa al tleehhaan nee inós.”
44001018	Heewí qaymo gari tlaáxw ar peésár aa sláy ar malgweét. Iri huú' ar hu'umaá tlakw. Iri pu/uút, guruuwós sleémeero iri ti'iít tsee/áy alé.
44001019	Iidíguuwí muu sleémeero oo Yerusalemu guri xuú', tam qaymoodá' kari báy Akeldama tsifrir'ine. Gídaabárós a “Qaymór tseere”.
44001020	“Asma kaa gooín baraá kitaabuú Daa'ángw Bara/uwo gídaabá, ‘Hotaangós i tawó iwiiti. Slám heé baraadá' wa hoót miwa deeruut.’ Slamtí kaa gooín gídaabá, ‘Gadiyeédá' i tlehhahhiti heé hatlá' ngi oohi.’
44001021	“Múk nee atén aga al hotaatimaan i deer, deelo sleémeero qoomár Yesu iwa ayaarén i dirii'i, tam ay bál iwa ayaarén wa tláy,
44001022	iimír qoomaadár baatimisuú Yohana, ay bál Yesu kuwa ar tláy dirtén wa ale, kuwa tsa/aás gawaá doori. I hariín heé wák iwa lamabu'usmoó waasle/uuwós tleehhiiti dinkwa nee atén.”
44001023	Múk tsár kuri qaás, Yosefu kudá' ta babay Barsaba, nee umuuwós oo tsár a Yusto, nee Matiya.
44001024	Mungú kuri firín, tari oó', “Aáko, kuúng munér muu sleémeero a xú', dír mukí tsare heé kuúng taa tsawát laqaamang,
44001025	asma pa/aangwí nguwa oohi nee gadiyeérí ar ya/abitoorí, tí Yuda aa dakuús, iri amoorós i tláy.”
44001026	Tsawdo kari tleéhh ar loohír adór mugú'. Matiya tsawdo gari sláy, nee inós kuri harafaár tawa heé wák dír eeharuuseedá' mibá nee tsare.
44002001	Bál deelór Pentekoste iwa bó/, inooín sleémeero ta dír wák i dirii'.
44002002	Fur'ár dooraá daahh niri hardát ar gaanslaay, a adór fur'ár baambao, ar fukukuu' ar /uuru. Fur'adá' do'dá' inooín i dirii'iya' sleémeero guri hatsís.
44002003	Muruú adór tsitór asla niri ti'iít, tiri partliít, iri iwiwiít dír umuúqo heé i alé, oo dir'ín tidá' i dirií'.
44002004	Sleémeero kiri hatsiís Qeeruú hhoohhooe. Tari axweés ar tsifrír dimbadimbé, adoodá' Qeeru ngira aleesleemuú i haniís ilawatsto.
44002005	Baraá gixsár Yerusalemuwo múk Yahudi i deer oo Mungú gwa haratlintii', múk amór yaamaá dimbadimbé daraáhh awa baraaká' yaamu.
44002006	Xuraidá' kawa axaás, múk yaariír iri burumburiít, tari ló'wa da'ayuút, asma umuúqo heewo gár i axamiisi a tsifrirós ar kilá' kan ar axwees.
44002007	Sleémeero tari da'ayuút tari waa/oo/amín tari oó', “Ahaá, mukwí sleémeero axweés a múk Galilayarookáhe?
44002008	Ahaá, baré umuúqo heewo bura iiár i qaasaán, in axwees ar tsifrirén ar kilá'?
44002009	Atén a múk Parti nee oo Medi, oo Elami, nee múk Mesopotamiár wa hoót, múk Yudea nee Kapadokia, Ponto nee Asia,
44002010	múk Frigiár daáhh nee Pamfilia, oo Misri nee oo Libiya, múk inslaawoó bihhaá Kirene, nee dahaayér yaamaá Rumír daahh,
44002011	múk Yahudi, nee múk hatlá' oo diinír Yahudi gaa eehaar, múk Krete nee múk Arabu. Adoorí a idoomá kiwa axamiisaan tawa axweesi ar tsifrirén, iidíguú tlehhema'aá waa/oo/amo awa Mungú.”
44002012	Tari waa/oo/amín, tari amoqwaqwadín sleémeero, tari ooín, “Kángw adór kwí kureeriiwo a milá?”
44002013	Muu bahh'alé tari niqimiís tari oó', “Buurár /aben gaa oonitiimís.”
44002014	Petro iri sihhiít dinkwa nee ya/abuuseedá' mibá nee wak, iri tseé' ar afór ur iri oó', “Kuungá' múk Yudea, nee kuungaásingá' sleémeero baraaká' Yerusalemúr hootá', axweesanay'eé' kwí iiár i qaasaak. /Aymuuwí xuaak,
44002015	Mukwí aa oonimiitiiká adoosíng kuungá' kar kata', asma qoomaarí a looár tám ar matlatle.
44002016	Ala kaangwí a kudá' aarusmo Yoeli aa axweés baraá kitaábuuwose gídaabá,
44002017	‘Mungú ina oó', Adoorí an adoodá' ni tleehh bál deelór alhhe'eesaywo, aníng muu sleémeero un Qeeruueé' i haniís, daaqayhúng nee dasuuhúng tari aariirín, masoombarhúng iigu'utu guri aán, nee bariiserhúng iri tlatitiín.
44002018	Ala baldá' sagadiyuuser'eé' ar hhawaate nee ar /ameena ngiri Qeeruueé' oo hhoohhoó' i ku'uús, nee inooín tari aarirín.
44002019	Aníng muruú waa/oo/amór koóm ngu gawaá doorí wa laqaám, nee baraaká' yaamuuwo layu ngiri laqaám, tseere nee asla, nee ququaamoó waahamuú koóm.
44002020	Tsee/amá iri warqáy iri giwti tleehhiit, nee slahhaangw iri tseere tleehhiit, dír qoomár deelór Aako nira xeeriiká, tidá' ak ur.
44002021	Nee umuúqo heewo oo umuú Aako gwa ateeti i ba/án.’
44002022	“Kuungá' múk Israeli, axweesanaywí iiár i qaasaak, Yesu, heé yaamaá Nasareti, Mungú nguna dirhúng i laqaqán ar loohír muruú xuawaslén, nee layu nee muruú waa/oo/amór koóm. Muruuwí Mungú guna tleéhh ar dákw Yesu tla/angwhúng wa ale, adoodá' kuungá' kar xua'.
44002023	Heewí kunguna haniís dirhúng, adór Mungú baraá xu'utirose ngira qoomeés iimír iimu/úngw wa ale. Kuungá' kuri kikié' ar dabaá múk tlákw, kuri gasé'.
44002024	Ala Mungú guri gweér baraá slahha'amaayér gwa'aaraaro, guri waasle/atís, asma gwa'ara gwa aleesleeriiká ooharo.
44002025	Asma Daudi iidíguuwós gwa oó', gídaabá, ‘Án Aako una ar'a'ár geeraaeé' wa ale daqisleeme, asma inós i bihhaá dakw'eé' oo doó /iyáy, as aníng mawa daaraxaát.
44002026	Gawaá adoorihe muunuúeé' iri qwalalaá/, aníng niri baraá/, slám niri iwiwiít ar baraá haraxu'uti.
44002027	Asma kuúng qeeruueé' u baraá múk aa qaátlb i geexeeraaká, laqaá Heewók oo hhoohhoó' u meeraaká iwa hhitiruuti.
44002028	Loohír amór slafíngw kaw nga aníng i xu'utís. Aníng a haáts qwal/uuwo, asma kuúng a dir'eé'i dirí'.’ ”
44002029	“Hhaee'eé', án iiár i qaasaré', /ayma'aá niina ngi dirhúng i oó' ar pihhu'uuma, iidíguú Baabuúrén kudá' úr Daudi. Inós ina gwaá', kuri foól, nee /aantarós i diirír ayaarén i dirí' tam ay laarí.
44002030	Slám inós a aarusmo, nee al'axweesantá Mungú aa dirós i haniís ga xuu', tidá' kah: Baraá xwaylaroge waawutmoó wák u qaás.
44002031	Inós iidíguuwí oo waasle/uú Kristo guna ár ar baraá aaru'uuma, guri alki/iít iri oó', ‘Qeeruuwós kwa baraá gwa'arár i mayká, nee tam slaqwtós aa hhitirutiká.’
44002032	Yesuwí kuna waasle/atís nee Mungú, nee atén sleémeero a lamabu'uusér waasle/uuwós.
44002033	Inós kuna tsa/aás ay dír dákw /iyáy oo Mungú, nee Qeeruú hhoohhoó' guri ilaóh dír Baabá wa ale adoodá' Baabá ngira oó'. Nee nguri ku'uús amoorén i alé. Nee hám an kaangwí kuungá' ta ga/eera' nee ta axamisa'.
44002034	Asma Daudi inósuú kilá' aa tsa/aniká gawaá doori, ala inósuú kilá' ina oó', ‘Aako Aakooeé' guna báy, bihhaá dakw'eé' oo doó /iyáy nay iwiiteek,
44002035	ay dír wakuuseerók ngay gawaá dabaawók i qaas.’ ”
44002036	“Gawaá adoorihe kuungá' múk Israeli, xuaak kángw kilá' wa ale, gídaabá Yesu kudá' kuungá' taa kikié' Mungú gwa Aako tleéhh, nee tawa Kristo.”
44002037	/Aymi'iiká' kiwa axaamiís, muner'ín kari kwatiít ló'wa ale, Petro nee ya/abuusér hatlá' kay yaahamiís tari oó', “Atén adór ta laqaan, hhaeerén?”
44002038	Petro iri oó', “Hhu'u'uumé', tundu baatimiisi ar umuú Yesu Kristo, as tlakweemaahúng kiwa gurtlay, nee daqaní kuungá' Qeeruú hhoohhoó' u sleerá'.
44002039	Asma al'axweesantí a toohúng, nee ar na/'iihúng, nee ar muu sleémeero oo sawén, nee tam mukdá' oo taa ateeti nee Aakoó Mungú as ngu i hardahi.”
44002040	Petro giri ló'wa lamabu'ún ar /ayma'aá hatlá' awa yaariir, nee giri gurbu'ún iri oó', “Tundu ba/amisi dír qartír sage gawdene.”
44002041	Nee mukdá' axweesantadá' gaa haratlintii', kuri baatimiís, nee múk baldá' aa doogin a har afi qoomár kume tám.
44002042	Tari kumiít baraá intsaahhasár ya/abuusér wa ale, nee baraá dinkwár Kríshaanáy, nee tam baraá muruú /aymár Aakoowo sleeme, nee baraá firooro.
44002043	Umuúqo heewo dae guri eér, muruú xuawaslén oo yaariír nee layu kiri tleehhiít nee ya/abuuse.
44002044	Mukdá' sleémeero aa haratlintii' tari dír wák wa iwiwiít, muruuín sleémeero a dinkwa.
44002045	Daqaari'iimar'ín kari weeramiís, nee muruuín kudá' i kon'a kuri qasmiís dír umuúqo heewo ar hariimadá' qoom.
44002046	Umuúqo deelooro tari dogiitiyé' ar muunuú wák baraá Doó Mungú wa ale. Muruú /aymár Aako kuna /aáy dír umuúqo dó' wa ale, muruú /aymar'ín kuri /aáy ar qwala/, nee ar muunuú /awaák.
44002047	Mungú kuri sluufimiís, nee muu sleémeero kuri sla'atimís, Aako mukós guri tlahhás umuúqo deelooro ar mukdá' taa ba/amiimís.
44003001	Looarka wake Petro nee Yohana tana tsa/án as tawa saalíngw ay baraá Doó Mungú i alé siiwadár saaliingo. Qoomaadá' a looár gwaleél.
44003002	Heeko taqooramo iimír kuwa laqwaali kuri afkuú Doó Mungú i áy, afkuú do'dá' ta babay oo hhoohhoó'. Heewí umuúqo deelooro kun gagaraarín didá' i ale, as ilahhooa ngiwa firirin dír mukdá' daráh baraá Doó Mungú i ale.
44003003	Heewí Petro nee Yohana ngiwa ár tawa darahi baraá Doó Mungú i ale, giri firín ilahhooaro.
44003004	Petro nee Yohana kuri ilaá i duxún, tari oó', “Amoorén i qaytsitang.”
44003005	Giri i qaytsiít, gaa sleemuuwo gari dir'ín i haraxuú'.
44003006	Petro iri oó', “Aníng peésa a koomaaká, laqaá miisli, ala tidá' aníng ni koom an tidá' ni haniis. Ar /uuruú Yesu Kristo oo Nasareti, sihhiít, tláw.”
44003007	Dákw doó /iyáy guri óh, guri sihhitís. Hamtidár kilae tsa/a'aá ya'aawós niri kwa/iyé' nee diqoó ya'aawose.
44003008	Heedaádá' niri yaamuú wa /akuút ar gaanslaay, iri sihhiít, iri hi'imiít. Tari aldáh baraá Doó Mungú nee Petro nee Yohana, iri ni/ín, Mungú guri diidi'iimiís.
44003009	Muu sleémeero heedaádá' guri ár adór ira hi'imiít, nee Mungú kuri diidi'iimiís.
44003010	Kuri tsaáhh tawa heedaádá' ilahhooár firaariím, kudá' ta qamamin dír afkuú do'dá' ta babay oo hhoohhoó'. Tari kwislimiít, adór inós ira hunguú/ kari waa/oo/amín.
44003011	Heedaádá' taa hungu/uús, tari al dinku'uús nee Petro nee Yohana. Muu sleémeero giri i burumburiít didár islangwdá' ta babay islángw Sulemani, muu iri ló' wa waa/oo/amín.
44003012	Petro adoorí ngiwa ár, iri oó' dír mukdí alé, “Aá múk Israeli, gár ta waa/oo/amiinda' a milá? Asma milá atén mista tawó ilaá i duxuundé', baré kwaáo' a adór atén heewí una hungu/uusaán ar /uureemoorén, laqaá ar ilaiwa/ameerén.
44003013	Mungú Abrahamu nee oo Isaka nee oo Yakobo, Mungú baabi'iirén, sagadiyusmoowós Yesu guna xirfayeés, ala kuungá' sagdiyusmoowí kuri saki/é', kuri sa tlaké' geerá Pilató wa ale, qoomár Pilato kwasleema ngiwa tsaát gídaabá ku gweeri.
44003014	Kuungá' kuri sa tlaké' Kudá' hhoohhoó', slám inós i gan'amuú kón. Nee kudá' aa tsu/uut kuri slaé' ilaooharo.
44003015	Kudá' úr oo slafíngw koóm kuri gasé', nee inós an kudá' Mungú aa waasle/atís baraá múk aa qaátl wa ale, nee atén a lamabu'uuseerós.
44003016	Heewí kuungá' ta ga/eera' nee oo ta xua', heé inós gwa /uuruú i haniis a Yesu, asma haratlintaao. Heewí kuri hungu/uús ar /uuruú haratlintaaoorí amór Yesú daahh, adoorí kuungá' sleémero kur ga/eera'.
44003017	“Ala hám daxta, hhaee'eé', aníng a xuú' gídaabá tidá' ana tlehhé' ar xuawaslerhúng, adoodár mukhúng oo urén aa tleéhh sleeme.
44003018	Ala adoorí an adoodá' Mungú aa boo/eés, tidá' aa axweés ar afér aaruuseerós sleémeero gídaabá Kristo gár kuwa hariím, a kun slahhaeemiis.
44003019	Ala gawaá adoorihe kuungá' hhu'u'uumé', nee ki/é' amór Mungú, as tlakweemaahúng kiwa fiitsi. As daqaní qooma i hardát ar Aako nuwa gurkwa/asi,
44003020	nee Kristo Yesu nguwa ya/aawi, kudá' taa iimír aáng wa amohhe'eés as kuungá'.
44003021	Kristo Yesu inós an kudá' aa gawaá doorí kii/, ay dír qoomaadá i xeer, tidá' mura' sleémeero kuwa hheehhe'eesár i ki/isi, adoodá' Mungú ngira qaroó axweés ar afér aaruuseerós ar hhohho'.
44003022	Asma Musa ina oó' gídaabá, ‘Aakoó Mungúhúng aarusmo ngu ya/aaw, adoorí aníng ira ya/aáw. Aarusmoowí dír nguwa ya/aawi a baraá tla/ángw mukhúng. Ala kuungá' inós na iiár i qaasaak, muruudá' sleémeero inós ni dirhúng i kaahi.
44003023	Umuúqo heewo oo aarusmoowí gu iiár i qaasaaká, inós ku qwaarees nee kuri paraatl dír mukose.’
44003024	Nee aaruuse sleémeero iimír aarusmo Samweli, nee kudá' sleémeero awa aluuwós nga hariye', inooín iidíguú taa alki/iít a iidíguú qoomaarí tay diriiaan.
44003025	Kuungá' a na/'aá aaruuse, nee slám a na/'aá alqadoodá' Mungú aa qaroó alqadín dír baabi'iihúng, tidá' aa oó' dír Abrahamu gídaabá, ‘Baraá xwaylaroge xoordu sleémeero awa baraá yaamu ki tsuuq.’
44003026	Mungú sagadiyusmoowós kwí nguwa hhe'eés waasle/atisaro, nguri ya/aáw amorhúng geerí alé, as kuungá' nuwa tsuuqi as umuúqo heewo tlakweema ngiwa geexay.”
44004001	Petro nee Yohana qoomár tawa axweesi nee muu, geeraharuusér saalíngw múk Yahudi, nee geeraharusmoó xuumuusér Doó Mungú, nee múk Sadukayo tari hardáh didaádá' i alé.
44004002	Tari ló'wa buúhh, asma muu kuwa intsaahhatimís nee iidíguú waasle/uú Yesu kuwa alki/iít.
44004003	Petro nee Yohana kiri ohín, kiri dahaás baraá doó tseegamo, ay matlatle, asma siiwadá' a tsiindo.
44004004	Ala baraá mukdá' axweesantadá' gaa axaasi awa yaariir ngay haratlinti'iyé', nee hhawaate a har afi qoomár kumér kooán.
44004005	Matlatleero looa niwa tleér, múk urén oo Yahudi nee bariisee nee intsaahhatuusér hara'ayár Musa tari burumburiít baraá Yerusalemu,
44004006	dinkwa nee Anasi, geeraharusmoó úr oo múk Yahudi, nee Kayafa sleeme, nee Yohana nee Iskanda nee muu sleémeero kudá' doó geeraharusmoó úr oo saalíngw múk Yahudír hoót.
44004007	Petro nee Yohana kiri tla/angw'ín i sihhitís, kiri yaahamiís, kiri báy, “Kuungá' muruuwí /uuruú kur tlehhita' a /uuruú heemá, nee ar umuú heemá?”
44004008	Petro i haats Qeeruú hhoohhooe, iri oó', “Kuungaásingá' uren dír muko, nee kuungá' bariisér múk Israeli,
44004009	laarí atén ti yaahamiis daanduú tleehhemuú hhoó', kudá' taa tleéhh dír heedaáda' taa hungu/uús, gídaabá /uuruú ira hunguú/ a /uuruú heemá.
44004010	Ala kuungá' sleémeero nee kuungá' múk tlahhoó Israeli xuaak gídaabá, heewí ina hunguú/ ar /uuruú Yesu Kristo oo Nasareti, kudá' kuungá' taa kikié', nee Mungú guri waasle/atís baraá múk aa qaátl wa ale.
44004011	Inós an tlaa/adá' taa sií' nee kuungaásingá' qwatsiruuse, ala laatí an tlaa/adá' ur ar do' ir gawduy.
44004012	Asma ba/ama i káhh dír heé hatlae, slám umuú hatlá' i kaahh baraaká' yaamuuwo oo taa múk i haniís oo atén tar ba/aman.”
44004013	Mukdaádá' urén oo doó kwasleema pihhu'uumár Petro nee Yohana kawa ár, nee kawa tsaáhh tawa múk aa soomuusiiká, tari waa/oó/. Kari tsaáhh gídaabá mukwí nee Yesu a dinkwa.
44004014	Heedaádá' taa hungu/uutís kuwa ár, iwa sihhimiiti nee inooín, gár ta ooi iri qwát.
44004015	Hara'aya kari haniís as tawa ti'iiti baraá do'duú doó kwasleemaro. Inooín kilooín tari kwasleemuút.
44004016	Tari oó', “Adór mukwí ku laqaan a adoomá? Asma muu sleémeero oo baraaká' Yerusalemúr hoót, muruuwí xuawaslén gwa xuú', oo taa tleéhh nee inooín, nee atén tlankuwo u aleeslawanaaká.
44004017	Ala /aymi'iiká' mindiwa xu'utitiyé' dír múk i alé, nee inooín in iigahhaataán as mindiwa malé axweesiyé' dír umuúqo heewo ar umuuwí.”
44004018	Petro nee Yohana kiri ateét, kiri hara'ayín gídaabá matawa ilawaáts baloó alé, nee matawa intsaahhatimís ar umuú Yesu.
44004019	Petro nee Yohana tari oó', “A hariimáro dír geerá Munguhe, kuungá' nuwa iiár i qaasaan ta Munguhe, kuungá' kiloohúng kwasleemuuté'.
44004020	Asma atén muruudá' taa araán nee kudá' taa axaasaán, axweesanto mawto u aleeslawanaaká.”
44004021	Iigahhaataro kiwa hhe'eés malé alé, kiri gweér, asma pa/aanngw kwa ariiká oo kiwa sakwasleemuuti as muu. Asma muu sleémeero Mungú guna xirfayeemiís as tidá' sleémeero aa tleehharut.
44004022	Asma heedaádá' taa muruú xuawaslén i tleéhh, kudá' taa hungu/uús, kureeriiwós mibeeraá tsiyahhe naa waarahhiyé'.
44004023	Petro nee Yohana qoomár gweeraro kiwa hhe'eés, tari tláy amór muk'ín, iidíguú muruudá' sleémeero oo geeraharuusér uren ar saalíngw múk Yahudi nee bariisee aa oó', kuri alki/iít.
44004024	Adoorí kawa axaás, Mungú kuri firín ar muunuú wák, tari oó', “Aáko, kuúng a Mungú, kuúng an kudá' doori nee yaamu iga tlehh, nee umuúqo gaaro ar baraaká' yaamí diriia.
44004025	Kuúng ana axwés ar Qeeruú hhoohhoó' ar afkwá baabuúrén, sagadiyusmoowók Daudi, gídaabá, ‘Ahaá, asma milá xoordu mis tsimahhuusiyá'? Nee slám muu mis muruú tlákw aldakuut?
44004026	Nee waawituú baraaká' yaamu taa amohhe'eés, nee slám múk urén aa burumburiít as daanduú Aako nee kudá' taa qaás nee Mungú waawutmoó wa ale.’
44004027	Asma tí a ló', Herode nee Pontio Pilato, nee múk xoordu nee múk Israeli, tana burumburiít baraá gixsár i alé, as sagadiyusmoowók Kudá' hhoohhoó', Yesu, kudá' kuúng taa qás waawutmoó wa ale.
44004028	Nee hám inooín taa al'axweés as kawa tleehhi tidá' kuúng taa slá' tleehhemko ar /uuruuwók, nee as tidá' kuúng taa istí tsát iimír qarór wa ale, iwa bo/.
44004029	Ala Aáko, de'e tlaquuín ga/aaweek, nee sagadiyuuseerók aleesleemu ti hanis as axweesantók kawa axweesi ar pihhu'uuma sleémeero.
44004030	Aleesleemuuwók ar gadiyuseek iwa hungu/utimisi, layu nee muruú xuawaslén i tleehharuuti ar /uuruú sagadiyusmoowók Kudá' hhoohhoó', Yesu.”
44004031	Mungú firooro kuwa hhe'eés, didaádá' tay burumburiít iri daaraxát, sleémeero tari haáts Qeeruú hhoohhooe. Axweesantá Mungú kari alki/iít ar pihhu'uuma.
44004032	Nee mukdá' aa haratlintii', muner'ín nee inslaway'ín tari wákleelí. Tam i kaahh heé aa oo' gídaabá, “Gaarí a te'eé', ar aníng kilooeé',” asma muruuín sleémeero a alqaati.
44004033	Ya/abuuse iidíguú waasle/uú Yesu guri lamabu'uún ar /uuru, nee Mungú tsuuqaá yaariir giri dir'ín i haniís.
44004034	Ala mukdá' aa haratlintii'i, heé aa gaa slaa' i kaahh. Asma mukdá' sleémeero oo yaamaá koóm, laqaá maraay, muruuín kudá' kuna weerimiís, hariimadá' tinda sláy baraá weerimisuwo kingiri huúw,
44004035	kari qaás dír geerá ya/abuuse. Peésadá' kari qasmiís ar hariímadá' hee aa slaá'.
44004036	Nee Yosefu kudá' ya/abuuse aa beér Barnaba (gídaabárós a heé gurkwa/asa ga xuú'), inós a heé tlahhoó Lawi, nee yaamaá i dahhi a yaamaá Kipro.
44004037	Inós qaymo ga kón, gari weeriís, peesadá' ngari huúw, gari qaás dír dabaá ya/abuuse.
44005001	Ala heeko wák umuuwós ta babay Anania, nee hareerós Safira, muruuín kudá' sleémeero ta kon kuri weeriís.
44005002	Anania hariímadá' aa sláy gari luú/ bahh'alé, nee hareerós adoodá' ga xú'. Nee hariímadá' aa met ngari huúw dír geerá ya/abuuse.
44005003	Petro iri oó', “Ananía, ahaá, Neetlaangw muunuúwók musungwa hatsiís, tam Qeeruú hhoohhoó' kuri lamtá beér, nee hariímadá' taa sleér yaamu kiwa weerís kari bahh ilá/.
44005004	Ahaá, qoomár iwa baraá dabaawók i dirii' a togekáhe? Nee qoomár weerisaro kawa hhe'és, i baraá aleesleemuuwogekáhe? Ahaá, adór /aymuuwí pa/aangw ngura sláy baraá muunuúwoge a adoomá? Heé kuúng ta al/ák a heewooká, ala a Mungú.”
44005005	Anania /aymi'iiká' ngiwa axaás, iri huú' yaamuú i alé, iri gwaá'. Muu sleémeero oo adoodá' gaa axaamiis, daér yaariir guri eér.
44005006	Daaqaay iri tláy, Anania kuri qaás baraá inqwaarír /awaak, kuri tsee/áy gagaár, kuri foolár áy.
44005007	Looár tám iwa waaráhh, harér Anania niri hardát. Inós kaangwí aa tleehharuut daanduú hhawaatuuwose gu koondaaká.
44005008	Petro gari yaahaás, gari báy, “Hariímadá' taa sleeré' a tíhe dír yaamuudá' taa weerisi'i?” Inós iri ó', “Eeít.”
44005009	Petro iri oó', “Kiíng nee hhawaatuuwók Qeeruú Aako adór al/aymaaro kura qitlé' a idoomá? Qaytsiít digireeraá múk aakoowók gwa foolár ay i afkuú dó' i dirii'iyá'. Nee hám kiíng sleeme ti tsee/áy huuw.”
44005010	Hamtidár kilá' iri hú' dír ya'aá Petro i alé, iri gwá'. Daaqaydá' niwa dáh, kari ár naxés aa gwá', kari gagaár tsee/áy alé, kari foól dinkwa nee hhawaatuuwós.
44005011	Haratlintaauuse daér yaariir gari eér, nee múk hatlá' sleémeero oo axweesanaywí gwa axamiis.
44005012	Laya nee muruú yaariír oo waa/oo/amór koóm iri tleehharuút ar dabaá ya/abuuse, tla/ángw múk wa ale. Nee mukdá' haratlintaauuse sleémeero tari dinku'umiís ar sla'aari baraá matla/ángw Sulemani.
44005013	Nee baraá mukdá' hatlá' sleémeerowo oo aa qiitl i kaahh oo nee ya/abuuse ta iwiwiit, ala a muu ya/abuuse gana xirfayeemiís.
44005014	Múk Aako gwa haratlintii' iri ló'wa tlaáhh, hhawaataá yaariir nee /ameenaro.
44005015	Tam tiqtuuse sleeme kari huwahuúw ar falo nee ar hhafeeto afaá loohír i ale, as geehhantamoó Petro dooqa i waaraahh tam gawaá heé wák ar alé.
44005016	Muu sleémeero kudá' gixsadaá bihhaá Yerusalemúr i tsewén, tari burumburiít, tiqtuuser'ín kingiri huwahuúw, nee múk neetlaame aa eér, tiqtuuseedá' sleémeero kari hungu/utimís.
44005017	Geeraharusmoó úr oo saalíngw múk Yahudi nee mukdá' nee inós ti alkoomá', kudá' bartá mukduú Sadukayo tari sihhiít, gur'ee giri ohiín,
44005018	ya/abuuse kari ohín, kari dahaás baraá doó tseegamo.
44005019	Ala malaykamoó Aako xweeraawo afér doó tseegamo gari gweér, giri tsee/áy i duúx, giri báy,
44005020	“Tlawsé', sihhiité' baraá Doó Mungú, muu ádbabawaak iidíguú axweesanaywí sleémeero oo slafiingo.”
44005021	Inooín axweesanaay axaasaro kuwa hhe'eés, tari tláy matlatlér boo/e, tari intsaahhatimís baraá Doó Mungú wa ale. Geeraharusmoó úr oo saalíngw múk Yahudi niri hardáh dinkwa nee mukós. Múk doó kwasleema nee bariisee sleémeero nee múk Israeliwo, kuri burumbuúr, muu kuri ya/aáw baraá doó tseegamo as mukdá' kunguwa huwi.
44005022	Sagadiyuuseedá' taa ya/aáw tawa hardáh baraá doó tseegamór i alé, naxés mukdá' taa tsegiít kwa ariiká, iidík kuri ooár áy.
44005023	Tari oó', “Tawa hardahaán, doó tseegamo i tseegamór i dirii', nee askaári i afkuú dó' wa sihhimít, ala afkuú do' kuwa gweeraán, heé taa baraadá' awaán i kaahh.”
44005024	Xuumusmoó úr oo Doó Mungú nee geeraharuusér uren ar saalíngw múk Yahudi adoorí kawa axaás, xure giri eér, as ya/abuuseerí aa baraá doó tseegamór wa ti'it. Tari oó', “Adoorí a adoomá daqaní?”
44005025	Heeko wák nay hardáh hamtidár kilá', iri oó', “Mukdaádá' /isá' taa baraá doó tseegamór i dahasé', haandá' baraá Doó Mungú, ta múk intsaahhatimis.”
44005026	Xuumusmoodá' úr iri tláy nee múk gadiyeét, ya/abuuseedá' kingiri huúw, ala ar /uuruuwooká, asma inooín ta múk da'ayumiit, as mikiwa tlaquút ar tlaa/e.
44005027	Kingay huúw kiri qaás tla/ángw múk kwasleema. Geeraharusmoó úr oo saalíngw múk Yahudi giri yaahaás iri oó',
44005028	“Atén kuungá' naa hara'ayiimaániíke ar /uuru, gídaabá kuungá' ma intsaahhatimisara' ar umuuwí. Ala hám qaytsité', intsaahhatisarhúng yaamuuká' Yerusalemu gaa dalá/, nee kuungá' tseerér heehúng kudá' ngi gawaarén i huwtá wa sla'á'.”
44005029	Petro nee ya/abuuse tari oó', “Gár atén tiwa hariím a Mungú un ilaiwawa/aán ta muko.
44005030	Mungú baabi'iirén inós Yesu guna waaslee/atís, kudá' kuungá' taa gasé' ar loohír kikiár gawaá msalaába.
44005031	Mungú heewí guri xirfayeés ar dakós oo doó /iyáy, as tawa heé úr nee ba/amusmo, as múk Israeli nguwa hhu'u'úngw i haniisi nee hingeemisuú tlakweema nguwa slaya'.
44005032	Nee atén a lamabu'uusér muruuwí, dinkwa nee Qeeruú hhoohhoó', kudá' Mungú aa haniís dír mukdá' sleémeero oo inós gu ilaiwawaá/.”
44005033	Inooín adoorí kawa axaás, mune giri farkiín, tari al'axweés as kiwa tsu/i.
44005034	Ala heeko wák, inós a heé Farisayo, umuuwós a Gamalieli, slám inós a intsaahhatusmoó hara'ayár Musa, slám a heé ta ilaiwawa/i nee muu sleémeero. Inós ina sihhiít dír tla/ángw múk kwasleema, hara'aya gari haniís as ya/abuuse kawa tsee/áy duuxi qoomár niinawe.
44005035	Heewí iri oó', “Aá múk Israeli, gár ta mukwí tleehhamór wa sla'a' ala alqaytsitaak.
44005036	Asma deelór hhaawaaká ar aa waarahhi, heeko ina sihhiít, umuuwós a Teuda. Inós ngiwa xui, inós a heé ló'wa úr, nee múk tsiirér tsiyáhh guri eehaár. Looaytleér inós kuri gaás, nee mukdá' sleémeero inós gwa eehaar iri diyaya/aát, tari gaarooká.
44005037	Alaá heewihe heeko hatlá' ta babay Yuda, heé Galilaya, nina hardáh. Deeloodá' a tidá' umér muu kawa gooii'in. Heewí múk yaariír guri amoorós i uuruúx. Inós iwa gwaá', mukdá' sleémeero inós gwa eehaar iri diyaya/aát sleeme.
44005038	Ala gawaá adoorihe aníng kuungá' nun baw, ma gaanslimaara' gawaá daanduú muksinge. Muksíng geemawaak, asma kaangwí laqaá gadiyeérí barnaxes ar dákw hee, i hhitirút.
44005039	Ala barnaxes amór i dahh a amór Mungú, hhitimaro a aleesleera'aaká. Asma makawa tsaáhh gídaabá kuungá' tawa slaqwa' nee Mungú.” Axweesanaywós kuri ya/án.
44005040	Ya/abuuse kari ateét, kari muúx, kari hara'ayín gídaabá, matawa axweés ar umuú Yesu. Kari geemáy, tari tláy.
44005041	Ya/abuuseedá' niri ti'ít baraá do'duú doó kwasleemaro, ta qwalalaa/ asma kiwa harafaár tawa múk hariím mureekeemisuwo as daanduú Yesu.
44005042	Nee umuúqo daqto baraá Doó Munguhe, nee dír maray'ine, axweesantá Mungú kaa mayká intsaahhatimisuwo, nee dahaaremisuú Ya/abtór hho' ar Yesu gídaabá inós a Kristo.
44006001	Nee deeloodae faarór eeharuuse iri doogigiín. Múk Yahudi oo tsifrír Yunanír axweés, iri qununuú/ daanduú múk Ebrania, asma kwaeeli'ín ka gunqaareés alee/isaywo umuú deelooro.
44006002	Ya/abuuseedá' mibá nee tsár eeharuusér hatlá' sleémeero kari ateét, kari báy, “I hariindaaká atén axweesantá Mungú kawa mawaan alki/ituuwo, nee tari dír qasmisuú wa iwiwiitaán.
44006003	Hhaeerén gimsé', múk faanqw tsawaaraak tla/angwhunge, oo ta hhoár i xua', nee oo taa hatsiís nee Qeeruú hhoohhoó' nee sagalooa, as kiwa qaasaan gawaá gadiyeérí ale.
44006004	Nee atén a kumiitaán baraá firooro nee baraá alki/ituú axweesantá Munguhe.”
44006005	/Aymuuwí iri sla'atiít dír boo/aydá' sleémeerowo. Stefano kuri tsawaár, heé haratlintaaór wa haats nee Qeeruú hhoohhooe, nee Filipo, nee Prokoro, nee Nikanori, nee Timoni, nee Parmena, nee Nikolao, kudá' aa ba/an oo yaamaá Antiokia.
44006006	Kiri sihhitís geerá ya/abuusér i alé, nee kiwa hhe'eés aleefirooro, dabaaín kiri qaás gawaaín i alé.
44006007	Axweesantá Mungú iri tsiyayaxát, nee faarór eeharuuse iri ló'wa doogigiín baraá Yerusalemuwo. Múk yaariír oo geeraharuusér saalíngw múk Yahudi iri haratlintií'.
44006008	Nee Stefano inós i haats /uuruú Munguhe nee aleesleemuuwo, muruú waa/oo/amór koóm guna tlehhiít, nee laydaá uren baraá tla/ángw múk wa ale.
44006009	Do'ko doó saaliingw i deer, oo ta babay doó saalíngw múk tinda gweér baraá lawaali'iimaro nee oo múk Kirene, nee oo múk Iskanderia nee oo mukdá' oo Kilikia nee Asia. Mukuú doó saaliingwí bahh'alé iri daqáy amór Stefano, as tiwa tlaampaa'amisiya' nee inós.
44006010	Ala kwa aleeslayká arba/ato as sagalooarí nee Qeeruuwí baraawós wa axweés.
44006011	Mukko kuri sluúk as tawa ooi, “Heewí ugwa axaasaán, i Mungú /ooslislín nee axweesanoó Musa.”
44006012	Muu guri lexutís nee bariiseero, nee intsaahhatuusér hara'ayár Musawo. Stefano kuri i daqáy, kuri huúw baraá doó kwasleema.
44006013	Lamabu'uusér lama kari sihhitís ar aa o', “Heewí axweesanoó /ooslislíngw diirí hhoohhoo', nee daanduú hara'ayár Musawo, gu mayká.
44006014	Asma aga axaasaán i kaahi, ‘Yesu Nasareti diirí ga hhitín nee unuudá' Musa naa atén i hara'ayín gi warqees.’ ”
44006015	Mukdá' sleémeero aa iwiit dír kwasleema, Stefano kuri ilaá i duxún. Gitsee/awós kiwa ár, a adór gitsee/aá malaykamo.
44007001	Geeraharusmoó úr oo saalíngw múk Yahudi iri oó', “Kaangwí oo lóe?”
44007002	Stefano iri oó', “Hhaee'eé' nee baabi'iieé', iia qaasaak. Mungú xirfuú koóm ina geehhooúy dír Abrahamu baabuúrén, qoomár iwa baraá yaamaá Mesopotamiár i dirii'i, qoomaadá' niwa loohiiká baraá yaamaá Harániro.
44007003	Mungú iri oó', ‘Ti'iitáng baraá yaamuuwoge nee dír xwayliitéroge. Tláw ay dír yaamuudá' án ni laqaam.’
44007004	Abrahamu iri tláy baraá yaamaá múk Kaldayó wa ale, iri hotángw áy baraá yaamaá Harani. Alaá gwa'arár baabuúwose Mungú guri loohatís ay baraá yaamuuká' kuungá' hamí ta hota'.
44007005	Ala Mungú yaamaá ngwa i haniís i kahhiyá', tam har digiruú wák. Tam inós na/aay gu konkahe, Mungú al'axweesani gari haniís gídaabá, ‘Yaamuuká' a kók nee xwaylarók.’
44007006	Mungú iri oó', ‘Xwaylarók i dahaaye tleehhít baraá yaamaá múk hatlae. Nee mukdá' giri lawaaler'ín tleehh, nee kiri tlehhma'aá tlákw i tlehhiit ay har qoomár kureeraá tsiirér tsiyáhh.’
44007007	Ala Mungú iri oó', ‘Ala xooroodá' inooín gi lawaale tleehh, aníng a sakwasleemuút. Aluuwo inooín tindiri ti'iit baraá yaamuudae, án tiri ilaiwawaa/ baraá yaamuuká' wa ale.’
44007008	Alqadór al/utlo gari alqadín. Abrahamu iri laqwaál Isaka, nee bál dakaát guri al/uútl. Isaka iri laqwaál Yakobo. Nee Yakobo iri laqwaál kudá' mibá nee tsár. Inooín a bariiseerén. Nee kudá' sleémeero kiri al/utlín.
44007009	“Bariiseerén tidá' Yosefu guri ilaá tlákw ar ga/eér, kuri weeriís as kuwa huwi yaamaá Misri. Ala Mungú i dinkwa nee inós.
44007010	Mungú guri ba/amís baraá slahha'amaayeerós tidá' sleémeerowo. Guri gitse/aá hhoó' i haniís nee sagalooa dír geerá Faraowo, waawutmoó yaamaá Misri. Yosefu kuri uráy i haniís nee Farao gawaá daanduú yaamuuwose nee daanduú do'ós sleémeerowo.
44007011	Giyeét niri tleér baraá yaamaá Misriro nee Kanaani sleémeerowo. Muu slahh'amkú úr guri sláy, tam baabi'iirén muruú /aymár gi buu' iri qwaár.
44007012	Yakobo ngiwa axaás gídaabá muruú /ayma i deer baraá yaamaá Misriro, baabi'iirén giri ya/aáw aa'aá geeraawo.
44007013	Tawa kií/ sagaáwa tsare, Yosefu tiri xu'utís dír hhaeewose. Hha'aá Yosefu niri xu'utitiyé' dír Faraowo.
44007014	Yosefu muu guri ya/aáw as baabuúín kuwa ateet nee mukós sleémeero, as tawa /eeti Misrír i alé, nee inooín sleémeero a mibeeraá faanqw nee kooán.
44007015	Yakobo iri aweér Misri, iri gwaá' baraadá' i alé, inós nee baabi'iitene.
44007016	Kiri huúw ay Shekemu, kiri foól baraá qaymoodá' Abrahamu aa tlaáxw ar peésa dír daaqoó Hamórí wa ale, tidár baraá Shekemu.
44007017	“Naagáy al'axweesantadá' Mungú aa haniís dír Abrahamu iwa naká/ boo/eesaro, mukdá' iri doogigín nee iri ló'wa tlaáhh baraá yaamaá Misriro.
44007018	Nee waawutmoó hatlá' kuri qaás baraá yaamaá Misriro, oo Yosefu gu xuaaká.
44007019	Kwí múk tlahhayrén guna baramaanuús, nee baabi'iirén giri tlehhema'aá tlákw i tlehhiít. Hara'aya gari haniís gídaabá na/'aá ninakw ki kwakwaahhi, as mindiwa hootiyé'.
44007020	Qoomaadae Musa kuri laqwaál. Inós ku hhoohhoó' ló' wa ale dír geerá Munguhe, kuri umín slahheeri tám doó baabuúwós wa ale.
44007021	Nee kuwa kwaáhh, dasír Farao guri slés, guri umiín adór na/aywós wa ale.
44007022	Musa kuri intsaahhatimís sagalooár múk Misri sleémeerowo. Tari heé ilakaahaár baraá axweesanto nee baraá tlehhemi'iwo.
44007023	“Kureeraá mibeeraá tsiyáhh ngiwa áy, kwasleema gari tsaát baraá muunaáwose hhaeewós múk Israeli ngiwa qaytsuú ay.
44007024	Heé wák guri ár, naxés ku hara/uuntsitsín nee heé Misri. Musa heedá' guri aleeáy, heedaáduú Misri guri gaás.
44007025	Inós ngi xui hhaeewós ngi tsaahhiyá' gídaabá Mungú gin ba/amár i hanmiis ar dakós, ala ngaa tsaahhi'iiká.
44007026	Looaytleérós iri malé daqáy amór hhaeewós. Iwa hardáh naxés múk tsár oo Israeli ti muux. Giri har'ohín iri oó', ‘Xaysé' muk'eé', kuungá' a hhae, misti hara/untsitsiindá'?’
44007027	Ala kudá' kuqá' hara/untsitsiím, Musa guri tliwií/ amorqá' i ale, iri oó', ‘Heé kuúng ugwa uráy qaas, nee tawa har'ohusmoorén, a heemá?
44007028	Aníng i gaasár wa slá'a, adór heeduú Misri taa gás isá/.’
44007029	Musa /aymuuwí nguwa axaás, iri goów ay yaamaá Midiani. Iri dahi'iimár ar hoót ayaadae. Na/'aá tsár awa daaqaay gay ayaadá' wa laqwaál.
44007030	“Kureeraá mibeeraá tsiyáhh niwa waarahhiyé', kuri i hardáh nee malaykamoó Aako baraá darmuú tloomár Sinai, ar asltá gawaá kiintuú wa oh.
44007031	Musa gadaádá' ngiwa ár, iri waa/oó/, ala iwa tseewúy as adoodá' ngiwa ari, afór Aako gari axaás ar kah,
44007032	‘Aníng a Mungú baabi'iiwók, Mungú Abrahamu nee oo Isaka nee oo Yakobo.’ Musa iri daaraxaát, iri naá/ tam qaytaro.
44007033	Kuri báy nee Aako, ‘Ya/ataawók duuxeek gawaá ya'aawo. Asma diirí tawa sihhimit a yaamaá hhoohhoo'.
44007034	Aníng slahha'amaayér muk'eé' aga ár, kudá' baraá Misrír i dirií'. /Aa/eeín iga axaás, aníng nina aweér as ngiwa ba/amis. Gawaá adoorihe, qwaláng, aníng kuúng u ya/aáw ay yaamaá Misri.’
44007035	“Musawí an kudá' taa sií' nee baabi'iihúng, kuri babáy, ‘Heé kuúng ugwa qaas a heemá tawa heé úr nee tawa har'ohusmoorén.’ Ala Musawí an kudá' Mungú aa ya/aáw sleeme, tawa heé úr, nee gweerusmo, kuwa alee/iisi nee malaykamoodá' gwa i geehhoouy ar baraá kiintuú asla.
44007036	Kwí an kudá' inooín nga duux, layu gina tlehhiít nee muruú waa/oo/amór koóm baraá yaamaá Misrír wa ale, nee baraá tlawtá Shamú wa ale, nee baraá xanxaay, ar har kureeraá tsiyáhh.
44007037	Musa an kudá' múk Israeli gwa bay, ‘Aakoó Mungúhúng aarusmo ngu sihhitis baraá tla/ángw hhaeehúng wa ale, adór aníng, inós iiár i qaasaak.’
44007038	Qoomár muu iwa burumburiit baraá xanxaywo, Musa ina sihhiít tla/ángw bariiseerén nee malaykamo, kudá' aa axwees nee inós gawaá tloomár Sinaír wa ale. Inós axweesanoó slafiingw nguna ilaóh, as nguwa atén i haniisi.
44007039	“Heewí baabi'iirén ngwa slai'iiká ilaiwa/ameero, ala kuna sií' amór saáw i alé, nee baraá muner'ine tari kií/ Misri.
44007040	Haruni kuri báy, ‘Mungui tleehhang awa atén ti geerahará', asma Musawí atén taa hingees baraá yaamaá Misrír wa ale, gár gwa eer a xuanaaká.’
44007041	Murslaaqatuú dama kuri mungú tleéhh deeloodane, kuri ilahhooár i hanmiís, gadiyér dabaaín kay sa qwalalaá/.
44007042	Mungú iri gurhaamuút, giri geexáy as murslaaqatuuín ngu xirfeemisiye', adoodá' kara gooín baraá kitaabuú aaruuseero gídaabá, ‘Kuungá' múk Israeli, hikwaadá' nee ilahhooadá' ta hanimisé' kureeridá' mibeeri tsiyáhh baraá xanxáy wa ale, a ngina aníng i hanmisí'i?
44007043	Aasla'áy, a aningeeká. Kuungá' heémár Moleki ana gagariindé', nee tsetsee/ír mungúhúng, kudá' ta babay Refani, murslaaqatuudá' taa tlehhé' as kuwa sluufimisa'. Gawaá adoorihe án kuungá' nu loohatís nuri har waarahhaás Babuloniro.’
44007044	“Baraá xanxaywo baabi'iirén heémár lamabu'uungw ngi koná'. Mungú tina geehhoeés dir'ín i aleeró ar baraá heémadá'. Heémadá' kana tleéhh ar adoodá' Mungú ngira hara'ayín dír Musá i alé, nee ar slaqsaydá' Mungú aa laqán dír Musa.
44007045	Aluuwo bariiseerén heémarí gari ilaót dír baabi'ii'ín wa ale. Kari gagaarín qoomár kiwa geeraharahari nee Yoshua. Qoomaadae Mungú múk xoordu guri guús geerá baabi'iirén wa ale. Baabi'iirén niri dahiyé' baraá yaamuudá', yaamuudá' ngiri hayohiyé'. Heémadá' iri hotaatiín baraá yaamuudá' wa ale ay qoomár Daudi.
44007046	Daudi inós gurtleemuú Mungú guna sláy nee Mungú guri firín. Daudi ya/aamár Mungú gari firín as do' nguwa tleehhi oo Mungú Yakobo iwa hooti.
44007047	Ala heé do'dá' gwa tleehh aluuwo a Sulemani.
44007048	“Ala Kudá' Gawtí dirií' i hootiiká baraá maraá taa tleéhh ar dabaá muu. Adoorí aarusmo gaa qaroó oó', gídaabá,
44007049	‘Aako i kaahi, Doori a dír kitangw'eé' kuduú aleesleemu, nee yaamu a dír ya'aaeé' ngi qaas. Ala doó kuungá' ni aníng i tlehha' a doó adoomá? Laqaá dír án niwa iwiwiit a dír adoomá?
44007050	Ahaá, muruuwí sleémeero dákw gwa tleehh a kwe'eéneéke?’
44007051	“Kuungá' tundu sage gawdén. Slám munerhúng nee iiaahúng a adór taqár múk Mungú xua'aaká. Umuúqo daqto kuungá' Qeeruú hhoohhoó' un siaiindá' adoodár baabi'iihúng sleeme naa tleehhiyé'.
44007052	Aaruusér baabi'iihúng aa meér gusisiingo a gaalá? Inooín aaruuse kana tsuú/, tidá' aa aaririin gídaabá kudá' ganaá' ni hardah. Hám kuungá' ugwa saki/é' kuri gasé'.
44007053	Kuungá' tam hara'ayár Musa aga sleeri'i ar loohír malayke, ala tam adoorihe hara'ayadá' aga oti'iiká.”
44007054	Axweesanaywí kuwa axaás, muner'ín kari slahhe'eemiís, Stefano kuri /atló i tlu'ún.
44007055	Ala Stefano inós i haats Qeeruú hhoohhooe, ilaawós giri kiririhhín gawaá doori, xirfuú Mungú guri ár, nee Yesu aa sihhiít bihhaá dákw doó /iyáy oo Mungú.
44007056	Iri oó', “Doori iga ár naa gweeritiyé', nee Garmoó Hee aa sihhiít bihhaá dákw doó /iyáy oo Mungú.”
44007057	Tari tsimahhuús ar afór ur. Iiaaín kiri tuntuúk. Stefano kuri i haratláy sleémeero ar muunuú wák.
44007058	Kuri duúx tsee/aá i alé gixsaro, kuri tlaquút ar tlaa/e. Nee lamabu'uuse inqwaruuín guri qás dír ya'aá garmaako ta babay Sauli.
44007059	Stefano qoomaadá' kuwa tlaquuti ar tlaa/e inós iri firín iri oó', “Aakoó Yésu, muunuúeé' ilaooheek.”
44007060	Iri tumbarara'aátc, iri tseé' ar afór ur, iri oó', “Aáko, tlakweemaaká' mi daanduuín i faaraar.” Adoorí ooaro ngiwa hhe'eés, iri gwaá'.
44008001	Nee Sauli gaasadá' gari sa qwalalaá/. Baldá' gusisíngw úr oo múk Kríshaanáy iri iimu/ún baraá Yerusalemuro, sleémeero tari diyaya/aát baraá yaamaá Yudearo nee Samariaro, ala aqo har ya/abuuse kilós.
44008002	Múk Mungú ilaiwawaá/ Stefano guri foól, kuri sa tsuunqumiís ló'wa ale.
44008003	Ala Sauli múk Kríshaanáy guri gusiisín. Iri daráh baraá umuúqo do'o, hhawaate nee /ameenaro giri duuruxún, giri dahamiís baraá doó tseegamo.
44008004	Ala eeharuuseedá' aa diyaya/at iri tleér amorqá' nee amoorihe, Ya/abtór hho' kari alki/iít.
44008005	Filipo iri aweér ay baraá gixsár Samaria, iidíguú Kristo guri alki/iít dír múk i alé.
44008006	Filipo axweesantá Mungú ngiwa alki/iít nee layu ngiwa tlehhiít, boo/oó muu axweesanaydá' guri iiár i qamín ar muunuú wák, kudá' Filipo aa axweés.
44008007	Asma múk yaariír i neetlaamér kón, neetlaameedá' iri /aa/amiín ar afór ur, iri ti'imít. Nee múk yaariír oo tiqtír sol'omit nee taqooraay kuri hungu/utimís sleeme.
44008008	Qwal/uú yaariír iri hardáh baraá gixsadaádá' i alé.
44008009	Heeko umuuwós ta babay Simoni i deer baraá gixsadae. Inós a qwaslaarmo. Múk yaariír baraá gixsár Samariaro waa/oo/amór yaariir gana ara'ár, asma inós i kaahi, “Aníng a heé úr.”
44008010	Heewí kun iiár i qamín nee múk yaariír, heé niiná tam heé úr, ta kaahi, “Heewí an aleesleemuuduú Mungú, kudá' tawa kaahi aleesleemuudá' úr.”
44008011	Heewí kun iiár i qamín asma de'emaá yaarire waa/oo/amo gan tlehhiit ar qwaslaari'iimarós.
44008012	Ala daxta mukdaádá' axweesantá Filipo gari haratlintií', daanduú iidíguú Ya/abtór hho' ar Mungú nee Yesu Kristo, kiri baatimiís, hhawaate nee /ameenaro.
44008013	Simoni inósuú kilá' sleeme iri haratlintií', kuri baatiís, tiri alkoomakoné' nee Filipo. Slám iri waa/oo/amín layu ngiwa ár, nee muruudá' xuawaslén oo aa tleehharuut.
44008014	Ya/abuuseedá' Yerusalemúr i dirii' gari axás gídaabá múk Samaria axweesantá Mungú gaa ilaóh. Petro nee Yohana kiri ya/aáw amoodí alé.
44008015	Inooín tawa hardáh amoodí alé, mukdá' haratlintii' kuri aleefirín as Qeeruú hhoohhoó' kuwa ilaoohi.
44008016	Asma tam heé wák oo Qeeruú hhoohhoó' gwa ilaoh i kaahh, aqo kina tawó baatimiís ar umuú Aako Yesu.
44008017	Petro nee Yohana daber'ín kari qaás gawaaín i alé, nee Qeeruú hhoohhoó' kuri ilaóh.
44008018	Simónuduú qwaslaarmo adoodá' ngiwa ár, gídaabá muu Qeeruú hhoohhoó' ngu slasláy ar dabér ya/abuuse, peésa gari haniisár wa slaá',
44008019	iri oó', “Aleesleemuuwí aníng i haniisare' sleeme, as daqaní umuúqo heewo oo aníng ni dakw'eé' i qaas, masók Qeeruú hhoohhoó' gu sláy.”
44008020	Ala Petro iri oó', “Kuúng nee peésaroge, tsarere'eét, asma kuúng ka xu', /uuruú Mungú ku slasláy ar peésa.
44008021	Dinku'uumár kuúng nee atén i káhh gawaá kaangwihe, asma muunuúwók ku hhoohhooeeká dír geerá Munguhe.
44008022	Gawaá adoorihe tlakweemaawók kwisingá' hhu'u'umeek, Aako na firiimeek, as inslawaysíng oo muunuúwók nguwa gurtlay.
44008023	Asma án kuúng u ga/áw, da/itá baraá guruuwók i qarqát adór saaxí. Slám kuúng tlakweema ugwa tseegiyé'.”
44008024	Simónuduú qwaslaarmo iri oó', “Án aleefiriimaaré' dír Aakoowo as muruusíng sleémeero naa aníng i katé' án iwa pa/i.”
44008025	Petro nee Yohana Ya/abtór Aako kawa hhe'eés lamabu'uungo nee alki/ituuwo, tari kií/ ay Yerusalemu. Loohiro Ya/abtór hho' kari alki/iít baraá gixsadaá ninakw awa yaariir baraá yaamaá Samariaro.
44008026	Malaykamoó Aako iri axweés dír Filipo, iri oó', “Sihhiít tláw bihhaá basa, ay loohidá' naa Yerusalémúr wa tleer ay Gasa.” Loohidá' a loohír xanxaay.
44008027	Filipo iri tláy, hamtidár kilae heeko guri ár, heé Kushír daáhh. Inós a sagesihhitusmoó wák dír Kandake, waawuto'ór yaamaá Kushi, nee daqaari'iimarós sleémeero gan ga/áy. Inós ina Yerusalémú káy, as Mungú nguwa sluufimisuú ay.
44008028	Nee niwa kií/, aa iwiít gawaá gaárirós, i kitaábuú aarusmo Isayá soomuus.
44008029	Qeeruú hhoohhoó' iri oó' dír Filipo, “Tseewúw dír bihhaá gaárirí, eeharahareek.”
44008030	Filipo iri tláy ar ti'iingw, heedaádá' guri iiár i qaás, naxés i kitaabuú aarusmo Isayá soomuus. Iri oó', “Tisíng ta soomus a tsatsahhaánda?”
44008031	Heedaádá' iri oó', “Aníng adór ngir tsaahh a idoomá, heé i geeraharahaár bir kaahh.” Filipo kuri firín iwa tsa/an gawaá gaáridá' dinkwa nee inós.
44008032	Nee gooidá' i soomuusi a tí, “Inós kuna huúw didár mura' kuwa tsu/a/in adór bee/ír wa ale. Nee adoodár deelmoó bee/i ir xaslmaamiti dír geerá heedaádá' se'eengw tlaaqa, nee inós sleeme ina xasliít adoodár alé, afkós gwa waatleesiiká.
44008033	Qoomár inós kuwa niinaweesa hhe'eés, sakwasleemarós kari hingeés. Heé tlahhaywós alki/ituwo gu aleesláw a heemá? Asma slafiingós kuna hingeés baraaká' yaamuuwo.”
44008034	Heedaáduú Kushi Filipo guri báy, “Aníng i ooang, aarusmoowí axweesanaywí i kaahi a daanduú heemá? A daanduuwósuú kiláe, laqaá a daanduú heé hatlá'?”
44008035	Filipo iri ilawaáts, Ya/abtór hho' ar Yesu gari dirós i alki/iít. Dír ngiwa iimu/un a dír axweesantadaádá' heedaádá' aa soomuús.
44008036	Tari kumiít loohiro, tari hardáh dír ma'aay i dirii'iya'. Heedaádá' iri oó', “Qaytsiít, ma'aay ga/aaweek. Gár aníng i il/aam a milá, ar tis baatisiiká?” [
44008037	Filipo iri oó', “Kuúng bar aga haratlintí' ar muunaáwók sleémeero, tu baatiis.” Heé aáng iri oó', “Aníng aga haratlintií', gídaabá Yesu Kristo inós a Garmoó Mungú.”]
44008038	Hara'aya gari haniís ar gaári iwa sihhit. Filipo nee heedaádá' tari al'aweér baraá ma'aay. Heedaádá' kuri baatiís.
44008039	Qoomár tindiwa tsa/a/an baraá yaaér wa ale, Qeeruú Aako Filipo guri ar tláy. Filipo kwaa sangw malé ariiká nee heedaádá'. Heedaádá' iri kumiít aaiiwose, i qwalalaa/.
44008040	Ala Filipo kuri malé ár baraá gixsár Asótór wa ale, qoomár iwa waarahhi Ya/abtór hho' gari alki/iít baraá gixsadu sleémeerowo, tam garwa hardáh ay Kaisaria.
44009001	Ala Sauli iri kumiít eeharuusér Aako ngiwa dae tlaaqi, nee adór ngir tsu/i gari leelehhiít. Iri daqáy dír geeraharusmoó úr oo saalíngw múk Yahudi.
44009002	Barwadu giri firín awa i huwi baraá gixsár Dameski, awa taa gooín amór maraá saaliingw, as múk aa sláy nguwa tsegiiti, kudá' loohír Mungú gaa eehaar, hhawaate nee /ameenaro, nee nguwa huwi baraá Yerusalemu.
44009003	Qoomár iwa aa'aá kay, iwa nakaá/ Dameski, gwa/ateemaá gawaá dooraá dahhá' nguri i gwa/aatiyé' ar gaanslaay bihhe sleémeerowo.
44009004	Sauli iri yaamí huú', afoo gari axaás ar inós gwa babeer, “Saúli, Saúli, ahaá waáy, án mis gusiisiín?”
44009005	Sauli iri oó', “Kuúng a heemá, Aáko?” Heedaádá' iri oó', “Aníng an Yesudá' kuúng ta gusiisiin.
44009006	Ala kuúng na sihhiít, baraá gixsa i daheek, nee adór kuúng wa hariim tleehhamooro kingi kuúng i oó'.”
44009007	Nee mukdá' nee Sauli ti alkoomá' tari sihhiít, tari tawó didí qartlimiít, asma afoo ka axamiis, ala hee ku ga/ayká.
44009008	Sauli niwa yaamuú wa tláy, iwa qaytsiít, naxés ilaawós i xumiisiaaká. Mukdá' nee inós ti alkoomá' guri dawa óh, guri huúw ay Dameski.
44009009	Iri iwiwiít deelo tám, i xumaamisiiká, slám i /ayayinká nee i wahahanká.
44009010	Ala baraá Dameskiro eeharusmoko i deer, umuuwós a Anania. Aako iri oó' dír Anania ar baraá iigu'utu, “Anania.” Anania iri oó', “Aníng a diirí, Aáko.”
44009011	Aako iri oó', “Sihhiít, tláw ay dír loohidá' ta bay Loohír aa gana'. Heé ta bay Sauli, oo yaamaá Tarso, na yaahaaseek dír doó Yudá wa ale. Inós haandá' hamí i firiirín.
44009012	Nee inós heé umuuwós ta bay Anania gwa ár, ar baraá iigu'utu, iwa baraadí darahi as nguwa dabí qaasi, ilaawós iwa malé xumsór i ki/iya'.”
44009013	Ala Anania iri oó', “Aáko, iidíguú heesíng aníng ugwa axmamiís dír múk yaarire, gídaabá heewí muruú tlákw gwa tlehhahhiít dír mukók oo hhohhó' oo baraá Yerusalemuwo.
44009014	Slám ayaawihe hara'aya ga kón ar amór geeraharuusér urén daahh ar saalíngw múk Yahudi, ar muu sleémeero nguwa tsegiiti, kudá' umuuwók ateetimá'.”
44009015	Ala Aako iri oó', “Kuúng tláw, asma heesíng a xooslmoó aníng naa tsawaár as iidíguueé' nguwa xu'utisi dír xoordu nee dír waawitá nee dír múk Israeli.
44009016	Aníng a inós i laqaám adór slahha'amaaye kar yaariír ar inós wa hariím sleemuuwo as aníng.”
44009017	Anania iri tláy, iri baraá do'dí dáh. Sauli guri dabí qaás, iri oó', “Hhiyaaeé' Sauli, Aako aníng iga ya/aáw, Yesu, kudá' kuúng ugwa i geehhouy baraá loohidá' nira hardát. Inós iga ya/aáw as ilaawók niwa male qaytsitiya', tuwa hatsisi Qeeruú hhoohhooe.”
44009018	Hamtidár kilae muruú adór qafo ina baraá ilaawós wa paáhh, iri qaytsiít, iri sihhiít, kuri baatiís.
44009019	Iri /ayín, /uuru guri sláy. Iri amoodá' wa hoót deelór hhaawaakahe dinkwa nee eeharuusér baraá Dameski.
44009020	Iidíguú Yesu guri alki/iít baraá maraá saalíngw wa ale gídaabá inós a Garmoó Mungú.
44009021	Nee múk kaangwí gwa axaas sleémeero tari waa/ooamín tari oó', “Heewí a kudá' múk Mungú gwa slahhe'emiísiíke baraá Yerusalémú wa ale, mukdá' umuuwí gu ateetiím. Nee gár nisa diirí hardáh aqo kaangwí, ngiwa tsegiiti nee ngiwa huwi amór geeraharuusér uren ar saalíngw múk Yahudi.”
44009022	Sauli ina kumiít ar pihhu'uuma axweesantá Mungú alki/ituuwo, múk Yahudi oo Dameskír i dirií', gurir baá/, ngiwa laqaqan gídaabá, “Yesu an Kristo.”
44009023	Deelór yaariir iwa waaráhh, múk Yahudi tari al axweés kuwa gaasi.
44009024	Ala fuqurangw'ín kudá' Sauli guri tsaáhh. Inós kuri gigidín dír afér gixsár wa ale xweera nee tlaatla/aango, as kuwa gaasi.
44009025	Ala eeharuuseerós xweeraawo guri dúx guri qás baraá lakwanti, guri aweerís ar gawaá koo/ír taa harweér ar gixsa.
44009026	Nee Sauli iwa hardáh Yerusalemu, iri haragwagwa'án dír eeharuuse, ala eeharuuseedá' sleémeero inós guri da'ayumít, asma kwa tsaahhiiká inós tawa eeharusmo.
44009027	Ala Barnaba Sauli guri huúw amór ya/abuuse. Kaangwí guri dir'ín i alki/iít adór Sauli Aako ngura ár loohiro, nee adór Aako ira axweés nee Sauli, nee Sauli Ya/abtór hho' adór ngira alki/iít ar pihhu'uuma baraá Dameskiro ar umuú Aako.
44009028	Sauli nee inooín tari alhoót baraá Yerusalemú wa ale, iwa darahi nee iwa ti'imiiti.
44009029	Ya/abtór hho' gari alki/iít ar umuú Aako, ar pihhu'uuma. Iri axweés nee tiri tlaampa'amisiyé' nee múk Yahudi, kudá' tsifrír Yunanír ar axweesá'. Ala inooín adór kur gaasi kari axweés.
44009030	Ala hhae lama ngiwa slayé', Sauli kurir tláy, kuri haydohiís ay Kaisaria, as iwa kumiiti ay gixsár Tarso.
44009031	Múk Kríshaanáy amohhooa gari sláy baraá yaamaá Yudea sleémeerowo nee Galilayaro, nee yaamaá Samaria. Tari kwaá/ gawaá loohír Aakoowo, tari kumiít baraá ilaiwa/amér Aakoowo, nee tari doogigín ar alee/isoó Qeeruú hhoohhoó'.
44009032	Nee Petro iwa harweeriirín, iri aweér ay amór múk Mungú oo yaamaá Lida.
44009033	Baraá yaamuudae heeko guna ár, umuuwós a Ainea. Heewí i gawaá faltá hotaatín kureeri dakaát, asma a heé aa sol'omiit.
44009034	Petro iri oó', “Ainéa, Yesu Kristo kuúng u hungu/uus. Tláw, faltók amohhe'eeseek.” Qoomadár kilae iri tláy.
44009035	Nee muu sleémeero oo baraá yaamaá Lidár i dirií' nee Sharoni, Ainea kuwa ár, Aako kuri haratlintií'.
44009036	Nee eeharuso'orka wák i deer baraá gixsár Yafaro, umuuwós a Tabita, tsifrír grikiro a Dorkasi (gídaabárós a tlaaqati). /Ameenirí tlehhema'aá hho' awa yaariir gaa tlehhaahhít, nee ilahhooa ga hanmaamís dír múk i alé.
44009037	/Ameenirí deeloodae tiqti gana ót, iri gwá'. Nee hamaatlaro kawa hhe'eés, kari qaás gawaá goroófad.
44009038	Gixsár Lida ka tseew dír Yafaro. Eeharuuse gari axás gídaabá Petro i amoodá' i dirii'. Múk tsár guna ya/áp amoorós i alé. Petro kuri harhheehhe'eés kuri báy, “Qwaláng ar gaanslaay.”
44009039	Petro iri tláy, nee inooín tiri koné'. Iwa hardáh, kuna tsa/aás gawaá goroófa. /Ameenár kwaeeli sleémeero tana bihhiiwós i sihhiít, ta /aa/amín, kuri inqwaruú i laqaqán, nee hii'ii, kudá' Dorkasi aa hirít qoomár iwa slaf.
44009040	Petro muu sleémeero guna tsee/í duúx. Iri tumbarara'aát, iri firín. Iri amór tuuaár i warqáy iri oó', “Tabita, tlawáng.” Iri qaytsít, nee Petro nguwa aán iri tleér, iri iwít.
44009041	Gari dawa óh, gari sihhitís. Múk Mungú nee /ameenár kwaeeli giri ateét, /ameenidá' gana geeraaín i qaás ka saxamaar.
44009042	Kaangwí ina xu'utiít baraá gixsár Yafa sleémeero. Múk yaariír Aako guri haratlintií'.
44009043	Petro deelór hhaawaaká gana hhe'eés baraá Yafár wa ale dír doó heeko ta bay Simonú kadaá tlehhahhiít.
44010001	De'emadaádane heeko i deer oo baraá gixsár Kaisaria. Umuuwós a Kornelio, geeraharusmoó askaarír yaamaá Italiár daahh.
44010002	Inós a heé Mungú gu ilaiwawaá/, nee múk do'ós sleémeerowo. Slám muu gun qaaqáy ilahhooár yaarire, nee Mungú gun firaarín daqisleém.
44010003	Looarka wake iigu'utu guna ár qoomár looár gwaleél ar tlaatla/aangw. Malaykamoó Mungú guna i daqáy iri oó', “Kornelío.”
44010004	Kornelio malaykamoodá' guri i qaytsita hhe'eés, iri da'ayuút, iri oó', “Gaa a milá, Aáko?” Malaykamo iri oó', “Firoorók nee ilahhooaro naa hardihiyé' gawaá doori dír geerá Mungí alé, nee Mungú gaa tsaáhh.
44010005	Gimáy, muu na ya/aaweek ay Yafa, Simoni ateeteek, kudá' ta bay Petro.
44010006	Inós a dahaymoó heeko ta bay Simonú kadaá tlehhahhiít, do'ós i afaá tlawtí dirii'. Inós tidá' kuúng wa hariim tlehhmuuwo ngi oo'.”
44010007	Malaykamoodá' iwa quútl, Kornelio sagadiyuusér tsár ar do'ós gari ateét, nee askaarmoó wák oo Mungú gu ilaiwawaá/, baraá askaáridá' inós gu sagegadiyumamisa daqisleeme.
44010008	Nee iidíguuwí sleémeero nguwa hhe'eés alki/ituuwo dir'ín i alé, giri ya/aáw ay Yafa.
44010009	Bál tsár tawa baraá aaí dirii'i, gixsa kari i tseewúy. Qoomaadae Petro iri tsa/án gawaá daanduú do', as iwa firór ay. Qoomaadá' a looár lahhoó' ar tlaatla/aangw.
44010010	Petro iri qwariít, i /aymár slaa'. Qoomár tawa muruú /aymár amohhe'eemisi, iigu'utu guri ár.
44010011	Doori giri ár naxés naa gweeriitiyé', nee gár adór inqwaarír yaariir kingi aweerimiis ar pasleemaá tsiyáhh ay yaamu.
44010012	Nee baraá inqwaaridae makaá da'awemo sleémeero awa ya'a' tsiyáhh i dayá', nee awa gur'ér ar hi'imiitá' sleeme, nee tsir/ooro.
44010013	Afoo gari axaás i kat, “Pétro, tláw, makaysíng tsu/eek, /ayeek.”
44010014	Ala Petro iri oó', “Aasla'áy, Aáko, asma aníng gár slasla/aar aga baloó /ayiiká.”
44010015	Afoo guri i hardát sagaáwa tsár wa aleeró, guri beér, “Muruú Mungú aa hheehhe'eés, kuúng mu slasla/aruú babawaar.”
44010016	Kaangwí ina tleehharuút sagaáwa tám wa ale. Aluuwo xooslmoodá' kuri ilaóh gawaá doorí wa ale.
44010017	Petro iwa iigu'utudá' aa ár aldakuuti, mukdá' taa ya/aáw nee Kornelio, doó Simoni kuwa hhe'eés yaahasto, tari sihhiít afkuú doó i alé,
44010018	tari ateét, tari oó', “Simonudá' ta babay Petro i baraá do'wíhe?”
44010019	Ala Petro qoomaadae i iigu'utudá' aldakuut. Kuri báy nee Qeeruú hhoohhoó', “Mukko tám kuúng u leelehhiit.
44010020	Tláw, aweér, nee inooín ti koondé'. Ma xuruutaar, asma heé mukwí ngwa ya/aaw a aníng.”
44010021	Petro iri aweér amór mukdá', iri oó', “Heedá' ta leelehhita' a aníng. Ma katá'?”
44010022	Tari oó', “Kornelio, geeraharusmoó askaári, atén tina ya/aáw. Inós a heé ganaá', slám a heé Mungú ilaiwawaá/, nee adór tar heé hhoó' múk Yahudi sleémeero ga xuu'. Inós kuna báy nee malaykamoó hhoohhoó' muu nguwa ya/aawi amoorók, as kuúng tawa amór do'ós i daqeer, as axweesantók ngiwa axaasi.”
44010023	Petro mukdá' guri ilaóh dahaayeerós wa ale ar qwala/, guri deeliís baalaadae. Looitleérós Petro iri tláy dinkwa nee mukdá', nee hhaeekaari gixsár Yafár hootá' tiri alkoné'.
44010024	Nee bál tsár malé alé iri hardáh Kaisaria. Amoodae Kornelio gina daamarán, nee múk do'ós gwa burumbuúr nee mulqeerose.
44010025	Petro iwa dáh, Kornelio nina al'awín iri tumbarara'aát dír geeraawós i alé.
44010026	Ala Petro guri tleés iri oó', “Sihhiít, asma aníng sleeme a hee.”
44010027	Qoomár tawa axweesi, iri dáh baraá doó i alé. Petro múk yaariír nguwa ár oo taa burumbuúr,
44010028	iri oó', “Kuungá' a xuá' gídaabá, a hariímarooká heé Yahudi iwa aldinku'uusi nee heé xoorór hatlá', tam nguwa i daqay. Ala Mungú nga dir'eén i laqán, án mawa gaa oó' daanduú heewo gidaabá ‘ku tlaákw’, laqaá ‘ku slasla/aár’.
44010029	Gaarí an gár aníng nisa ya/aám hardahamuwo qoomár tiwa ateet, mawa sií'. Ala hám daxta gár isa ateté' a milá?”
44010030	Kornelio iri oó', “Deelór tám ar aa waaraahhi siiwár adoorihe qoomár looár gwaleél, aníng a saaliím baraá dooeé' wa aleeró. Heeko inqwar /awák nina geeraaeé' wa adaá ti'iít,
44010031	iri oó', ‘Kornelío, firoorók kaa axaás nee ilahhooarók Mungú ga xuu'.
44010032	Ala kuúng muu na ya/aaweek ay Yafa. Simoni ateeteek, kudá' ta babay Petro. Inós haandá' i dír doó Simoní dirii', kudá' kadaá tlehhahhiít. Do'ós i afaá tlawi. Nee Simoni birna hardáh, inós kuúng u intsaahhatis.’
44010033	Nee hamtidár kilae án muu nguri ya/aáw ay amoorók. Nee kuúng adór hhoo' aga tléhh niwa hardát. Ala hám daxta atén sleémeero a dír geerá Mungú i diriiaán, as tidá' sleémeero ar Aako naa kuúng i hara'ayín kawa axaasaan.”
44010034	Petro iri axweés, iri oó', “Daxta aníng aga tsaáhh gídaabá Mungú barqaanti ga konká.
44010035	Umuúqo heewo oo Mungú gu ilaiwawaá/, nee tidá' ganaa' ar Mungú i slai ga tlehhiít, inós ku ya/án nee Mungú, tam oo xooro gaalá.
44010036	Kuungá' a xuá' Ya/abtoodá' Mungú aa huúw dír múk Israeli, Ya/abtoodá' hho' ar wayda ar loohír Yesu Kristo. Inós an Aakoó muu sleémeero.
44010037	Muruudá' sleémeero aa tleehharuut baraá yaamaá Yudea sleémeero kuungá' u xuá'. Ina iimu/ún baraá yaamaá Galilayár wa ale, alaá baatismooduú Yohana aa alki/iít.
44010038	Kuungá' iidíguú Yesú Nasareti u xuá', adór Mungú ngura Qeeruuwós oo hhoohhoó' i haniís nee /uuru. Inós ina hii'imiít umuúqo diiro, gadiyér hho' gari tlehhiít, nee muu sleémeero guri hungu/uumiís, kudá' Neetlaangw aa slahhe'eemiís. Asma inós nee Mungú a dinkwa.
44010039	Nee atén a lamabu'uusér muruudá' sleémeero aa tleéhh baraá yaamaá múk Yahudi nee baraá Yerusalemu. Inooín inós kuna kikií' gawaá peehhi, kuri gaás.
44010040	Ala Mungú guri waasle/atís bál deelór tame, guri aleesleemuú i haniís iwa geehhouy.
44010041	Ala a dír muu sleémeerowooká, a dír ateédá' Mungú aa qaroó tsawaár lamabu'uusér wa ale. Atén ana /ayiimaán nee ana wahaamaán nee inós, alaá inós niwa waasleé/ baraá múk aa qaátl wa ale.
44010042	Inós hara'aya ngina haniís ar muu kuwa Ya/abtór hhó' i alki/iitaan nee kuwa lamabu'uumaan, gídaabá kwí an kudá' taa hara'ayár i haniís nee Mungú, múk slaáf nee múk aa qatli nguwa sakwasleemuuti.
44010043	Kwí aaruuse sleémeero guna adoorír lamabu'uún, gídaabá umuúqo heewo oo gwa haratlintii', tlakweemaawós ki hingees ar umuuwós.”
44010044	Qoomár Petro iwa axweesantadí kahhi, mukdá' sleémeero axweesantadá' gaa axamiis. Qeeruú hhoohhoó' nguri slayé'.
44010045	Ala múk Yahudi kudá' aa haratlintii', kudá' nee Petro naa al daqaye', tari waa/oó/, asma Mungú múk xoordaá hatlá' sleeme gwa tawó qáy Qeeruú hhoohhooe.
44010046	Asma kina axamiís tawa axweesi ar tsifrír xuawaslen nee Mungú kuwa xirfayeemisi. Petro iri oó',
44010047	“Heé ma'aay gi /itiím a heemá ar mukwí kus baatisiiká. Asma mukwí Qeeruú hhoohhoó' gwa ilaóh adór atén wa ale.”
44010048	Petro iri oó', “Mukwí ku baatimiisi ar umuú Yesu Kristo.” Nee inooín Petro kuri firín iwa ayaaín wa hooti deelór niinawe.
44011001	Ya/abuuse nee hhae awa baraá yaamaá Yahudír i diriiá' iidík nguna slayé', gídaabá múk xoordaá hatlá' sleeme axweesantá Mungú gaa ilaóh.
44011002	Nee Petro iwa Yerusalémúr i tsa/án, mukdá' hara'ayár al/utlo gaa ak ooha hhe'ees tari kaangaanuús,
44011003	tari káh, “Ana dáti amór múk taa al/utliniiká tari /ayiín dinkwa nee inooín.”
44011004	Petro iidíguuwí adór ira tleehharuút iimír iimu/úngw wa ale, guri dir'ín i alki/iít ar digir wakeetiingw, iri oó',
44011005	“Aníng niwa Yáfár i dirií', qoomár niwa fiririim, iigu'utu ngway ár, gár adór inqwaarír ur ar ta kon ar pasleemaá tsiyáhh ana ár, kingi gawaá doorí wa /aytimiis ay didá' án ni dirii'.
44011006	Gadaádá' ana ló'wa ga/áw, án ngari aldakuút, makaá ya'a' tsiyáhh awa yaamu ngari ár, nee makaá sla/a, nee yau wasle, nee tsir/ooro.
44011007	Afoo ngay axaás ar aníng babaw, ‘Pétro, tláw, muruusíng tsu/eek, /ayeek.’
44011008	Nay oó', ‘Aasla'áy, Aáko, asma gár ta waki laqaá ar slasla/aar, aníng aga baloó /ayiiká.’
44011009	Afoodá' nay malé gawaá doorí wa kí/, sagáwa tsár wa ale, iri ó', ‘Muruú Mungú aa hhohhoeés, kuúng mu babawaar muruú slasla/arén.’
44011010	Adoodá' ina tleehharút sagaáwa tám wa ale, aluuwo muruudá' sleémeero kuri uuruúx ay gawaá doori.
44011011	Nee siiwadár kilae múk tám naxés aa sihhiít geerá do'daádá' ta i diriiaan, oo tinda Kaisariár wa ya/aáw amor'eé' alé.
44011012	Qeeruú hhoohhoó' ina báy, ‘Nee mukí ti al koonde', ma xurumiitaar.’ Nee hhaeeká' lahhoó' sleeme tay alkoomaán tay dahaán baraá doó heedaádá' i alé.
44011013	Inós ngiri alki/iít gídaabá, ‘Malaykamo ina sihhiít baraá dooeé', iri oó', muu ya/aaweek ay Yafa, as Simoni oo ta babay Petro kuwa ateeti.
44011014	Inós axweesanoó kuúng u ba/amís nee múk do'ók sleémeero, ngu kuúng i oo'.’
44011015	Aníng axweesani ngiwa adoorí wa iimu/uúm, Qeeruú hhoohhoó' ina gawaaín i aweér, adoodá' iimu/uungo nira gawaarén i aweér.
44011016	/Aymuudá' Aako aa oó' nguri insláw, kudá' iwa oó', ‘Ar ló', Yohana ina baatimiís ar ma'aay, ala kuungá' tundu baatimiis ar Qeeruú hhoohhoó'.’
44011017	Qoomár atén Aako Yesu Kristo nguwa haratlintiaán, Mungú tina Qeeruuwós i haniís. Nee Qeeruudá' naa diirén i haniís, bar guna dir'ín i haniís sleeme, daxta án Mungú adór ngur baaq a idoomá?”
44011018	Axweesantí kawa axaás tari xasliít, Mungú kuri xirfeés, tari oó', “Laatí, Mungú tam múk xoordaá hatlá' sleeme gwa pa/ángw i haniís oo hhu'u'uungw, as slafiingw nguwa slaya'.”
44011019	Mukdá' aa diyayaa/aat asma slahha'amaayér ur ar naa slayé', qoomár Stefano kuwa gaás, tana tláy ay Foinike nee Kipro nee Antiokia. Heé axweesantá Mungú gaa alki/iit i kaahh dír múk hatlae, aqo har dír múk Yahudi kilós.
44011020	Baraaine bahh'alé a múk Kipro nee Kirene. Mukwí iwa hardáh Antiokia, iidíguú hhoó' oo Aako Yesu kuri alki/iít dír múk Yunani sleeme.
44011021	/Uuruú Aako i gawaaín i dirii', nee múk yaariír Aako guna haratlintií' guri i warqáy.
44011022	Iidíguú mukwí kuna axaás nee múk Kríshaanáy oo baraá Yerusalemúr i dirií'. Barnaba kuri ya/aáw ay Antiokia.
44011023	Nee inós iwa hardáh, tsuuqaá Mungú ngiwa ár, ina qwalaá/, giri báy, “Aako oha hhe'eesaak baraá munerhunge.”
44011024	Asma Barnaba a heé hhoó', nee i haats Qeeruú hhoohhooe nee haratlintaaooro. Múk yaariír Aako guri haratlintií'.
44011025	Barnaba Sauli guri leelehhituú áy Tarsór i alé.
44011026	Nguwa sláy nguri huúw ay Antiokia. Inooín kurkú wák kuri al faák nee eeharuuse, tidá' baraá Antiokiár i dirii', múk yaariír kuri intsaahhatimís. Yaamaá Antiokia an dír geera ar haratlintaauuse kawa báy Kríshaanáy.
44011027	Deeloodár kilae aaruuserka nina Yerusalemu wa /ét ay Antiokia.
44011028	Oo wák tla/angw'ine ku babay Agabo, iri sihhiít iri oó' ar /uuruú Qeeruú hhoohhoó', gídaabá giyér yaariir ni tleér baraá yaamu sleémeerowo. Giyeérí niri tleér qoomár Klaudio tawa waawutmoó múk Rumi.
44011029	Eeharuuse iri al'axwés iri ó', “Umuúqo heewo alee/isoó i aleeslay ngu haniisi, as kuwa huwi amór hhaeerén kudá' yaamaá Yudeár i diriiá'.”
44011030	Adoodá' taa al'axweés, kari tleéhh. Barnaba nee Sauli kiri ya/aáw, as alee/isaydá' kuwa huwi amór bariseedár baraá yaamaá Yudéár i dirii'.
44012001	Deeloodae waawutmo Herode múk Kríshaanáy guna bahh ohín, guri slahhe'eemiís.
44012002	Yakobo hhiyoó Yohana guri gaás ar paánga.
44012003	Ngiwa ár gídaabá múk Yahudi adoodá' gwa qwal/atís, Petro guri óh sleeme. Qoomaadá' a qoomár deelór ur ar Mikaátér taa sluufitisiiká.
44012004	Ooharo nguwa hhe'eés, guna dahaás baraá doó tseegamo, guri qaás gawaá dabaá askaárír daqoró tsiyáhh, as nguwa xuun, umuú daqto askaári tsiyáhh. Gár aa slaá' a gun dabaá múk i qaas, Pasaáka bira waaráhh.
44012005	Petro kuna xún baraá doó tseegamór wa ale. Ala múk Kríshaanáy Mungú guna firín ar ilakaaharu as inós.
44012006	Deeloodá' Herode nguwa duuxár wa slai, nee nguwa sihhitisi geerá muu, xweeraawo Petro ina guú' tla/ángw askaarír tsár. Kwaa tsegiít ar pínguú tsár, nee xuumuuse i afkuú doó tseegamór xuún.
44012007	Hamtidár kilá' malaykamoó Aako iri sihhiít bihhiiwós, do' iri gwa/aát, malaykamoodá' Petro guri tleés, guri báy, “Tlawáng ar gaanslaay.” Pínguudá' oo gawaá dabaawós iri paáhh.
44012008	Malaykamo iri oó', “Sihhiitáng, ya/ataawók dahaaseek.” Iri sihhiít, ya/ataawós giri dahaás, kuri báy, “Inqwaarirók tsiteek, aníng eeharáng.”
44012009	Iri ti'iít ay tsee/a, guri eehaár, ala gaa xuuiiká adór malaykamo aa tleéhh adór tar ló'. Ala inós ngi xui a iigu'utu guna ár.
44012010	Nee afkuú do' oo geera nee oo tsár kuwa waaraáhh, tari hardáh dír afkudá' úr oo muqusli, kudá' tar dahi baraá gixsa. Afkudá' iri kilós gweeriít. Tawa ti'iít, tari kumiít ay alhhe'eesoó loohidá'. Petro kuri geexáy nee malaykamo.
44012011	Nee Petro iimirós iwa faxát, iri oó', “Daxta aga tsaáhh kángw kilá' wa ale gídaabá Aako malaykamoowós ngwa ya/aáw, as aníng iwa ba/amisi baraá dabaá Heróde wa ale, nee baraá adoodá' ta daamarán nee xoorór Yahudi sleémeero.”
44012012	Nee qoomaadá' kaangwí nguwa aldakuuti baraá muunuúwós i ale, iri hardáh dír doó Mariamu, aayór Yohana, kudá' umuuwós oo tsár ta babay Marko, nee múk yaariír ta baraá do'dí dirii' ta firiirín.
44012013	Inós iwa afkwá slumtá wa ateét, dasirka ta babay Roda ina iiár qaasár eér afkuú doó i alé.
44012014	Afór Petro ngiwa tsáhh, tam afkudá' gwa gwediká qwal/uuwo, aqo ina gaanslár tiaiín baraá doó i alé, mukdá' baraá doó i dirií' guna ádbeemuú eér, gídaabá Petro i afkuú dó' wa sihhimiit.
44012015	Kari báy, “Aga slarhhamút.” Ala inós axweesanto iri kumít iri kát, “Tí ar ló'.” Tari oó', “Gaasíng a malaykamoowós.”
44012016	Petro ina kumiít ateetiingo. Afkuú do' nguwa gweeriyé', nguri ariyé', tari waa/oo/amín.
44012017	Giri kuútl ar daba' as iwa xasliitiya'. Adór Aako inós ngura baraá doó tseegamór wa duúx gari alki/iít. Iri oó', “Iidíguuwí amór Yakobo ti hardahase' nee hha'aá hatlá' sleeme.” Iri tláy amór hatlá' i alé.
44012018	Iimi iwa /awakuúr askaári gurhaamír yaariir gari eér, ta kaahi, “Adór Petro aa /imiís laarí a adoomá?”
44012019	Tam Herode nguwa leelehhiít nee nguwa slayká, xuumuuseedá' gari yaahamaamiís, aluuwo hara'aya gari haniís kiwa tsuu/i. Aluuwo Herode yaamaá Yudea giri geexáy, iri /eét ay Kaisaria, iri amoodá' wa hoót.
44012020	Herode iri ló' wa buúhh dír múk Tiro nee Sidoni. Inooín kuri hara daqáy ar muunuú wakleeli'iima. Blasto kuna mulqi'iimár i tleéhh, asma Blasto an heé doó gu'utér waawutmo gu amohhe'eemiís. Tari wayduú áy, asma yaamuuín muruú /ayma dír nguwa slaslaya' a dír yaamaá waawutmo.
44012021	Baalarka wák ar taa axweés, Herode tlabaawós awa waawuti'iima gina dahaás, iri iwiít gawaá kitaangós oo waawuti'iima, iri kwasleemuút geeraaín wa ale.
44012022	Muu iri tseeamín ar afór ur, iri káh, “Afoosíng a afór Mungú, a afór heewooká.”
44012023	Hamtidár kilae malaykamoó Aako Herode guna slaáhh, asma Mungú gwa xirfuú i haniisiiká. Kuri /aáy nee naanagae iri gwaá'.
44012024	Axweesantá Ya/abtór Aako iri kumít nee iri tsiyayaxát.
44012025	Barnaba nee Sauli gadiyér'ín ngiwa hhe'eesiyé', niri Yerusalemúr wa ki/iyé', ti al koná' nee Yohanudá' ta babay Marko.
44013001	Baraá múk Kríshaanáy kudá' baraá Antiokiár i diriia aaruuse i deer nee intsaahhatuuse. Inooín a Barnaba nee Simoni kudá' ta babay Nigeri, nee Lukio, heé yaamaá Kirene, nee Manaeni, heé aa uray dír doó baabuú waawutmo Heróde wa ale, nee Sauli.
44013002	Looarka wake múk Kríshaanáy qoomár iwa Mungú sluufimiis nee tawa gwaawiwín, Qeeruú hhoohhoó' iri oó' dir'ín i alé, “Barnaba nee Sauli amor'eé' paraatlare' as gadiyeédá' ngiwa ateét.”
44013003	Tari gwaawín, nee tari firín, dabaaín kiri qaás gawaaín i alé, tari ya/án tawa tlay.
44013004	Barnaba nee Sauli kiri ya/aáw nee Qeeruú hhoohhoó', tari /eét ay Seleukia. Nee tari didá' wa tláy baraá tlawtár alé ay Kipro.
44013005	Nee qoomár tawa Salamír i dirii'i, Ya/abtór Mungú kari alki/iít baraá maraá saalíngw múk Yahudiro. Yohana a dinkwa nee inooín, an heé gi alee/iimiís.
44013006	Qoomár yaamuudá' kaahaar awa tla/ángw tlawi kingiwa waaraáhh, tawa hardáh ay Pafo, heeko qwaslaarmo kuri ár. Inós a aarusmoó lama, inós a heé Yahudi, umuuwós a Bar-Yesu, gídaabárós a garmoó Yesu.
44013007	Heewí inós i dinkwa nee ga/awusmooko ta babay Sergio Paulo. Ga/awusmoowí a heé fuqurángw koóm. Ga/awusmoowí Barnaba nee Sauli giri ateét amoorós i aleeró, Ya/abtór Mungú ngiwa axaasár wa slai.
44013008	Ala Elima, qwaslaarmoodá' (umuuwós gídaabárós an qwaslaarmo), inós tina tlaampa'aamisyé' nee inooín. Asma inós gár i slai a ga/awusmoodá' masók haratlintaaoodá' gan máy.
44013009	Ala Sauli, kudá' ta babay Paulo, i haats Qeeruú hhoohhooe, ila' giri duxún amór Elima,
44013010	iri oó', “Kuúng a garmoó Neetlaangw, nee slám a háts al/ayma sleémeerowo nee tlakweema. Kuúng a wakusmoó gan'amu sleémeero. Kuúng lohaá Aako awa naa ganaaiye' paslimisuwo mis baloó meeraaká.
44013011	Ga/aaweek, dákw Aako hám i gawaawók i dirii', nee kuúng a taampa tleehhít, tsee/amá u aandaaká ay qoomarka.” Hamtidár kilae giwti nee ma/amí guri qiptís, iri harweerirín as heé gu gan'aamiís nguwa leelehhiiti.
44013012	Ga/awusmoodá' kangwdá' aa tleehharut nguwa ár, iri haratlintií'. Intsaahhatisár daanduú Aako gari sa waa/oo/amín.
44013013	Paulo nee mukós tari tsa/án gawaá miringamof, tari tláy Pafór wa ale, tari hardáh ay Perge baraá yaamaá Pamfilia. Yohana giri geexáy, iri kií/ ay Yerusalemu.
44013014	Ala inooín tana Pergér wa tláy, tari waaraáhh ar yaamaá kaahaar, tari hardáh ay Antiokia, gixsár yaamaá Pisidia. Bál deelór hungu/umaawo tari dáh baraá doó saaliingw, tari iwiít.
44013015	Hara'ayár Musa nee gooír aaruuse soomaro kawa hhe'eés, geeraharuusér doó saaliingw hee guna amor'ín i ya/áp, tari oó', “Hháe, ya/abtór gurkwa/asár koom ar mukwí wa hariim bar koondá', ooare'.”
44013016	Paulo iri sihhiít, giri kuútl ar dawa, iri oó', “Kuungá' múk Israeli, kuungaásingá' awa Mungú ilaiwawa/á', iia' qaasaak.
44013017	Mungú mukwí oo Israeli baabi'iirén gina tsawaár, giri xoorór ur tleéhh, qoomár tawa dahaaye baraá yaamaá Misriro. Inós ngiri hingeés baraadá' wa ale ar /uuruuwós.
44013018	Giri geerahaár kureeri mibeeri tsiyáhh, ngiwa sa qiqtlin baraá xanxáy wa ale.
44013019	Aluudae Mungú xoordaá faanqw giri tsuú/, kudá' yaamaá Kanaani. Nee yaamaá xoorduudá' giri haniís dír múk Israeli tawa aalir'ín, gawaá har kureeraá tsiire tsiyáhh nee mibeeraá kooán.
44013020	“Aluudae har'ohuuse gari amor'ín i haniís ay qoomár aarusmo Samweli.
44013021	Slám aluudae múk Israeli Mungú guri firín as waawutmo kuwa slay. Nee Mungú Sauli guri haniís, garmoó Kishi, heé tlahhoó Benyamini. Inós iri waawuti'ii'ín kureeraá mibeeraá tsiyahhe.
44013022	Aluudae Mungú Sauli guri hingeés, Daudi guri qaás tawa waawutmooín. Daudiwí a kudá' Mungú aa lamabu'ún iwa kaahi, ‘Aníng Daudi ugwa ár, garmoó Yese. Inós a heé muunuúeé' gwa qwal/atis. Slám inós an kudá' sla'aarir'eé' ga tleéhh sleémeero.’
44013023	Baraá xwaylár heewihe, Mungú Ba/amusmo ngwa haniís dír múk Israeli, adoodá' ngira qaro geerí al'axweés. Inós a Yesu.
44013024	Qoomár Yesu niwa hardahiiká, Yohana axweesantá Mungú gaa alki/iít dír múk Israeliwo gídaabá tlakweemaaín ki hhu'u'un nee ki baatimiisi.
44013025	Yohana qoomár alhhe'eesoó slafiingós iwa nakaá/, iri oó', ‘Aníng a kudaádá' ta harahhifa'aaká. Ala hee ni hardah aluueén wa ale, nee aníng a hariimaaká ya/ataá ya'aawós ngiwa slakwekwe'ees.’
44013026	“Hhaee'eé', kuungá' awa tlahhoó Abrahamu, nee kuungaásingá' awa Mungú ilaiwawa/á', Ya/abtoorír ba/ama kingina ya/aáw dír atén sleémeero.
44013027	Asma múk Yerusalemu nee geeraharuuser'ín, inooín inós kwaa tsaahhiiká adór tar Ba/amusmo. Kuri sakwasleemuút. Gawaá adoorihe axweesanaydá' aaruuse aa kát kari boo/eés, kudá' ta soomaamuusi umuúqo deelór hungu/umaawo.
44013028	Asma gár taa ár i káhh gawaawose ar gwa'arár wa hariím, ala tam adoorihe Pilato kuri firín gídaabá ku gaasi.
44013029	Tam sleémeero boo/eesaro kawa hhe'eés, tidá' taa gooín daanduuwose, kuri aweerís gawaá msalaábár wa ale, kuri foól.
44013030	Ala Mungú guri waasle/atís baraá múk aa qaátl wa aleeró.
44013031	Alaá deelór hhaawaakahe tina geehhoutimís dír kudá' nee inós naa al tsa/ane' Galiláyár wa ale ay Yerusalemu. Nee inooínaká' hamí an lamabu'uuseerós dír geerá muko.
44013032	Nee atén hamí a diirí diriiaán as Ya/abtoorí hho' ngiwa alki/iitaan dirhúng i alé
44013033	ar gídaabá, tidá' Mungú aa al'axweés dír baabi'iirén, ngaa boo/eés diirén i alé, ateéká' na/'ii'ín. Adór ngiwa boo/eés a Yesu guna waasle/atís, adoodá' kara gooín baraá kitaábuú Wara'ami, wara'amtá tsár, ‘Kuúng a Garmaaeé', án kuúng laarí una laqwaál.’
44013034	Qoomár Mungú inós nguwa waasle/atís baraá múk aa qaátl wa ale, as miwa malé kií/ baraá hhitiru'uuma, adoorí gana oó', ‘Án tsuuqa ngi kuúng i haniís, tsuuqadá' hhoohhoo' nee awa haraxu'utír koomá', kudá' naa al'axweés dír Daudi.’
44013035	Adoorí sleeme gan kah baraá wara'amtá hatlae, gídaabá, ‘Kuúng Heewók Kudá' hhoohhoó' u meeraaká iwa hhitiruuti.’
44013036	Daudi múk qartós guna sagadiyuús, adoodá' Mungú aa slaá' gari tleéhh. Aluuwo iri gwaá', kuri foól dinkwa nee baabi'iiwós. Inós hhitiru'uuma gari sláy.
44013037	Ala kwí Mungú aa waasle/atís aa hhitiruutiiká.
44013038	Hhaee'eé', atén ngin kuungá' i alki/iitaán, gídaabá baraá heewihe kuungá' gurtleemuú tlakweema u sleerá'.
44013039	Umuúqo heewo oo inós gu haratlintií', sakwasleemadá' inós gu wa hariím kan fiits, inós kuri gan'amkú i harafaar. Gár adoorí hara'ayár Musa gaa aleesleeriiká tleehhamooro.
44013040	Ti harmagahhe', axweesantadá' aaruuse aa kát miwa dirhúng i bo/, gídaabá,
44013041	‘Qaytsité' kuungaásingá' waaqaqa'á', waa/oo/é', qwaaré', asma án gadiyérka a tleéhh baraá deelorhunge, gadiyér kuungá' ya/aamaro ta aleesleera'aaká, tam kingi ooi.’ ”
44013042	Paulo nee Barnaba tawa ti'iít, muu giri firín as axweesanaywí nguwa malé axweesiya' bál deelór hungu/umaawo tidá' tsare.
44013043	Qoomár muu iwa diyaya/aát, múk Yahudi oo yaariír Paulo nee Barnaba gina eehaár, dinkwa nee múk xoordaá hatlá' oo aa warqay baraá diínír múk Yahudi. Paulo nee Barnaba tari axweés nee inooín, kiri gurkwa/amís as tawa kumiiti baraá haratlintaaooro.
44013044	Deelór hungu/uma tidá' aluudá' ngaa hat, múk yaariír oo baraá gixsa sleémeero tari burumburiít as Ya/abtór Aako kawa axaasi.
44013045	Ala múk Yahudi boo/aydá' nguwa ár, da/i giri eér. Tari tlaampa'amisiyé', tari /ooslislín, axweesanaydá' Paulo aa káh kuri sií'.
44013046	Paulo nee Barnaba tari axweés ar pihhu'uuma. Tari oó', “Axweesantá Mungú geeraawo gár kawa hariím a kan alki/iit dirhúng wa ale. Ala bar kuungá' ana sié', nee slám bar aga aandé' gídaabá slafíngw alhhe'eesay wásl u sla'a'aaká, gimsé', qaytsité', atén aga warqawaán amór múk xoordaá hatlá'.
44013047	Asma adoorí an adoodá' Aako naa oó', gídaabá, ‘Aníng kuúng una qaás tawa gwa/atamaayér múk xoordu, as tawa loohír ba/ama tam ay alhhe'eesoó yaamu, as ba/amar'eé' muu sleémeero nguwa i hardat.’ ”
44013048	Múk xoordu adoorí ngiwa axaás, tari qwalaá/, axweesantá Aako kari xirfayeemiís. Múk yaariír iri haratlintií'. An kudá' sleémeero awa Mungú aa tsawaár kuwa slafíngw alhhe'eesay wásl i haniisi.
44013049	Nee Ya/abtór Aako iri tsiyayaxát baraá yaamuudá' sleémeerowo.
44013050	Ala múk Yahudi /ameenadá' uren, tidá' Mungú ilaiwawaa/, nee múk urén oo gixsa, kina dukún, muu kuri harakeemiís, as Paulo nee Barnaba kiwa guusi. Paulo nee Barnaba kiri tsee/áy duúx baraá yaamuuín kudae.
44013051	Paulo nee Barnaba teerír ya'aaín kari kuukuú', tari tláy ay Ikonio.
44013052	Nee eeharuusér baraá Antiokia iri háts qwal/uuwo nee Qeeruú hhoohhooe.
44014001	Paulo nee Barnaba tawa Ikoníór i hardáh, tari dáh sleeme baraá doó saaliingw oo múk Yahudi, adoodá' taa tleéhh baraá Antiokiaro. Axweesantá Mungú kawa alki/iít, múk yaariír iri haratlintií', múk Yahudi nee múk Yunani.
44014002	Ala múk Yahudi kudá' haratlintaao ga sla'aaká, múk xoordu guri dukún as hhae kiwa aahhi.
44014003	Ya/abuuse iri amoodá' wa hót deelór yaarire. Iidíguú Aako kuri axweés ar pihhu'uuma. Aako aleesleemu guri haniís dir'ín i aleeró oo laya nee muruú xuawaslén kuwa tlehhiiti ar dabaaín. Gawaá adoorihe Aako gari laqán axweesantadá' ya/abuuse aa kát daanduú gurtleemuuwose adór tar ló'.
44014004	Múk baraá gixsadá' tiri partliít, bahh'alé ta bartá múk Yahudi, nee bahh'alé bartá ya/abuuse.
44014005	Múk xoordu nee múk Yahudi nee geeraharuuser'ín tari al'axweés adór ya/abuuse kar slahhe'eemisi nee kar tlaquuti ar tlaa/e.
44014006	Ya/abuuse iidíguuwí guri axás, tari goów ay Listra nee Derbe, gixsadaá yaamaá Likaonia, nee yaamuudá' afiidá' i tseewá'.
44014007	Ya/abtór hho' kari alki/iít amoodae.
44014008	Baraá Listraro heeko wák i deer oo diqoó ya'aawós wananaá'. Heewí a taqoormo iimír kuwa laqwaali, inós digir gwa tu/iiká baloó wa ale.
44014009	Heewí Paulo guna iiár i qamín qoomár iwa axweesi. Paulo heedaádá' guri ilaá i duxún, guri tsaáhh gídaabá heewí a heé haratlintaaór koóm, ar kuwa hungu/uusi.
44014010	Paulo iri tseé' ar afór ur, “Sihhiita hhe'eés ar ya'aawók.” Heedaádá' iri sihhiít ar gaanslaay, iri hi'iimiít.
44014011	Boo/aydá' adoodá' Paulo aa tleéhh ngiwa ár, tari tseeamín ar afór ur, tari oó' ar tsifrír Likaonia, “Mungui taa hara aweeriyé' ar slaqsa'aá muu.”
44014012	Barnaba kuri báy Seu, nee Paulo kuri báy Herme, asma inós an heé aa ak axwees.
44014013	Ilahhousmoó Seu, kudá' do'ós geerá gixsár i dirií', awee ngiri huúw, nee slamángw /ayo, ay dír afkuú gixsa, as ilahhooa kawa haniisi dinkwa nee muu.
44014014	Ala Barnaba nee Paulo iidíguuwí kuwa axaás, inqwaruuín kuri feehhamiís, tari ta'aín, tari dáh baraá tla/ángw boo/aydá',
44014015	ta tsimahhuus, ta kaahi, “Kuungá' hhawaáte, mas adoorí tlehhitá'? Atén sleeme a múk adór kuungá'. Atén Ya/abtór hho' ngin alki/iitaán dirhúng i alé, as kuungá' tawa warqeera' nee muruuwí hhitiruút kuwa meera', nee Mungúdá' slaáf kuwa i warqeera', kudá' doori nee yaamu nee tlawi gaa tleehh, nee muruudá' baraadí dirií' sleémeero.
44014016	Inós aáng baraá qari sleémeero tidá' aa waarahh múk xoordu sleémeero guna máy as lohuduuín kiwa eehari.
44014017	Ala muu gwa tawó mayká, ala adór muu inós ngur tsaahhi i deer. Inós hhoeemaawós gaa laqán dirhúng i alé ar tluwaydá' ni hanmamisi gawaá doorí wa ale, nee bu'uungw nguwa hanmamisi ar qoomaarós. Slám gur'erhúng ga aaxamiis muruú /aymaro, nee munerhúng ga qwal/atimis.”
44014018	Ala /aymi'iiká' tam ka axweesi, boo/aydá' kwaa lak ilaa/iiká as mikiwa ilahhooár i haniís.
44014019	Mukko oo Yahudi niri hardáh, i Antiokiár daahh nee Ikonio. Mukwí boo/aay guri harakeemiís, tam Paulo kuri tlaquút ar tlaa/e, kuri duuruxún ar yaamu ay tsee/aá gixsa. Inooín geeraawo ka xui aa qaroó gwaá'.
44014020	Ala eeharuuse Paulo nguwa harwét bihhe sleémeero, iri sihhiít, iri dáh baraá gixsa. Nee bál tsár iri tláy baraadá' wa ale dinkwa nee Barnaba ay Derbe.
44014021	Paulo nee Barnaba Ya/abtór hho' kari alki/iít baraá gixsadá' wa ale. Eeharuusér yaariir kari sláy. Tindiri kií/ ay Listra, nee Ikonio nee Antiokia.
44014022	Munér eeharuuse kari gurkwa/amís nee kiri hara'ayiyín tawa kumiiti baraá haratlintaaooro. Nee tari oó', “Atén an dahaán baraá waawuti'iimár Mungú ar slahha'amaayér yaariir.”
44014023	Dír umuúqo Kríshaanáy iwa deero bariisee kari qamín. Tari firín nee tari gwaawín. Inooín kiri geexáy baraá dabaá Aako, kudá' taa haratlintií'.
44014024	Tari waaraáhh ar tla/ángw Pisidia tari hardáh ay Pamfilia.
44014025	Ya/abtór Mungú kari alki/iít Pergér wa ale, aluuwo tari aweér ay Atalia.
44014026	Tawa didá' wa tláy tari waaraáhh baraá tlawtár alé ay Antiokia. Diirí an didár múk Kríshaanáy inooín ngiwa aleefirín gídaabá /uuruú Mungú ku slay as gadiyeérí kawa tleehhi, tí hám taa hhe'eés.
44014027	Tawa hardáh Antiokia, múk Kríshaanáy kuri dinkwár i ateét, muruudá' sleémeero oo Mungú aa tleéhh ar inooín, kuri dir'ín i alki/iít. Kiri báy gídaabá Mungú pa/aangw gwaa haniís as múk xoordaá hatlá' sleeme iwa haratlintii'i.
44014028	Tari didá' wa hoót nee eeharuuse deelór yaarire.
44015001	Mukko nina Yudeár wa hardáh, hhae kiri intsaahhatimís gídaabá, “Kuungá' bartunda al/utliniká, adoodá' hara'ayár Musa i kat, a baloó ba/aanda'aaká.”
44015002	Paulo nee Barnaba tiri ló'wa tlaampa'amisiye' nee mukwí, tari kaangaanuús. Hhae kwasleema ngiri tsatiyé' gídaabá Paulo nee Barnaba nee múk hatlá' baraá tla/angw'ine ta tsa/an ay Yerusalemu, amór ya/abuuse nee amór bariisee, as daanduú yaahastí.
44015003	Mukwí kuri haydohiís nee múk Kríshaanáy. Tari waaraáhh ar tla/ángw yaamaá Foinike nee Samaria, iidíguú múk xoordaá hatlá' adór ira hhu'u'ún kuri alki/iít, hhae sleémeero niri qwalaa/iyé' kángw kilá' wa ale.
44015004	Tawa hardáh Yerusalemu, kiri dahi'ísg nee Kríshaanáy nee ya/abuuse nee bariisee. Nee muruudá' sleémeero Mungú aa tleéhh ar inooín, kuri alki/iít.
44015005	Ala múk Farisayo bahh'alé, kudá' aa haratlintii', tari sihhiít tari oó', “A gár hariím múk xoordaá hatlá' kuwa al/uutli nee kuwa hara'áyin, gídaabá hara'ayár Musa kawa eehaari.”
44015006	Ya/abuuse nee bariisee tari burumburiít as kaangwí kuwa aldakuuti.
44015007	Tari ló'wa kaa/uús. Aluuwo Petro iri sihhiít, iri oó', “Hhaee'eé', kuungá' a xuá' gídaabá iimír aáng Mungú aníng ina tsawaár tla/angwhúng wa ale as Ya/abtór hho' ngiwa alki/iit dír múk xoordaá hatlá', as inooín kawa haratlintii'i.
44015008	Mungú munér muu ga xuu'. Nee inós Qeeruú hhoohhoó' guna dir'ín i haniís adoodá' ngura diirén i haniís sleeme. Gawaá adoorihe gan laqaqán gídaabá mukdá' gwa ya/án.
44015009	Mungú barqaanti gaa tleehhiiká dír tla/angwrén nee inooine. Tlakweemaaín gina gurtláy asma inooín sleeme taa haratlintií'.
44015010	Gawaá adoorihe kuungá' mas Mungú iiara'adá'? Asma huwár iiloo' an qamiindá' gawaá sum'aá eeharuuse. Huuwarí baabi'iirén laqaá tam atén awa kilá' aga aleeslawaaniiká gagaararo.
44015011	Ala gár ta haratlintatiaan a gídaabá atén a ba/amán ar gurtleemuú Yesu Kristo, adoodá' inooín sleeme tara ba/án.”
44015012	Múk baraá dinkwadá' sleémeero iri xasliít, Barnaba nee Paulo kiri iiár i qamín. Inooín iidíguú layu nee muruú xuawaslén kuri alki/iít, kudá' Mungú aa tleéhh ar inooín tla/ángw múk xoordaá hatlá' wa ale.
44015013	Barnaba nee Paulo tawa hhe'eés axweesanto. Yakobo iri iimu/ún iri oó', “Hhaee'eé', aníng iiár i qaasaré'.
44015014	Simoni ngaa alki/iít diirén i alé adór Mungú iimír iimu/uungo múk xoordu ngura sa daawimiít, as mukko nguwa tsawaár baraá tla/angw'ine as tawa mukós.
44015015	Tam axweesanoó aaruuse nee kaangwí ti slasláy, adoodá' kara gooín gídaabá,
44015016	‘Aluuwo aníng ni kií/, nee doó Daudi ngway malé tleéhh, kudá' aa huu'. Nee wa/angwdá' aa meet nguri inkií/ tleehhamooro, ngway /abeemaá i ki/ís.
44015017	Gawaá adoorihe múk hatlá' sleémeero Aako ngu leeleehhi, múk xoordu sleémeero kudá' naa ateét tawa múk'eé'.
44015018	Axweesanaywí a kudá' Aako aa oó' iimír aáng wa ale.’ ”
44015019	Yakobo iri kumiít iri oó', “Gár án ni slaa' a tí, ‘Mukdaáduú xoordu oo Mungú gwa haratlintii' muwa slahhe'eemisaán.
44015020	Ala barwá masók an gooiimaán amor'ín i alé gídaabá, ti harmagaahhiye' nee muruudá' taa haniís as ilahhooár munga'aá hatlá', nee tsaatu'uuma, nee fu'unaydá' makito'ór taa af'óh, nee tseere.
44015021	Asma iimír aáng hara'ayár Musa ka soomamuus baraá maraá saaliingo umuúqo deelór hungu/umaawo, nee axweesanaywós kudá' ku alki/aa/iit umuúqo gixsaro.’ ”
44015022	Ya/abuuse nee bariisee nee Kríshaanáy sleémeero oo didá' i dirií', axweesani kari tsaát gídaabá, “Muu un tsawaaraán baraá tla/angwrén wa ale, kuri ya/aawaán nee Paulo nee Barnaba ay Antiokia.” Nee múk taa tsawaár a kwí: Yuda, kudá' ta babay Barsaba, nee Sila. Mukwí an geeraharuuse baraá hhaeewo.
44015023	Barwá kari gooín kari ya/aáw ar mukdá'. Barwaádá' gár i kat a tí: “Intsihhiisarí amór i dahh a amór ya/abuuse nee hhaeedá' bariisee. Kana gooín amór hhaeerén kudá' awa xoordaá hatlá', awa baraá Antiokiár i diriiá', nee Shamu nee Kilikia.
44015024	Atén aga axaasaán gídaabá, mukko amoorén daáhh kuungá' nuna daawitimiís ar axweesanay'ín, nee munerhúng ngaa xurér i qaasiyé'. Ala atén inooín ngaa ya/aawaniiká.
44015025	Gawaá adoorihe atén aga al'axweesaán ar muunuú wák, muu un tsawaaraán nee nguri ya/aawaán amorhúng dinkwa nee Barnaba nee Paulo, sla'aruuseerén.
44015026	Inooín a múk slafingw'ín gwa haniis as gadiyér Aakoorén Yesu Kristo.
44015027	Gawaá adoorihe Yuda nee Sila ngin ya/aawaán. Inooín axweesanaywí oo kilá' ngun ooiyé' ar afer'ín ar kilá'.
44015028	Asma Qeeruú hhoohhoó' nee atén axweesani aga tsataán gídaabá huwár hatlá' makawa daandeemoohúng i qaás, ala a har tidá' hariím gídaabá,
44015029	Ti harmagahhe' nee muruudá' sleémeero taa hanmiís ilahhooár munga'aá hatlá' wa ale, nee tseere nee fu'unaydá' makito'ór taa af'óh nee tsaatu'uuma. Birta harmagahhé' baraá muruuwihe, daqaní adór hhoo' aga tlehhé'. Deeloosé'. ”
44015030	Mukwí kuri ya/aáw, tari aweér ay Antiokia. Tawa hardáh, múk alqaati sleémeero kuri burumbuúr, barwaádá' kari haniís.
44015031	Nee soomaro kawa hhe'eés, mukduú alqaati iri qwalalaá/ as gurkwa/asadá'.
44015032	Yuda nee Sila inooín a aaruuse. Gawaá adoorihe niri alqadidiné' dír hhae ar axweesanoó yaariír, hhae ngiri gurkwa/amiisiyé', nee kiri /uuruú i hanmiís baraá haratlintaaooro.
44015033	Tari hoót amoodá' wa ale deelór niinawe. Aluuwo hhae ngiri ya/aámár i haniisiyé' niwa watliya' ar wayda amór mukdá' inooín ngaa ya/aaw. [
44015034	Ala Sila iri amoodá' i meét, adoodá' inós ngira slaá'.]
44015035	Paulo nee Barnaba tari hoót Antiokiár wa ale. Ya/abtór hho' ar Aako kari intsaahhatimís nee kari alki/iít dinkwa nee múk hatlá' oo yaariír.
44015036	Deelór niiná iwa waaráhh, Paulo iri oó' dír Barnaba, “Qwaláng, daxta a ki/aán amór gixsaduudá' sleémeero awa axweesantá Aako kawa alki/iitaán. Xáda xáy, hhaeedá' adór i dirii'iya' a adoomá.”
44015037	Barnaba gana slaá' tiwa kona' nee Yohana, kudá' ta babay Marko.
44015038	Ala Paulo gaa slaiiká kuwa huwi, asma adoodá' aáng ngiwa geexáy Pamfiliár i aleeró, baraá gadiyeét.
44015039	Gawaá adoorihe Paulo nee Barnaba tari ló'wa kaa/uús, tam tiri paraatliyé'. Barnaba Marko gurir tláy, tari waaraáhh ar baraá tlawi ay Kipro.
44015040	Ala Paulo Sila guri tsawaár, kuri aleefirín nee hhae as tsuuqaá Aako ngiwa slay, iri tláy.
44015041	Iri waaraáhh ar baraá yaamaá Shamu nee Kilikia, múk Kríshaanáy guri /uuruú i hanmiís baraá haratlintaaooro.
44016001	Paulo iri hardáh dír gixsár Derbe nee Listra, nee didaádane ee harusmoó wák i deer, umuuwós ku bay Timoteo. Inós a garmoó /ameenír kar Yahudi ar Mungú gwa haratlinti'. Ala baabuúwós a heé tlahhoó Yunani.
44016002	Heewí a heé ta lamabu'ún kángw hhoó' alé nee hhae sleémeero awa baraá Listrár hootá' nee Ikonio.
44016003	Paulo guna slaá' tiwa alkona' nee inós. Gurir tláy guri al/uútl, as múk Yahudi oo amoodí dirií', asma sleémeero ka xuu' gídaabá baabuúwós a heé tlahhoó Yunani.
44016004	Naagáy tawa waraahhi ar tla/eeraá gixsaduudá', hhae kiri hara'ayín adoodá' kira hara'ayín nee ya/abuuse nee bariisee, tidá' Yerusalemúr i dirii'.
44016005	Gawaá adoorihe Krishaanoó umuúqo diro kuri kwa/aás baraá haratlintaaoodae, faaror'ín iri doogigiín umuúqo deelooro.
44016006	Tari waaraáhh ar baraá yaamaá Frigia nee Galatia. Qeeruú hhoohhoó' gaa aleeya/aniká axweesantá Mungú kawa alki/iiti baraá yaamaá Asiaro.
44016007	Qoomár yaamaá Misia kiwa i qón, daqeemuú Bitinia kuri iiár, ala Qeeruú Yesu aa ya/aniká.
44016008	Tari waaraáhh ar yaamaá Misia, tari aweér ay Troa.
44016009	Paulo xweeraawo iigu'utu guri ár. Heé yaamaá Makedonia guna ár, i sihhimiit, i Paúló babay, “Waaraahháng amór yaamaá Makedonia, atén ti alee/isár eer.”
44016010	Paulo iigu'utudá' arto nguwa hhe'eés, hamtidár kilae tleemuú Makedonia kuri sla'aán, asma aga tsaahhaán ar ló' gídaabá Mungú atén taa ateét, as iidíguú Ya/abtór hho' kuwa dir'ín i alki/ituú awaan.
44016011	Tari tlawaán ar miringamo Troár wa ale, tari waarahhaán ay Samotrake, ala aga sihhiitaniiká. Nee bál tsár tari hardahaán ay Neapoli.
44016012	Nee niwa didá' wa tlawaán, tari hardahaán ay gixsár Makedonia ar ta bay Filipi, an gixsár ur baraá ayaadae, slám an dír boómár múk Rumi i diri'. Tari hootaán baraá gixsadá' wa ale deelór hhaawaakahe.
44016013	Bál deelór hungu/umaawo ana tlawaán nay ti'iitaán tsee/áy alé afkuú doó gixsaro, tari tlawaán afaá yaae. Asma atén ka xuaan gídaabá dír tawa firarin i deer. Tari iwiitaán tari axweesaán nee /ameenarka aa didí burumburit.
44016014	/Ameenirka ta bay Lidia didaádae i deer. Inós inqwaruú siira/atén gun weermaamís. Inós ar baraá yaamaá Tiatira. Inós i Mungú ilaiwa/aa/át. Atén tiri iiár i qás, nee Aako muunaáwós guri gweér, axweesantadá' Paulo aa axweés gari ót.
44016015	Inós baatiismoowo kawa hhe'eés nee múk do'ose, tiri harhheehhe'és iri ó', “Kuungá' bar aga aandé' gídaabá aníng Aako ugwa haratlintií', qwalaasé', hooté' baraá dooeé' wa ale.” Tiri harakés.
44016016	Looarka wake tawa didár saalíngw kawaan, nee lawaalo'orka tina doogaán ar neetlaamér koom ar aaru'uuma. Inós daqaareerós gan daqaari'iimár yaariír ar aaeér ar loohír aaru'uuma.
44016017	Paulo guri eehát, nee atene, i aluurén wa tseeamiín i kat, “Mukwí a sagadiyuusér Mungúduú gawtí dirií'. Inooín iidíguú loohír ba/ama kun alki/iit.”
44016018	Adoorí gari tlehhít deelór yaarire. Ala Paulo iri gurhaamuút, gari i warqáy, neetlangwdá' guri báy, “Aníng kuúng u báw ar umuú Yesu Kristo, ti'iít gawaá lawaalo'oorihe.” Neetlangwdá' iri ti'iít siiwadár kilae.
44016019	Daqaareerós adór haraxu'utír daqaari'iimar'ín ira qwát ngiwa aán, Paulo nee Sila kiri uhín, kiri duuruxún ay dír tla/ángw gixsa, dír doó kwasleema.
44016020	Kiri huúw ay dír geerá bariisér uren ar kwasleema, tari oó', “Mukwí i tlaahhír qamín ló'wa aleeró baraá gixsarén tihe. Slám inooín a múk Yahudi.
44016021	Inooín unaá atén wa hariima'aaká ilaooharo tam eeharto ngin intsaahhatimisiyá', asma atén a múk Rumi.”
44016022	Boo/oó muu sleémeero iri tláy, kiri hara daqáy, Paulo nee Sila kiri inqwar duxún nee bariisér kwasleema. Nee bariiseedár kwasleema hara'aya gari hanís, kiwa muxi ar hhara.
44016023	Nee kiwa hhe'eés muxtár yaarire, kiri kwaáhh baraá doó tseegamo. Xuumusmooduú doó tseegamór ga/áw kuri báy, “Mukwí xuumeek ló'wa ale.”
44016024	Inós tí kwaa báy ngiwa axaás, giri kwahha hhe'eés baraá qul/ír baraá do', giri ya'a' tsegiít ar qutúr gawaá peehhoó iló'.
44016025	Ala Paulo nee Sila qoomár amsiwo Mungú kuri firín, nee nguri i daaiyé' ar daa'ángw sluufaay. Nee mukduú hatlá' taa tseegiít ta axamiis.
44016026	Hamtidár kilae kunseelír ur niri hardát, tam koo/ír do'duú tseegamo iri dingít. Nee hamtidár kilae afér do' iri gweerít, nee qutúruudá' muu sleémeero kura tsegiít iri slakwekwe'eét.
44016027	Xuumusmooduú doó tseegamo iri daarkiít, adór afér doó tseegamo ira gweerít ngiwa ár, paánga gari taataáhh, ti gaasár wa slaa'. Asma inós ngi xui mukdá' taa tsegiít aa /akumiít.
44016028	Ala Paulo iri tseé' ar afór ur, iri oó', “Miti gaasaar, asma atén sleémeero a diirí diriiaán.”
44016029	Xuumusmoodá' tsaa'asi gari firín kawa huwi. Iri dáh ay baraá do', i hara daaraax as dae. Iri tumbarara'aát dír Paulo nee Sila.
44016030	Paulo nee Sila ngirirar ti'iít tsee/áy alé, iri oó', “Bariiser'eé', aníng adór ni laaq a adoomá ar nir ba/am?”
44016031	Kuri báy, “Aakoó Yesu na haratlintieek. Daqaní kuúng a ba/aán nee múk do'oge.”
44016032	Axweesantá Aako kari dirós i alki/iít, inós nee múk do'ós sleémeerowo.
44016033	Xuumusmoodá' Paulo nee Sila giri ar tláy siiwadár kilár xweeraawo, inkahhi'ii'ín giri hamaátl. Inós nee múk do'ós sleémeero kiri baatiís siiwadár kilae.
44016034	Xuumusmoodá' Paulo nee Sila ngiri ar waátl amór do'ós i alé, giri muruú /aymár i tleéhh. Iri qwalalaá/ kángw kilá' wa aleeró, inós nee múk do'ós sleémeerowo, asma Mungú kwaa haratlintií'.
44016035	Qoomár looa niwa tleér, bariiseedár kwasleema mukdá' urén oo askaári kuri ya/aáw, tari oó', “Mukdá' geemawaak, i tlay amor'ín ar ta slai.”
44016036	Xuumusmooduú doó tseegamo axweesantadá' gari oó' dír Paulo gídaabá, “Bariiseedár kwasleema muu ngwa ya/áp gídaabá kuungá' tundu gweeri. Ala daxta ti'iité' tsee/áy aleeró, tlawsé' ar wayda.”
44016037	Paulo giri báy, “Atén tina muúx dír geerá múk wa aleeró, ala atén taa sakwasleemuutiiká. Nee atén a múk Rumi. Slám atén tina kwahhiyé' baraá doó tseegamo. Nee hám qaytsiít, ti qawtí duuxár wa slaiyá'. Adoorí i ya/aandaaká. Inooíná kilá' i hardahiye', atén ti duuxár aye'.”
44016038	Askaáridá' iidíguuwí guri húp amór bariiseedár kwasleema. Nee bariseedár kwasleema adoorí ngiwa axás, adór inooín tar múk Rumi, tari ló'wa da'ayuút.
44016039	Bariiseedár kwasleema niri hardát, Paulo nee Sila kiri harhheehhe'eemiís. Nee kiwa hhe'eés tsee/áy duuxaro, kiri harhheehhe'eés gídaabá tawa ti'iiti baraá gixsarihe.
44016040	Paulo nee Sila tindiwa ti'iít baraá doó tseegamooro, tari dáh baraá doó Lidia. Tiri doogiyé' nee hhae. Hhae kiri gurkwa/amís. Paulo nee Sila tari quútl.
44017001	Paulo nee Sila tari waaraáhh ar tla/ángw Amfipoli nee Apolonia, tari hardáh ay Tesalonike. Didaádae do'ko oo saalíngw múk Yahudi i deer.
44017002	Paulo iri dáh baraadí alé adoodá' /iisí i tlehhahhiti. Lel'aá tám awa hungu/uma gari baraadá' wa hhe'eés, tiri tlaampa'aamisiyé' nee múk Yahudi daanduú Gooír axweesantá Munguhe.
44017003	Axweesantá Mungú gari dir'ín i gwa/atimís nee gari alki/iít gídaabá, Kristo gár kuwa hariím aqo kun slahhe'eemiis, nee niri waslee/ baraá múk aa qaátl wa ale. Iri oó', “Yésuwí iidíguuwós án ni alki/iit, inós an Kristo.”
44017004	Bahh'alé baraá tla/angw'ine tari ya/án, tari haragwaá' nee Paulo nee Sila. Nee múk Yunani sleeme oo yaariír baraá kudá' Mungú ilaiwawa/a'a, tari ya/án, tam /ameenár hhaawaaká ar uren sleeme iri ya/aán.
44017005	Múk Yahudi da/i guri eér. Múk tawo oo gídaabár koomaaká kuri tawo wa/angwsíng wa ohín, kuri burumbuúr as boo/aay kuwa slay. Tlaahhi kari qaás baraá gixsár wa ale. Tari haratláy dír doó Yasoni, as Paulo nee Sila kiwa leelehhiiti nee kiwa huuwi dír geerá boo/oó muu.
44017006	Ala kiwa dakuús, Yasoni kuri óh, nee hhae bahh'alé, kiri huúw dír geerá múk urén oo gixsa, tari tsimaahhuús, ta kaahi, “Mukdá' yaamu gaa halelee' naa ayaawí hardáh sleeme,
44017007	nee Yasoni mukwí gwa dahi'ís baraá do'ós i alé. Inooín sleémeero muruú ta tlehhahhiti a kudá' nee hara'ayár waawutmoó múk Rumi ti slaslawa'aaká. Asma inooín ta kaahi waawutmoó hatlá' i deer, ku babay a Yesu!”
44017008	Gawaá adoorihe boo/aydá' nee múk urén oo gixsa iri kwisliít axweesanaydá' kuwa axaás.
44017009	Ala Yasoni nee mukós doohhisaro kiwa hhe'eés, kiri geemáy as tawa qutli.
44017010	Hamtidár kilae hhae Paulo nee Sila ngiri bayé', “Tlawsé' xweeraaká' alé ay Beroya.” Tawa hardáh tari dáh baraá doó saalíngw múk Yahudi.
44017011	Múk Beroya a múk hhó' ta ak múk Tesalonikero, nee inooín Ya/abtór hho' ngina ilaohiyé' ar muunuú hhoó'. Gooi ngiri soomuusiyé', nee ngiri aldakuutiyé' umuúqo daqto, as ngiwa tsaahhiya' gídaabá kaangwí taa alki/iiti oo lóe.
44017012	Múk yaariír baraá tla/angw'ine iri haratlintií', /ameenár uren ar yaariir ar múk Yunani sleeme iri haratlintí', tam hhawaataá hhaawa'aaká.
44017013	Ala múk Yahudi oo yaamaá Tesalonike iidík kuri sláy gídaabá, axweesantá Mungú kaa alki/iít nee Paulo baraá yaamaá Beroyaro sleeme. Tari tláy, tari hardáh amoodí alé, tlaahhi kari qaás, muu kuri amoqwaareés.
44017014	Hamtidár kilae hhaeedá' Paulo nguri bayé', “Tláw ay yaamuuqá' afaá tlawi.” Ala Sila nee Timoteo niri meetiyé' Beróyár i alé.
44017015	Ala mukdá' Paulo gwa haydohiis, guri huúw ay Athene. Aluuwo Paulo giri ya/aáw gídaabá, “Sila nee Timoteo mindiwa ak tligiyé' aluueene.” Mukdá' iri kií/.
44017016	Paulo Sila nee Timoteo giri Athénér wa dán. Gari ár gixsadá' naxés aa háts munga'aá dimbadimbehe, iri ló'wa gurhaamuút baraá muunuúwose.
44017017	Qoomár iwa baraá doó saalíngw i diirii'i nee múk Yahudi tiri tlaampa'aamisiyé' nee múkdá' Mungú gu ilaiwawaá/. Nee umuúqo deelooro tiri tlaampa'aamisiyé' nee mukdá' nee inós ti dogagita' didá' mura' kuwa weerimamisi.
44017018	Mukko oo intsaahhasár Epikureo nee ar Stoiko tiri tlaampa'aamisiyé' nee Paulo. Bahh'alé tari oó', “Daktantí gár i ooár wa sla' a milá?” Bahh'alé tari oó', “Baré a adór heé ya/abtór munga'aá xuawaslen ga alki/iít.” Adoorí kana oó' asma inós iidíguú Yesu guna alki/iít, nee iidíguú waasle/uuwós.
44017019	Kuri óh, kuri huúw ay Areopago. Tari oó', “Xáy, intsaahhatisasíng /aben ar kuúng ta intsaahhatimis, atén xu'utiro a aleeslawaána?
44017020	Asma muruú kuúng ta axwes a muruú waa/oo/amór koóm baraá iiaarene. Atén gídaabár muruusíng a sla'aán xu'utiro.”
44017021	Asma múk Athene sleémeero nee dahaaye awa baraadá' wa hootá', pa/ángw gár hatlá' i kaahh, aqo har iidík haniisa nee axaasár muruú /abén.
44017022	Paulo iri sihhiít tla/ángw doó kwasleema oo ta babay Areopago, iri oó', “Kuúngá' múk Athene, baraá mura' sleémeero aníng kuungá' naa tsaáhh adór kuungá' tar múk diinír aldakuút kángw kilá' wa ale.
44017023	Asma aníng ana hi'iimiít baraá gixsarí wa ale, nee qoomár niwa hi'iimiit, muruú sluufimisuú munguihúng wa hariím una ár. Slám meésár ilahhooa ana ár ar taa gooín /aymi'iiká' i alé, ‘Dír Mungúdá' xu'utiitaaká.’ Ala aníng iidíguú ni alki/iit an iidíguú Mungúdá' kuungá' ta sluufimisa', kudá' kuungá' ta xua'aaká.
44017024	Mungúdá' yaamu gaa tleehh, nee umuúqo gaaro ar baraawós i dirii', inós i hootiiká baraá maraá taa dabaá múk ar tleéhh. Inós a Aakoó doori nee yaamu.
44017025	Slám inós gár i slai i káhh, tidá' inós kura sagadiyuús ar dabér muu. Asma inós an kudá' muu sleémeero gu slafíngw i hanmiís, nee hiinsla nee mura' sleémeero.
44017026	Inós xoordu sleémeero gina iihhaáf baraá heé wák wa aleeró, giri qaás baraá yaamu sleémeero. Inósuú kilá' hariimadu gina qaás iimír aáng wa ale, awa qoomar'ín, nee harki/isoó hotangw'ín.
44017027	Inós adoorí gana tleéhh as inooín inós kuwa leelehhiiti as kuwa slay. Ala tam adoorihe inós ku saaweeká dír umuúqo heerene.
44017028	Asma, ‘Baraawose atén an hootaán, nee an hi'imiitaán, nee tawa slafaan.’ Tam goouuserhúng ar daa'aangw bahh'alé adoorí gaa kát, gídaabá, ‘Asma atén sleeme a xwaylarós’.
44017029	Ala atén barnaxes a na/'aá Mungú, a hariímarooká atén tawa kaahaan gídaabá Mungú aa slaqás nee miisli, laqaá peésa, laqaá tlaa/ano. Asma muruuwí a muruú taa tleéhh ar aleesleemuú muu nee sagalooa.
44017030	Qoomadá' iimi kawa boó/, Mungú muruuwí guna al qiqtlín, asma tawa adór muruú i ga/ayká. Ala hamí muu sleémeero gun ádbabáy umuúqo diiro gídaabá, ‘Hhu'u'umé'.’
44017031	Asma Mungú deelo gaa qaroó qaás, tidár múk baraaká' yaamu nguwa sakwasleemuuti ar gan'amu. Kwasleema dír heé ngay haniís a kudá' inós aa tsawaár. Nee Mungú gaarí gana geehhoutís ló'wa ale dír muu sleémeero, qoomár heedaádá' kuwa waasle/atís baraá múk aa qaátl wa ale.”
44017032	Iidíguú waasle/ kuwa axaás, bahh'alé tari niqimís. Bahh'alé tari oó', “Atén iidíguusíng u malé axaasaán looár hatlae.”
44017033	Gawaá adoorihe Paulo iri quútl, mukdá' guri didá' i geexáy.
44017034	Muu bahh'alé iri haragwaá' amór Paulo, tari haratlintií'. Baraá tla/ángw mukwihe heeko a Dionisio. Inós a heé doó kwasleema oo Areopago. Heé hatlá' a /ameenirka wák, umuuwós ta babay Damari, nee mukko hatlá' sleeme i deer.
44018001	Kaangwí iwa waaraáhh, Paulo iri Athénér wa tláy, iri hardáh ay Korinto.
44018002	Amoodae heeko oo Yahudi guri ár, umuuwós ku babay Akila. Inós a heé taa yaamaá Pontór wa laqwaál. Inós nina hardáh yaamaá Italiár wa ale deeloorí tseewe, dinkwa nee hareerós Prisila. Asma Klaudio hara'aya gana haniís gidaabá múk Yahudi sleémeero i quutli baraá gixsár Rumiro. Paulo iri hardáh dír dooín.
44018003	Iri didá' wa hoót, asma inooín sleeme gadiyér'ín a ád taqár Paulo, ar heéma hirit.
44018004	Umuúqo deelór hungu/umaawo Paulo ina dáh baraá doó saaliingw, múk Yahudi nee múk Yunani guri intsaahhatimís as nguwa ar ba/i.
44018005	Sila nee Timoteo tindiwa aweér Makedoniár wa ale, Paulo pa/aangw guri sláy oo axweesantá Mungú ngiwa alki/iiti umuúqo deelooro, múk Yahudi guri lamabu'ún gídaabá Yesu an Kristo.
44018006	Múk Yahudi axweesanaydú Paulo guri sií', kuri /ooslislín. Paulo giri inqwaruuwós i kuukuú', iri oó', “Kuungá' bar aga qwadé', a daandeemoohúng. Gár án i huuw i káhh. Iimír hamí aníng aga tláw amór múk xoordaá hatlá'.”
44018007	Paulo iri didá' wa tláy, iri dáh baraá doó heeko wák, umuuwós ta babay Tito Yusto. Heewí a heé Mungú ilaiwawaá/. Do'ós nee doó saaliingw ti hariyá'.
44018008	Krispo, heé úr oo doó saaliingw, Aako guri haratlintií' dinkwa nee múk do'ós sleémeero. Nee múk yaariír oo yaamaá Korinto axweesantá Paulo kawa iiár i qamín, tari haratlintií' kiri baatimiís.
44018009	Aako iri oó' dír Paulo xweeraawo ar baraá iigu'utu, “Ma da'ayumiitaar, axweesantaeé' alki/iiteek, slám ma xasliitaar.
44018010	Asma aníng nee kuúng a dinkwa. Heé kuúng u i haratláw nee u gaa laáq i kaahh, asma aníng muk'eé' ku yaariír baraá gixsarihe.”
44018011	Paulo iri baraadá' wa hoót kurkú wák nee slahheeraá lahhoó', Ya/abtór Mungú gari intsaahhatimís tla/angw'ín wa ale.
44018012	Qoomár Galio tawa ga/awusmoó yaamaá Akaya, múk Yahudi sleémeero Paulo guri haratláy ar muunuú wák, guri huúw ay geerá doó kwasleema.
44018013	Tari oó', “Heewí i múk afa/aslín as Mungú kuwa ilaiwawaa/i adoodá' nee hara'ayár Musa ti slaw'aaká.”
44018014	Paulo qoomár iwa adoorír wa ilawatstá slai, Galio iri oó' dír múk Yahudi, “Kuungá' múk Yahudi, heewí geera barnaxes gár tlaakw gana tleéhh, geera alók án kuungá' nu iiár i qaás.
44018015	Ala barnaxes tin tlaampa'aamisá' daanduú axweesanaay nee daanduú ume nee daanduú hara'ayarhúng, kuungá' kiloohúng alqaytsitaak. Asma aníng a sla'aaká niwa har'ohusmo tleehhiit daanduú muruuhúng kwisinge.”
44018016	Giri guús dír geerá do'duú doó kwasleemaro.
44018017	Múk Yahudi sleémeero Sostene kuri óh. Inós a heé úr oo doó saaliingw. Kuri muúx dír geerá doó kwasleemár wa ale. Ala Galio adoodá' tam ngaa ga/ayi gaa gaár i xuiiká.
44018018	Paulo iri amoodá' wa hoót deelór yaarire. Aluuwo deelo gari oó' dír hhae, iri tláy ar baraá tlawi ay yaamaá Shamu. Prisila nee Akila tay alkoné' nee inós. Ala dír iwa quutliiká, se'eengós guri deéqw baraá yaamaá Kenkrea, asma al'axweesantá lo'o gaa huúw.
44018019	Tari hardáh ay gixsár Efeso, giri amoodá' i geexáy, inós iri dáh baraá doó saaliingw, tiri tlaampa'misiyé' nee múk Yahudi.
44018020	Inós kuri firín as iwa hooti deelór hhaawakahe, ala inós aa ya/aniká.
44018021	Paulo deelo gari dir'ín i oó', “Mungú bar ngaa slaá', aníng niqo malé kií/.” Iri tláy Efesór wa ale ar baraá tla/ángw tlawi.
44018022	Iri hardáh ay Kaisaria, iri tsa/án, múk Kríshaanáy guri laaw'eesár áy. Aluuwo iri aweér ay Antiokia.
44018023	Iwa amoodá' wa hoót deelór niinawe, iri malé quútl, iri waaraáhh ar baraá tla/ángw yaamaá Galatia nee Frigia, eeharuuse gari /uuruú i qamín baraá haratlintaaooro umuúqo gixsaro.
44018024	Heeko wák oo Yahudi, umuuwós ku babay Apolo, nina hardáh ay Efeso. Inós a heé ta Iskanderiár wa laqwaál. Slám a heé sagalooár koóm baraá axweesanto, nee Gooír axweesantá Mungú ga ló'wa xuu'.
44018025	Heewí inós kwaa intsaahhatimís loohír Aakoowo, slám muunuúwós i hamiis. Iri iimu/ún axweesanto nee intsaahhatimisuuwo ar gan'amu ar daanduú iidíguú Yesu. Ala inós baatiísmoó aa xuú' a kuduú Yohana kilós.
44018026	Axweesantá Mungú gari alki/iít ar pihhu'uuma baraá doó saalíngw wa ale, tam Prisila nee Akila nguwa iiár i qaminé', kurir waátl, iidíguú loohír Aako kuri alki/iita hhe'eés ar adoodá' ir hariin.
44018027	Inós iri waarahhamá slaá' ar baraá tlawi ay yaamaá Akaya. Hhae nguri harakeesiyé', barwá ngiri gooiné' amór eeharuuse as kuwa dahi'isi. Inós iwa amoodá' i hardáh, mukdá' aa haratlintii', guri ló'wa alee/iimiís ar /uuruudá' Mungú aa inós i haniís.
44018028	Asma inós múk Yahudi guna ló'wa ar ba/a hhe'eés geerá muu sleémeero wa ale, ngiwa laqaqan ar Gooír axweesantá Mungú ar gídaabá Yesu an Kristo.
44019001	Qoomár Apolo iwa Korintór i dirii'i, Paulo iri waaraáhh ar baraá yaamaá kaahaar, iri hardáh ay Efeso. Iwa amoodá' i hardáh, tiri doogiyé' nee eeharuuserka,
44019002	giri yaahaás iri oó', “Kuungá' Qeeruú hhoohhoó' ugwa ilaotí'i qoomár tawa haratlintié'?” Tari oó', “Aasla'áy, tam axaasa gídaabá Qeeruú hhoohhoó' i deer una qo axaasaniiká.”
44019003	Giri yaahaás, “Baatiísmoó tundura baatiís a baatiísmoó heemá?” Tari oó', “A baatiísmoó Yohana.”
44019004	Paulo iri oó', “Yohana muu guna baatimiís, kudá' aa hhu'u'un. Guri babáy gídaabá kudá' aluuwós wa hardáh ku haratlinti'i, inós an Yesu.”
44019005	Inooín adoorí kawa axaás, kiri baatimiís ar umuú Aako Yesu.
44019006	Nee Paulo dabaawós qaasaro ngiwa hhe'eés gawaaín i alé, inooín Qeeruú hhoohhoó' nguri slayé'. Tari axweés ar tsifrír xuawaslen, nee ya/abtór amór Mungú daahh kari axweés.
44019007	Mukdá' sleémeero a hhawaataá har afi mibá nee tsár.
44019008	Paulo iri dáh baraá doó saaliingw, iidíguú waawuti'iimár Mungú guri baraadá' wa alki/iít ar pihhu'uuma nee ar dae wasle. Paulo nee muu tina tlaampa'aamisiyé', nee muu guri harakeemiís. Adoorí gana ar kumiít ay slahheeraá tám.
44019009	Muu bahh'alé ku sage gawdén, tari sií' haratlintaaooro, loohír Aako kari /ooslislín geerá boo/oó múk wa ale. Paulo inooín giri geexáy, eeharuuse gari paraátl. Gari ar tláy. Nee umuúqo deelooro iri intsaahhatimís baraá doó shuúlér heeko ta babay Tirano.
44019010	Tari kumiít ar adoorí ay kureeri tsár, tam muu sleémeero oo múk Yahudi nee oo Yunani kudá' Asiár i dirií', Ya/abtór Aako gari axaás.
44019011	Mungú muruú ak xuawaslén guri tlehhaahhiít ar dabaá Paulo.
44019012	Tam warqama' nee inqwar kudá' inós aa tsiit geeraawo, kiri huúw amór tiqtuuse, tiqtir'ín tidá' iri hungú/, tam neetlaame sleeme giri geemeér.
44019013	Mukko Yahudi i deer oo harweerariím. Inooín a múk neetlaamér gusaasiím. Neetlaame kari iiár guusaro, ar umuú Aako Yesu kuwa kaahi daanduú mukdá' neetlaame aa eér. Ta kaahi, “Aníng kuúng u guús ar umuú Yesu, kudá' Paulo i alki/iiti.”
44019014	Daaqayko faanqw oo Skewa adoorí gan laqaqán. Skewa inós a geeraharusmoó úr oo saalíngw múk Yahudi.
44019015	Neetlaameedá' iri ó', “Yesu u xuú', nee Paulo u xuú' sleeme, ala kuungá' a ín heemá?”
44019016	Heedaádá' neetlaame aa eér, inooin giri hara/akumiít, giri aleesláy giri ar baá/. Niri baraá do'dá' wa /akumiitiyé' ar /aankwets, amorqáqae kaa muxaaxín.
44019017	Iidíguuwí kuri xuú' nee múk Yahudi sleémeero nee múk Yunani, kudá' baraá gixsár Efesór i diriiá'. Muu sleémeero iri da'ayuút ló'wa ale, nee umuú Aako Yesu iri ak xirfuút.
44019018	Nee múk yaariír oo aa haratlintii', tlehhemi'ii'ín kiri hhu'u'ún kiri geehhoutís.
44019019	Nee muu bahh'alé kuduú qwaslaare kitaabi'ii'ín kiri burumbuúr, kiri daá/ dír geerá muu sleémeeró wa ale. Nee faaro kari tleéhh, kari ár gídaabá tlaxór kitaabi'iidá' a shilingi kume mibeeri kooán.
44019020	Adoorí an adoodá' Ya/abtór Aako ira geerí kumít, nee iri baaliín ar /uuru.
44019021	Alaá kaangwí sleémeero iwa tleehharuút, Paulo axweesani gari tsaát gídaabá, “Án a waaraáhh ar Makedonia nee Akaya, nari kumiít ay Yerusalemu.” Iri oó', “Aníng amoorí bara hhe'eés, án gár iwa hariím an Rumír káw sleeme.”
44019022	Múk tsár baraá mukdá' inós gu alee/iimamisa guri ya/aáw ay Makedonia. Mukwí a Timoteo nee Erasto. Ala inósuú kilá' iri Asiár wa hoót deelór hhaawaakahe.
44019023	Qoomaadae slahha'amaayér yaariir niri ti'ít yaamaá Efesoro, as daanduú loohír Aako.
44019024	Asma heeko wák i deer, umuuwós ku babay Demetrio. Heewí inós a kareermo. Inós slaqsoó maraá Artemi gun tlehhahhiit. Artemi inós a mungú /ameeni oo múk Efeso. Gadiyeérós tí múk gadiyuús dirós i alé gun slaasláwar yaariír i huuwahúp.
44019025	Demetrio mukwí guri burumbuúr dinkwa nee múk hatlá' sleémeero oo gadiyér adór tidá' ga tlehhiít. Iri oó', “Kuungá' hhawaáte, kuungá' a xuá' gídaabá slaasláwarén dír kawa slaaslawaan a baraá gadiyeérí.
44019026	Kuungá' aga aandé' nee aga axasé' adór heewí ta babay Paulo i tlehhiiti. I kaahi, ‘Munga'aá ta tlehhiiti ar dabaá muu a munguiwooká.’ Inós múk yaariír gwa harakeemiís guri warqeés, ala a diirír gixsár Efeso kiloseeká, ala tam baraá yaamaá Asia sleémeero.
44019027	Gawaá adoorihe gadiyeérén tí i baraá tsaxwá úr i dirí', muu ngiwa waaqaai. Ala a har tí kiloseeká, ala doó hhoohhoó' oo mungúrén kwí úr oo /ameeni Artemi, kuri gaár i xuiiká sleeme. Slám tsaxwa i dayá' gídaabá mungúwí oo Artemi xirfuuwós ku hhitín, inósuudá' ta sluufimamiisi nee muu sleémeero oo baraá yaamaá Asia, tam múk baraá yaamu sleémeerowo.”
44019028	Axweesanaywí kuwa axaás tari ló'wa buúhh, tari tsimahhuús, ta kaahi, “Artemi, mungú múk Efeso ku úr!”
44019029	Tlaahhidá' iri kumít baraá gixsa sleémeero. Boo/oó muu Gayo nee Aristarko kiri ohín. Inooín a múk Makedoniár daáhh, tina al koné' nee Paulo. Mukwí kurir tláy ay dír neeto.
44019030	Paulo inósuú kilá' iri dahamaá slaá' amoodár geerá muu. Ala haratlintaauuse aa ya/aandiiká.
44019031	Ala mukdá' urén oo yaamuudá' bahh'alé a mulqér Paulo. Inooín muu kuri ya/aáw amór Paulo. Kuri harhheehhe'eés gídaabá miwa dáh baraá doó kwasleema.
44019032	Qoomaadae dinkwadá' sleémeero i baraá tlaahhír i dirí'. Mukwí gár i tsimahhuusi a tí, kuqá' gár i tsimahhuusi a hatlá'. Asma múk yaariír gár taa sa burumburiít gaa xuiiká.
44019033	Muu bahh'alé iri káh gídaabá heé tlaahhirí gaa qaas a Iskanda, asma múk Yahudi Iskanda guna huúw dír geerá boo/aay, ala Iskanda muu guri kuútl ar dawa as iwa xasliiti. Gari slaá' tiwa aleekal/an geerá múk wa ale.
44019034	Kawa tsaáhh gídaabá inós a heé Yahudi, sleémeero tari tseeamín ar afór wák ar har qoomár looár tsár, ta kaahi, “Artemi, mungú múk Efeso ku úr!”
44019035	Alhhe'eesaywo heé úr oo gixsa muu guri xasltís, iri oó', “Kuungá' múk Efeso, umuúqo heewo ga xuu' gídaabá múk doó mungúdá' úr oo Artémí xumxaxuúm, nee tlaa/anoodá' hhoohhoó' naa gawaá doorí wa huu' sleeme, an múk baraá gixsár Efeso.
44019036	Iidíguuwí heé gu sií' i kaahh. Gawaá adoorihe, kuungá' xasliité', ma gaansluutara' gaa tleehhamooro.
44019037	Kuungá' mukwí nguna diirí hubé', ala inooín gár taa fiís ar baraá doó mungú i káhh, slám /aymuú tlaákw oo taa oó' i kaahh daanduú mungúrén kwí oo /ameeniro.
44019038	Ala bar Demetrio nee mukwí nee inós algadiyuusá' gaa ka kón ar hee kuwa sakwasleemuuti, maraá kwasleema i dayá', nee mukdá' urén oo kwasleema i deer. Ti amorqá' wa sakwasleemuutiye'.
44019039	Ala bar gár hatlá' ta koondá' ar diimbé i deer, gaasíng ka amohhe'ees didár dinkwadá' kawa hariím ar muu sleémeero.
44019040	Asma atén a baraá tsaxwá i diriiaán tiwa sakwasleemuuti as kaangwí laarí aa tleehharuut, asma tawa adór tlaahhi. Slám gár muruuwí sleémeero isa tleehharuút i káhh. Nee atén birtaa yaahaás dír kwasleemaro, gár tir aleeslaqwaan a koomanaaká.”
44019041	Adoorí ooaro ngiwa hhe'eés, dinkwadá' gari gaás.
44020001	Tlaahhidá' ar muu iwa fák, Paulo eeharuuse gari ateét, gari gurkwa/amís, gari deelór i oó'. Iri tláy ay yaamaá Makedonia.
44020002	Iri waaraáhh ar yaamuudá', nee umuúqo diiro eeharuuse gari/uuruú i qamín baraá haratlintaaooro ar axweesanoó yaariír. Iri hardáh ay yaamaá Yunani.
44020003	Iri amoodá' wa hoót slahheeri tám. Paulo iri tleemuú slaá' iwa yaamaá Shamúr kay ar baraá tlawi. Ala múk Yahudi taa al'axweés adór kur gaasi. Gawaá adoorihe Paulo saga guri warqeés iwa ki/i ar baraá tla/ángw Makedonia.
44020004	Inós tina koné' nee Sopatro, garmoó Piro. Inós a heé yaamaá Beroya, nee Aristarko nee Sekundo, inooín a múk gixsár Tesalonike, nee Gayo, heé gixsár Derbe, nee Timoteo nee múk tsár oo Asiár daáhh. Inooín a Tikiko nee Trofimo.
44020005	Mukwí ina geerí hi'iít, tiri dané' yaamaá Troa kiwa áy.
44020006	Atén ana Filipír wa tlawaán ar baraá tlawi, deeloodá' ur ar Mikaátér taa sluufitisiiká iwa waaráhh. Deelór kooán iwa waaráhh kiri Troár i awaán. Tari didá' wa hootaán deelo faanqw.
44020007	Deelór Jumapiliro ana burumburiitaán as muruú /aymár Aako kuwa /ayaan. Paulo axweesantá Mungú gari alki/iít, iri kumiít axweesanto ay qoomár dakiingo. Asma looár tlaawa i tleemuú slaa'.
44020008	Nee baraá do'dá' ta i burumburiitaán aslo kiló' wa yaariir. Slám do'dá' a doó goroofárh gawtá koóm.
44020009	Nee masoomooko wák, umuuwós ta babay Eutiko, inós aa iwiít gawaá dirishár i alé. Paulo axweesanto iwa kumiít, masoomoodá' iri gufmiis, gu'ute guri ar bá/, iri goroófár tám wa huú' ay yaamu. Kuri tleés naxés aa qaroó gwaá'.
44020010	Paulo iri aweér yaamí alé, tiri gawaawós i qaatiís, guri slaqwtós i óh, iri oó', “Ma da'ayumiitara', inós i slaaf.”
44020011	Paulo iri gawtí kií/. Mikaáte gari parhhamiís. Iri /ayín. Iri malé kumiít axweesanto nee inooín ay matlatle. Matlatleero iri tláy.
44020012	Masoomoodá' kurir waátl ay dó', i slaaf. Tari ló' wa gurkwa/ama hhe'eés.
44020013	Atén tari geerí hi'iitaán ay dír miringamoi, tari tlawaán ar baraá tlawi ay Aso. Gár taa sla'aán a Paulo un tsa/aasaán Asór wa ale. Inós tina adoorí báy, asma inós ina amoodá' i tláy ar yaamaá kaahaar.
44020014	Tiwa Asór i áy, una didá' wa tsa/aasaán, tari kumiitaán ay Mitilene.
44020015	Tari didá' wa tlawaán ar baraá tlawi, nee bál tsár tari hardahaán dirka ta babay Kio naa atén ar qoon. Bál tám tari waarahhaán ar Samo, tari hardahaán ay Trogilio, tari diirí deelaán. Bál tsiyáhh tari hardahaán Mileto.
44020016	Paulo gaa slaiiká iwa waaraahhi ar Efeso. Asma deelór yaariir mingiwa qwaareés yaamaá Asiá wa aleeró. Asma inós i gaanslín. Gár aa slaá' masók in hardah Yerusalemúr i aleeró dír deeloodár Pentekoste ira xeeriiká.
44020017	Dír Miletoro Paulo muu guri ya/aáw ay Efeso as geeraharuusér Kríshaanáy kawa ateeti.
44020018	Geeraharuuseedá' niwa hardát, Paulo iri oó', “Kuungá' kilá' a xuá' aníng adór nira hoót tla/angwhúng wa ale qoomaadá' sleémeero, iimír bál har geera án niwa baraaká' Asiár i hardáh.
44020019	Aníng Aako una sagadiyuús ar tsatsa'areema sleémeero, tam qoomár niwa baraá /aa/eé dirii', laqaá tam baraá iiara'aduú naa sláw dír múk Yahudír wa aleeró, tiwa gaasár wa slai.
44020020	Aníng kuungá' /aymuú nuwa /iít i kaahh. Ala umuúqo gaaro baraá axweesantá Munguhe ana alki/iít, nee ana intsaahhatimís ar geehhoeema laqaá tam baraá maraay, as alee/isayhúng.
44020021	Án múk Yahudi nee múk Yunani una ló'wa gurbuú' gídaabá tlakweemaaín ki Mungú i hhu'u'un, nee Aakoorén Yesu Kristo ku haratlintii'i.
44020022	Nee aníng hamí aga tláw ay Yerusalemu, taa tseék nee Qeeruú hhoohhoó'. Gár aníng ni amorqá' i aw aníng a xuaaká.
44020023	Ala Qeeruú hhoohhoó' aníng i ádbabáy umuúqo gixsaro gídaabá tseegamo nee slahha'amaaye aníng i daamaaraán.
44020024	Ala bar án kilooeene slafingw'eé' aníng u gaár i xuaaká. Slafingw'eé' bira qwaár, a gaarooká, ala gár gídaabár koom a masók slafingw'eé' kudá' nee Aako un alhhe'eés, nee gadiyér'eé' tidá' naa ilaóh dír Aako Yésú wa ale, ngiwa alhhe'ees. Nee gadiyeérí an alki/ituú Ya/abtór hho' daanduú gurtleemuú Mungú.
44020025	“Aníng ana hi'iimiít baraá tla/angwhúng wa ale, iidíguú wawuti'iimár Mungú nguna alki/iít. Nee ala aníng hamí a xuú' gídaabá, baraá tla/angwhunge heé aníng i malé ar i kaahh.
44020026	Gawaá adoorihe laarí án kuungá' nu baw ar geehhooeema, gidaabá hee dirhunge bira qwaár, a daanduueeneeká.
44020027	Asma aníng adoodá' Mungú i slai, sleémeero dirhúng i alki/iituuwo ngaa mawiiká.
44020028	Kuungá' kilá' munerhúng harmagahhaak, nee Kríshaanáydá' sleémeero, kudá' Qeeruú hhoohhoó' kuungá' nuwa qaás tawa xuumuuser'ín. As múk Aako kuwa de'eenda', kudá' inós aa tlaáxw ar tseereerós ar kilá'.
44020029	Aníng a xuú' gídaabá, án bar aga tláw, tawerú xaraásl i dah baraá tla/angwhúng nee múk Kríshaanáy gu gurtlayká.
44020030	Nee slám baraá tla/angwhunge muu i ti'iit. Mukwí looeema giri warqees as eeharuuse kawa amor'ín i uuruuxi nee tawa eeharin.
44020031	Gawaá adoorihe, kuungá' dalaaé'. Ma gunqaruutara' gídaabá aníng kuungá' sleémeero nuna hara'ayiyiím ar hhirhheeri, xweera nee tlatla/aango, baraá kureeraá tame, slám naa baloó mawiiká.
44020032	“Ala aníng hám daxta kuungá' nu qaás baraá dabaá Mungú i alé, nee dír axweesantadár gurtleemuú Mungú. Inós kuungá' kwa/asaro nu aleesláy, nee tsuuqaawós sleémeero ngiri haniis, kudá' i kon, as mukós sleémeero kudá' taa hhoohhoeés.
44020033	Aníng peésár hee aga baloó slaiiká, laqaá miisli, laqaá tam inqwaruuwós.
44020034	Kuungá' kilá' a xuá' gídaabá dabaaeé' kuká' nina gadiyuusiyé' as muruudá' án ni slaa' nguwa slaw, dinkwa nee mukdá' nee aníng al hootá'.
44020035	Baraá muruú yaarire aníng ngaa laqaám gídaabá, gár atén tiwa hariím, a liitlakuuse an alee/iisaán, ar gadiyér adór tí kawa tleehhaan. Nee /ayma'aá Aako Yesu ki inslawaán, kudá' iwa káh gídaabá, ‘Qwala/ i deer baraá gaa haniisaro ta baraá gaa ilaooharo.’ ”
44020036	Paulo axweesanaywós nguwa hhe'eés axweesanto, iri tumbarara'aát dinkwa nee mukdá' sleémeero, iri firín.
44020037	Sleémeero tari /aa/amín ló' wa ale, Paulo kuri slaqooín i ohín kuri ma'amiís.
44020038	Tari gurhaamuút ló'wa wa ale as /aymuudá' Paulo aa oó' gídaabá, “Án kuungá' i baloó aanda'aaká daxta.” Kuri haydohiís ay baraá miringamo.
44021001	Alaá deelo ooaro kawa hhe'eesaán, tay tlawaán ar baraá tlawi, tari waarahhaán ay Kosi baalaadár kilae. Tawa hardahaán, looaytleérós tay hardahaán Rodo, nee tawa didá' wa tlawaán tay hardahaán Patara.
44021002	Miringamoó waaraáhh ay Foinike kuri araán, tay tsa/amán gawaawós i ale, tay tlawaán.
44021003	Nee Kipro kawa araán, kari bihhaá dákw doó basáy i geexawaán, tay hii'itaán ay Shamu, tari aweeraán Tirór i ale. Asma didá' aa dír miringamoorén huuwawós ngay aweerisi.
44021004	Eeharuuse kari slawaán amoodae, tari dir'ín wa hootaán deelo faanqw. Inooín Paulo kuri babáy ar /uuruú Qeeruú hhoohhoó' gidaabá, “Ma tsa/amaar Yerusalemúr i alé.”
44021005	Deeloodá' iwa fák, tay tlawaán. Inooín sleémeero nee /ameenar'ine nee na/'iiwo tay haydohisiyé' ay afaá gixsa. Tay tumbarara'ataán afaá tlawi, tari alfiriimaán.
44021006	Deelo kari ooaán nee inooín, atén tay tsa/amán gawaá miringamo, nee inooín niri watliyé'.
44021007	Tawa tlawaán Tiroro tari kumiitaán aaiirene ay Tolemai. Diirí an alhhe'eesoó aaiirén awa baraá tlawi. Hhaeerén awa ayaadá' kay laaw'eesaán, nee tay tlaatla/iitaán deelór wake amoodá' wa ale.
44021008	Looaytleérós tay tlawaán, tay Kaisaríár i hardahaán, tay dahaán baraá doó Filipo, alki/itusmoó Ya/abtór hho'. Inós a heé wák baraá kudá' faanqwe. Tay hootaán do'ós wa ale.
44021009	Heewí dasú tsiyáhh oo /amatlite gu kón, inooín ya/abtór amór Mungú daahh kan axweemamiis amór múk i alé.
44021010	Nee tawa hootaán amoodá' wa ale deelór hhaawakahe, aarusmooko wák, umuuwós ta babay Agabo, nina aweér yaamaá Yudeár wa ale.
44021011	Niwa hardáh, himuú Paulo guri taataáhh, inós tiri kilós ya'a' tseék nee dabaawo, iri oó', “Qeeruú hhoohhoó' i kaahi, ‘Adoorí an adór heé himuuwí kur tseegi nee múk Yahudi oo Yerusalemu nee kuri haniis dír dabaá múk xoordu.’ ”
44021012	Nee adoorí kawa axaasaán, atén nee mukduú didá' i dirií' Paulo kuri harhheehhe'eemisaán, as miwa tsa/án Yerusalemúr i alé.
44021013	Paulo atén tiri báy, “Gár ta tlehhita' a umós? /Aa/ee nee diqay'eé' qwaaremisúwo? Mas tseegamo kilós an katá'? Án aga ya/aám tam tiwa gaasi baraá Yerusalemúr i alé as Aako Yesu.”
44021014	Gurbu'utarén ngiwa sií', tari xasliitaán, tari ooaán, “Sla'aarír Aako i tleehharut.”
44021015	Deelór niina iwa waaráhh, xooslurén kiri amohhe'eesaán, tari tlawaán, tari tsa/amán Yerusalemu.
44021016	Eeharuusér Kaisaria bahh'alé tari alkoomaán nee atén, tiri hardahás ay doó Mnasoni, heé yaamaá Kipro. Inós a eeharusmoó aáng. Asma atén dír ti hotángw awaan an dír do'ós.
44021017	Tawa hardahaán Yerusalemu, hhae tiri ilaohiyé' ar qwala/.
44021018	Looaytleérós Paulo iri dáh baraá doó Yakobo nee atene, nee geeraharuusér múk Kríshaanáy sleémeero i didaádá'.
44021019	Paulo ngiwa hhe'eés laaw'eesaro, kaangw sleémeero guri dir'ín i wakeetín alki/ituuwo oo Mungú aa tlehhiít dír múk xoorduú i alé ar gadiyeérós.
44021020	Inooín kaangwí kuwa axaás, Mungú kuri xirfayeés, tari oó' dír Paulo, “Hhiyaarén, a ga/eéraáke múk Yahudi oo aa haratlintii' adór tar kumér yaariir. Inooín hara'ayár Musa ngi ló'wa ohiná'.
44021021	Inooín kaa kaangók báy ar gídaabá kuúng mukduú Yahudi oo baraá tla/ángw xoorduú i dirií', in intsaahhatimís ar gídaabá hara'ayár Musa makawa eehaár. Slám na/'ii'ín mikiwa al/utlín, nee unuurén mingiwa eehariyé'.
44021022	Ala hám adór ta laq? Baré kaaqo axaás gídaabá kuúng naa hardát.
44021023	Gimáy, adoorí atén ni kuúng bawaan tleehheek. Múk tsiyáhh u koomaán diirihe oo al'axweesantá lo'o gaa tsaat dír Mungú i alé.
44021024	Mukwí ar tlaweek, ti alhhohhoese', nee kuúng slaqwér deeqomór sager'ín ka bu'. Adoorí bara tléhh, muu sleémeero daqaní ga tsaahh gídaabá, iidíguudá' kaa báy gawaá daanduuwoge a lama, nee gídaabá kuúng a kumít hara'ayár Musa eeharahaduuwo.
44021025	Ala gawaá daanduú múk xoorduuwo, kudá' aa haratlintii', atén ana gooimaán, tidá' taa al'axweesaán gídaabá, ‘Ti harmagahhe' nee muruudá' sleémeero taa hanmiís ilahhooár munga'aá hatlá' wa ale, nee tseere nee fu'unaá gár taa af'óh nee tsaatu'uuma.’ ”
44021026	Looaytleérós Paulo mukdá' gurir tláy, tiri alhhohhoeemisiyé'. Inós iri dáh baraá Doó Mungú, iidík guri xu'utís oo deeloodár hhohhoeemisuuín iwa boo/i, nee iidíguú ilahhooár umuúqo heewo i duuxi.
44021027	Deeloodá' faanqw iwa naká/ faakmawo, mukko Yahudi oo Asiár daáhh Paulo kuri ár baraá Doó Mungú wa ale. Mukwí tlaahhi gari qaás dír muu sleémeero, Paulo kuri óh.
44021028	Tari tseeamín, ta kaahi, “Gimsé', múk Israeli, ti alee/ise'! Heewí an heedá' muu sleémeero gu intsaahhatimaamís umuúqo diiro gídaabá tlahhayrén ku waaqaai, nee hara'ayár Musawo, nee do'wí hhoohhoó' sleeme. Nee slám a tí kiloseeká, inós hamí múk Yunani ngwa dahaás baraá Doó Mungú, diirí hhoohhoo' gay slasla/areés.”
44021029	Inooín adoorí kana oó', asma Trofimo kuna ár, heé Efeso, nee Paulo ti koná' baraá gixsaro. Inooín geera ka xui Paulo heewí guna dahaás baraá Doó Mungú.
44021030	Gixsa sleémeero iri amooqwát, múk baraá gixsa sleémeero iri amoodá' ta'aín, Paulo kuri óh, kuri duuruxún, kuri duúx baraá Doó Munguhe, hamtidár kilae afér do' kari tseék.
44021031	Qoomár tawa loohír leelehhiiti ar Paulo kur gaasi, iidík iri hardáh dír geeraharusmoó úr oo askaári ar gídaabá gixsár Yerusalemu sleémeero aa amoqwát.
44021032	Hamtidár kilae inós askaári gari taataáhh, nee geeraharuuser'ín, gari hara'aweér ar gaanslaay. Geeraharusmoodá' nguwa ariyé' nee askaári, Paulo kuri máy muxtaaro.
44021033	Geeraharusmoodá' Paulo nguwa i hardáh, guri óh, hara'aya gari haniís gídaabá ku tseegi ar pínguú tsár, giri yaahaás, “Heewí a heemá? Slám gár aa tleéhh a milá?”
44021034	Bahh'alé baraá boo/aydae tari tseeamín, kookari i tí kaahiyá', kookari tiqá'. Iwa xumiís naxés gár axaasaro i aleeslay i káhh tsimaahhiro, hara'aya gari haniís Paulo kuwa dahaasi baraá boóma.
44021035	Paulo kuwa hardahaás dír gaangeefír doó i alé, kuri gagaár nee askaári, as kuwa xún muko.
44021036	Asma boo/oó muu guna eeharahaár ta tsimahhuus, ta kaahi, “Heewí gaasaak!”
44021037	Paulo qoomár kuwa dahaasár wa slai baraá boóma, iri oó' dír geeraharusmoó askaári, “Án pa/aangw u sláwa oo /aymuú wák nguwa dirók i oo'.” Inós iri oó', “Kuúng tsifrír múk Yunani a xúa?
44021038	Bar adoosíng kuúng baré a heedaáduú Misrirooká, kudá' gawaá deeloorí aa warahhi múk kumér tsiyáhh gwa hara'awis, kudá' aa tsu/uut, guri ar tláy baraá xanxaay.”
44021039	Paulo iri oó', “Aníng a heé Yahudi. Gixsár Tarso tina wa laqwaál, baraá yaamaá Kilikia, a yaamuloousmoó gixsár liitlakweká. U fiririím, pa/aangw hanisang, oo nir ilawaats nee yaamuloouuseerí.”
44021040	Pa/aangw kuwa haniís, Paulo iri sihhiít gawaá gaangeefír do', yaamuloouuseedá' gari kuútl ar dawa. Tawa xaslmiít, iri axweés amor'ín i alé ar tsifrír Ebrania, iri oó',
44022001	“Kuungá', hhawaáte, hhaee'eé' nee baabi'iieene, án iiár i qaasaré', tiwa aleekal/aam dír geeraahúng wa ale.”
44022002	Kawa axaás i amor'ín axwees ar tsifrír Ebraniár ar ale, tari xasliita hhe'eés. Inós iri oó',
44022003	“Aníng a heé Yahudi. Tina laqwaál Tarsór wa ale, gixsár yaamaá Kilikia. Ala ana uráw baraá gixsarír Yerusalemúr wa ale. Tina intsaahhatimís nee Gamalieli ar gan'amu daanduú hara'ayár baabi'iirene. Tari heé ilakaahaár bartá Munguhe adoorír kuungá' sleémeeró wa ale laarí.
44022004	Múk loohír Aako eeharahaár nguri slahhaeemiís, nee sleeme nguri tsuú/, ina tsegiít, ngiri dahamiís baraá doó tseegamór i alé, hhawaate nee /ameenaro.
44022005	Adoorí geeraharusmoó úr oo saalíngw múk Yahudi nee bariisér doó kwasleema sleémeero ngi xuiyá' sleeme. Slám inooín awa kilá' tiri barwaduú i hanmiís awa ni huuw amór hhaeerén awa múk Yahudi, kudá' Dameskír i diriiá'. Niri Dameskír káw, as múk loohír Aakoó eeharahaár nguwa ohiim, kudá' amoodá' i diriiá' nee nguwa tsegiit, nee nguri huúw ay Yerusalemu as kuwa sakwasleemuuti.”
44022006	“Qoomár niwa aa'aá kaw, niwa nakaá/ Dameskír i alé, qoomár looár lahhoó' gwa/ateemaá ur awa gawaá dooraá dahhá' niri gwa/aatiyé' ar gaanslaay bihhe sleémeero.
44022007	Aníng niri yaamí slapiít. Afoo ngiri axaás ar i babaw, ‘Saúli, Saúli, ahaá waáy, án mis gusiisiín?’
44022008	Aníng niri oó', ‘Kuúng a heemá, Aáko?’ Iri báy, ‘Aníng a Yesu oo Nasareti, kudá' kuúng ta gusiisiin.’
44022009	Mukdá' nee aníng ti al koomá', gwa/ateema kilooín kina ár, ala afór heedá' aa axwees amor'eén i alé kaa axaasiiká.
44022010	Niri oó', ‘Adór ni laaq, Aáko?’ Aako iri báy, ‘Tláw, sihhiít, dáh baraá gixsár Dameski. Nee baraadae iidík sleémeero oo kuúng wa hariím kuungu oo'.’
44022011	Aníng xumso ngiri harslaaqaát as miraa/ór gwa/ateemaadá'. Mukdá' nee aníng ti al koomá' iri dawa óh, iri geerahaár ay Dameski.
44022012	“Heeko wák ta babay Anania i deer. Inós a heé ilaiwa/amér koóm gawaá hara'ayaro, heé ta hhoár i xui nee múk Yahudi sleémeero oo amoodá' i dirií'.
44022013	Iri i daqáy, iri sihiít dír bihhaaeé', iri oó', ‘Hhiyaaeé' Sauli, ilaawók i qaytsitiye'.’ Ilaaeé' niri qaytsitiyé' hamtidár kilae.
44022014	Iri oó', ‘Mungú baabi'iirén kuúng ugwa tsawaár as sla'aarirós kawa tsahh, nee Kuduú Ganaá' kuwa aan, nee afór baraá afkós daahh kawa axas.
44022015	Asma kuúng a lamabu'usmoowós tleehhít dír muu sleémeerowo daanduú muruuwí sleémeero oo taa aán, nee oo taa axamisi.
44022016	Slám mas dóts? Sihhiít umuú Aako ateeteek, tu baatisi, tlakweemaawók ki hamaatli.’ ”
44022017	“Aníng niwa kií/ Yerusalemu, looarka wake niwa fiririim baraá Doó Mungú wa ale, iigu'utu una ár.
44022018	Aako una ár, inós aníng iri báy, ‘Goów ar gaanslaay, baraá Yerusalemu geexaweek, asma lamabu'uungók daanduueene ku ya/anaká nee múk baraaká'.’
44022019	Aníng niri oó', ‘Aáko, inooíná kilá' ngi xuiyá' adór aníng ngira tsegiít kudá' kuúng ugwa haratlintii'iye', nee adór ngira muúx baraá maraá saaliingo.
44022020	Nee tseerér Stefano, lamabu'usmoowók, kawa ku'uús, aníng a didá' i dirií', nee ana qwalalaá/. Tlabaá mukdá' inós ngwa gaasiye' ina xuúm.’
44022021	Inós iri báy, ‘Tláw, aníng kuúng u ya/aáw amór saaw, amór múk xoordu.’ ”
44022022	Paulo kuna iiár i qaás ay dír /aymuuwí. Ala /aymuuwí nguwa hhe'eés ooaro, muu iri tseeamín ar afór ur ló' wa ale, ta kaahi, “Heewí hingeesaak baraá yaamuuwo! I harinaká iwa hooti!”
44022023	Qoomár tawa tseeamin, nee tawa tlabaá kwakwahhi, nee tawa teerír tleemisi,
44022024	geeraharusmoodá' úr iri oó' dír askaári, “Paulo dahaasaak baraá boóma, iidíguuwós yaahamiisaak, ku hara muxá' ay dír gaarí kuwa i tseeamin ngay ooi.”
44022025	Kuri tseék ar him'e as kuwa muxi. Paulo geeraharusmoó askaári kudá' aa sihhiit bihhaawós i alé guri báy, “Ahaá, ya/aama i koondá'a awa heé Rumi kur muxa', bur kwa sakwasleemuutiiká?”
44022026	Geeraharusmoodá' adoorí ngiwa axaás, iri tláy, geeraharusmoodá' úr guri ádbeemuú áy kaangwihe, iri oó', “Adór ta tleehhamór wa sla' a adoomá? Baré heewí a heé Rumi.”
44022027	Geeraharusmoodá' úr oo askaári niri hardáh, guri yaahaás, iri oó', “Kuúng a heé Rumíro?” Iri oó', “Ee.”
44022028	Geeraharusmoodá' úr iri oó', “Aníng yaamulooarí ana sláw ar tlaxór ur.” Paulo iri oó', “Ala aníng a yaamuloousmoó Rumi ar laqwalama.”
44022029	Mukdá' taa amohhe'eés as Paulo kuwa yaahaasi tari tláy, kuri geexáy. Nee geeraharusmoodá' úr oo askaári inós sleéme iri da'ayuút ngiwa tsaáhh gídaabá Paulo a heé Rumi, nee inós gwa tseék.
44022030	Geeraharusmoodá' úr gari slaá' xu'utiro gadá' Paulo kusa sakwasleemuut nee múk Yahudi. Gawaá adoorihe looaytleérós Paulo guri gweér. Geeraharuusér uren ar saalíngw múk Yahudi nee bariisér doó kwasleema sleémeero gari ateét. Paulo guri leéhh, guri qaás dír geeraaín.
44023001	Paulo múk kwasleema guri ilaá i duxún iri oó', “Hhaee'eé', aníng muunuú hhoohhoó' una ar hoót geerá Munguhe ay laarí.”
44023002	Anania, geeraharusmoó úr oo saalíngw múk Yahudi mukdaádá' aa bihhaawós i sihhiit guri báy, “Heesíng afa slahhaak.”
44023003	Paulo iri oó', “Mungú kuúng u slaahh, asma kuúng a adór koo/ír taa hhoohhoeés ar chokaá'a. Kuúng ana iwít as aníng iwa sakwasleemut ar adoodá' hara'aya i kat. Ala kuúng a kat, ‘Muxaak.’ Gawaá adoorihe kuúng har'aya aga sí'.”
44023004	Mukdaádá' didaádá' wa sihhimiit iri oó', “Geeraharusmoó úr oo saaliingw oo Mungú kuúng un /ooslisliínda?”
44023005	Paulo iri oó', “Hhaee'eé', inós adór tar geeraharusmoó úr oo saalíngw múk Yahudi aníng aga xuiiká. Asma kaa gooín gídaabá, ‘Geeraharusmoó mukók mu muruú tlákw babawaar.’ ”
44023006	Paulo ngiwa tsaáhh gidaabá baradae bahh'alé a múk Sadukayo nee bahh'alé a múk Farisayo, iri tseé' ar afór ur baraá doó kwasleemár wa ale, iri oó', “Hhaee'eé', aníng a heé Farisayo, garmoó heé Farisayo. Aníng tin sakwasleemuut asma haraxu'utír ni koom gídaabá, múk aa qaatl ku waaslee/atis.”
44023007	Adoorí ooaro ngiwa hhe'eés, múk Farisayo nee múk Sadukayo tari kaa/uús, boo/aydá' tiri afoo dakumiís.
44023008	Asma múk Sadukayo ta kaahi waasle/uú muu i kaahh. Slám ta kaahi, malayke i káhh, laqaá tam qeeru i kaahh. Ala múk Farisayo muruuwí sleémeero gu haratlintatii' gídaabá i deer.
44023009	Tsimaahhi iri ló' wa tláhh. Intsaahhatuusér hara'ayár Musa bahh'alé, tidár bartá múk Farisayo, tana sihhiít, kuri lo'wa aleekalaá/, tari oó', “Atén tlakweemaá ta ara'araan dír heewihe i kahhiyá'. Hám wané kwaa tsuwa i axweés nee Qeeru laqaá nee malaykamo.”
44023010	Gila niwa tlahhiyé', geeraharusmoó úr oo askaári ina da'ayuút gídaabá Paulo ku feehhamiis. Gawaá adoorihe askaári gari ya/aáw, kuri hingeés ar /uuru dabaaín wa ale, kuri huúw baraá boóma.
44023011	Xweeraadae Aako ina bihhaá Pauló i sihhiít iri oó', “Muunuúwók gawdeeseek, asma iidíguueé' adoodá' kura lamabu'uún baraá Yerusalemuro, un adoodár lamabu'uún sleeme baraá Rumiro.”
44023012	Looa niwa tleér, múk Yahudi tari al'axweés, lo'o kana huúw gídaabá a /ayiimanaaká, slám a wahanaaká ay dír Paulo kway gaasaan.
44023013	Nee mukwí lo'o gaa huuw mibeeraá tsiyáhh gi waraahh.
44023014	Tari daqáy dír geeraharuusér uren ar saalíngw múk Yahudi, nee bariisee, tari oó', “Atén lo'o aga huuwaán ar tawa gaa tsaqaanaaká ay dír Paulo kway gaasaan.
44023015	Gimsé', kuungá' nee bariisér kwasleema geeraharusmoó úr oo askaári ádbawaak gídaabá, Paulo amoorí ar /eetang matlo. Baré kwaáo' iidíguuwós un alqaytsitár wa sla'á'. Daqaní atén u loohír wa giiraán, nguri gaasaán.”
44023016	Garmoó hho'ór Paulo iidíguuwí guri axaás gídaabá Paulo ku gigidín. Iri tláy, iri dahmaá áy baraá boóma, iidíguuwí guri oó' dír Paulo.
44023017	Paulo geeraharusmoó wák oo askaari guri ateét guri báy, “Garmaawí huweek amór geeraharusmoó úr oo askaári, asma gár i dirós i ooár wa slai i deer.”
44023018	Geeraharusmoowú askaári garmaadá' guri huúw ay amór geeraharusmoó úr oo askaári, iri oó', “Paulo, kudá' taa tseék, aníng ina ateét as garmaawí nguwa amoorók i huuw. Asma gár i ooár wa slai i deer dirók i alé.”
44023019	Geeraharusmoodá' úr oo askaári garmaadá' guri dawa óh, gurir bihhí suruúk, guri yaahaás, “Kuúng gár ni ooár wa sla' a milá?”
44023020	Garmaadá' iri oó', “Múk Yahudi taa al'axweés kuúng tuwa firin ar gídaabá, Paulo kuwa ar /eti matlo baraáy alé, nee kuwa qasi dír geerá kwasleema. Baré kwaáo' iidíguuwós ngun alqaytsitár wa slaiyá' kángw kilá' wa ale.
44023021	Ala kuúng ma ya/aamaar, asma múk mibeeraá tsiyáhh gi waaraáhh ngu gigidiná' loohír wa ale. Nee inooín lo'o ngaa huuwiyé' gídaabá i /ayina'aaká, laqaá i wahiaaká, ay dír Paulo ngway gaasiya'. Nee hamí axweesantá amoorók daahh ngin daamaraná'.”
44023022	Geeraharusmoó úr oo askaári garmaadá' guri hara'ayín guri báy, “Kangwsíng mu heé ooaar gídaabá ngwa aníng i o'.” Guri deelór i oó'.
44023023	Geeraharuusér tsár ar askaári gari ateét gari báy, “Askaárír tsiire tsár amohhe'eesaak as iwa Kaisariár keer, nee ar farsúr hi'iimiit, nee slám askaarír lawlaá koom tsiire tsár. Askaárisíng ti amohhe'es iwa tleer looár tám ar xweeraawo.”
44023024	Iri oó', “Faras amohhe'eesaak as Paulo kuwa tsa/aasi nee kuwa hardahasa' ar saxareema ay amór Feliki, ga/awusmoó waawutmoó múk Rumi.”
44023025	Barwá gari adoorír gooín,
44023026	“Ánuú Klaudio Lisia barwaárí ngi amoorók i gooiím, kuúng Ga/awusmoó xiríf, Felíki, Laawaay.
44023027	Heewí kuna óh nee múk Yahudi, kuri lak gaás. Ala aníng iidík nguwa sláw gídaabá inós a heé Rumi, niri daqáw dinkwa nee daqtá askaári, nguri tuú/.
44023028	Aníng /aymuudá' kuwa sakwasleemuút nguwa xu'utír wa slaá', nguri huúw, nguri qaás geerá kwasleemar'ín.
44023029	Aníng ana tsaáhh gidaabá inós gár tlaakw aa tleéhh i káhh ar gwa'arár wa hariim, laqaá tam tseegamo. Ala gár kuwa sakwasleemuút a garka tiwa slaslay'aaká baraá daber'ine.
44023030	Aníng ngiwa axaás gídaabá heesíng ku gigidín nee múk Yahudi as kuwa gaasár wa slai, nguri amoorók i waarahhaás. Nee mukdá' inós gwa sakwasleemuut una ádbáw, iidíguuwós nguwa amoorók i alki/iituú aya'. Deelo.”
44023031	Askaári adoodá' kaa báy gari tléhh. Paulo guri ar tleér xweeraawo, kuri huúw ay yaamaá Antipatri.
44023032	Looa iwa tleér Paulo kuri ar tláy nee askaaridá' faras gwa i tsa/aan, tidá' ar ya'a' iri kí/ ay amór boóma.
44023033	Nee mukdá' iwa hardáh Kaisariaro, ga/awusmo kuna barwaádá' i haniís, Paulo kway geeraawós i huúw.
44023034	Barwaádá' soómaro ngiwa hhe'eés, giri yaahaás, “Heewí oo yaamu gaalá?” Tari oó', “A heé yaamaá Kilikia.” Inós adoorí ngiwa axaás,
44023035	iri oó', “Kwasleemarók a iiár i qaás, múkdá' kuúng u sakwasleemuút birna hardáh.” Hara'aya gari haniís as Paulo kuwa xun baraá boomár Heródé wa ale.
44024001	Deelór kooán iwa waaráhh, Anania, geeraharusmoó úr oo saalíngw múk Yahudi, bariiserka ngina ar /eét, nee heé wák oo kwasleemár baál, umuuwós a Tertulo. Kwasleemadá' Paulo kuwa sakwasleemuút kari alki/iít dír ga/awusmo.
44024002	Paulo kuri ateét. Tertulo kwasleema gari iimu/ún iri oó', “Ga/awusmoó xiríf. Baraá waawuti'iimaroge wayda unar hootaán, nee baraá de'eengoge muruú hhó' ku tlehhiit baraá xooroorihe. Kuúng atén taa sa waawuti'ii'iín ar sagalooa, tari hootaán ar wayda. Yaamu naa warqayé', nee muruú hhó' ngwa slawaán as waawuti'iimarók tí hhoo'.
44024003	Nee tí sleémeero an slaaslawaán umuúqo daqto nee umuúqo diiro ar sluufoó yaariír.
44024004	Ala án kuúng muwa slaaqatís ar axweesanoó yaariír. Axweesanayrén kwí niinaá iiár i qaaseek ar gurhhooarók.
44024005	Asma heewí ugwa tsaahhaán adór tar heé tlaákw ló' wa ale. A heé tlaahhír huwahuúw baraá múk Yahudi sleémeero baraá yaamuuwo. Nee hamí a geeraharusmoó múkdá' ta babay Nasarayo.
44024006	Nee Doó Mungú nguwa muruú slasla/arén i huwahuúw, kuri oohaán. [Atén geeraawo una sakwasleemár wa sla'aán ar dabeerén.
44024007	Ala Lisia, geeraharusmoó úr oo askaári niri hardáh, guri dabaarén wa hayóh ar /uuru.
44024008	Mukdá' inós gwa sakwasleemuut, guri hara'ayín, gídaabá ngu amoorók i sakwasleemár aye'.] Inós kuúng bura yaahamís, kaangwí sleémeero nguwa sakwasleemutaan uqo tsáhh.”
44024009	Múk Yahudi sleeme iri amoodá' wa kalaá/, sakwasleemadá' gari ya/án, tari oó', “Kangwsíng sleémeero oo ló'.”
44024010	Ga/awusmo Paulo guri dákw i laqán as Paulo iwa ilawatsi. Paulo iri oó', “Aníng an axweés ar qwala/, asma ngiwa xuú' adór kuúng tara tlík kwasleema tlaquwo baraá xooroorihe.
44024011	A gár inslaahh diroge, looeemaá iidíguuwí kiwa leelehh, kari xú' gídaabá, deelo mibaangw nee tsár gaa waarahhiká iimír niwa Yerusalémúr i tsa/ám as saaliingw.
44024012	Mukwí aníng iga ariiká baraá Doó Munguhe niwa kaangaanuus, laqaá niwa tlaahhír qamiim baraá boo/aywo, tam baraá doó saaliingo, laqaá tam baraá gixsaro.
44024013	Tam kangwqá' aníng iwa sakwasleemuutiya' looeemaawós laqaamaro ngi aleeslay'aaká.
44024014	Aníng aga ya/aám dír geeraawók wa ale gídaabá, Mungúduú baabi'iirén un haratlintatií' ar loohidá' ngiwa eeharahaar, tidá' inooín tawa kaahi a loohír lama. Nee an haratlintatií' tidá' sleémeero nee hara'ayár Musa ti slaslaawá', nee tidá' taa gooín baraá kitaaba'aá aaruuse.
44024015	Aníng a haraxu'utír koóm dír Munguhe, ar gídaabá múk hhó' nee múk tlakwe ta waaslee/. Haraxu'utirí inooín sleeme ngi koná'.
44024016	Gawaá adoorihe muunuúeé' un harmagagaáhh daqisleém, as kahhoó' ku hhoohhoó' geerá Munguhe nee geerá muko.
44024017	“Aníng kureeraá yaarire a kaáhh Yerusalemuwo, aluuwo nay kií/, as múk xooror'eé' nguwa alee/iisáy i huuw, nee as ilahhooar'eé' ngiwa duux dír geerá Munguhe.
44024018	Qoomár aníng niwa baraá kaangwí i dirii', inooín iri baraá Doó Mungú i ayé', nee aníng taa qaroó hhoohhooeés. Tam boo/oó nee aníng ti koomá' i kaahh, laqaá tlaahhír ni qamiim i káhh. Ala múk Yahudi oo Asiár daáhh i deer didaádae.
44024019	Inooín masók gár kiwa hariím in diirí, as aníng iwa geeraawók wa sakwasleemuutiya', /aymuú i kona' bir deer gawaaeene.
44024020	Laqaá tam mukwí diirí dirií' ngi ooi, gár naa tlakweés a milá, ar inooín taa ár, qoomaadá' niwa sihhiít geerá kwasleema.
44024021	Ala gár tindi ooi bir deer, aqo har /aymuudá' aníng naa tseé' ar afór ur tla/angw'ín wa ale, niwa oó', ‘Aníng laarí in sakwasleemutá' asma ngiwa haratlintatii' gídaabá, múk aa qaatl i waaslee/.’ ”
44024022	Feliki iidíguú Mungú gu xu'uti hhe'ees. Gawaá adoorihe deelór kwasleema gari surkuús, iri oó', “Lisia, geeraharusmoó úr oo askaári birnaa amoorí /eét, aníng kangwhúng ngu tsaát.”
44024023	Feliki geeraharusmooduú askaári guri báy, “Paulo xuumaak, ala mu ak xuumara', tam mulqeerós ar ngu i daqaaqaw, laqaá ar ngu sagadiyér a'aw, ma ila/aamara'.”
44024024	Deelór hhaawaaká iwa waaráhh, Feliki nee hareerós Drusila ar tlahhoó múk Yahudi nina hardahiyé'. Paulo kuri ateét. Iidíguú haratlintaaór baraá Yesu Kristo kuri dír Paulo wa iiár i qamín.
44024025	Paulo iidíguú gan'amu nguwa alki/iít, nee iidíguú ilatleeri meemu, nee sakwasleemár hi'iit, Feliki iri da'ayuút guri báy, “Kuúng ala tláw, án pa/aangw bura sláw, án kuúng uqo ateét.”
44024026	Ala Feliki Paulo guri ateetín daqtá yaarire tawa axweesi, asma iwa slukumár slai.
44024027	Kureeraá tsár niwa waarahhiyé' Porkio Festo waawuti'iima gana óh kitángw Felíkí wa ale. Felíki Paulo guri geexáy baraá tseegamo, as múk Yahudi nguwa ilaá hhó' i tleehhi.
44025001	Festo iwa baraá ga/awusi'iimár i dáh, deelo tám iwa waaráhh iri Kaisariár wa tsa/án ay Yerusalemu.
44025002	Geeraharuusér uren ar saalíngw múk Yahudi nee bariisér múk Yahudi iidíguú Paulo nguri dirós i alki/iitiyé'. Nguri harhheehhe'eemisiyé',
44025003	inooín ngiwa aleeya/án Paulo kunguwa huwi Yerusalemu. Asma inooín Paulo ngun giirór wa slaiyá' kuwa gaasi.
44025004	Festo iri oo', “Paulo ku xún Kaisariár wa ale, nee aníng u kilá' a amorqá' i kií/ar gaanslaay.”
44025005	Iri oó', “Heewí bar gár aa tlakweés i deer, geeraharuuserhúng nee án ti koomaán ay Kaisaria as nguwa sakwasleemuutiya'.”
44025006	Deelór dakaát laqaá mibaangw ngiwa amoodá' wa hhe'eés, iri /eét ay Kaisaría. Looitleérós iri iwiít gawaá kitángw sakwasleema, iri oó', “Paulo huuware'.”
44025007	Paulo iwa hardáh, múk Yahudi oo naa Yerusalemúr wa /eet, nguna harweeriyé', nguri /ayseenaá yaariír i tlaaqiyé'. Ala looeemaawós laqaamaro kaa aleeslayká.
44025008	Paulo iri oó', “Aníng hara'ayár múk Yahudi aga sii'iiká, laqaá ar Doó Mungú, laqaá tam ar waawutmoó múk Rumi.”
44025009	Ala Festo múk Yahudi nguwa ilaá hhó' i tlehhituú wa slai, Paulo guri báy, “Yerusalemu a keéra as tuwa sakasleemuuti asma kaangwí?”
44025010	Paulo iri oó', “Aníng aga sihhiít geerá kitángw sakwasleema oo waawutmoó múk Rumi, nee diirí an dír hariim sakwasleemar'eene. Kuúng a ló'wa xu' gídaabá aníng múk Yahudi gár nguwa sadakuús i káhh.
44025011	Ala án bar ana dakuús, laqaá gár tlaakw ana tleéhh, ar aníng niwa hariim gwa'araro, gwa'ara a siasiaaká. Ala /aymuuwí iwa sakwasleemutiya' bar loeeká, heé aníng i dabaaín i qaás i kaahh. Kwasleemar'eé' i waarahh amór waawutmoó múk Rumi.”
44025012	Festo bariisér kwasleema ngiwa i axweés, Paulo guri báy, “Waarahhamuú amór waawutmoó múk Rumi una slá', a daqeér amór waawutmoó múk Rumi.”
44025013	Deelór hhaawaaká iwa waaráhh, waawutmo Agripa nee Bernike nina Kaisariár i hardihiyé', Festo nguna laaw'eesár ayé'.
44025014	Deelór yaariir ngiwa amoodá' wa hhe'eesiyé', Festo iidiguú Paulo guri alki/iít dír waawutmo, iri oó', “Heeko i deer oo Feliki aa gexáy baraá tseegamór i ale.
44025015	Qoomár niwa Yerusalemúr i dirii', geeraharuusér uren ar saalíngw múk Yahudi nee bariisér Yahudi, iidíguuwós nguna dir'eé' alki/iitiyé', nee gár i sla'iya' a kun sakwasleemuut.
44025016	Ngiri báw, ‘Dákw adór kwisíng dír múk Rumiro i kaahh, oo hee kuwa haniisi dír mukdá' inós gu sakwasleemuút as kuwa gaasi, bar taa al sihhiitiiká baraá kwasleemaro.’
44025017	Inooín niwa diirí burumburiitiyé', aníng iga tligisiiká, ala looaytleérós ana iwiít gawaá kitángw kwasleema, niri oó', ‘Heesíng huuware'.’
44025018	Mukdá' gwa sakwasleemuut iwa sihhiít geerá kwasleema, án geerá kah /aymuú tlaákw ngu huuwiyá', ala inooín /aymuú tlaákw oo naa ooiyé' i kaahh.
44025019	Ala aqo har daanduú diínir'ín nguna kaanganuusiyé', nee daanduú iidíguú heeko ta babay Yesu, oo aa qaroó gwaa', ala Paulo baraá axweesantose gari gawdeés gídaabá i slaaf.
44025020	Aníng loohír iidíguuwí sleémeero ngur slaw aga xuuiiká. Gawaá adoorihe Paulo una yaahaás, ‘Yerusalemu a keéra as tuwa sakwasleemuuti amoodá' wa ale?’
44025021	Ala Paulo gár aa slaá' a waarahhamuú amór waawutmoó múk Rumi. Iri firín gídaabá ku xun ay dír kwasleemarós kay tsati nee Kaisari. Aníng adoodá' ana ya/aám.”
44025022	Agripa Festo guri báy, “Heesíng geerawo aníng unqo iiár i qaasár wa slaá'.” Festo iri oó', “Matlo uqo axás.”
44025023	Looitleérós Agripa nee Bernike niri hardahiyé' ar xirif, tari dáh ay didá' kwasleema kawa axamiisi, dinkwa nee geeraharuusér uren ar askaári nee bariisér gixsa. Festo iri oó', “Paulo huuware'.” Paulo kuri huúw.
44025024	Festo iri oó', “Waawutmo Agrípa, nee kuungáká' sleémeero diirí diriiá' nee atén. Heewí u ga/eerá'a? Múk Yahudi sleémeero kudá' Yerusalemúr i dirií' nee oo baraaká' i dirií', i dir'eé' kwasleemuut. Gár ta /aa/amin a gaasarós, asma ta kaahi heewí i harinká iwa slafi.
44025025	Ala aníng ana tsaáhh gídaabá, gár tlaakw aa tleéhh i káhh ar gwa'arár wa hariim. Slám inós waarahhamaá amór waawutmoó múk Rumi ngiwa firín, aníng ana slaá' nguwa amoorós i huuw.
44025026	Nee aníng /aymuú kilá' oo ni amór waawutmoó i gooiim i kaahh daanduuwose. Gawaá adoorihe nguna huúw geeraahúng i alé, ak alé dír geeraawók, waawutmo Agrípa, as kahhoó' bur kwa yaahamiís, án /aymuú ni gooiim nguwa slaw daanduuwose.
44025027	Asma án bar ga/áw, a daktu'uuma heé taa tseék kuwa huuwi amór waawutmoó múk Rumír i alé, bar gár kuwa sakwasleemuút kaa ooiiká.”
44026001	Agripa iri oó' dír Paulo, “Ya/aám nga haniís ar axweesanaywók kuwa o'.” Paulo dakós guri tleés, tiri aleekal/án ar /aymi'iiká',
44026002	“Kuúng waawutmo Agrípa! Dir'eene a gitse/aá ur asma án tiwa aleekal/aam dír geeraawók wa ale laarí baraá muruudá' sleémeero oo múk Yahudi aníng iwa sakwasleemuuti
44026003	Asma tlehhema'aá yaariir nee yaahamisuú yaariír oo múk Yahudi kuúng u ló' wa xú'. Gawaá adoorihe án kuúng u firiím, án iiár i qaasáng ar qitla.
44026004	“Múk Yahudi sleémeero ga xuu' aníng adór nira hoót iimír na/u'uumar'eene. Ka xuu' iimír iimu/uungo adór nira hoót baraá tla/ángw muk'ín wa ale, nee baraá Yerusalemu.
44026005	Inooín barka lamabu'úngw wa slaa', lamabu'uungo ka aleesláy gídaabá, iimír iimu/uungo aníng ana hoót adór heé Farisayo, kudá' hara'ayár diínirén gaa ló' wa eehaar ar gan'amu.
44026006	Qaytsiít, án hamí a sihhimiít as tiwa sakwasleemuuti, asma an haraxuú' al'axweesantadá' Mungú aa haniís dír baabi'iirén.
44026007	Al'axweesantí tlahhi'iirén kudá' mibá nee tsár sleémeero ngin daamaraná' ngiwa i hardahiya', tawa Mungú sluufimamiisi ar inkihhimuj tlaatla/aangw nee xweeraawo. Waawútmo! Aníng gár tiwa sakwasleemuuti nee múk Yahudi a daanduú haraxu'utirí.
44026008	Kuungá' múk Yahudi, asma milá mas haratlintatia'aaká gídaabá Mungú muu waasle/atisaro gu aleesláy?
44026009	“Ánuú kilá' geera ana haraxuú' gídaabá, án gár tiwa hariím a mura' sleémeero un tleéhh, kudaádá' Yesu Kristo oo Nasareti gu baáq.
44026010	Adoorí an adoodá' naa tleéhh baraá Yerusalemuro, ya/aám ana sláw dír geeraharuusér uren ar saalíngw múk Yahudi, múk hhohhó' oo Mungú nguri tsegiít. Nee qoomár kwasleema kawa tsaát ar kiwa tsu/i, aníng sleeme ana ya/aám.
44026011	Baraá maraá saaliingo daqtá yaarire múk Mungú una dae tlaáq ar muxta, as Yesu kuwa /ooslislin. Baraá buhhtaaeé' kudá' dakti'iimaro, inooín ina gusiisiím tam ay baraá gixsadaá ayeemaá hatlá'.”
44026012	“Aníng baraá kaangwihe ana Dameskír káw sleeme. Niwa daqaw, ya/aám nee hara'aya ana sláw dír geeraharuusér uren ar saalíngw múk Yahudi.
44026013	Waawútmo, án niwa loohír i dirii', qoomár tlaatla/aango, gwa/ateemaá ur awa tsee/amaá ba/a ina ár, i gawaá dooraá dahhiyá'. Gwa/ateemaaká' aníng ina i gwa/aatiyé' bihhe sleémeero, dinkwa nee mukdá' nee aníng ti alkoomá'.
44026014	Sleémeero tari al slapimiitaán yaamu. Afoo ngiri axaás ar amor'eén i axwees ar tsifrír Ebrania, i kat, ‘Saúli, Saúli, ahaá waáy, án mihar gusisiín? A gár gawít diroge tawa slaqw nee aníng.’
44026015	Aníng niri oó', ‘Kuúng a heemá, Aáko?’ Aako iri oó', ‘Aníng a Yesu, kudá' kuúng ta gusisiin.
44026016	Ala tláw, sihhiít ar ya'aawók. Gaarí an gár aníng kuúng usa harati'iít, as uwa qaas tawa sagadíyusmo, nee lamabu'usmoó muruuwí taa aán nee muruudá' ta aan aluuwo.
44026017	Án kuúng u ba/amís dabaá múk Israeli wa aleeró, nee dabaá múk xoordaá hatlá', asma aníng kuúng un amor'ín i ya/aáw.
44026018	Kuúng ilaaín in gwét, nee inooín in warqés baraá giwtír wa aleeró, tari dah baraá gwa/atamaaye, nee in hingés baraá /uuruú Neetlángw wa aleeró, nee kiri húp amór Mungú. Daqaní tlakweemaaín ki gurtláy, nee tari aaluusér Mungú tleehhiit baraá tla/ángw kudá' taa hhoohhoeés, asma aníng iga haratlinti'iiyé'.’ ”
44026019	“Gawaá adoorihe, waawutmo Agrípa, aníng iigu'utuudá' gawaá dooraá daáhh ugwa si'iiká.
44026020	Án iidíguú Mungú una alki/iít har geeraawo dír múk Dameskír wa ale. Aluuwo baraá Yerusalemu tin wa alki/iít, nee baraá yaamu sleémeero awa Yudea, nee dír múk xoordu sleeme, ar gídaabá tawa hhu'u'un nee Mungú kuwa i warqay, nee tlehhema'aá nee hhu'u'uungw'ín ti slaawá' kiwa tleehhi.
44026021	Gaarí an gár múk Yahudi aníng isa óh, qoomár aníng niwa baraá Doó Mungú i dirii', tiri gaasár wa slaá'.
44026022	Ala án Mungú ina alee/iís ay laarí. An gár nis sihhimiit diirí wa aleeró, múk urén nee oo ninákw nguwa i lamabu'uum. Nee aníng /aymuú hatlá' oo ni oo' i kaahh, aqo har kudá' aaruuse nee Musa taa káh gídaabá i tleehharuut.
44026023	Nee iidíguudá' a kwí, Kristo gár kuwa hariím a kun slahhe'eemiis, nee tari heé geera waasle/uuwo baraá múk aa qaátl wa ale. Nee iidíguú gwa/ateema guri huuw dír múk Israeli nee dír múk xoordaá hatlá'.”
44026024	Paulo qoomár tiwa adoorí wa aleekal/an, Festo iri tseé' ar afór ur, iri oó', “Paúlo, kuúng aga slarhhamút, soomarók tisíng yaariir ugwa slarhhamuúr.”
44026025	Ala Paulo iri oó', “Waawutmoó xiríf, aníng aga slarhhamuutiiká, ala án axweesanoó ló' un káh, nee oo ganaá'.
44026026	Waawutmo Agrípa muruuwí gu xuu', nee aníng un axweés dír geerawós wa aleeró ar pihhu'uuma. Asma aníng a xu'uti hhe'eés gídaabá gár waawutmo i xuiiká i káhh baraá muruuwí sleémeerowo. Asma kaangwí aa tleehharuutiiká baraá lu/aaráy wa ale.
44026027	Waawutmo Agrípa, kuúng aaruuse a haratlintía? Aníng a xuú' adór kar haratlintaatí'.”
44026028	Agripa iri oó' dír Paulo, “Ar /aymi'iiwók kwisíng niinawe aníng inqo Krishaanmo tléhha?”
44026029	Paulo iri oó', “Tam ar /ayma'aá yaariir laqaá tam awa niinawe, ala gár ni fiririim dír Munguhe, kuúng masók an adór aníng tleehhít, ala mutuwa adór aníng wa tseék. Slám a kuúng kilogeeká, ala tam mukwí sleémeero oo aníng i iiár i qamiím diirihe.”
44026030	Waawutmo nee ga/awusmo nee Bernike nee mukdá' aa didá' i iwiit tari sihhiít.
44026031	Tawa ti'imiiti tari kilooín axweés tari oó', “Heewí gár gwa'arár wa hariim gaa tleehhiiká, laqaá tam ar tseegamo.”
44026032	Agripa iri oó' dír Festo, “Heewí geera waarahhamá amór waawutmoó múk Rumi bar ngaa firiniká, geera alók a gweera.”
44027001	Qoomár hara'aya kawa duúx gídaabá a aa'aá kawaán ar baraá tlawi ay Italia. Paulo kunguri duúx, nee múk hatlá' oo taa tsegiít, kiri qaás dabaá heeko ta babay Yulio. Inós a geeraharusmoó daqtá askaárír múk Rumi, daqtadá' ta babay “Daqtá Waawutmoó múk Rumi.”
44027002	Ana tsa/amán miringamooko oo baraá Adramitiór i dirií'. Miringamoodá' amór i kay a baraá gixsadaá afaá tlawi awa yaamaá Asia. Tari tlawaán. Aristarko, heé gixsár Tesalonike ar baraá yaamaá Makedonia, nee atén ti koomaán.
44027003	Looaytleérós ana hardahaán Sidoni. Yulio Paulo guri hhooeemaá i tleéhh, ya/aám gari haniís iwa mulqeerós artá ay, as inooín kuwa alee/iisi.
44027004	Tari didá' wa tlawaán, tari waarahhaán ar baraá tlawi bihhaá doó /iyáy awa Kipro, as fur'a kawa ilaguuwaan, asma fur'a ka ló' wa ur baraá tlawto.
44027005	Tlawi kari waarahhaán, tawa nakaa/aán dír yaamaá Kilikiaro nee Pamfilia, tlawi kari waarahhaán ay dír gixsár Mira ar baraá yaamaá Likia.
44027006	Didaádae geeraharusmoó askaari miringamo nguri sláy oo Iskanderiár daáhh. Miringámoodá' i Italiár káy. Atén tiri tsa/aás gawadá' i alé.
44027007	Ana tseegimamiisaán aaiiwo. Deelór yaariir kay hhe'eesaán, tari hardahaán gixsár Knido ar qitla. Fur'a iri kumít tiwa il/aan loohidá' kuumtiro, tari bihhaá baskwár oohaán, awa yaamaá Krete, tawa waarahhaan ar Salmone.
44027008	Tari kumiitaán afaá tlawtár alé. Tari hardahaán ar slahha'amaayér yaariir dirka ta babay “Afaá tlawi awa Hhoohhoá'.” Diirí ka saweeká dír gixsár Lasearo.
44027009	Tari didá' wa hootaán deelór yaarire. Gawaá adoorihe a tsaxwá ur bar aga kumiitaán aaiikae. Asma hamí tam deelór Gwaawito aa waaráhh. Paulo axweesantí gari oó', gídaabá,
44027010	“Oriyók, án ngi slaá' aaiirén kukaáká' diirí wa tleemu i tsaxwá koná'. Xooslár yaariir a qwaareesaán, nee miringamo, ala tam slafingwrén oo kilá'.”
44027011	Ala geeraharusmoó askaári axweesanoó heé miringamoó madiít, nee daqaarmoó miringamoo, guna axaamiís ta oo Paulowo.
44027012	Ala didaádá' ta i dirii'i i hariindaaká hotaango qoomár tsaaqwaaro. Gawaá adoorihe múk yaariír iri oó', “Gusé', waarahhamu bura aleeslawaán a waarahhaán ay Foiniki, as tawa hootaan qoomár tsaaqwaro.” Didá' an afaá tlawi awa yaamaá Krete. Diirí ina ganá' /iikwá al da/aáw; nee slám ina ganá' baskwá al da/aáw.
44027013	Nee fur'ár baskuú daahh iri iimu/uún fukukueeliingo ar tseegamis, tay haraxuú' gídaabá hardahamu u aleeslawaán daxta as fur'arí. Miringamo kuri gweér, tari tláy, tari kumiít ar afaá yaamaá Krete ar adoodá' taa aleesláy.
44027014	Deelór niina iwa waaráhh, fur'ár baambao iri /uurúr fukukueeliín, niri ti'ít ar /uuru amór yaamaá kaahaár wa ale. Baambaodá' a tidá' ta babay “Baambaór /iikwá al da/aáw.”
44027015	Baambaodá' miringamo guna dalá/. Kari tsaahhaán gídaabá miringamo nee fur'a tlaampa'aamisuwo ti aleeslay'aaká. Miringamo sa daawimituwo kuri mawaán as kuwa harahuwahuuwi nee fur'a.
44027016	Tari hardahaán amór yaamuukaari niina awa tla/ángw tlawi, awa ta babay Kauda. Tari bihhaá baskuú ar oohaán, amoodá' fur'a kawa ilaá/. Miringamoodá' niiná ta huwahuuwi nee kudá' úr, kuri aleeslawaán kuwa tsa/aasaan gawaá miringamoodá' úr i alé, ala ar ma/iís.
44027017	Miringamoodá' niiná kuwa hhe'eés tsa/aasaro, him'e kari waarahhaás ar baraá guruú malaalimoodá' úr, kuri tseega hhe'eés as kuwa /aatleesi. Tari da'ayuút fur'a ngiwa huuwahup ay dír afaá yaamaá Libiya, ay dirka ma'aay kiwa niiná, didá' ta babay Sirti. Warqamaá uren awa fur'a baqamiingw kiri /aareés, as miringamo kuwa tseegisi nee fur'a.
44027018	Ala fur'a tina ló'wa daawitimís. Gawaá adoorihe looaytleérós huwa kari kwakwaahhaán baraá tlawi as huwa kawa /aareesaan.
44027019	Bál tám xooslár miringamo kari kwakwaáhh baraá tlawi ar dabaaín awa kilá'.
44027020	Deelór yaariir iri waaráhh, tsee/amaá nee tsatse/ ugwa araaniiká, nee fur'a iri lówa kumít ar /uuru. Tam alhhe'eesaywo haraxu'utír tawa ba/aman iri fák.
44027021	Deelór yaarire tawa iwiiwiít ar qwari, Paulo iri sihhiít tla/angw'ín i alé, iri oó', “Hhawaáte, qoomár aníng niwa oó' a tlawanaaká yaamaá Kretero alók ina iiár i qasé'. Muruuwí yaariír geera alók aa hhitiruutiiká nee aa qwaariiká.
44027022	Ala hamí nu baw, ma da'ayumiitara'. Asma tam heé wák i qwaariiká dirhunge, ala a har miringamo kilós.
44027023	Asma xweeraaká' laarí malaykamoó Mungúdá' aníng naa haratlintií', slám naa ilaiwawaá/, nina bihhieé' i sihhiít,
44027024	iri báy, ‘Paulo, ma da'ayumitaar. Kuúng gár tuwa hariím an sihhít geerá waawutmoó múk Rumi. Nee qaytsiít, mukwí sleémeero oo aa'aá kaw dinkwa nee kuúng, Mungú ngwa kuúng i haniís.’
44027025	Gawaá adoorihe, hhawaáte, ma da'ayumitaara', asma án Mungú ugwa haratlintií' gídaabá adoodá' tinda dir'eé' oó', i tleehharút.
44027026	Ala miringamoorén aqo kun huuw nee fur'a ay dír yaamuukaari kaahaar awa baraá tla/ángw tlawi, iri iisi'ín gawaadí alé.”
44027027	Ana kumiitaán tiwa ar wemwaawén badu sleémeero baraá tlawtá Tla/ángw wa ale. Xweeraá bál deelór miba nee tsiyáhh niwa hardahiyé', qoomár dakiingo, múk baraá miringamoó wa gadiyuús ka xui, taa tseewúy yaamaá kaahaár i alé.
44027028	Tlaa/ano kuri tseék gawaá ságw hhutlmo, kuri /aytiís baraá tlawi, as saweemaá tlawi kiwa tsaahhi. Kari tsaáhh ar har afi qoomár digír mibeeri tsár. Siiwár niina iwa waaráhh, tay malé tlaa/anoó /aytiís, saweema kiri tsaáhh a digir mibá nee kooán.
44027029	Tari da'ayuút gídaabá miringamo i iisi'ín gawaá tlaa/ár baraá tlawtí alé. Tlaa/aá tsiyáhh awa miringamo ilaa/aro ngu aleeslaawá', kiri /aytiís baraá tlawi, awa taa tseék alá miringamoó i alé. Tari fitlitlín looa iwa tleer.
44027030	Nee mukdá' baraá miringamoó wa gadiyuús iri guuwoó slaá' as baraá miringamoó úr kiwa geexay. Miringamoodá' niiná kuri aweeriís baraá tlawtí alé, adór múk tlaa/aá /aytisár slaá', kudá' miringamoó ilaa/aamá' amór ságw miringamoó wa ale.
44027031	Paulo geeraharusmoó askaári guri báy, “Mukwí bir baraá miringamoó wa iwiwiitiiká, kuungá' a ba/aanda'aaká.”
44027032	Askaári him'eedá' miringamoodá' niiná kura tseék, gari tsát, miringamo iri huú'.
44027033	Maltlatlér boo/e iimi iwa piinsli'iimit, Paulo muu sleémeero guri harhheehhe'eés iwa /ayin, iri oó', “Ay laarí deelo a miba nee tsiyáhh tawa daamaraandé' nee tawa gwaawiwiindé', tam aga gaa /agi'iiká.
44027034	Án kuungá' nun harhhheehhe'eés, muruú /ayma /ayaak, asma an gár tar slafa'. Asma tam oo wák baraá tla/angwhunge, se'eemír sagós i qwatká.”
44027035	Adoorí ooaro ngiwa hhe'eés, mukatmo guri taataáhh, Mungú guri sluufiís dír geerá muu sleémeeró alé. Mukaatmo guri parhhamiís, /aymaro guri iimu/ún.
44027036	Sleémeero tari gur'ee kwaá/, nee inooín sleeme tari /ayín.
44027037	Nee ateédá' baraá miringamoó i diriiá' a har tsiirér tsár nee mibeeraá faanqw nee lahhoó'.
44027038	Tawa aáx, angaáno kuri kwaáhh baraá tlawi, as iiloeema kiwa /aareesi baraá miringamoowo.
44027039	Looa iwa tleér mukdá' miringamoó madiít yaamuudá' taa i hardáh kaa tsaahhiiká. Ala gár taa ár a qul/irka ar ma'aay ar taa doogiye' nee yaamaá kaahaar awa naa tlapiitiye'. Tari al'axweés as miringamo kuwa hardahaasi amoodá' i alé.
44027040	Him'eedá' tlaa/aá koom kari tsaát, kari máy baraá tlawi. Nee him'eedá' miringamo kur madiiti kari slakwekwe'eés. Warqamooduú fur'ár ila/aám kuri tleés amór ságw miringamoó wa ale, as fur'a miringamo nguwa geerí surkus, tari tseewúy afaá tlawi.
44027041	Tawa hardáh dirka ma'aá tlawi ti dogiitiya', miringamo iri iisi'ín gawaá hhasaangwdá' oo baraá tlawi. Ságw miringamo iri iisi'ín, iri ló'wa nag'aát. Bartá alu kari tuu'uút nee /uuruú gwaanduú ma'aay, iri fee/ít.
44027042	Nee askaári gár aa slá', a gídaabá mukdá' sleémeero taa tsegiít kuwa tsu/i, as tam oo wák dir'ine miwa waaraáhh ar baraá ma'aay ar qumburu/umit, iri goow.
44027043	Ala geeraharusmoó askaári Paulo guna ba/amisár wa slaá', askaáridá' gari ilaá/, adoodá' taa slaá' makawa tleéhh. Ala iri hara'ayin gídaabá, mukdá' qumburu/umit gu aleesláw, ti geerí slaxi baraá tlawtí alé, nee ta hardihi yaamaá kaahaár i alé.
44027044	Nee mukdá' aa meet, bahh'alé i tsa/an gawaá peehháy nee bahh'alé gawaá parhheemaá hatlá' awa miringamo. Nee gawaá adoorihe sleémeero tari hardahaán yaamaá kaahaár i alé ar saxareema.
44028001	Tawa hardahaán saxareemór ale, kari tsaahhaán gídaabá yaamuudá' kaahaar umuuwós a Melita.
44028002	Múk yaamuudá' tiri gurhhooár i tleéhh. Asla kana oohiís, atén sleémeero tiri dahi'ísk, asma tluuwaydá' aa tluuw, nee tsaaqwadá' ta laaleer.
44028003	Paulo buhhaá migír giri buruumbuúr, giri qamín baraá asla. Dayshimo iri baraadá' wa ti'iít asma asla, dákw Paulo guri kiíhh, iri hambaleleiít gawaá dákw i alé.
44028004	Múk yaamuudá' dayshimoodá' nguwa ár iwa hambaleele'miti, tari bayé', “Heewí ánga/áw a heé tsu/umaamiít, ala tim aa ba/ani baraá tlawto, Mungúduú Gan'amu inós gu mayká slafíngw i alé.”
44028005	Ala Paulo dayshimoodá' guri kuukuú' baraá asla, ala inós adór aa laáq i káhh.
44028006	Inooín geera ka xui gídaabá i xir'iit, laqaá i yaamí huu' nee iri gwaa' ar gaanslaay. Kuri ló'wa daamarán nee kuri ár, naxés gár gwa eer i káhh, inslawoó muner'ín iri warqáy, tari káh gídaabá, “Inós a mungú.”
44028007	Didá' tseewe qamukaari i dayá' awa heé úr oo yaamuudá', umuuwós a Publio. Heewí tina dahi'ís ar muunuú mulqi'iima, tari dahaayeerós tleehhitaán deelo tame.
44028008	Hamtidá' baabuú Publio i tiiq ga/atanto, nee i tseerdaá gusín. Paulo iri amoorós i dáh, iri firín, dabaawós giri qaás gawaawós i alé, guri hungu/uús.
44028009	Tí sleémeero iwa tleehharút, múk hatlá' oo tiqtuuse oo baraá yaamuudá', niri didá' i hardaráh, kuri hungu/uumiís.
44028010	Inooín atén tiri ilaiwawa/iyé'. Qoomár tleemuurén iwa xáy, tiri muruú yaariír i hanmiís oo taqo sla'aana.
44028011	Alaá slahheeraá tám niwa waaraahhiyé', tari tlawaán ar miringamooko oo amór Iskanderiár daáhh. Qoomár tsaaqwaro miringamoowí ina dír yaamuudá' wa hoót. Miringamoodá' umuuwós ku babay “Munguaá danga.”
44028012	Tari hardahaán dír gixsár ta babay Sirakusa, tay didá' wa hootaán deelo tám.
44028013	Tawa didá' wa tlawaán, tay hardahaán dír gixsár ta babay Regio. Looaytleérós fur'ár baskwá daahh iri fukukueeliín, nee bál tsár tari hardahaán dír gixsár ta babay Puteoli.
44028014	Hhae kay amoodá' i awaán. Atén tiri ló' wa firiné' tawa al iwiwiitaan nee inooín deelo faanqw. Nee aluudae tari hardahaán baraá yaamaá Rumi.
44028015	Amoodae hhae iidíguurén ngwa axaasiyé', atén tiri al'ayé' amór dirka mura' kuwa weerimaamisi ar ta babay Apio, nee dirka ta babay “Maraá tám awa /ayma.” Paulo hhae ngiwa ár, Mungú guri sluufiís, iri qwalaá/.
44028016	Tawa dahaán baraá yaamaá Rumi, Paulo ya/aám gari sláy ar iwa hooti dír doó inós tawa kilós, inós nee askaarmoodá' gu xuúm.
44028017	Alaá deelór tám iwa waaráhh, Paulo geeraharuusér múk Yahudi guri ateét as tiwa doogiya'. Tawa burumburiít, giri báy, “Hhaee'eé', aníng gár naa tleéhh i káhh, ar hariimaaká dír mukrene, nee tam uuneemaá baabi'iirén iga sii'iiká. Ala tam adoorihe tina tseék Yerusalemú wa ale, tiri qaás baraá dabaá múk Rumi.
44028018	Nee inooín aníng yaahamisuuwo tiwa hhe'eés, tina slaá' tiwa gweeri, asma gár naa tleéhh i káhh ar tis gaasi.
44028019	Ala múk Yahudi adoodá' ngiwa sií', aníng adór hatlá' ar ni laaq iri qwát, aqo har kwasleemar'eé' ngiwa waarahhaas amór waawutmoó múk Rumi. Ala aníng /aymuú múk xooror'eé' nguwa sakwasleemuut i kaahh.
44028020	Ala gawaá adoorihe án kuungá' nuna ateét, iwa artá eera' nee tawa al'axweesaan. Asma aníng taa tseék ar pínguuwí as haraxu'utír múk Israeli.”
44028021	Inós kuri báy, “Atén barwár iidíguuwók koom aga slawaaniiká, ar amór yaamaá Yudeár daahh. Ala tam hhiyoó wák oo naa amoorí hardah i kaahh, oo iidíguuwók ngwa oo', laqaá oo /aymuú tlaákw ngwa oo' daanduuwoge.
44028022	Ala hamí a sla'aán axaasaro amoorók wa ale adór kuúng ta ara'aan. Asma atén gár taa axaasaán a gídaabá, diínisíng kuúng ta eehát, ka kángw tlákw i kah umuúqo diiro.”
44028023	Deelo kari al'axweés ar kuwa iiár i qaasár ay. Múk ló'wa yaariír guri i daqáy dír do'dá' inós i hooti. Iimír matlatle ay tsiindo Paulo iidíguú waawuti'iimár Mungú guri dir'ín i alki/iít ar axweesanoó aleesleemuú koóm, gari laqaqán ar gooír Musa nee aaruuse ar gídaabá Yesu a Kristo.
44028024	Bahh'alé axweesantadá' ngiri haratlinti'iiyé', ala bahh'alé ngaa haratlinti'ii'iiká.
44028025	Ala inooín awa kilá' ti slaslay'aaká, tari ti'iimiít, alaá Paulo /aymi'iiká' ngiwa káh gídaabá, “Qeeruú hhoohhoó' looeema gaa káh qoomár iwa axweés dír baabi'iihúng ar afkuú aarusmo Isaya.
44028026	Asma gár aa oó' a tí, ‘Tláw amór mukwí, ku beer, kuungá' a mak axamisá', ala a tsahha'aaká. A mak xumisá', ala a aanda'aaká.
44028027	Asma fuqurángw mukwí aa daktu'uút, nee iiaaín ki ilo' gaa axaasaro. Slám ilaaín kaa gumamaá', gaa makawa ár ilaaine, nee makawa axaás iiaaine, nee makawa tsaáhh fuqurangw'ine, nee muner'ín makawa warqeés án ngiri hungu/uús.’
44028028	“Ala kuungá' xuaak gídaabá Ya/abtór Mungú ar daanduú ba/ama kaa huúw amór xoordaá hatlá', nee inooín ka iiár i qaas.” [
44028029	Adoodá' ooaro ngiwa hhe'eés, múk Yahudi iri kií/ amor'ín, muruú yaarire tiri kilooín yaahamisiyé'.]
44028030	Paulo do'dá' aa hoót, inósuú kilá' guna bu'ún, iri hoót didá' wa ale kureeri tsár. Muu sleémeero guri dahi'iimiís, kudá' amoorós i daqaaqay.
44028031	Iidíguú waawuti'iimár Mungú guri alki/iít, nee iidíguú Aako Yesu Kristo guri intsaahhatimís ar pihhu'uuma, nee heé inós gwa ilaa/ i kaahh.
45001001	Ánuú Paulo barwaárí ngina gooiím. Aníng a lawaalmoó Kristo Yesu. Aníng tina ateét tawa ya/abusmo, nee tiri tsawaár as Ya/abtór hho' ar Mungú ngiwa alki/iit.
45001002	Ya/abtoorí hho' Mungú aa al'axweés iimír aáng wa ale ar afér aaruuse, kaa gooín baraá Gooír hhohho'.
45001003	Ya/abtoorí a iidíguú Garmaawós, Aakoorén Yesu Kristo. Inós an hee, nee tlahhaywós oo baraaká' yaamu a tlahhoó Daudi.
45001004	Slám inós ku hhoohhoó' adór Mungú wa ale, asma inós an Garmoó Mungú. Gaarí kaa laqán qoomár inós kuwa waasle/atís baraá múk aa qaátl wa ale.
45001005	Mungú aníng ina tsuuqaá i haniís ar niwa ya/abusmo tleehhiit as Kristo. Adoorí gana tleéhh ar loohír Kristo, as aníng múk xoordu sleémeero nguwa geerahaar amoorós i alé, as nguwa haratlintii'iya', nee nguwa ilaiwawa/iya'.
45001006	Baraá tla/angw'ine kuungá' sleeme a deer, kuungaásingá' taa ateét amór Yesu Kristo.
45001007	Barwaárí ngina gooiím amorhúng i alé, kuungaásingá' baraá gixsár Rumi, kuungaásingá' sleémeero awa taa slaá' nee Mungú, nee tunduri ateét tawa múk hhohhó' oo Mungú. Mungú Baabuúrén nee Aakoorén Yesu Kristo kuungá' nu tsuuqi nee nu waydí haniisi.
45001008	Gár har geera Mungúeé' un sluufimiís baraá Yesu Kristo ar alé as kuungá' sleémeero. Asma umuúqo diiro baraá yaamu sleémeerowo haratlintaaorhúng ka alki/iit.
45001009	Mungú ga xuu' adór kuungá' án nur aleefiririím umuúqo daqto. Mungú aníng un sagadiyuús ar muunuúeé', ar Ya/abtór hho' ngiwa alki/iit ar iidíguú Garmaawós.
45001010	Án Mungú un fiririím umuúqo daqto hardahamuú amorhúng nguwa aleeslaw barnaxes a sla'aarír Mungú.
45001011	Asma án kuungá' nu artá wa slaá' ló'wa ale, as tsuuqaá Qeeru ngiwa haniis as kuungá' tunduwa gawdeesi baraá haratlintaaooro.
45001012	Gídaabár'eé' a tí, “Gár ni slaa' masók a aníng tin /uuruú i haniis dinkwa nee kuungá' ar loohír haratlintaaoorén tidá' ta koomaan, haratlintaaorhúng nee haratlintaaor'eé'.”
45001013	Hhaee'eé', gár án dirhunge ni xu'utisár wa slaa' a tí gídaabá, aníng aga slaá' daqtá yaarire niwa amorhúng i hardah. Ala taa il/án tam ay hamí. Gár nisa daqeemuú slaá' amorhúng i alé, a gídaabá, masók múk ni amór Yesu i huuw, nguwa slaw dirhunge, adoodá' muu ngura sláw dír múk xoordaá hatlá' sleémeerowo.
45001014	Aníng ti iinuus nee múk Yunani, tam múk Yunanirooká sleeme. Aníng ti iinuus nee múk sagalooár koóm, nee mukduú sagalooár koomaaká sleeme.
45001015	Gawaá adoorihe aníng a ló'wa slaá' Ya/abtór hho' ngiwa alki/iit dirhunge sleeme, kuungaásingá' baraá gixsár Rumír hootá'.
45001016	Aníng Ya/abtór hho' a murér wa ara'araaká. Asma Ya/abtór hho' an /uuruú Mungú kudá' ba/amár huwahuúw dír umuúqo heewo oo aa haratlintii'i, har geeraawo a dír heé Yahudi, nee tam dír heé Yunani sleeme.
45001017	Asma baraá Ya/abtór hhoe loohír Mungú kaa geehhooutís ar hee nguwa gan'amkú i harafaari as haratlintaao. Nee loohirí i haratlintaaór huwaahúp sleeme. Asma Gooi i kat gídaabá, “Heé gan'amuú koóm gár ir slafi a haratlintaao.”
45001018	Asma Mungú xarasleemaawós gina geehhooutís gawaá doorí wa ale daanduú múk tlakuuse nee oo aa dee/aanuut, kudá' looeema gaa sii' ar tlakweemaaín.
45001019	Mungú mukwí gár nguwa i xaraásl, asma muruuduú Mungú aa xu'utiít dir'ine, kudá' hee xu'utiro i aleeslay. Asma Mungú muruudá' gwa qaroó dir'ín i geehhooutís.
45001020	Aleesleemuú Mungú oo alhhe'eesay wásl, nee mungu'iimarós, muruuwí hee gu ariiká ilaawo. Ala tam adoorihe muruuwí aa geehhooúy iimír Mungú yaamu ngiwa tleéhh. Asma tlehhemi'iiwós kudá' aa tleéhh muruuwí ngwa laqaaqané'. Gawaá adoorihe gár tar tlaanki i káhh.
45001021	Inooín tam Mungú ngwa tsaahhi'i, ala inooín ngwa xirfayeesi'iiká gídaabá tawa Mungú, nee slám ngwa sluufimiisi'iiká. Ala inslaway'ín iri daktu'uút, nee muner'ín tidá' sagalooár koomaaká iri ak gíp.
45001022	Inooín ta kaahi, “Atén a sagalooár koomaán,” ala laatí inooín tari daktu'uút.
45001023	Inooín Mungúduú slafíngw alhhe'eesay wásl koóm kwaa xirfayeemisiiká. Ala gár inooín taa xirfayeemiís a munga'aá muqsla, kudá' taa tleéhh ar slaqsa'aá múk qaátl nee awa tsir/o, nee awa makaay, nee awa makaydá' ya'a' waslen.
45001024	Gawaá adoorihe Mungú inooín giri máy, as muruudá' slasla/arén oo ta slai baraá muner'ine nguwa tleehhiya'. Nee tam inooíná kilá' slaqooín ngiri murekeemisiyé'.
45001025	Inooín looeemaá Mungú ngina waa'alhané' nee lama. Inooín gadaádá' taa tleéhh nee Mungú, kan ilaiwawaa/, nee kari xirfayeemiis, ala Mungú inósuú kilá', kuduú Tleehharusmo, kwaa xirfayeemisiiká. Inós an kudá' ta xirfayeemisi ay alhhe'eesay wasle. Amin.
45001026	Gawaá adoorihe Mungú inooín giri máy, as ilatleerir'ín ar mure wasl kawa eehari. Tam /ameena tlehhemuuín kudá' hariím, gídaabá tawa alhooti nee hhawaate, guri warqés. /Ameena iri fuqús nee /ameena.
45001027	Hhawaate sleeme tlehhemuuín kudá' hariím, gídaabá tawa alhooti nee hare, kuri máy, tiri kilooín ilatleeruusiyé' ló'wa ale. Hhawaata iri hhawaatuú hatlá' ilatleeruús ló'wa ale. Hhawaata tlehhema'aá hariima'aaká, awa murér koomá', giri tlehhiít dír hhawaatuú hatlá'. Bu'utuudá' inooín wa hariím as tlehhemuuín kuduú qwanaay, kuri sláy gawaá slaqooín wa ale.
45001028	Inooín xu'utidár Mungú kuwa xui, inooín kana gaár i xuiiká. Gawaá adoorihe Mungú sleeme inooín giri máy baraá inslaway'ín kudá' aa hhitiruut, as muruudá' hariimaaká kuwa tleehhi.
45001029	Inooín tari haáts muruudá' hariimaakahe, nee tlakweemaawo, ilatleerír peésa, sagagawdeema. Tari haáts da/ito, tsu/uta nee gila, al/ayma nee fola. Tari kaantín,
45001030	tari /ayseenaá tlaáq, Mungú kuri aáhh. Inooín tari siduuse tleehhiít, nee daara/uuse, nee múk ti kilooín xirfayeemiís, múk lohuudaá tlehhema'aá tlákw leelehhiít, múk xwaylitér'ín iialooeemisaaká,
45001031	múk fuquraangw wásl, múk inkihhimuúa koomaaká, múk muk'ín gu sla'aaká, nee múk gurtleemuú koomaaká.
45001032	Mukwí sakwasleemár ganaa' ar Mungú ga ló' wa xuu', gídaabá heé muruuwí gu tlehhahhiít, gár kus hariím a gwa'ara. Ala tam adoorihe inooín muruuwí ku tlehhiit. Nee gár ak tlaakw a tí gídaabá inooín mukdá' muruuwí gu tlehhiít ku aleeya/aa/án sleeme.
45002001	Kuúng, mulqumooeé', kuúng a múk hatlá' sakwasleemúta? Ala bar adoorihe, kuúng tam heemahe, kuúng gár ta tlank i káhh. Qoomár kuúng bar múk hatlá' sakwasleemút, a kuúng tin kilók sakwasleemút. Asma kuúng muruú ta tlehhit a kuduú kilá' oo kuúng ta sakwasleemut.
45002002	Ala atén a xuaán gídaabá Mungú adór ganaa' gaa tleéhh, múk tlehhema'aá adoorí bur ngwa sakwasleemuút.
45002003	Mulqumooeé', kuúng múk tlehhemi'iiká' gi tlehhahhiít un sakwasleemút. Ala kuúng kilá' baré tlehhemi'iikaáká' in tlehhaahhít. Kuúng ka xu', sakwasleemár Mungú a báqa?
45002004	Laqaá kuúng hhooeemaá Mungú kudá' yaariir nee qiqtliingós nee daamaaraangós, in waqaaqá'a? Slám a xu'ukáhe gídaabá hhooeemaá Mungú kuúng un uuruxuná' as tawa hhu'u'un.
45002005	Ala kuúng muunuúwók ku gawít, nee slám muunuúwók hhu'u'uungw gu slaiiká. Ala gawaá adoorihe kuúng xarasleemaá Mungú in gawaawók i tlahhamís ay bál sakwasleemár Mungú, baldá' sakwasleemár ganaa' ar Mungú kawa geehhoeesi.
45002006	Asma Mungú umuúqo heewo gu buu' ar hariímár tlehhemi'iiwós.
45002007	Ala bahh'alé xirif nee ilaiwa/ame nee hhitiru'uuma wasle ngina leelehhiitiyé' ar qiqtliingw baraá tlehhema'aá hhoe. Mungú slafíngw alhhe'eesay wásl gu haniis dír múk adoorí.
45002008	Ala awa hatlá' a múk qahuuse. Inooín looeema ngina si'iyé' as muruú ganaa'aaká nguwa eeharahariya'. Mungú buhhtaawós nee xarslamaayeerós ga ku'uus gawaá múk adoorí.
45002009	Muu sleémeero oo tlakweemaá tlehhaahhiít, gusisiingw nee slahha'amaaye gi sláy. Múk giiriím a múk Yahudi, ala tam múk Yunani sleeme.
45002010	Ala mukdá' sleémeero oo hhooeemaá tlehhahhiít, Mungú gun xirfuú i haniis, nee ilaiwa/ame nee wayda. Múk giiriím a múk Yahudi, ala tam múk Yunani sleeme.
45002011	Asma barqaanti i káhh dír Munguhe.
45002012	Mukdá' hara'ayár Musa ga xuaaká, ala tlakweema kay tleéhh, inooín ki sakwasleemuut, ala tam hara'aya ka xuiikahe. Mukdá' hara'ayár Musa ga xuú', ala tlakweema kay tleéhh, inooín ki sakwasleemuut ar hara'ayaadá'.
45002013	Asma múk ta gan'amuú i harafaari nee Mungú, a gídaabáheeká an kudá' hara'aya gaa axaas, ala múk ta gan'amuú i harafaari, an kudá' adoodá' hara'aya i kat gaa tlehhiít.
45002014	Asma tam múk xoordaá hatlá', kudá' hara'ayár Musa ngi kooma'aaká, inooín baraá tlehhemi'ii'ine gár ta tleehhi a tidá' hara'ayár Musa i kat.
45002015	Slafingw'ín ga laqaaqán gídaabá muruudá' hara'aya i kat kwaa gooín baraá muner'ín i alé. Asma tam muner'ín nee inslaway'ín adoorí ngi laqaaqaná'. Asma inslaway'ín oo kilá' inooín gin sakwasleemuut, laqaá gin aleekal/án.
45002016	Adoorí an adoodá' tleehharuut bál Mungú bar lu/aaroó baraá munér muu gu sakwasleemuut ar baraá Yesu Kristo. Gaarí an adoodá' Ya/abtór hho' i kat, tidá' aníng ni alki/iit.
45002017	Xáy kuúng a adoomá? Kuúng a daara/aán asma kuúng tawa heé Yahudi. Kuúng gár ta i tliintí' a hara'ayár Musa. Nee slám kuúng an daara/aán tawa kat, “Aníng a heé Mungú.”
45002018	Kuúng taa intsaahhatimís hara'ayár Musawo. Gawaá adoorihe gár Mungú i slai aga tsáhh, nee muruú tlákw nee oo hhó' tsaahharo u aleesleér.
45002019	Kuúng ti kilók xú', adór tar geeraharusmoó taampu, nee gwa/atamaayér múk baraá giwtír i dirií',
45002020	geeraharusmoó múk gár xuaaká, nee intsaahhatusmoó na/'aá ninakw, asma kuúng xu'uti sleémeero nee looeemaawo i koón baraá hara'ayár Musawo.
45002021	Kuúnguudá' múk hatlá' intsaahhatimisuú wa slaá', ahaá kuúng mis ti kilók intsaahhatimisaká? Kuúnguudá' múk hatlá' intsaahhatimís gídaabá, “Gár hee ma fiisaar,” ahaá kuúng kilá' mas fisisiín ala?
45002022	Kuúnguudá' káh gídaabá, “Ma fuquusaar,” ala kuúng kilá' baré a fuqús? Kuúnguudá' munga'aá hatlá' waaqaqaá', ahaá ala kuúng kilá' mas fisisiín baraá maray'ín wa ale.
45002023	Kuúnguudá' ti kilók xirfayeemiís as hara'ayár Musa, ahaá ala kuúng kilá' hara'ayadá' mas eeharahatká?
45002024	Asma Gooi i kat, “Umuú Mungú ku waaqaaqaa' nee múk xoordaá hatlá' as kuungá'.”
45002025	Kuúng barnaxes hara'ayár Musa aga sa iialooés, daqaní al/utloorók i gídaabár koón. Ala kuúng barnaxes hara'ayár Musa aga sí', daqaní al/utloorók gár i bu' i káhh.
45002026	Heé xoorór hatlá' oo taa al/utliiká, inós barnaxes hara'aya gaa eehaár, kwí ku harafaáriíke gídaabá a heé taa al/uútl, ala tam kwaa al/utliikahe.
45002027	Gawaá adoorihe kuúng heé Yahudi tu sakwasleemuut nee múk xoordaá hatlá'. Asma kuúng hara'aya tam a koonda baraá gooiro, nee kuúng tam taa al/utli, ala kuúng hara'aya a eeharahatká. Ala inooín hara'aya ka iialooeemiis, inooín tam kaa al/utliniikahe.
45002028	Asma hee barnaxes a heé Yahudi baraá muruú tlehhema'aá slaqwa kilós, inós a heé Yahudír kil'eeká. Slám al/utlo tidá' taa tleéhh gawaá slaqwa, a al/utlór kil'eeká.
45002029	Ala heé Yahudi oo kilá', an kudá' Yahudi'iimarós baraá muuná i dirii'. Nee al/utlór kilá' a tidár muuná kuwa al/utli. Al/utloorí kan tleehh nee Qeeruú hhoohhoó', slám kaa tleehhiiká nee hara'aya. Heé adoorí xirfuuwós amór i dahhi a amór mukooká, ala a amór Mungú.
45003001	Ala gawaá adoorihe heé Yahudi gár i ak kon a milá? Nee al/utlo gár i bu' a milá?
45003002	Gár i bu' i ló'wa deer umuúqo barto. Gár har geera a Mungú axweesantós gana dír múk Yahudír i saayín.
45003003	Ala baraaine bar bahh'alé i inkihhimuúb kona'aaká, adoorí daqaní a adoomá? A gídaabáhe inkihhimuú Mungú in kahhuúti daxta as inkihhimuuín wasle?
45003004	Aasla'áy, adoosingeeká. Ala gár ta warqeesiiká a tí gídaabá, Mungú inós a inkihhimusmo, umuúqo hee baraá yaamuuwo tam lamusmoowo. Asma kaa gooín gídaabá, “Kuúng bar axwés, axweesanaywók masók ku tsaahhi gídaabá, a axweesanoó ganaa', nee kuúng tawa baaliin baraá kwasleemaro.”
45003005	Ala bar tlakweemaarén gan'amuú Mungú ngun geehhooeemisiyá', atén gár ta ooaan a milá? A gídaabáhe Mungú gár ganaa'aaká gaa tleéhh, as sakwasleemarós ngiwa huúw daandeemoorén i alé? (Gaarí ana axweés ar adoodá' muu ir axweemaamisi.)
45003006	Aasla'áy. Asma Mungú geera bar gan'amusmoowooká, geera muu sakwasleemaro adór ngur aleeslay a adoomá?
45003007	Ala lamte'eé' barnaxes gár i laqaqaan a looeemaá Mungú, inós kuri xirfayeés as lamte'eé', aníng daqaní gár tis sakwasleemuuti tlakusmoó wa ale.
45003008	Ala bar adoosíng, an ooána gídaabá, “Tlakweema i tleehhaán as hhooeema iwa hardahiya'.” Múk atén ti kaantiím bahh'alé gaa káh sleeme gídaabá, atén gár ta intsaahhatimisaan a tí. Inooín ki sakwasleemuut ar sakwasleemár hariim.
45003009	Ala ateéká' múk Yahudi gár tsiní ar ta koomaan i deéro ta múk xoordaá hatlae? Ala i káhh. Asma aga qaroó ooaán gídaabá muu sleémeero, bar múk Yahudi laqaá múk xoordaá hatlá', sleémeero ta baraá waawuti'iimár tlakweemaá i dirii'.
45003010	Adór kara gooín gídaabá, “Heé ganaá' i kaahh tumu wák.
45003011	Heé sagalooár koóm i kaahh, slám heé Mungú leelehhiít i kaahh.
45003012	Muu sleémeero aa paásl baraá loohír Munguhe, sleémeero naa qwaariyé'. Heé hhooeema gi tlehhiít i kaahh tumu wák.
45003013	Hhehhuuín a adór /aantár piintsiyaá/. Al/ayma kan axwees ar tsifreeri'ín. Gawaá afer'ine gár ti'imiit a qarkwá dayshe.
45003014	Baraá afer'ine gár aa hats a lu'umis nee qarqaraay.
45003015	Ya'aaín i gaansliná' as tseerdaá muu kiwa ku'uusi.
45003016	Hhitiru'uuma nee slahha'amaaye i deer baraá lohuuine, didá' inooín nira waarahhii'i.
45003017	Slám loohír wayda inooín ka xuiiká.
45003018	Slám ilaiwa/amér Mungú kuwa ilaiwawa/i i káhh dir'ine.”
45003019	Ala a xuaán gídaabá axweesanaydá' sleémeero hara'aya i kat, kwaa oó' dír mukdá' sleémeero oo baraá waawuti'iimár hara'ayár wa hoót. Gár axweesanaywí oo hara'aya kusa oó', a gídaabá umuúqo heewo kuwa xasltisi, nee muu sleémeero kuwa sakwasleemuuti nee Mungú.
45003020	Asma heé ta gan'amkuú i harafaari dír geerá Munguhe i kaahh, ar loohír tlehhema'aá hara'aya, asma hara'aya gár i bu' dír heewo, a tlakweemaawós gin laqaaqaán as ngiwa tsaahhi.
45003021	Ala daxta loohír hatlá' kaa geehhooeés, ar Mungú hee nguwa gan'amkú i harafaari. Gan'amuuwí ku slayká ar hara'aya. Gan'amuuwí an kudá' Musa nee aaruuse aáng naa lamabu'uné'.
45003022	Mungú gan'amuuwí gun hanmiis dír umuúqo heewo oo Yesu Kristo gwa haratlintii'. Ku hanmiis dír umuúqo heewo as haratlintaao. Asma barqaanti i káhh.
45003023	Asma muu sleémeero tlakweema gaa tleéhh, nee xirfuú ta kon i kaahh dír geerá Munguhe.
45003024	Mungú gina tawó gan'amuú i harafaár ar gurtleemuuwós. Gár adoorí ngira tleéhh a gadiyér gwedit, tidá' Yesu Kristo aa tleéhh ar muu kuwa gweeri.
45003025	Mungú Yesuwí nguna haniís, as gurtleemuú tlakweema inós nguwa múk i slay ar gwa'araarós. Hee gurtleemuuwí gun sláy bar Yesu ngwa haratlintií'. Mungú adoorí gana tleéhh as loohirós ngiwa laqan ar hee nguwa gan'amkú i harafaari. Asma aáng Mungú tlakweemaá muu gina sa qiqtlín, baraá qartadá' aa waarahhi.
45003026	Ala gawaá qoomaarihe loohirós gan laqaamár wa slaa', ar hee nguwa gan'amkú i harafaari. Inós gár i slai a kun tsaahh iwa gan'amuú kon, nee heé Yesu gwa haratlintii', nguwa gan'amuú i harafaari.
45003027	Gár tas daara/aamaan a milá ala? Gár tas daara/aamaan i káhh. Asma milá? Gár adoorí ga laqaaqaam a hara'aya gaalá? A hara'ayár tlehhemi'iíwo? Aasla'áy, gár adoorí ga laqaaqaam a hara'ayár haratlintaao.
45003028	Asma aga araán gídaabá, hee kun gan'amuú i harafaar ar haratlintaao, ala ar tlehhema'aá hara'ayarooká.
45003029	Laqaá Mungú an Mungú múk Yahudi kilóse? Ahaá, a Mungú múk xoordaá hatlaeekáhe sleeme? Eeít, inós a Mungú múk xoordaá hatlá' sleeme.
45003030	Asma Mungú a wak. Inós múk Yahudi kudá' taa al/utlín, gun gan'amuú i harafadiit as haratlintaaor'ín. Nee múk xoordaá hatlá' sleeme, kudá' taa al/utlinká, gun gan'amuú i harafadiit ar loohír haratlintaaor'ín.
45003031	Gawaá adoorihe atén hara'aya an warqeemisaána ar haratlintaaoorí? Aasla'áy. A warqeemisaanaaká ala an gawdeemisaán.
45004001	Ala gár ta ooaan a milá daanduú Abrahamuwo, baabuúrén oo baraá tlahhaay? Inós gár aa sláy a milá?
45004002	Asma bar Abrahamu kuna gan'amuú i harafaár as tlehhemi'iiwós, inós i harín tiwa xirfayeemisi. Ala dír geerá Munguhe gár tis xirfayeemisi i káhh.
45004003	Gooi gár i kat a milá? “Abrahamu Mungú guna haratlintií'. Haratlintaaoorós kari gan'amuú i harafaár amoorós i alé.”
45004004	Ala dír heedaádá' gadiyér tleéhh, slaqweerós tidá' ka harafaariiká tawa tawo qeemu. Ala an hariímarós.
45004005	Ala a gár diimbé dír heedaádá' oo tlehhema'aá koomaakahe, ala gár i kon a Mungú guna haratlintií', Mungúdá' heé tlakusmo gu gan'amuú i harafaár. Heé adoorí Mungú gun gan'amkuú i harafaar as haratlintaaoorós.
45004006	Gaarí an gár Daudi sleeme ngisa oó' gídaabá, heé amohhoó' an kudá' Mungú aa gan'amkuú i harafaár oo tlehhema'aá koomaaká,
45004007	“Múk amohhoó' an kudá' dakuúsar'ín taa gurtláy, nee awa tlakweemaaín taa tuntuúk.
45004008	Heé amohhoó' a kudá' Aako i tlakweemaá i harafadiitiiká.”
45004009	Xáy, amohhooarí dír kay káh a dír mukdá' taa al/utlíni, laqaá tam dír mukdá' taa al/utlinká sleeme? Asma adoodá' Gooi i kat ana qaroó ooaán gídaabá, “Abrahamu Mungú guna haratlintií'. Haratlintaaoorós kari gan'amuú i harafaár amoorós i alé.”
45004010	Adór kura harafaár gan'amuú i alé a adoomá? A qoomár inós kuwa al/uútli, laqaá a qoomár inós kuwa al/utliiká? Abrahamu kuna gan'amuú i harafaár qoomár inós kuwa al/utliiká, ala a alaá al/utloorooká.
45004011	Aluuwo kuri al/uútl. Al/utloorós a layár taa haniís nee Mungú gídaabá inós kwa gan'amuú i harafaár as haratlintaaoodá' i kon qoomár inós kuwa al/utliiká. Gawaá adoorihe Abrahamu iri baabuúín tleehhiít, mukdá' sleémeero oo taa al/utliniiká, kudá' haratlintaatiiá', as inooín sleeme kiwa gan'amuú i harafaari.
45004012	Slám inós a malé baabuú mukdá' taa al/utlín. Ala a as al/utlo kiloseeká, ala a asma inooín baraá slafingw'ine haratlintaaoodár Abrahamu ngaa eehariyé', tidá' Abrahamu i kon iimír inós kuwa al/utliiká.
45004013	Mungú al'axweesani gana haniís dír Abrahamu nee xwaylarós gídaabá inooín a aaluusér yaamu. Al'axweesantí kaa haniisiiká asma Abrahamu hara'aya ngiwa eehaár, ala kana haniís as adoodá' inós kuwa gan'amuú i harafaár nee Mungú as haratlintaao.
45004014	Asma mukdá' hara'ayár eeharahaár, bar inooín a aaluuse, daqaní haratlintaao gídaabárós i káhh, nee al'axweesantá Mungú kaa hingeés.
45004015	Asma hara'aya sakwasleemár Mungú gan huwaahúp, ala didár hara'aya iwa kahh, dakuús sleeme i káhh.
45004016	Gawaá adoorihe muruudá' Mungú aa axweés dír Abrahamú i aleeró, sleemuuwós gár i ga/ay a haratlintaao. Gawaá adoorihe hee bir haratlintaaór kón, Mungú muruuwí guqo tawó haniis. Al'axweesantí a dír xwaylár Abrahamu sleémeerowo. Ala a dír kudá' kilooineeká awa hara'ayár Musa koomá', ala tam dír kudá' haratlintaaór Abrahamú koomá' sleeme. Asma inós dír atén sleémeerowo a baabá,
45004017	adoodá' kara gooín gídaabá, “Án kuúng ugwa qaás tawa baabuú xoordaá yaariir.” Gawaá adoorihe inós an baabuú xoordaá yaariir dír geerá Munguhe, Mungúdá' inós aa haratlintií'. Mungúwí an kudá' múk aa qaatl gu slafíngw i hanimiís, slám an kudá' mura' sleémeero kudá' kaáhh gu ateetiím tawa adór muruú dáw.
45004018	Qoomár haraxu'uti iwa kahh, inós ina haratlintií' ar haraxu'uti gídaabá, inós i baabuú xoordaá yaariir tleehhiit, adoodá' kura ádbáy gídaabá, “Adoorí an adór xwaylarók ir yaaruur.”
45004019	Abrahamu inós kureeriwós tsiiruú wake naa nakaa/iyé'. Inós slaqwtós gari alqaytsiít gídaabá gwa'araaro aa nakaá/. Nee slám gídaabá xwaylár Sara aa tsatít. Ala tam adoorihe Abrahamu aa mune si'iiká baraá haratlintaaoorose.
45004020	Inós al'axweesantá Mungú gaa xurér wa ariiká baloó ale. Ala haratlintaaoorós kana /uuruú i doók, Mungú guri xirfayeemiís.
45004021	Nee slám al'axweesantá Mungú gari haraxuú' gídaabá Mungú ga aleesláy tleehhamooro, tidá' naa dir'eén i al'axweés.
45004022	Gawaá adoorihe haratlintaaoorós kari gan'amuú i harafaár amoorós i alé.
45004023	Axweesanaywí gooi i kat gídaabá, “Haratlintaaoorós kari gan' amuú i harafaár amoorós i alé.” Axweesanaywí kwaa gooinká as inós kilós,
45004024	ala kuna gooín as atén sleeme. Asma tam atén sleeme ti gan'amuú i harafaar as haratlintaao, asma atén Mungú un haratlintaatiaán, kudá' Yesu, Aakoorén, ngwa waasle/atis baraá múk aa qaátl wa ale.
45004025	Yesu inós kuna haniís as iwa gwaai as tlakweemaarén, nee kunguri waaslee/atís as atén tiwa gan'amuú i harafaari.
45005001	Hám daxta atén taa hhe'eés gan'amuú i harafaarooro ar loohír haratlintaao. Gawaá adoorihe atén a wayduú koomaán dír Munguhe ar baraá Aakoorén Yesu Kristo.
45005002	Baraá Yesu Kristowo sleeme atén pa/aangw ugwa slawaán oo gurtleemuuwí nguwa i hardahaan. Atén hamí an baraá gurtleemuuwí wa iwiwiitaán. Slám atén a qwalala/aán asma haraxu'utirén tidá' ta koomaan ar xirfuú Mungú kuwa slawaan.
45005003	Ala a har adoorí kiloseeká, ala an qwalala/aán tam baraá slahha'amaayeero sleeme. Asma a xuaán gídaabá slahha'amaaye gár ni huwahup a qiqtliingw.
45005004	Nee qiqtliingw gár ni huwahuwi a muunuú gawít, nee muunuú gawít gár ni huwahuwi a haraxu'uti.
45005005	Nee haraxu'uti atén ti dae tlaqká. Asma sla'aarír Mungú kinga qaroó ku'uús baraá muneerén i aleeró nee Qeeruú hhoohhoó', kudá' tinda amoorén i haniís.
45005006	Asma qoomár atén tawa múk tlakuuse, qoomaadá' Mungú aa qaás iwa bó/, Kristo iri gwaá' as daandeemaá múk tlakuuse.
45005007	Asma a gár gawit ló'wa ale hee iwa gwaai as daanduú heé gan'amuú koóm. Ala dooqa hee ga aleesláy iwa qiitli gwa'araaro as heé hhoó'.
45005008	Ala Mungú inós u kilá' sla'aarirós ngina laqán diirén i aleeró asma Kristo ina gwaá' as daandeemoorén qoomár atén tawa tlakuuse.
45005009	Ala hamí atén taa gan'amuú i harafaár ar tseereerós. Gawaá adoorihe a ak xuaán ló'wa ale gídaabá atén a ba/amán ar inós dír sakwasleemár Munguhe.
45005010	Qoomár atén tawa wakuuse dír Munguhe atén tiri haraki/ís dirós i alé ar tseerér Garmaawós. Gawaá adoorihe atén haraxu'uti a ló'wa koomaán gídaabá, hám daxta alaá haraki/isarene atén ti ba/amis ar slafiingós.
45005011	Ala a har adoorí kiloseká, ala atén Mungú un sa qwalala/aán sleeme baraá Aakoorén Yesu Kristo, kudá' atén taa haraki/is dír Mungú i alé.
45005012	Tlakweema nina dahiyé' baraá yaamuú i alé ar loohír heé wák, nee tlakweemaadá' gwa'ara ngiri huuwiyé'. Gawaá adoorihe aluuwo gwa'ara iri hardát ay dír muu sleémeero, asma muu sleémeero tlakweema gaa tleéhh.
45005013	Tam qoomár hara'ayár Musa kingiwa haniisiikahe, tlakweema i qaroó daadayá' baraá yaamuuwo. Ala dír hara'aya iwa kahh tlakweema ki harafaariiká.
45005014	Ala iimír qoomár Adamu ay qoomár Musa tlakweema naa baaliné' daanduú muu sleémeeroowo, tam daanduú kudá' naa dakuusi'iikahe adoodár Adamu ira dakuús, hara'ayár wák ngiwa máy eeharto. Adamu inós a slaqsoó kudá' hardáh aluú wa ale.
45005015	Ala tlakweemaadá' Adamu aa tleéhh nee gurtleemuudá' Mungú naa haniís a dimbadimbé ló'wa ale. Asma tam heewí wák, Adamu, inós tam gwa'ara ngaa huwi ar tlakweemaawós dír múk yaariír i alé, ala heewí wák, Yesu Kristo, gurtleemuú yaariír oo Mungú nguna ak ló'wa huúw dír múk yaariír i alé ar loohír tsuuqaá Mungú.
45005016	Gurtleemuudá' Mungú naa haniís, nee gadá' tlakweemaá wák naa huwiyé', aa slaqasiká. Asma tlakweemaadá' wák gár naa huwiyé' aa sakwasleemár Mungú. Ala gurtleemuú Mungú, kudá' Mungú naa haniís as tlakweemaá múk yaariír, gurtleemuudá' gár naa huúw a muu kuwa gan'amuú i harafaari.
45005017	Asma gwa'ara pa/aangw guna sleér oo ir waawuti'ii'iin as heedaádá' wák, asma inós ina huú' baraá tlakweemaá i alé. Gawaá adoorihe mukdá' gurtleemuú Mungú gwa slay, in ak slaaf nee iwa waawuti'ii'in ar loohír kudá' wák Yesu Kristo. Asma inooín kaa gan'amuú i harafaár as gurtleemuudá' ló'wa úr oo Mungú.
45005018	Gídaabárós a tí, tlakweemaá heé wák sakwasleema ngina huwiyé' dír muu sleémeeroowo. Adoorí an adór tlehhmuú gan'amuú koóm oo heé wák sleeme, gár naa huúw a muu kuwa gan'amuú i harafaari nee slafiingw kuwa slay.
45005019	Asma adoodá' mukdá' yaariír ira tlakuuse tleehhiít as dee/aanuú heé wák, adoorí sleeme an adoodá' mukdá' yaariír kur gan'amkuú i harafaari as iialooeesár heedá' wák.
45005020	Hara'aya nina hardát as dakuúsadá' iwa doogiin ak alé. Ala tlakweema niwa tlahhiyé', gurtleemuú Mungú iri ak ló' wa doogín sleeme.
45005021	Gawaá adoorihe, adoodá' tlakweema nira baaliné' ar loohír gwa'ara, adoorí an adór gurtleemuú Mungú ir baalin ar loohír gan'amu, slafíngw alhhe'eesay wásl nguri huuw ar loohír Yesu Kristo, Aakoorén.
45006001	Gár ta ooaan ala? An kumiitána baraá tlakweema as gurtleemu iwa ak doogin.
45006002	Aasla'áy a adoosingeeká. Ateéká' aga qatlaan dír tlakweemaawo, ala adór atén tar malé hootaan baraá tlakweemaá wa ale a adoomá?
45006003	Kuungá' kaangwí u xuá'aáke gídaabá, qoomár atén tiwa baatimiís as tawa dinku'uumisaan nee Kristo, a tina baatimiís as tawa dinku'uumisaan nee gwa'araarós.
45006004	Atén tina baatimiís as tiwa haragaasi nee Kristo, nee gwa'araarós kawa dinku'uusaan. Ala ar loohír baatiísmoorene atén tina al foól nee inós, gwa'arár inós ira gwaá' an toorén, as atén ta hootaán ar slafíngw /abén, adór Kristo kungura waaslee/atís baraá gwa'arár wa ale ar aleesleemuú Mungú nee xirfuuwós.
45006005	Asma adoodá' atén tira haragaasaán nee inós, qoomár tawa qatlaán ar adoodá' inós ira gwaá', atén tiqo malé haragaasaán nee inós ar tawa waaslee/aan sleeme ar adoodá' inós ira waasleé/.
45006006	A xuaán gídaabá muneerén tidár aáng kaa kikií' dinkwa nee Kristo gawaá msalaábár i alé. Gaarí gár isa tleehharút a as /uuruuduú tlakweema oo baraarén i dirií' masók ku hhitín, as atén mawa lawaalér tlakweema tleehhitaán malé ale.
45006007	Asma heé aa gwaa', inós kwaa gweér baraá lawaali'iimár tlakweemaawo.
45006008	Ala atén barnaxes aga qatlaán dinkwa nee Kristo, a haratlintatiaán gídaabá atén a slafaán sleeme dinkwa nee inós.
45006009	Nee slám a xuaán gídaabá, Kristo, alaá waasle/uuwose inós i gwaaiiká malé ale, slám inós i malé dahiiká baloó alé baraá /uuruú gwa'araaro.
45006010	Asma inós iwa gwaá', a gídaabá ina gwaá' sagaáwa wák wa ale as daanduú tlakweema. Nee slafingwdá' hamí ir slafi, an in slaaf as Mungú wa ale.
45006011	Gawaá adoorihe kuungá' sleeme masók tin harafaditá' tawa múk aa qaatl dír tlakweemaawo, nee tawa múk slaáf dír Munguhe baraá Kristo Yesuwo.
45006012	Kuungá' ma ya/aamara' tlakweema slaqoohúng kuká' qatlá' ngiwa baaliya', nee ilatleerír slaqwa kawa eeharahada'.
45006013	Nee slám kuungá' slaqoohúng mi hanmiisara' as kiwa ar gadiyuusi nee tlakweema, tawa adór xooslár tlehhema'aá ganaa'a'aaká. Ala kuungá' ti kiloohúng hanise' dír gadiyér Mungú i alé, as kuungá' Mungú kuwa sagadiyusa' ar slaqoohúng, slaqoohúng tawa adór xooslár tlehhema'aá ganaa'á'.
45006014	Asma kuungá' tlakweema nu aleeslay'aaká nuwa sa waawuti'ina'. Asma kuungá' dír tay dir'a' a baraá waawuti'iimár hara'ayarooká, ala kuungá' a baraá waawuti'iimár gurtleemu.
45006015	Adoorí gídaabárós a milá? A gídaabáhe tlakweema in tleehhaán as adoodá' atén tawa baraá waawuti'iimár hara'ayarooká, ala tawa baraá waawuti'iimár gurtleemu. Aasla'áy, adoosingeeká.
45006016	Kuungá' kaangwí u xuá'aáke? Gídaabá kuungá' bir taa kiloohúng hanisé' amór aakookoo as kuwa sagadiyusa', nee kuwa iialooeemisa', kuungá' daqaní a lawaalér heedaádá' ta iialooeemisa'. Kuungá' bar lawaalér tlakweema, lawaali'iimarí gár i hup a gwa'ara, ala bar lawaalér iialooeemis, lawaali'iimarí gár i hup a gan'amu.
45006017	Ala Mungú ku xirfayeesi. Asma kuungá' aáng a lawaalér tlakweema. Ala hamí intsaahhasadá' taa ilaoté', aga iialooesé' ló'wa ale ar mune sleémeero.
45006018	Hám kuungá' tunda gweér baraá lawaali'iimár tlakweemaá wa ale, nee daxta kuungá' a lawaalér gan'amu.
45006019	Tí ana oó' ar slaqsoó slafíngw muu, asma kuungá' kawa tsatsahhaanda'aaká. Kuungá' aáng slaqoohúng ina hanisé' kiwa ar gadiyuusi nee slasla/aaru'uuma nee dee/aanu. Tlehhemuú adoorí dee/aanu nguri huúw baraá slafingwhunge. Ala hám daxta kuungá' slaqoohúng na haniisaak kiwa ar gadiyuusi nee gan'amu. Tlehhemuú adoorí gár ni huwi a hhoohhooeesa.
45006020	Qoomár kuungá' tawa lawaalér tlakweema, qoomaadaádae kuungá' gan'amu ugwa sagadiyusi'iiká.
45006021	Qoomaadaádae gár taa sleeré' a milá? Gár taa sleeré' a muruuwí hám ta sa murumitá'aáke. Ala alhhe'eesoó muruuwí a gwa'ara.
45006022	Ala hamí, kuungá' bar tunda gweér baraá lawaali'iimár tlakweemaawo nee tunduri lawaalér Mungú tleéhh, gár ta sleera' a muruudá' hhoohhooeesár huwahuúw. Nee alhhe'eesaywós a slafíngw alhhe'eesay wásl un sleerá'.
45006023	Asma slaqwér tlakweema a gwa'ara, ala gár Mungú atén tir qay a slafíngw alhhe'eesay wásl baraá Kristo Yesu Aakoorén.
45007001	Hhaee'eé', kuungá' hara'aya a xuá', nee slám a xuá' gídaabá hara'aya i aleesleemuú koón daanduú heewo, qoomár hee bir slaaf.
45007002	/Ameenír taa duúx, inós kaa tseék nee hara'aya, dír hhawaatuú i alé, qoomár hhawaata bir slaaf. Ala hhawaata bira gwaá', inós daqaní kaa gweér baraá hara'ayaadá' inós gaa tsek dír hhawaatuuwo.
45007003	Ala barka óh dír hhawaatuú hatlá', qoomár hhawaatuuwós bir slaaf, inós daqaní ka bay a /ameenír tsaatuso'o. Ala bar hhawaatuuwós aa gwaá', inós daqaní kaa gweér baraá hara'ayaro, nee inós tam ka duuxi nee hhawaatuú hatlá', hara'ayár duuxo gaa meeriiká eeharto.
45007004	Kuungá' sleeme a adoosíng, hhaee'eé'. Asma adoodár Kristo ira gwaá', kuungá' sleeme ana qatlé', nee slám kuungá' a baraá waawuti'iimár hara'ayár i dir'a'aaká. Kuungá' a múk heé hatlá', kudá' naa waaslee/ baraá múk aa qaátl wa ale. Gawaá adoorihe tlehhema'aá hhohho' in tleehhaán awa Mungú ngu qwal/atisá'.
45007005	Qoomár atén tawa warqawaniiká, ilatleerír tlakweema tidá' taa tleemiís nee hara'aya, ina gadiyús baraá slaqoorén wa ale, tam atén tlehhema'aá gwa'arár huwahuwá' kiri tleehhaán.
45007006	Ala hám atén taa gweér baraá hara'ayaaro, asma atén aga qatlaán dír hara'ayaadá' atén taa tsegi. Hám daxta atén Mungú un sagadiyuusaán ar loohír /aben, gídaabá ar Qeeruú hhoohhoó', ala ar loohír aangeeká, tidár hara'ayaadá' taa gooín kawa eeharaharaan.
45007007	Ala atén gár taa ooaan a milá? Hara'aya a tlakweemaáwo? Aasla'áy a tlakweemaawooká. Ala án geeraawo tlakweema tsaahharo i aleeslawaaká hara'aya bir káhh. Án geeraawo ilatleeri a tsaahhaaká bar hara'aya iga beeriká, “Ma ilatleeruusaar.”
45007008	Tlakweema hara'aya ngina ar gadiyuusiyé', ilatleerír dimbadimbé ngiri tleesiyé' baraaeé' wa ale. Asma hara'aya bir káhh, tlakweema naa gwaaiyé'.
45007009	Aníng aáng a slaáf, niwa hara'ayár koomaaká. Nee hara'aya niwa hardát tlakweema niri slafiyé',
45007010	ala aníng niri gwaá'. Gawaá adoorihe hara'ayaadá' slafiingw geera ngu huuw, gár naa húp dir'eene an gwa'ara.
45007011	Asma hara'aya niwa hardát, tlakweema pa/aangw nguri slayé', aníng iri al/ayiyé', iri gaasiyé' ar hara'ayaadá'.
45007012	Gawaá adoorihe hara'ayár Musa ka hhoohhoo', nee hara'aya sleeme ka hhoohhoo', slám i ganá' nee ka hhoo'.
45007013	Ala hara'ayaarí hhoo' gwa'ara ngina húbi dir'eene? Aasla'áy a hara'ayaarooká, a tlakweema gwa'ara ngina huwiyé'. Ala tlakweema hara'ayaadá' hhoo' ngina ar gadiyusiyé', as aníng iwa gaasiya'. Gawaá adoorihe hara'aya tlakweema ngina laqaán gídaabá a gár tlaakw ló'wa ale.
45007014	Atén a xuaán gídaabá hara'aya loohirós a ar baraá qeeru. Ala aníng a heé slaqwa, tina weeriís adór lawaalmoó tlakweema.
45007015	Asma muruuwí án ni tlehhahhiit aníng u tsatsahhaamaaká. Muruudá' ni slaa' tleehhamooro u tleehhaaká, ala muruudá' naa aáhh, an kudá' ni tlehhiit.
45007016	Ala barnaxes aníng muruudá' ni sla'aaká un tlehhiít, aníng an ya/a/aám gídaabá hara'aya ka hhoo'.
45007017	Gawaá adoorihe heé muruuwí tlehhahhiít a aningeeká, ala a tlakweemaadá' baraaeé' wa hootá'.
45007018	Asma aníng aga xuú' gídaabá, gár hhoo' ar baraaeé' wa hoot i káhh, gídaabá baraá slaqwte'eé'. Tidá' hhoo' ngiwa tleehh a slaá', ala tleehhamooro a aleeslawaaká.
45007019	Asma tidá' hhoo' ni tleehhamór wa slaa' a tlehhiitaaká, nee tidá' tlaakw ar ni tleehhamór wa sla'aaká, an tidá' ni tlehhiit.
45007020	Ala tidá' ni tleehhamór wa sla'aaká, bar an tidá' ni tlehhiit, heé ga tlehhiít a aningeeká, ala a tlakweemaadá' baraaeé' wa hootá'.
45007021	Gawaá adoorihe aníng aga tsaáhh gídaabá hara'ayaarí aníng in sa waawuti'iín gídaabá, tidá' hhoo' a slaá' tleehhamooro, ala gár aníng i iihardarah an tidá' tlaakw.
45007022	Asma aníng baraá muunuúeene hara'ayár Mungú an sa qwalalaá/.
45007023	Ala baraá slaqwte'eene gár naa ár a hara'ayár hatlá'. Hara'ayaarí i sláqw nee hara'ayaadá' baraá muunuúeén i dirii'. Asma hara'ayár tlakweema i gadiyús baraá slaqwte'eé' wa ale, aníng iri tsék.
45007024	Gawaá adoorihe aníng a liitlakusmo. Ador'eé' tí ka ló'wa gawit. Heé aníng i ba/amís dír slaqwtír gwa'araaro a heemá?
45007025	Mungú i xirfuuti. Ba/amusmo u koóm, Yesu Kristo Aakoorén. Ala barnaxes a adoorí, ánuú kilá' hara'ayár Mungú an sagadiyuús ar muunuúeé', nee hara'ayár tlakweema an sagadiyuús baraá slaqwte'eene.
45008001	Gawaá adoorihe sakwasleema i káhh dír mukdaádá' oo baraá Kristo Yesu i diriia.
45008002	Asma hara'ayaadár Qeeruú Mungú, an tidár slafíngw huwahuuw. Hara'ayaarí baraá Kristo Yesuwo aníng iga gwét dír hara'ayaadár tlakweemaawo nee dír gwa'araaro.
45008003	Asma muruudá' hara'aya i aleesleeraaká tlehhamuuwo, muruudá' Mungú guna tleéhh. Asma hara'aya i /uuruú koondaaká, as adoodá' slaqoorén iwa tlakweemaá slaiya' tlehhmuuwo. Ala Mungú Garmaawós oo kilá' nguna ya/aáw. Inós slaqwa gari sláy ar slaqás nee tidár múk tlakweemaá koóm. Gawaá adoorihe Mungú tlakweema giri sakwasleemuút baraá slaqoorén awa tlakweemaá koomá'.
45008004	Mungú adoorí gana tleéhh as muruudá' hara'aya i hara'ayiyiin iwa boo/i baraarén wa ale. Asma atén ti sa waawuti'ii'inká nee heeuumár tlakweemaá koom, ala nee Qeeru.
45008005	Asma mukdá' ta sa waawuti'ii'in nee heeuumar'ín ar tlakweema, inooín muruú ta eeharahari a muruú slaqwa. Ala mukdá' taa sa waawuti'ii'in nee Qeeru, inooín muruú ta eeharahari a muruú Qeeru.
45008006	Asma muruudá' hee i slai baraá heeuumarose, gár ni huuwi a gwa'ara. Ala muruudá' Qeeru i slai, gár ni huuwi a slafiingw nee wayda.
45008007	Asma heé heeuumarós ar tlakweema ga eeharahaár, inós nee Mungú a wakaari. Asma heeuumarós hara'ayár Mungú ga iialooeemisiiká, nee slám ga aleeslayká iialooeesaro.
45008008	Mukdá' heeuumar'ín ar tlakweema ga eeharahaár, inooín Mungú sla'atisaro ku baloó aleeslayká.
45008009	Ala kuungá' tundu sa waawuti'ii'inká nee heeuumár tlakweema, ala nee Qeeru, barnaxes a ló' gídaabá Qeeruú Mungú i baraahúng wa hoot. Heedaáduú Qeeruú Kristo gu koomaaká, inós a heé Kristowooká.
45008010	Barnaxes Kristo i baraahúng wa hoot, daqaní slaqwtahúng aa gwá' as tlakweema, ala qeeruuhúng i slaaf as kuungá' tunda gan'amuú i harafaár.
45008011	Mungú Yesu guna waaslee/atís baraá múk aa qaátl wa ale ar Qeeruuwós. Nee Qeeruuwós bir baraahúng wa hoot, inós slaqoohúng sleeme, kudá' gwa'ara, gi waaslee/atis ar Qeeruudá' baraahúng wa hoót, ar adoodá' Kristo ngura waaslee/atís.
45008012	Gawaá adoorihe, hhaee'eé', heeuumarén ar tlakweema gár atén tiwa iinus i káhh, nee atén gár kawa eeharaharaan i káhh baraá slafingwrene.
45008013	Asma kuungá' barnaxes aga eehadé', kuungá' a qatlá'. Ala kuungá' barnaxes tlehhemi'iidá' tlakw awa slaqwa iga tsu/é' ar Qeeruú Mungú, daqaní kuungá' a slafá'.
45008014	Mukdá' sleémeero oo Qeeruú Mungú i geeraharahari, inooín a na/'aá Mungú.
45008015	Asma kuungá' qeeruú lawaali'iima ugwa sleeri'iiká, ala qeeruú taa sleeré', an kuduú muunuú na/'uuma. Gawaá adoorihe atén an tseeamiimaán, “Baabá, Baabá.”
45008016	Qeeru i lamabu'ún dinkwa nee qeeruurén gídaabá atén a na/'aá Mungú.
45008017	Nee atén barnaxes a na/'ii, atén a aaluuse. Atén a aaluusér Mungú, nee a aaluuse dinkwa nee Kristo. Barnaxes a ló' gídaabá a slahhaahha'aán dinkwa nee inós. Daqaní atén xirif u slawaán sleeme dinkwa nee inós.
45008018	Aníng slahha'amaayér qoomaarír hamí a gaár i fadiitaaká ta xirfuudá' tindi amoorén i geehhooeesi qoomaadae.
45008019	Nee mura' sleémeero sleeme kudá' Mungú aa tleéhh, ku daamaarán ar haraxu'uti, gídaabá na/'aá Mungú ki geehhooeesi baraá xirfuú wa ale.
45008020	Asma mura' sleémeero sleeme kuna baraá hhitiru'uumár i qaás. Ala a gídaabaheeká inooín kana slaá'. Ala a Mungú adoorí gana slaá'. Ala tam adoorihe haraxu'uti i deer.
45008021	Asma mura' sleémeero kudá' Mungú aa tleéhh, ku gweer baraá lawaali'iimadár hhitiru'uumaro. Nee tam inooín amohhooa ngiri slayá', qoomaadár na/'aá Mungú xirfuuín bunga slayé'.
45008022	Asma atén a xuaán gídaabá tam ay laarí mura' sleémeero kudá' taa tleéhh i /iif baraá slahha'amaayér wa ale adór /ameenír asltá xwayla gaa da/.
45008023	Ala a muruudá' taa tleéhh kiloseeká. Ala tam atén sleeme a /ifaán baraá muneerene, ateéká' Qeeru ugwa slawaan. Qeeru inós an mamaá geera awa Mungú amoorene. Atén sleeme an ló'wa haraxuaán qoomaadá' Mungú atén tiwa na/'iiwós awa kilá' tleehhi, nee slaqoorén kiwa gweeri baraá lawaali'iimaro.
45008024	Asma atén ana ba/amán ar baraá haraxu'uti. Ala gadá' taa haraxuaán barnaxes aga araán gídaabá kaa boo/eés, gadá' daqaní a haraxu'utirooká. Asma hee gadaádá' i ga/ay adór ngir haraxui?
45008025	Ala barnaxes a haraxuaán gár ta ga/aawanaaká, gadaádá' an daamaaramaán ar qitla.
45008026	Adoorí an adoodá' Qeeru atén tir alee/iimisi, asma atén gár ta aleeslawaan i káhh. Asma atén gár ta firimaan a xuanaaká ar atén wa hariím firooro, ala Qeeru inósuú kilá' atén ti aleefiriirín dír Munguhe ar /ifór uren, tidá' ooaro ta aleeslayká.
45008027	Nee Mungú kudá' munér muu ga xuuxu'uúm, inós gaa tsaáhh gídaabá gár Qeeru i slai a milá. Asma muruudá' Qeeru i firiirin as múk hhohhó' oo Mungú, ti slasláy nee sla'aarír Mungú.
45008028	Atén a xuaán gídaabá dír mukdá' Mungú slaá', mura' sleémeero ti alee/iimiis, as mukdá' nguwa muruú hhó' i slaslay. Mukwí an kudá' Mungú aa ateét ar sla'aarirós ar kilá'.
45008029	Asma iimír aáng, qoomár inooín kiwa tleehhiiká, Mungú inooín gaa qaroó xuú', slám gaa qaroó tsawaár iwa warqaya', as tawa slaqamís nee Garmaawós. Gawaá adoorihe Garmaawós masók an garmoó baris dír hhaeewós awa yaariir.
45008030	Nee kudá' iimír aange aa qaroó tsawaár, giri ateét, nee kudá' aa qaroó ateét, giri gan'amuú i harafaár. Nee kudá' aa gan'amuú i harafaár, giri xirfayeés.
45008031	Ala ma ooaán gawaá daanduú tihe? Mungú bir bartarén i dirii', heé atén ti tlaampa'aás a heemá?
45008032	Mungú tam Garmaawós gwa ilaa/iiká, ala nguri haniís iwa gwaai as atén sleémeero. Ala Mungúwí mura' sleémeero ngu atén i haniísiíke dinkwa nee inós.
45008033	Heé mukdaádá' Mungú aa tsawaár gu sakwasleemuút a heemá? Mungú an kudá' gi gan'amuú i harafadiít.
45008034	Gawaá adoorihe heé inooín gi sakwasleemuút a heemá? Yesu Kristo inós ina gwaá', nee slám a tí kiloseeká, inós nina waasleé/ baraá múk aa qaátl wa ale. Nee inós hamí i dákw /iyáy oo Mungú, i atén aleefiriirín.
45008035	Heé atén ti paraátl dír sla'aarír Kristowo a heemá? Gár paraatlaro ti aleeslaw a slahha'amaayeéro? Laqaá a daeéro? Laqaá a gusisiíngo? Nee a qwárko, laqaá a liitlákwe? Nee a tsaxwaáwo, laqaá tsu/utár paánga?
45008036	Asma kaa gooín gídaabá, “Atén tin tsuu/ umuúqo siiwaro as kuúng, tin harafadiit tawa adór bee/ángw tsu/uta.”
45008037	Ala baraá muruuwí sleémeerowo arba/ati a ló'wa slawaán ar kudá' atén taa slaa'.
45008038	Asma aníng a ló'wa xuú' gídaabá gár aníng paraatlaro i aleeslaw dír sla'aarír Munguhe i káhh. Gwa'ara i aleesleeraaká paraatlaro, laqaá slafiingw, laqaá malayke, nee tam kudá' aleesleemuú koomá' baraá yaamaá qeeruuwo i aleeslay'aaká paraatlaro, nee tam muruudá' dáw, laqaá tam muruudá' sangw hardáh, laqaá tam kudá' /uuruú koomá',
45008039	laqaá muruuduú gawtí dirií', laqaá kuduú baraá guruú yaamu, laqaá umuúqo gár taa tleehhi i aleesleeraaká paraatlaro dír sla'aarír Munguhe, tidár baraá Kristo Yesu Aakoorén.
45009001	Aníng gaarí ni kah ar ló', asma an káh ar baraá Kristo, slám lama a ooaaká. Muunuúeé' nee Qeeruú hhoohhoó' a lamabu'uuse dinkwa nee aníng ar gídaabá,
45009002	Aníng gurhaamír yaariir a koóm ar slahhe'eemiis ló'wa ale baraá muunuúeene umuúqo daqto.
45009003	Án geeraawo gár ni slaa' masók tin lu'us nee tiwa paraatli dír Kristowo, adoorí geera bir alee/isoó huba dír hhaee'eene, kudá' tlahhay'eé'.
45009004	Inooín a múk Israeli. Kina harafadiít tawa na/'aá Mungú. Inooín xirfuú Mungú nguna ariyé'. Slám Mungú gina alqadoorós i haniís, nee hara'ayaaro. Nee slám dabér saalíngw Doó Mungú kana amor'ín i haniís, nee al'axweesantá Munguhe.
45009005	Inooín a laqwalór baabi'iidá' aáng. Nee Kristo dír naa daáhh a baraá tlahhay'ín xwaylár slaqwto. Inós a Mungú mura' sleémeero. Inós i xirfuuti ay alhhe'eesay wasle. Amin.
45009006	Gaarí a gídaabaheeká axweesantá Mungú ina warqeér. Asma múk xoorór Israeli sleémeero a múk Israeli oo kil'eeká.
45009007	Nee slám a gídaabaheeká xwaylár Abrahamu sleémeero a na/'aá Abrahamu. Asma kaa gooín gídaabá, “Na/'aá Isaka an kudá' ta babay na/'iiwók.”
45009008	Gídaabárós a tí, tlahhoó hee hee gu na/oó Mungú tleehhiiká. Ala na/'iidá' taa laqwalín as al'axweesantá Mungú, kudá' an na/'aá Abrahamu.
45009009	Asma /aymuuduú al'axweesani a kwí, “Aníng ni kii/ kurko qoomár adoorihe, Sara na/oó garma gwa laqwál.”
45009010	Ala a har adoorí kiloseeká. Rebeka daaqoó tsár guna laqwál dír hhawaatuú wák wa ale, inós an Isaka, baabuúrén.
45009011	-
45009012	Qoomár daaqaywí kuwa laqwalinká, qoomár gár hhoo' laqaá gár tlaakw ar taa tleéhh iwa kahh, qoomaadaádae Mungú Rebeka gari báy, “Garmoó úr garmoó niiná gu sagadiyuus.” Adoodá' Mungú aa slaá', nee adoodá' aa tsawaár, an adoodá' warqawaaká. Asma tsawdór Mungú gár i eeharahat a tlehhema'aá mukooká, ala gár i eeharahat a ateetamór Mungú.
45009013	Asma kaa gooín gídaabá, “Aníng Yakobo una slaá', ala Esau una aáhh.”
45009014	Ala gár ta ooaan a milá gawaá daanduú tihe? Ar Mungú i tlehhiiti a tidá' gan'amuú koomaakáhe? Aasla'áy, a adoosingeeká.
45009015	Asma Mungú Musa guna báy, “Án hee bur gurtleemuú wa slaá', u gurtláw. Nee kudá' guruueé' iwa tlatlay, u gurtleemuú i tleéhh.”
45009016	Ala gawaá adoorihe gurtleemuú Mungú a gídaabaheeká kun slasláy as adoodá' hee i slai, laqaá as ilakaaharuú qwaatloorós, ala kun slasláy as adoodá' Mungú i slai daanduú heewo, Mungúdá' gurtleemuú hanmiís.
45009017	Asma baraá Gooiro Mungú i kaahi dír Farao gídaabá, “Án kuúng gár usa waawutmoó wa qaás a tí gídaabá, /uuruueé' nguwa gawaawók i laqaam, nee as iidíguueé' kuwa alki/iiti baraá yaamu sleémeerowo.”
45009018	Ala bar adoorí, Mungú barnaxes hee gu gurtleemuú wa slaa', guqo gurtláy, nee barnaxes hee gu muuná gawdeesár wa slaa', guqo muuná gawdees.
45009019	Án ngi slaá' daxta kuúng i yaahás gídaabá, “Bar adoosíng, Mungú adór i kaahi gídaabá dakuús amór naa dáhh a amór hee. Asma heé sla'aarír Mungú ilaa/aro ga aleesláw a heemá?”
45009020	Ala kuúng hee, kuúng a heemá, tiwa tlaampa'aamisa' nee Mungú? Gár taa tleéhh, tleehharusmoowós gunqo beéra gídaabá, “Aníng misa adoorír tléhh?”
45009021	Ahaá, tleeusmo i aleesleemuú kónke daanduú tleeiro, tam baraá /aarmoó wák oo tleeiro xooslmoó wák guri tleehh oo hhoohhoó', nee oo hatlá' oo hhoohhooeeká.
45009022	Mungú xaraasleemawós gi laqaamár wa slaa', nee aleesleemuuwós nguwa laqan. Ala Mungú xaraasleemawós gaa alqiítl ala alé, nee xooslaadá' taa qwanáy wa tleéhh, gana máy ala alé ar qitluú yaariír, as mingiwa hhitín.
45009023	Adoorí gana tleéhh as xooslaadá' gurtleemuú slaw ngiwa xirfuuwós oo yaariír i geehhooeesi. Kuká' an kudá' aa amohhe'eés as xirif kuwa slay.
45009024	Tam atén sleeme tina ateét tawa xooslár adór tí. Ala múk taa ateét a har múk Yahudi kiloseeká, a múk xoordaá hatlá' sleeme.
45009025	Tí an tidá' Mungú aa oó' baraá kitaábuú aarusmo Hoseawo, gídaabá, “Mukdá' aáng kwe'eeneeká, un baw, Kuungá' a muk'eé'. Nee /ameenidá' aáng naa sií', an baw, Sla'aaruso'or'eé'.
45009026	Nee didaádá' aáng inooín kiwa báy gídaabá, ‘Kuungá' a muk'eeneeká,’ didár kilae kin bay, ‘Kuungá' a na/'aá Mungú kudá' slaáf.’ ”
45009027	Nee aarusmo Isaya ina axweés sleeme daanduú múk Israeliwo, iri tseé' iri oó', “Múk Israeli tam ku yaariír adór hhasángw baraá afaá tlawi, ala múk ba/ám baraaine ku niiná.
45009028	Adoodá' Mungú aa oó' gídaabá ga tleehh, inós adoodá' ga tleehh ar gaanslaay, axweesantós gari boo/ees baraá yaamuuwo.”
45009029	Nee slám Isaya gaa qaroó geerí oó' gídaabá, “Aakoó Aleesleemusmo geera bar xwayla ngaa meetisiiká amoorén i alé, atén geera a adór Sodoma, geera taa alqoomeés nee Gomora.”
45009030	Ala gár ta ooaan a milá daanduú tihe? Mukduú xoordaá hatlá' oo gan'amu gwa leelehhitiiká dír Munguhe, inooín kaa gan'amuú i harafaár ar loohír haratlintaao.
45009031	Ala múk Israeli hara'aya gana leelehhiít as gan'amu kuwa slay, ala inooín kaa gan'amuú i harafaariiká.
45009032	Asma milá? Asma gan'amu kuna leelehhiít ar tlehhemi'i, slám a ar haratlintaaoorooká. Inooín tari dukuúts gawaá tlaa/anooduú dukuutsmo.
45009033	Adoodá' kara gooín gídaabá, “Qaytsiít, aníng tlaa/anoó dukuutsmo u qaás baraá Sayuni, nee tlaa/ár muu gu daraahh. Ala umuúqo heewo oo inós gwaa haratlintii' ku murekeesiiká.”
45010001	Hhaee'eé', aníng gár ni slaa' ar muunuúeé' sleémeero, nee gár ni fiririim dír Munguhe, as inooín, a gídaabá masók inooín kin ba/amis.
45010002	Asma aníng a lamabu'uúm gídaabá, inooín ilakaaharu ngu ló'wa koná' as Mungú, ala xu'uti ngi kona'aaká.
45010003	Asma inooín gan'amuuduú amór Mungú daáhh ngu xuiaaká. Inooín gan'amuuín ngun kilooín leelehhiitiyá'. Gawaá adoorihe inooín taa qaasi'iiká baraá gan'amuuduú amór Mungú daáhh.
45010004	Asma Kristo hara'aya gan boo/eemiis. Gawaá adoorihe umuúqo heewo oo gwa haratlintii' ku gan'amuú i harafaar.
45010005	Asma Musa ina gooín daanduú gan'amuudá' ta slaslay ar hara'aya kawa eeharahari, iri oó', “Heé adoodá' hara'aya i kat ga tlehhiít, inós i hoot ar adoodá'.”
45010006	Ala gan'amuudá' ta slaslay ar haratlintaao, gár i kaahi a tí, “Kuúng ma kaahaar baraá muunuúwók i alé gídaabá, ‘Heé gawaá doorí tsa/ám a heemá?’ ” (Gídaabárós Kristo kunguwa baraá yaamuú i huuwi.)
45010007	“Laqaá ma kaahaar, ‘Heé aweér amór múk aa qaátl i alé a heemá?’ ” (Gídaabárós a Kristo kunguwa gawtí huuwi baraá múk aa qaátl wa ale.)
45010008	Ala gan'amuudá' gár i kaahi an tí gídaabá, “Axweesani ka dirók i tseew, i gawaá afkók, slám i baraá muunuúwók.” Axweesantí an axweesantadár haratlintaao, tidá' atén ta alki/iitaan.
45010009	Asma kuúng Yesu bura ya/aán ar afkók, gídaabá inós a Aako, nee bara haratlintí' ar muunuúwók gídaabá, inós Mungú nguna waasle/atís baraá múk aa qaátl wa ale, daqaní kuúng a ba/aán.
45010010	Asma hee in haratlintaatii' ar muuná, tam kuri gan'amuú i harafaar dír geerá Munguhe, nee afkose iri ya/án tam ba/ama gari sláy.
45010011	Asma Gooi i kat gídaabá, “Heé inós gwa haratlintii' ku murekeesiiká.”
45010012	Asma baraá kaangwihe gár dimbé i káhh dír heé Yahudi nee dír heé Yunaniro. Asma sleémeero Aakooín a wak. Nee daqaari'iimarós i bu'út dír umuúqo heewo, kudá' inós gu ateetima.
45010013	Asma Gooi i kat gídaabá, “Umuúqo heewo kudá' umuú Aako gu ateetiím i ba/án.”
45010014	Ala adór kur ateeti kudaádá' inooín ta haratlintati'iiká. Nee slám adór kur haratlintii'i kudaádá' iidíguuwós inooín taa axaasiiká. Nee iidíguuwós adór kur axaasi, bar heé gu alki/iít i kaahh.
45010015	Nee slám hee adór ngur alki/iiti burkwa ya/aawiiká. Asma Gooi i kat gídaabá, “Mukdá' Ya/abtór hho' alki/iít hardahamuuín ku slaa' ló'wa ale.”
45010016	Ala a mukdá' sleémeerowooká oo Ya/abtoodá' gaa iialooees. Asma Isaya i kaahi, “Aáko, ya/abtoodá' inooín naa axaasiyé' diirén wa ale, heé gaa haratlintii' a heemá?”
45010017	Gawaá adoorihe gár haratlintaaór huwahuuw, a Ya/abtoodá' ta axaás, nee Ya/abtoodá' baraá axweesantá Kristo gan dáhh.
45010018	Ala aníng an yaahaás gídaabá, “Inooín Ya/abtoodá' kaa axaasiikáhe?” Aasla'áy, inooín kaa axaás, asma Gooi i kat, “Afor'ín kaa axaás baraá yaamu sleémeeroowo, nee axweesanay'ín aa hardáh ay alhhe'eesoó yaamu.”
45010019	Ala aníng a malé yaahaás gídaabá, “Dooqa múk Israeli Ya/abtoodá' gana tsaahhiiká?” Tam qoomár aáng ar Musawo Mungú ina qaroó oó', “Kuungá' gur'ee nu ót as múk xoorór hatlá', mukdá' kuungá' ta harafadita'aaká gídaabá tawa múk kilá'. Heé adoorí ga tleéhh a aníng. Slám kuungá' tari buhhá' dír múk xu'utír koomaaká as aníng.”
45010020	Nee Isaya inós aa qiítl /aymi'iiká' ngiwa oó', “Múk aníng leelehhiitaaká, aníng ina sláy, nee múk aníng yaahamiisaaká, aníng tina geehhooeés dir'ín i alé.”
45010021	Ala daanduú múk Israeliwo i kaahi, “Tlaatla/aangw sleémeerowo aníng dabaaeé' ina gan'aás dír múk iialooeemisaaká nee oo sageegawdén.”
45011001	Gawaá adoorihe aníng an yaahaás, “Mungú mukós gwa sií'i?” Aasla'áy. Gwa sii'iiká. Asma tam ánuú kilá' a heé Israeli, oo baraá xwaylár Abrahamu, oo tlahhoó Benyamini.
45011002	Mungú mukós kudá' aa qaroó tsawaár iimír aáng wa ale, gwa sii'iiká. Ahaá, kuungá' a xua'aakáhe adoodá' Gooi i kat daanduú Eliyawo, qoomár inós iwa sihhiít dír geerá Mungú i alé, as múk Israeli nguwa sakwasleemuuti.
45011003	Inós iri oó', “Aáko, inooín aaruuseerók kaa tsuú/, nee meesaduuwók awa ilahhooa kaa feé/. Heé aa meet a aníng kilooeé', nee hamí inooín aníng i gaasár wa slaiyá'.”
45011004	Ala Mungú gár inós ngwa báy a milá? Guna báy, “Aníng múk kumér faanqw u koóm tam hamí oo Baali gwa i tumbarara'atiikác.”
45011005	Adoorí an adór hám ta i diriiaan qoomaarihe. Tam hamí múk niiná i deer oo aa meet, kudá' Mungú aa tsawaár as gurtleemuuwós.
45011006	Mungú inooín gina tsawaár as gurtleemu, ala a gídaabaheeká as tlehhema'aá inooín naa tleehhiyé'. Asma geera bar gina tsawaár as tlehhemi'i, geera gurtleemuuwós a tawo.
45011007	A adoomá daxta? Gadaádá' múk Israeli aa leelehhiít, gaa slayká. Ala mukdá' taa tsawaár gaa sláy. Awa hatlá' kiri mune gawdeés,
45011008	adoodá' kara gooín gídaabá, “Mungú muner'ín gari iilooeés, ilaaín giri taampúy, nee inooín giri iiawasleés. Nee adoorí an adoodá' inooín tay dirii'i tam ay laarí.”
45011009	Nee Daudi sleeme i kaahi, “Muruú /aymar'ín masók i tsaaxweeli tleehhiit amor'ine, nee dukuutsmo, as inooín tawa dukuutsi nee slaasláwar'ín ngiri slayá'.
45011010	Ilaaín i giiwiye' as gídaabá matawa gaa ár. Nee daandeemooín i koongaagooiye' ay alhhe'eesoó slafingw'ín.”
45011011	Gawaá adoorihe aníng an yaahaás gídaabá, inooín tana dukuútsi as tawa huui? Aasla'áy, a adoosingeeká. Ala múk Israeli iwa huú', ba/ama niri hardát dír múk xoordaá hatlá'. Adoorí ina tleehharút as masók múk Israeli gur'ee nguwa ohiin.
45011012	Huu'umaá múk Israeli tsuuqaá yaariir ngaa huwiyé' dír múk baraá yaamu sleémeerowo. Nee as adoodá' múk Israeli iwa /aarúy, múk xoordaá hatlá' tsuuqa gay sláy. Ala gawaá adoorihe, faarór múk Israeli bira bó/, tsuuqa daqaní ki ak ur ló' wa ale.
45011013	Kuungá' múk xoordaá hatlá', án daxta an axweés nee kuungá'. Aníng a Ya/abusmoó Mungú amór múk xoordaá hatlá'. Aníng ilakaaharu un tlehhiít baraá gadiyér'eé' tihe.
45011014	Asma aníng gár ni slaa' a masók múk xooror'eé' gur'ee gun ót, as bahh'alé ngiwa ba/amis.
45011015	Asma inooín qoomár kiwa sií', muu sleémeero kuna haraki/ís dír Mungú i alé. Ala qoomár inooín birka ya/án nee Mungú, adoorí gár ni hup a milá? Gár ni hup a slafiíngoóke dír mukdá' aa qatli?
45011016	Mukatmoodá' taa geerí tleéhh barnaxes ku hhoohhoó', as adoodá' kuwa haniís amór Mungú i alé, xwaanteedár mikaáte kara tleéhh sleémeero ka hhoohhoo'. Nee dee/aruú xa'ano barnaxes ku hhoohhoó', haleemo sleeme ki hhohho'.
45011017	Ala daxta a adoorí, múk Yahudi a adór xa'anoó mseituúni kudá' taa dahaás, nee múk xoordaá hatlá' a adór xa'anoó mseituúni oo baraá sla/a, oo hee aa dahaasiiká. Haleemo bahh'alé awa xa'anoodá' taa dahaás kina tlaáq. Haleemaá hatlá' awa xa'anooduú sla/a, kiri haátl baraá xa'anoodá' taa dahaás i alé, nee di/itá xa'anoodá' taa dahaás ngiri /ayiyé'. Kuungá' a adór haleemiidá' taa haátl.
45011018	Ala kuúng birti xirfayeemís dír haleemiidá' hatlae, inslaweek gídaabá kuúng dee/aruú xa'ano u gagariindaaká, ala a kuúng dee/aruú xa'ano un gagarín.
45011019	Kuúng a kat, “Haleemiidá' kina tsaát as án tiwa hatli didaádá' i alé.”
45011020	Ar ló', inooín kina tlaáq, ala gár kisa tlaáq a haratlintaaoowasler'ín. Ala kuúng a gawaá xa'anoodá' taa dahaás i dirí' as haratlintaao. Gawaá adoorihe, kuúng ma daara/aamaar, ala masók an da'ayumít.
45011021	Mungú haleemaá xa'anooduú kilá' gaa mayká tsatto. Kuúng ka xu', kuúng un máya tsatto?
45011022	Gawaá adoorihe ana araán gídaabá Mungú i xaraasl, nee slám ku hhoó'. Inós i xaraasl dír mukdá' aa huui baraá tlakweema. Ala diroge ku hhoó', kuúng bar kumaamít baraá hhooeemaawós wa ale. Ala bar kumaamitká, kuúng sleeme tu tsaat adór haleemiidá' wa ale.
45011023	Ala múk Yahudi sleeme, inooín barnaxes loohir'ín tidár haratlintaao wasl bar kaa máy, inooín ki ki/is didá' kiwa tlaáq. Asma Mungú gi aleesláy ló'wa ale ngiwa malé hatli.
45011024	Asma kuungá' múk xoordaá hatlá' tunduna tsaát gawaá xa'anoó sla/atá wa ale, tunduri haátl gawaá xa'anoó taa dahaás i alé. Múk Yahudi a adór haleemiidá' kilá' awa xa'anoodá' taa dahaás. Ala a gár ak inslaahh haleemiidá' taa tsaát kiwa ki/isi gawaá xa'anoodá' i dahhiya', ta haleemiidá' xa'anoó sla/ato.
45011025	Hhaee'eé', án gár ni slaa' a lu/aaráywí un xuá', as kuungá' miti kiloohúng xirfayeemisaara' as sagalooarhúng. Ala lu/aaráy a kwí. Múk Israeli bahh'alé muner'ín aa gawduuduúr, ala ar har qoomár niina, ay dír múk xoordu sleémeero i dahi, kudá' ba/ám.
45011026	Daqaní múk Israeli sleémeero i ba/án. Asma kaa gooín gídaabá, “Ba/amusmo naa hardáh, amór i dahhi a amór Sayuni. Inós dee/anu sleémeero gu hingees dír xwaylár Yakobowo.
45011027	Alqadoorí an alqadoodá' aníng ni tleehh nee inooín, qoomár tlakweemaaín ngiwa hingees.”
45011028	Múk Israeli a wakuusér Mungú asma Ya/abtór hho' kawa sií'. Adoorí ina tleehharút as kuungaásingá' múk xoordu. Ala múk Yahudi a múk taa tsawaár nee Mungú. Gawaá adoorihe inooín Mungú gi slaa' as baabi'ii'ín.
45011029	Asma Mungú gurtleemuú aa haniís gu alki/iiká, nee slám hee bar ngwa tsawaár, gu si'iiká aluuwo.
45011030	Kuungá' múk xoordu, kuungá' aáng ana dee/aanuté' dír Munguhe, ala hám daxta gurtleemuú Mungú ugwa sleeré', as adoodá' múk Yahudi iwa dee/aanuút.
45011031	Múk Yahudi sleeme a adoodá'. Inooín hám naa dee/aanuutiyé' as adoodá' kuungá' tawa gurtleemuú sleeré'. Nee adoorí ina tleehharút as inooín sleeme gurtleemu kuwa slay aluuwo.
45011032	Asma Mungú muu sleémeero gwa máy kiwa tseegiti baraá dee/aanuú wa ale, as inós daqaní sleémeero ngiwa gurtlay.
45011033	Ga/aaweek, xáy, daqaari'iimár Mungú adór kar úr, nee sagalooarós nee xu'utiro. Heé sakwasleemarós tsaahharo ga aleesláw a heemá? Heé lohuduuwós leelehhituuwo gi aleesláw a heemá?
45011034	Asma Gooi i kat, “Heé inslawoó Aako gu xuú' a heemá? Heé inós gu hara'ayiiyiím a heemá?
45011035	Heé inós gwa gaár i haniis a heemá as inós kuwa bui aluuwo?”
45011036	Asma mura' sleémeero inós guna tleéhh, slám i kumiit as aleesleemuuwós, nee in deer as inós. Inós i xirfuuti ay alhhe'eesaay wasle. Amin.
45012001	Gawaá adoorihe hhaee'eé', aníng kuungá' nun harhheehhe'eés as gurtleemuú Mungú, kuungá' slaqoohúng na haniisaak iwa ilahhooár slaáf tleehhitiya', tidá' hhoohhoo' ar Mungú gu qwal/atimis. Gaarí an sluufimisuuhúng kudá' gídaabár koóm.
45012002	Kuungá' baraá slafingwhunge ma hootara' ar adoodá' múk baraaká' yaamu ir hooti. Ala masók kuungá' tundun warqees baraá inslawayhunge, ar inslawayhúng kuwa /abeemiisi, as kawa tsahha' gídaabá Mungú gár i slai a milá. Asma gár i slai a tidá' hhoo', tidá' inós gu qwal/atimis, nee tidá' qoom.
45012003	Mungú aníng ina aleesleemuú i haniís. Gawaá aleesleemuuwí án naa slawi, án umuúqo heewo dirhunge un ádbabáw gídaabá, “Kuúng miti kilók harafadiitaar tawa heé gídaabár koóm ta adoodá' kuúng ti dir'a. Ala kuúng masók fuquraangók unar inslasleér, umuúqo heewo masók ti kilós ga/áy ar harqoomoó haratlintaaoodá' taa haniís nee Mungú dír umuúqo heewo.”
45012004	Atén slaqwa a koomaán, a wak, ala diqaywós ku yaariír. Ala umuúqo diqto i gadiyeérós ar dimbé koón.
45012005	Gawaá adoorihe atén sleémeero a adór slaqwtá wák baraá Kristowo, nee umuúqo heewo baraarene a diqtá kudá' hatlá' sleémeero.
45012006	Atén aleesleemuú Qeeru oo dimbadimbé u koomaán, ar harqoomoó tsuuqaadá' Mungú naa atén i haniís. Gawaá adoorihe heé aleesleemu gu koóm oo ya/abtór amór Mungú daahh kawa alki/iiti amór múk i alé, inós ngi alki/iiti ar harqoomayduú haratlintaaoorós.
45012007	Hee aleesleemuú i kon bar oo muu alee/iimis, heewí muu ngu alee/iimisi. Heé aleesleemuú intsaahhatimis gu koóm, i intsaahhatimisi.
45012008	Nee heé aleesleemuú gurbu'uungw gu koóm, muu ngu gurbu'un. Heé muruuwós hanmiís, ngu hanmiisi ar muunuú /awaák. Heé múk hatlá' sageesihhimiít, muu ngu sagesihhimiiti ar ilakaaharu. Heé gurtleemuú koóm, muu ngu gurtlatlay ar qwal/amaaye.
45012009	Sla'aarirhúng masók i hhaahhafíngw koondaaká. Tidá' tlaakw aahhaak, nee tidá' hhoo' eeharaak.
45012010	Kuungá' ti kiloohúng ló'wa sla'aaslae' ar sla'aarír hhae, nee ti kiloohúng tlaampa'aamise' tiwa ilaiwawa/a'.
45012011	Gadiyeét na tleehhaak ar ilakaaharu, ala ar tli/itooká. Kuungá' baraá munerhunge masók a múk ilakaaharuú koóm, Aako na sagadiyuusaak.
45012012	Kuungá' qwalala/é' baraá haraxu'utír wa aleeró, qiitlé' baraá slahha'amaayerhunge, kumiité' baraá firooro.
45012013	Kuungá' sleeme múk hhohhó' oo Mungú kuduú liitlakuuse alee/iimisaak, nee muu na dahi'iimisaak umuúqo daqto.
45012014	Mukdá' kuungá' nu gusiisiím, tsuuqumaak. Kuungá' tsuuqumé', ala ma lu'umisaara'.
45012015	Qwalala/é' dinkwa nee mukdá' qwalalaá/. /Aa/amiimé' dinkwa nee mukdá' /aa/amiím.
45012016	Kuungá' masók ti kiloohúng axweesani slasleerá'. Kuungá' uraay mu leelehhiitara', ala masók tin niinaweemisá'. Kuungá' miti kiloohúng harafadiitara' gídaabá tawa múk sagalooár koóm.
45012017	Tlakweema mi kuqár bu'uumara'. Ala tidá' hho' na tleehhaak dír geerá muu sleémeerowo.
45012018	Kuungá' umuúqo loohír ya/aam leelehhiitaak ar tawa hota' ar wayda nee muu sleémeero, ar adoodá' kuungá' kar aleesleera'.
45012019	Sla'aaruuser'eé', li/aayd mu bu'uumara', ala bu'utuú li/aay dír Mungú i mawaak. Asma kaa gooín gídaabá, “Aako i kaahi, li/aay a daanduueé', aníng li/aay u buú'.”
45012020	Ala Gooi i malé kat gídaabá, “Wakusmoowók bir qwariit, /aymiiseek. Nee bir waxiit, wahaaseek. Asma adoorí bar aga tléhh, kuúng daqaní gil'o aga gawaá sagós i dalá/.”
45012021	Kuúng tlakweema muwa ar ba/iyé', ala kuúng tlakweema na ar ba/eek ar hhooeema.
45013001	Umuúqo heewo múk aleesleemuú úr gu koóm ngu ilaiwawa/i, asma aleesleemuú amór Mungú dahhaaká i kaahh, nee aleesleemuudá' dáw kuna hara'ayín nee Mungú.
45013002	Gawaá adoorihe heé heedá' aleesleemuú koóm gu waaqaá', hara'ayár Mungú gan siaasii'. Nee kudá' siasiiá' ti sakwasleemár i slayá'.
45013003	Asma kudá' waawuti'ii'imá', ta múk dae tlaaqiiká tawó alé as tlehhema'aá hho', ala a as tlehhema'aá tlakw. Xáy, kuúng a slá'a ar heé aleesleemuú koóm kuwa da'ayumitká? Gimáy, kuúng hhooeema na tleehheek, daqaní kuúng ilaiwa/ame a sleér dirose.
45013004	Asma inós a sagadiyusmoó Mungú, as hhooeema ngiwa kuúng i tleehhi. Ala bar tlakweemaá tleehhít, da'ayuút, asma tsataay gu tawó konká, ala a as tawa sagadiyusmoó Mungú oo li/oó bu'uúm dír mukdá' muruú tlákw tlehhiita.
45013005	Gawaá adoorihe, ilaiwa/ame i hariín, as li/aay kilós kuwa da'ayumita'aaká, ala as afoodár baraá munerhúng wa axwees.
45013006	Gaarí an gár kuungá' tas koódír bu'uundá'. Asma mukdá' aleesleemuú koóm a sagadiyuusér Mungú, qoomár hariímár gadiyér'ín kawa boo/eemisi.
45013007	Umuúqo heewo tidá' inós wa hariím haniisaak. Heé koódi, koódír i haniisaak, heé ohome, ohomér i haniisaak, kudá' daér wa hariím, da'ayuumitaak, kudá' ilaiwa/amér wa hariím, ilaiwawa/aak.
45013008	Hee muwa iinuús tam gár wake, ala gár uwa iinuusi aqo har sla'aari kilós. Asma heé heeqá' slaá', hara'aya gaa boo/eés.
45013009	Hara'ayarí kah, “Fuqi ma awaar, hee mu gaasaar, gár hee ma fiisaar, gár hee ma ilatleeruusaar,” hara'ayaarí nee hara'ayár hatlá' sleémeero kana haragaás baraá hara'ayaarí wák gídaabá, “Inslaawmoowók slaeek adoodá' kuúng tir kilók sla'.”
45013010	Heé sla'aarír koóm ga slaiiká hee nguwa gár tlaákw i tleehhi. Gawaá adoorihe sla'aari a boo/eemisuú hara'aya.
45013011	Adoorí tleehhaak ar ilakaaharu, asma kuungá' qoomaarí ta koomaan a xuá'. Slám a xuá' gídaabá kuungá' gár tunduwa hariím, hamí an tleerá' baraá gu'uteero. Asma ba/ama hamí naa naká/ diirén i alé, ta ak qoomaadá' atén haratlintaao kawa iimu/uumani.
45013012	Xweera naa harafaakiyé', tlaatla/aangw naa haranakaá/. Gawaá adoorihe tlehhemi'iidá' ki mawaán, nee xosluudá' slaqwara kiwa oohaan, kudá' gwa/atamaaye.
45013013	Atén masók an hootaán ar adoodá' hariim, adór qoomár tlaatla/ángw wa ale. Ala a gídaabaheeká an hootaán ar hheehha nee xufta, laqaá ar tsaatu'uuma nee ar slafíngw slasla/arén. Nee slám a gídaabaheeká an hootaán ar gila nee da/i.
45013014	Ala kuungá' Aako Yesu Kristo na oohaak tawa xosluuhúng awa baqamoó, nee slám slaqoohúng mi ga/aawara' as ilatleerír slaqwa makawa tleemiís.
45014001	Heedaádá' haratlintaao niiná alee/iisaak, ala mu sakwasleemuutaara' as inslawaywós kudá'.
45014002	Daqtakaaro heeko i haratlintaaór kón tam mura' sleémeero gu /aay. Ala kudá' haratlintaaór niina ga koóm, gár i /ayi a naanú kilós.
45014003	Ala heedaádá' mura' sleémeero gu /aáy, kudá' /ayiimaaká munguwa waaqaqaá'. Laqaá tam heedaádá' /ayiimaaká, kudá' mura' sleémeero gu /aáy munguwa sakwasleemuút, asma Mungú heedaádá' mura' sleémeero gu /aáy gwa ya/án.
45014004	Kuúng a adór heemá tawa sagadiyusmoó heé hatlá' sakwasleemut? Asma sagadiyusmoodá' bira huú', laqaá bira huuiiká, kaangwí a daanduú sagadiyusmoodá' nee daqaarmoowós. Ala sagadiyusmoodá' i sihhiit, asma Aako aleesleemu gu kón oo sagadiyusmoodá' iwa kumiiti sihhitanooro.
45014005	Baraá slaqsaywo heeko deelorka dirose a deelór gídaabár koom ta deelór hatlae. Ala dír kookoowo deelo sleémeero a gár wák. Ala umuúqo heewo haraxu'uti masók ga kón gídaabá, adoodá' inós i xui ar ló'.
45014006	Asma heedaádá' deelorka ga xuú' gídaabá i gídaabár koón, adoodá' gan tleehh as Aako. Nee slám heedaádá' mura' sleémeero gu /aáy, gun /aay as Aako, asma i Mungú sluufimiis. Nee kudaádá' /ayiimaaká, /ayma gaa máy as Aako, nee inós sleeme i Mungú sluufimiis.
45014007	Asma baraá tla/angwrene heé hoót as inós kilós i kaahh, laqaá heé gwaá' as inós kilós i kaahh sleeme.
45014008	Asma atén bar hootaán, an hootaán as Aako, nee bar qatlaán, an qatlaán as Aako. Ala atén bar hootaán laqaá bar qatlaán, atén a múk Aako.
45014009	Gaarí an gár Kristo isa gwaá' nee iri waasleé/, as iwa Aakoó múk aa qaátl tleehhiti, nee oo kudá' slaáf sleeme.
45014010	Ahaá ala, kuúng mas hhiyaawók sakwasleemút? Nee kuúng mas hhiyaawók waaqaqá'? Asma atén sleémeero a sihhiitaán dír geerá kitangwduú sakwasleema oo Mungú.
45014011	Asma Gooi i kat, “Aako i kaahi. Adoodá' aníng nir slaaf, umuúqo heewo i geeraaeé' tumbarara'aat, nee umuúqo tsifraango Mungú guri xirfayees.”
45014012	Gawaá adoorihe umuúqo heewo baraá tla/angwrene iidíguú slafiingós gu alki/iit dír geerá Mungú i alé.
45014013	Ala gawaá adoorihe atén kilootén mitiwa sakwasleemuutaán. Ala masók sakwasleemarhúng a adoorí gídaabá. Hee hhiyaawós munguwa dukuutsmoó i qaás, laqaá munguwa daáhh baraá tlakweemaá i alé.
45014014	Aníng a xuú', nee slám taa ló'wa xu'utisa hhe'eés nee Aako Yesu gídaabá, gár slasla/aar i káhh baraá tleehhamoorose. Ala dír heedaádá' ga ga/aawa gídaabá, gaarí ka slasla/aar, dirose gadaádá' ka slasla/aar.
45014015	Kuúng barnaxes hhiyaawók ugwa gurhaamír i qás as muruú /aymár ta /ak, daqaní kuúng a baraá sla'aarír wa hotká. Muruú /aymaarók hhiyaawók munguwa qwaareés, asma Yesu hhiyaawók kudá' guna sa gwaá'.
45014016	Gawaá adoorihe kuungá' ga/aawaak, muruudá' hhohhó' oo kuungá' ta koonda', masók ku waaqaaqaaiiká nee muu.
45014017	Asma waawuti'iimár Mungú a /ayma nee wahaangooká, ala a gan'amu nee wayda nee qwala/, kudá' amór Qeeruú hhoohhoó' daáhh.
45014018	Asma heedaádá' Kristo gu sagadiyuús ar loohír adoorí, inós Mungú gu qwal/atimis, nee slám inós ku xirfayees nee muu.
45014019	Ala bar adoosíng, gár atén tiwa hariím an tleehhaán tidá' wayduú huwaahuuw tla/angwrene, nee tidá' haratlintaaór umuúqo heewo ga kwa/amis.
45014020	Gadiyér Mungú ma hhitiimaar as muruú /ayma. Ar ló' mura' sleémeero ku hhohhó'. Ala muruudá' hee burngwa /aáy, inós adór tlaakw ga tleehh barnaxes muruuduú /ayma aa dukuutsmo tleehhiít.
45014021	Gawaá adoorihe a tsiní fu'unaay bira meér /aymaaro, laqaá difaái bara meér wahaango, laqaá umuúqo gaaro ar hhiyaawók gu dukuutsmoó i huwaahuuw.
45014022	Kuúng haratlintaaoorók a koón daanduú muruuwihe. Kuúng haratlintaaoorók tisíng kilók koomeek dír geerá Munguhe. Heé amohhoó' a kudá' ti kilós sakwasleemuutaaká baraá muunuúwose gawaá muruudá' aa tsawdiiti tleehhamooro.
45014023	Ala heedaádá' xuruumiít, gawaá gadaádá' i /ayi inós kwaa sakwasleemuút. Asma inós gadaádá' gaa /ayiiká ar haratlintaao. Umuúqo gaaro ar baraá haratlintaaór dahhaaká a tlakweema.
45015001	Ateéká' /uuruú koomá' baraá haratlintaaooro, atén gár tiwa hariím a mukdá' haratlintaao niiná un alee/iimisaán ar daqaatlakwér haratlintaaor'ín kawa gagaaraan. Ala a gídaabaheeká atén kilootén tin sla'atimisaán.
45015002	Umuúqo heewo baraá tla/angwrene masók inslaawmoowós gun sla'atimis as hhooeema ngiwa slay, nee as iwa kwa/i baraá haratlintaaoorose.
45015003	Asma Kristo sleeme inós taa kilós sla'atisiiká. Ala inós gooirí gana boo/eés, tí kah gídaabá, “Niqimisuudá' kuúng tura niqimiís nee muu, aníng una sláw.”
45015004	Ala Gooi sleémeero tidá' taa qaroó gooín, kana gooín as atén tiwa intsaahhatimis. Asma atén qitla nee gurkwa/amis u slaslawaán baraá Gooiro. Gawaá adoorihe a gawduwaán baraá haraxu'utirene.
45015005	Qitla nee gurkwa/amis amór i dahhi a amór Mungú. Gawaá adoorihe Mungú kuungá' nu alee/iisi as tawa hota' ar muunuú wák, ar Yesu Kristo kuwa eeharahada' ar adoodá' inós ira hoót.
45015006	Daqaní kuungá' a aleesleerá' Mungú, Baabuú Aakoorén Yesu Kristo, kuwa xirfayeemisa' ar muunuú wák nee ar afór wák.
45015007	Gawaá adoorihe kuungá' ti kiloohúng dah'iimise'e adoodá' Kristo inós atén tira dahi'ís, as Mungú iwa xirfuuti.
45015008	Án kuungá' nun baw gídaabá Kristo inós aa sagadiyusmoó múk Yahudi tleehhiít, as ngiwa laqan gídaabá Mungú muruudá' aa oó' oo ló'. Inós al'axweesantadá' aa dír baabi'iirén i oó' ga boo/ees.
45015009	Nee slám Kristo niri hardáh as múk xoordaá hatlá' Mungú nguwa xirfayeesi as gurtleemuuwós. Asma kaa gooín gídaabá, “Gawaá adoorihe aníng kuúng u sluufimiís tla/ángw múk xoorduú wa ale, aníng umuuwók u sa daá'.”
45015010	Nee slám kaa malé gooín gídaabá, “Kuungá' múk xoordaá hatlá', qwalala/é' dinkwa nee múk Mungú.”
45015011	Nee malé alé, “Kuungá' múk xoordu sleémeero, Aako xirfayeemisaak, kuungá' múk tlahhi'i sleémeero inós diidi'iimisaak.”
45015012	Nee slám aarusmo Isaya i kaahi gídaabá, “Heé baraá tlahhoó Yesé daáhh ni hardah. Inós i sihhiit as xoordu sleémeero ngiwa sawaawuti'ii'in. Inós an kudá' xoordu i haraxuiya'.”
45015013	Mungú, kudá' haraxu'uti sleémeero i diri', inós kuungá' nu hatsiisi qwala/ sleémeerowo nee wayda ar loohír haratlintaao, as haraxu'utirhúng i ló'wa doogiín ar baraá /uuruú Qeeruú hhoohhoó'.
45015014	Hhaee'eé', aníng a xuú' gídaabá kuungá' a hatsá' hhooeemaawo. Nee slám kuungá' xu'uti sleémeero a koondá', nee a aleesleerá' kuungá' kiloohúng tiwa gurbu'uunda'.
45015015	Ala baraá barwaárihe bartakaaro aníng kuungá' nuna i gooiím ar xaraasleema, as nuwa inslawtis daanduú iidíguudá' taa qaroó axasé'. Adoorí aníng ana tleéhh as aleesleemuudá' án naa sláw dír Mungú wa ale.
45015016	Asma án Mungú ina geeraharusmoó saalíngw wa tleéhh dír múk xoordaá hatlá'. Gadiyeérí ar geeraharusmoó saaliingw aníng an tlehhiít ar Ya/abtór hho' ar Mungú ngiwa alki/iit dír múk xoordaá hatlá', as inooín tawa ilahhooa tleehhiti, tidá' Mungú aa ya/án, tidá' taa hhoohhooeés ar Qeeruú hhoohhoó'.
45015017	Ala baraá Yesu Kristowo aníng gár tis xirfayeemiis a gadiyeédár Mungú ni tlehhahhiit.
45015018	Ala aníng gár ooaro ni qiitl i káhh daanduú gár hatlae, ala aqo har tidá' Kristo aa tleéhh kilós, ar loohír aníng, as múk xoordaá hatlá' nguwa amór Mungú i huuwi, as inooín Mungú kuwa iialooeemisi. Gadiyeérí aníng ana tleéhh ar axweesani nee ar tlehhemi'i,
45015019	ar layaá /uuruú koomá' nee ar tlehhema'aá waa/oo/amór koomá', nee ar /uuruú Qeeruú Mungú. Gawaá adoorihe aníng alki/ituú Ya/abtór hho' ar Kristo ugwa hhe'eés iimír Yerusalemú wa ale, niri harweeriím ay dír yaamaá Iliriko.
45015020	Umuúqo daqto aníng gár ni leelehhiit a Ya/abtór hho' ngiwa alki/iit dír umuú Kristo kuwa axaasiiká, as iimu/úngw taa qaás nee heé hatlá' aníng masók muwa i tleehhiít.
45015021	Asma Gooi i kat gidaabá, “Mukdá' iidíguuwós gwa i hardahiiká, gu ar, nee mukdá' iidíguuwós gwa axaasiiká, gu tsaahh.”
45015022	Gaarí an gár aníng tisa ilaá/ daqtá yaarire niwa hardah amorhúng i alé.
45015023	Ala daxta gadiyér'eé' aa fák baraá yaamuukae. Nee slám aníng aga ló'wa slaá' kureeraá yaarire niwa amorhúng i hardah.
45015024	Gawaá adoorihe hamí aníng ni dirhúng ar waaraáhh, qoomár án bar yaamaá Spaniár káw. Asma aníng gár ni slaa' a kuungá' nun ár baraá aaiieene, as aníng niwa qwalalaa/ dinkwa nee kuungá' har qoomár niinawe. Nee slám a haraxuú' gídaabá, kuungá' aníng i alee/isá' niwa kumiit baraá aaiieene.
45015025	Ala hamirihe aníng a Yerusalémúr káw, as mukdá' hhohhó' oo Mungú nguwa sagadiyuus.
45015026	Asma múk Kríshaanáy, kudá' oo baraá yaamaá Makedoníár i dirií', nee oo baraá yaamaá Akaya, inooín kaa slaá' ohome kawa ya/aawi as múk hhohhó' oo Mungú, kudá' liitlakwén, oo baraá Yerusalemúr i dirií', kuwa alee/iisi.
45015027	Inooín kilooín adoorí kana al'axweés, ala tam adoorihe inooín gár kiwa hariím aqo kin alee/iis. Asma mukduú Yahudi inooín múk xoordaá hatlá' nguna alee/iisiyé' muruú baraá qeeruuwo. Gawaá adoorihe múk xoordu daxta inooín gár kiwa hariím a múk Yahudi ngun alee/iisiyá' sleeme muruú slaqoowo.
45015028	Ala bar gadiyeérí aníng ngaa hhe'eés, nee bar peésarí sleémeero aga haniís, tidá' taa uhín as inooín, daqaní aníng a tláw ay yaamaá Spania, niri amorhúng ar waaraáhh.
45015029	Aníng a xuú' gídaabá án binda hardáh, nin hardáh ar tsuuqa sleémeero kudá' yaariir awa Kristo.
45015030	Hhaee'eé', án kuungá' nu firiím ar baraá Aakoorén Yesu Kristo, nee ar sla'aaridá' amór Qeeruú hhoohhoó' daahh, ilakaaharu tleehhaak dinkwa nee aníng ar iwa aleefiriiriinda' geerá Munguhe.
45015031	Firiirimé' gídaabá aníng tiwa ba/amisi dír dabaá mukdá' aa haratlinti'iikahe, kudá' baraá yaamaá Yahudír i dirií'. Nee slám firiirimé' gídaabá, gadiyér'eé' tidá' nis Yerusalémúr kaw, ka ya/an nee mukdá' hhohhó' oo Mungú.
45015032	Adoorí bira hhooeér, aníng niqo hardáh amorhúng ar qwala/, Mungú birnga slaá', niri hungu/uús dirhúng wa ale.
45015033	Mungúduú wayduú hanmiís masók i dinkwa nee kuungá' sleémeero. Amin.
45016001	Hho'oorén tí ta babay Fibi ngi dabaahúng i saayiím. Inós a sagadiyuso'ór Kríshaanoó yaamaá Kenkrea.
45016002	Inós ilaoohaak tawa Krishanto'ór adór kuungá'. Ilaoohaak ar adoodá' múk Mungú wa hariim. Inós umuúqo gár i sla'a dirhunge alee/iisaak. Asma inós múk yaariír gwa alee/iimaamís, tam aníng sleeme.
45016003	Priska nee Akila intsihhiisaak. Inooín a sagadiyuuse dinkwa nee aníng ar baraá Kristo Yesu.
45016004	Inooín kina lak sage tlaáq as slafingw'eé' nguwa ba/amisiya'. Aníng inooín in sluufimiís. Ala a aníng kilooeeneeká, ala tam Kríshaanáy sleémeero dír múk xoorduuwo inooín gin sluufimiis.
45016005	Múk Kríshaanáy kudá' baraá dooín wa saalaaliím intsihhiisaak sleeme. Epaineto, sla'aarusmooeé', intsihhiisaak. Inós a heé geera oo Kristo gwa ya/an baraá yaamaá Asiaro.
45016006	Mariamu intsihhiisaak. Inós ina ló'wa daawimít as kuungá'.
45016007	Androniko nee Yunia intsihhiisaak. Inooín a múk Yahudi adór aníng wa ale, kudá' aáng taa tseék dinkwa nee aníng. Inooín ki ló'wa xiríf baraá ya/abuuseero. Nee slám inooín nina giiriné' Kristo haratlintaaooro ta aninge.
45016008	Ampliato intsihhiisaak. Inós a sla'aarusmooeé' baraá Aakoowo.
45016009	Urbano intsihhiisaak. Inós a sagadiyusmo dinkwa nee atén baraá gadiyér Kristowo. Nee Stakisi sleeme intsihhiisaak, sla'aarusmooeé'.
45016010	Apele intsihhiisaak, kudá' taa ya/án baraá Kristowo. Aristobulo intsihhiisaak, nee múk do'ose.
45016011	Herodioni intsihhiisaak, inós a heé tlahhay'eé'. Nee múk doó Narkiso sleeme intsihhiisaak, kudá' Kristo ngwa haratlinti'iye'.
45016012	Trifaina nee Trifosa intsihhiisaak. Inooín gadiyér Aako ngina tlehhiitiyé' ar ilakaaharu. Persisi intsihhiisaak. Inós a sla'aarusmooeé' oo gadiyér Aako gaa ló'wa tleehh.
45016013	Rufo intsihhiisaak. Inós a heé taa tsawaár baraá Aakoowo. Nee aayírós sleeme. Inós a adór aayír'eé' sleeme.
45016014	Asinkrito intsihhiisaak, nee Flegoni nee Herme, Patroba nee Herma, nee hhaeedá' nee inooín dinkwa.
45016015	Filologo nee Yulia intsihhiisaak, nee Nerea nee hho'oorós, nee Olimpa, nee múk hhohhó' oo Mungú sleémeero kudá' dinkwa nee inooín.
45016016	Kuungá' kiloohúng ti intsihhiimise' ar ma'amisuú hhohhó', ar adoodá' múk hhohhó' oo Mungú tir ma'amamisi. Múk Kríshaanáy sleémeero oo umuúqo diiro kuungá' nu intsihhiimiis.
45016017	Hhaee'eé', án kuungá' nu harhheehhe'eés, ti harmagahhe' dír mukdá' foliita, kudá' dukuutsér qamiím. Asma inooín intsaahhasadár haratlintaao ar kuungá' taa sleeré' kaa sií'. Kuungá' ti paratle' dir'ine.
45016018	Asma múk adór kwí Aakoorén Yesu Kristo gu sagadiyuusiiká, ala a gur'er'ín kilós kan sagadiyuus. Inooín múk xu'uti waslén ngun al/aginá' ar axweesanay'ín oo tsatsaa'arén nee oo sla'atimís.
45016019	Umuúqo heewo iidíguuhúng gwa axaás gídaabá, kuungá' a múk iialoén dír Ya/abtór hhoe. Gawaá adoorihe aníng a qwalalaá/ as kuungá'. Ala aníng gár ni slaa' a kuungá' masók a múk sageloén baraá muruú hhoe, nee an daktana baraá muruudá' tlakwe.
45016020	Nee Mungúduú wayduú hanmiís, inós kuungá' nu /uuruú i haniis oo Neetlaangw kuwa nakaa/aruura' ar gaanslaay baraá tsa/a'aá ya'aahúng i alé. Aakoorén Yesu Kristo kuungá' nu tsuuqi.
45016021	Timoteo, kudá' nee aníng algadiyuusá', inós kuungá' nu intsihhiimiis. Nee Lukio nee Yasori nee Sosipato sleeme nu intsihhiimisiyá'. Inooín a múk tlahhay'eé'.
45016022	Anuúwí Tertio barwaárí ngaa gooiim, nu intsihhiimiís ar baraá Aako.
45016023	Gayo kuungá' nu intsihhiimiis sleeme. Aníng a dahaaymoowós, nee múk Kríshaanáy sleémeero in dír do'ós wa saalaalín. Erasto nu intsihhiimiis. Inós a saayusmoó peésa oo baraá gixsarí. Nee hhiyaarén Kwarto sleeme kuungá' nu intsihhiimiis. [
45016024	Aakoorén Yesu Kristo kuungá' nu tsuuqi. Amin.]
45016025	Mungú i xirfuuti. Inós ga aleesláy kuungá' nuwa gawdeesi baraá haratlintaaooro ar Ya/abtór hho', tidár daanduú Yesu Kristo, tidá' aníng ni alki/iit, nee ar lu/aaráydá' taa luú/ iimír aáng wa ale kuwa geehhooeés.
45016026	Ala hamí lu/aaráydá' kwaa geehhooeés ar baraá gooír aaruuse. Nee lu/aaráydá' kwaa alki/iít dír múk xoordu sleémeero ar hara'ayaadár Mungúduú alhhe'eesay wásl, as múk xoordu sleémeero masók Ya/abtoodá' hho' ga iialooees kawa haratlintii'i.
45016027	Mungúwí, inós kilós an Mungú sagalooár koóm. Inós i xirfuuti ar baraá Yesu Kristo ay alhhe'eesay wasle. Amin.
46001001	Ánuú Paulo barwaárí ngina gooiím. Aníng tina ateét tawa Ya/abusmoó Yesu Kristo ar adoodá' Mungú aa slaá'. Aníng nee hhiyaarén Sostene barwaárí ngina gooiimaán
46001002	amorhúng i alé, kuungaásingá' Kríshaanáy, awa baraá yaamaá Korintór i diriia'. Kuungá' a múk Mungú gwa haratlintii'. Kuungá' tunduna hhoohhooeés ar baraá Kristo Yesu, tunduri ateét, as tawa múk hhohhó' oo Mungú, dinkwa nee mukdá' sleémeero oo Aakoorén Yesu Kristo gu ateetiím umuúqo diiro. Inós a Aakooín, nee slám a Aakoorén.
46001003	Mungú Baabuúrén nee Aako Yesu Kristo kuungá' nu tsuuqi nee nu waydí haniisi.
46001004	Aníng Mungú un sluufimiís as kuungá' umuúqo daqto. Un sluufimiís as tsuuqaadá' Mungú awa kuungá' taa sleeré' ar baraá Kristo Yesu.
46001005	Asma baraawose kuungá' mura' sleémeero ugwa sleeré', tam axweesani sleémeero nee xu'uti sleémeerowo.
46001006	Adoorí ina tleehharút asma lamabu'ungwrén daanduú Kristowo kuna amorhúng i alki/iít, dee/ár guri sláy baraahúng wa alé.
46001007	Gawaá adoorihe aleesleemuú Qeeru oo aa /aaruy dirhunge i kaahh, ala aleesleemuú Qeeru sleémeero u koondá' qoomaarír Aakoorén Yesu Kristo kuwa daamaaraanda', gídaabá kuwa geehhooeesi.
46001008	Inós kuungá' nu gawdees ay qoomár alhhe'eesaay, as kuungá' mutunduwa sakwasleemuút, baraá umuúqo gaaro bál deelór Aakoorén Yesu Kristowo.
46001009	Mungú inós i inkihhimuúa kón. Inós an kudá' kuungá' naa ateet as tawa data' baraá dinku'uumadár Garmaawós Yesu Kristo, Aakoorén.
46001010	Hhaee'eé', án kuungá' nu harhheehhe'eés ar aleesleemuudá' taa aníng i haniís nee Aakoorén Yesu Kristo gídaabá, kuungá' axweesanayhúng masók a wak. Slám miti partliitara'. Ala masók kuungá' a adór múk taa haragwaa', munerhúng tawa wak nee inslawaywo.
46001011	Asma aníng iidíguuhúng ugwa axaás, hhaee'eé', dír múk doó Kloe wa alé gídaabá, baraá tla/angwhunge kaangani i deer.
46001012	Ala gár án ni kah a tí, “Baraahunge heeko i kaahi, ‘Aníng a heé Paulo.’ Kuqá' i kaahi, ‘Aníng a heé Apolo.’ Nee oo hatlá' i kaahi, ‘Aníng a heé Kefa.’ Nee kuqá' i kaahi, ‘Aníng a heé Kristo.’ ”
46001013	Ahaá, Kristo tina qasmiísi? Ahaá, Paulo kuna kikií'i gawaá msalaábár i alé as kuungá'? Laqaá kuungá' tunduna baatimiísi ar umuú Paulo?
46001014	Ala aníng a qwalalaá/ asma baraá tla/angwhunge heé naa baatiís i kaahh, aqo har Krispo nee Gayo.
46001015	Gawaá adoorihe hee miwa oó' gídaabá inós kuna baatiís ar umuueé'.
46001016	(Nee slám múk doó Stefana una baatimiís. Ala heé hatlá' oo naa baatiís u xuaaká.)
46001017	Asma Kristo aníng iga ya/aawiiká as niwa baatimiis, ala ina ya/aáw as Ya/abtór hho' ngiwa alki/iit. Ala a gídaabaheeká an alki/iít ar sagalooár muu. Asma adoorí bar aga tleéhh, daqaní /uuruú msalaábár Kristo ugwa hingeés.
46001018	Asma iidíguú msalaába dír mukdá' qwaqwadiima a dakti'iima, ala dír ateékaáká' ta ba/amiimisi a /uuruú Mungú.
46001019	Asma kaa gooín gídaabá, “Aníng sagalooár mukduú sageeloouuse a hhitiím, Nee fuqurángw mukdá' fuqureeraá koóm u sií'.”
46001020	Gawaá adoorihe heé sagalooár koóm i diimá? Nee intsaahhatusmooduú hara'aya i diimá? Nee slám heé tlaampa'aamis gu baál i diimá de'emaakae? Ahaá, Mungú sagalooár múk baraaká' yaamu gaa laqáníke gídaabá a dakti'iima.
46001021	Asma Mungú gana slaá' baraá sagalooarose, gídaabá muu inós munguwa tsaáhh ar sagalooar'ín ar kilá'. Gawaá adoorihe inós kwasleema gari tsaát kilós alé gídaabá, mukdá' haratlintaatií' kuwa ba/amisi ar axweesantadár dakti'iima, tidá' atén ta alki/iitaan.
46001022	Asma múk Yahudi gár i leelehhiiti a laya. Nee múk Yunani gár i leelehhiiti a sagalooa.
46001023	Ala atén gár ta alki/iitaan a iidíguú Kristo, kudá' taa kikií' gawaá msalaába. Ala iidíguuwí dír múk Yahudiro a dukuutsmo, nee dír múk Yunaniro a dakti'iima.
46001024	Ala mukdá' taa ateét bar múk Yahudi laqaá múk Yunani, atén gár ta dir'ín i alki/iitaan a Kristo, tawa /uuruú Mungú nee tawa sagalooár Mungú.
46001025	Asma dakti'iimár Mungú i sagalooár koón ak alé ta sagalooár muko. Nee daqaatlakwér Mungú i /uuruú koón ak alé ta /uuruú muko.
46001026	Gawaá adoorihe, hhaee'eé', kuungá' inslawaak adór kuungá' tay dir'a', qoomár Mungú nuwa ateét. Qoomaadae baraá tla/angwhunge múk sagalooár koóm, ar adoodá' muu ngir tsatsahhan, ku yaariireeká, slám múk aleesleemuú koóm ku yaariireeká, nee slám múk ta ilaiwawa/i ku yaariireeká sleeme.
46001027	Ala Mungú muruudá' taa dakti'iimár i harafaár nee muu, guna tsawaár, as múk sageloouuse nguwa mureekeesi. Nee slám muruudá' taa liitlakwér i harafaár nee muu, Mungú guna tsawaár, as kudá' /uuruú koóm nguwa mureekeesi.
46001028	Nee slám tidá' taa gaár i xuiiká nee muu, nee tidá' taa waaqaá', tidá' gídaabá wasl, Mungú gana tsawaár, as tidá' gídaabár koom ngiwa dahhi.
46001029	Adoorí gana tleéhh as hee mitiwa kilós xirfayeemiís dír geerá Munguhe.
46001030	Ala kuungá' a baraá Kristo Yesu i dir'á'. Adoorí heé gaa tleehh a Mungú. Mungú Kristo Yesu guna /uuruurén tleéhh. Slám inós a gan'amuurén, nee hhohhoaarirén nee gweermoorén.
46001031	Gawaá adoorihe, adoodá' Gooi i kat ina tleehharút gídaabá, “Heé ti kilós xirfayeemiís, masók ti xirfayeemiis as Aako.”
46002001	Hhaee'eé', aníng qoomár niwa hardáh amorhúng i alé, nina hardáh as iidíguú Mungú oo taa luú/ nguwa alki/ituú aw. Ala ngwa alki/ituú awiiká as aníng tawa heé axweesanoó baál, laqaá sagalooár muu ngiwa ar axwees.
46002002	Asma qoomár án niwa amorhúng i dirii', gár naa slaá' baraá muunuúeene a gídaabá aníng masók gár hatlá' mawa xuú', ala a iidíguú Yesu Kristo kilós, ak alé iidíguú gwa'araarós ar gawaá msalaába.
46002003	Gawaá adoorihe aníng niwa hardáh, /uuruueé' ugwa i tlinti'iiká, ala ana daaraáx daeero.
46002004	Aníng axweesantá Mungú ngiwa amorhúng i alki/iít, aníng kuungá' naa afa /asliimiiká ar axweesantá sagalooár muu. Ala ngina alki/iít ar /uuruú Qeeruú Mungú.
46002005	Asma haratlintaaorhúng masók daqaní i gawaá sagalooár mukooká, ala masók i gawaá /uuruú Mungú.
46002006	Ala sagalooa i deer ar atén ta axweesaan dír múk aa kwa/i baraá slafíngw qeeruuwo. Ala sagalooarí atén ta axweesaan ti slasleeraaká nee sagalooár yaamuuká'. Slám ti slasleeraaká nee sagalooár mukdá' aleesleemuú koóm baraaká' yaamuuwo. Asma inooín kaa qaroó sakwasleemuút gídaabá i qwaariyá'.
46002007	Ala sagalooarí aníng ni axwees a sagalooár Mungú, tidá' taa luú/ dír muko. Sagalooarí an tidá' Mungú aa tsawaár iimír aáng wa alé, qoomár yaamu kiwa tleehhiiká, as atén tiwa xirfuú i haniisi ar loohír sagalooarí.
46002008	Múk aleesleemuú koóm oo baraaká' yaamu sagalooarí gaa tsaahhiiká. Asma inooín geera bar sagalooarí ngaa xuiyé', geera alók Aakoó xiríf ngwa kikii'ii'iiká gawaá msalaábár i alé.
46002009	Sagalooarí an tidá' Gooi i kat gídaabá, “Gadá' taa baloó ariiká nee iltá hee, nee ar taa baloó axaasiiká nee iiár hee, nee slám ar hee aa baloó xuiiká baraá muunáwose, gaarí an tidá' Mungú aa amohhe'eés as mukdá' inós gu slaá'.”
46002010	Muruuwí an kudá' Mungú aa amoorén i geehhooutís ar loohír Qeeruuwós. Asma Qeeruú Mungú mura' sleémeero gu xuuxu'ún, tam muruudá' taa luú/ oo baraá muunuú Mungú i dirií'.
46002011	Heé muruú baraá muunuú hee gu tsaáhh a heemá? A qeeruú heedaádáeéke, kudá' baraawós wa hoót? Gawaá adoorihe muruú baraá muunuú Mungú i dirií', heé gu tsaáhh i kaahh, aqo har Qeeruú Mungú kilós.
46002012	Ala atén Qeeruú taa slawaán a qeeruú yaamuukáeeká, ala a Qeeruudá' amór Mungú daáhh, as atén masók muruudá' kuwa tsaahhaan oo Mungú naa diirén i haniís ar qeemuuwós.
46002013	Qoomár atén iidíguuwí bur axweesaán, u axweesanaaká ar axweesanoó sagalooár muu, ala un axweesaán ar axweesanaydá' Qeeru naa atén i intsaahhatimís. Asma atén muruudá' oo Qeeru un axweesaán ar axweesanoó Qeeru.
46002014	Heé aa ba/aniká, muruuduú Qeeruú Mungú gu ilaoohiiká. Asma muruudá' dirose a adór daktu'uuma nee slám tsaahharo gu aleeslayká. Asma muruudá' gár kur tsatsahhan a Qeeruú Mungú.
46002015	Ala heedaádá' Qeeruú Mungú gu koóm, inós mura' sleémeero tsaahharo gu aleesláy. Ala heé inós tsaahharo gu aleesláw i kaahh.
46002016	Asma Gooi i kat, “Heé muunuú Aako gu tsaáhh a heemá? Nee slám heé inós gu intsaahhatís a heemá?” Ala atén baraarene muunuú Kristo u koomaán.
46003001	Ala hhaee'eé', aníng niwa axweés dirhúng i alé, aga aleeslawiiká niwa axwees ar adoodár /iisí nir axweemaamiis dír múk Qeeruú kooma. Ala ana dirhúng i axweés ar adoodá' nir axweemaamiis dír múk Qeeruú koomaakahe, nee ar adoodá' nir axweemaamiis dír na/'aá ninakw baraá Kristowo.
46003002	Án kuungá' nuna /aymiís ar ilwa, slám ar muruú /aymár gawdeneeká. Asma muruú /aymár gawdén u aleesleera'aaká. Nee tam hamí sleeme u aleesleera'aaká.
46003003	Asma tam hamí kuungá' a hotaatiindá' ar adoodár múk Qeeruú koomaaká ir hotaatin. Asma baraahunge da/i i deer, nee kaangaani. Gaarí gár i laqaaqaan a gidaabáheéke kuungá' heeuumarhúng tidár tlakweema an eeharahadá', nee an hotaatiindá' ar adoodá' múk baraaká' yaamu ir hotaatin.
46003004	Asma baraahunge kookoo i kaahi, “Aníng a heé Paulo”, nee kuqá' i kaahi, “Aníng a heé Apolo.” Ala bar adoorí kuungá' a adór múk baraaká' yaamuúwoóke?
46003005	Ala Apolo, inós a heemá? Nee Paulo, inós a heemá? Atén a sagadiyuusér Mungú, nee kuungá' ana diirén wa haratlintié'. Asma umuúqo heewo diirene gadiyeérós gana tleéhh ar adoodá' Aako naa atén i haniís.
46003006	Aníng ana dahaasiím. Apolo ina ma'aá eemiís. Ala heé aa ureemiis a Mungú.
46003007	Ala heedaádá' dahaasiím inós a gaarooká, laqaá tam kudá' ma'aá eemiís sleeme. Ala heé gídaabár koóm a Mungú, kudá' ureemiís.
46003008	Heedaádá' dahaasiím nee kudá' ma'aá eemiís, inooín a gár wák. Ala umuúqo heewo slaqweerós ga sláy ar adoodá' heedaádá' ira gadiyuús.
46003009	Asma atén a sagadiyuuse, tidá' gadiyuus dinkwa nee Mungú. Kuungá' a qaymór Mungú, nee a doó Mungú.
46003010	Aleesleemuudá' Mungú naa amor'eén i haniís, aníng una ar gadiyuús, ihhafiirír hhoo' ngiri qaás, ar adoodá' tleehharusmoó do' ir tleehhimamiti. Nee heé hatlá' i gawaá ihhafiiridá' i tleehhimiit. Ala umuúqo heewo ngi alqaytsimiiti adór ir tleehhiti.
46003011	Asma ihhafiirír taa qaroó qaás a Yesu Kristo. Nee heé ihhafiirír hatlá' qaasaro ga aleesláw i kaahh.
46003012	Ala hee bira tleehhiít gawaá ihhafiirirí aleeró, gár ira tleehhiít barnaxes a miisli, laqaá lapiyá, laqaá barnaxes a tlaa/aá tlaxo ur, laqaá barnaxes a xaai, laqaá tsaaráy, laqaá barnaxes a slarhhí, gadiyér umuúqo heewo i geehhoouúr.
46003013	Asma Baalaadár Kristo ga geehhooés. Asma Baalaadá' ka geehhooees ar baraá asla. Nee alstadá' gadiyér umuúqo heewo gari iiát gídaabá a adoomá.
46003014	Do'dá' hee aa tleéhh gawaá ihhafiiridá' i alé, bar asla gwa /agiká, heedá' slaqwe ga sláy.
46003015	Ala do' bar asla gwa /ák, heedá' slaqwe ga slayká. Inós kilós kuqo ba/amis, ala ar baraá asla.
46003016	Kuungá' a xua'akáhe gídaabá kuungá' a Doó Mungú, nee ar gídaabá Qeeruú Mungú i baraahúng wa hoot.
46003017	Hee barnaxes Doó Mungú gwa hhitín, Mungú heedaádá' aqo gun hhitín. Asma Doó Mungú a Doó hhoohhoó'. Nee Doó Mungú an kuungá'.
46003018	Hee mitiwa kilós al/agín. Hee birti kilós harafadiit gídaabá inós i sagalooár kón, ar adoodá' múk baraaká' yaamu sagalooa ngir ga/ay, heewí gár kuwa hariím in ala daktu'uut, as masók daqaní sagalooaadár ló' ngiwa slay.
46003019	Asma sagalooár muu a daktu'uuma dír Munguhe. Asma Gooi i kat gídaabá, “Mungú múk sageeloén gu ohahín baraá al/aymar'ine.”
46003020	Nee slám Gooi i malé kat, “Aako inslawoó múk sageeloén gu xuu' adór ir gídaabár konká.”
46003021	Gawaá adoorihe hee miwa daara/án as muu. Asma umuúqo gaaro a toohúng.
46003022	Paulo a koohúng, nee Apolo nee Kefa sleeme. Yaamu a koohúng, nee slafiingw, nee gwa'ara sleeme. Nee qoomaarí hám dáw a toohúng, nee tidá' hardaha sleeme.
46003023	Nee kuungá' a múk Kristo, nee Kristo a oo Mungú.
46004001	Gawaá adoorihe hee atén ti harafaari gídaabá atén a sagadiyuusér Kristo nee saayuusér iidíguudá' taa luú/ oo Mungú.
46004002	Ala dír mukduú saayuuseero gár ta slai a masók in inkihhimuúb koná'.
46004003	Ala aninge a gaarooká aníng tam kuungá' i sakwasleemuta', laqaá tam múk hatlá' oo muu gu sakwasleemuút. Tam aníng sleeme ti kilooeé' sakwasleemuutaaká.
46004004	Asma baraá muunuúeene gár aníng i sakwasleemuut i káhh. Ala aníng ti gan'amkuú i harafaariiká as adoodá' muunuúeé' iwa sakwasleemuutiiká. Ala heé aníng i sakwasleemuút an Aako.
46004005	Gawaá adoorihe hee mu gaanslár sakwasleemuutara', ay dír Aako nay hardahi. Inós muruudá' taa luú/ baraá giwtír i alé, ngun geehhooutis dír gwa/aát i alé, nee inslawoó munér muu nguri geehhoutis. Daqaní umuúqo heewo xirfuudá' inós wa hariím gu sláy dír Munguhe.
46004006	Hháe, diirihe aníng nee Apolo aga slaqsaay tleehhitaán as kuungá'. Adoorí ana tleéhh as kuungá' kaangwí kuwa intsahha' diirén wa alé gídaabá, “Adoodá' Gooi i kat ma mawaara'.” Hee dirhunge miwa daar/án as daanduú intsaahhatusmoowí, nee kuqa' guri waaqaaqaa'.
46004007	Asma heé kuúng ugwa ureemiis dír múk hatlá' a heemá? Kuúng gár ta koon i deéro ar kuúng taa tawó sleeriiká dír Munguhe. Ala bar kuúng aga tawó sleér, ahaá ala, kuúng mas daara/aán adór heé gaa gaa tawó slayká.
46004008	Kuungá' aga qaroó axé'. Aga qaroó daqaari'ité'. Nee kuungá' aga waawita' tleehhité', ala atén a kahhaán. Ala geeraawo alók kuungá' masók an waawitá, asma daqaní atén a alwaawiti'iimaán nee kuungá'.
46004009	Asma án ngi slaá', ateéká' ya/abuuse, Mungú atén tina alhhe'eesay qaás adór múk taa sakwasleemuút kuwa tsu/i. Asma atén a adór muruú ta laqaqan dír muu sleémeero, nee tam dír malayke sleeme.
46004010	Atén a daktana as Kristo. Ala kuungá' a múk sagalooár koóm baraá Kristowo. Atén ti daqeetlákw, ala kuungá' a /uuruú koondá'. Kuungá' tundu ilaiwawaa/, ala atén ti waaqaaqaa'.
46004011	Tam ay hamí atén a qwariitaán, nee a waxiitaán, nee atén a /aankwets. Atén ti muux, slám maraay i koomanaaká.
46004012	Nee slám a daawimiitaán ar gadiyeét kawa tlehhiitaan ar dabaarén awa kilá'. Muu barnaxes atén ti /ooslislín, atén inooín in tsuuqumaán. Atén barnaxes ti gusiisín, a qiqtliimaán.
46004013	Laqaá barnaxes atén ti niqimis, atén axweesanoó hhó' un ki/imisán. Atén ana xwaansláy tleehhitaán baraá yaamuuwo, nee tari adór slooroodá' ta hingeemisi, dír ilaá muu sleémeerowo. Adoorí an adoodár atén tay diriiaan tam hamí.
46004014	Muruuwí gár nguwa amorhúng i gooiím a gídaabaheeká kuungá' tawa murumita'. Ala nguna gooiím as kuungá' nuwa gurbuu', adór na/'iieé' awa sla'aaruuse.
46004015	Asma intsaahhatuuserhúng baraá Kristowo tam ka yaarire, tam kumér mibaango, ala baabi'iihúng ki yaariireeká. Asma baraá Kristowo aníng ana baabuúhúng tleehhiít qoomár Ya/abtór hho' ngiwa amorhúng i huúw.
46004016	Gawaá adoorihe án kuungá' nu gurbuú' gídaabá. Aníng eehararé', aníng tawa slaqsayhúng.
46004017	Asma gaarí an gár Timoteo ngusa ya/aáw amorhúng i alé. Inós an garmaaeé' kuduú sla'aarusmo nee kuduú inkihhimuúc koóm baraá Aakoowo. Inós kuungá' nu inslawtis iidíguú daanduú lohuueé' awa baraá Kristo Yesuwo, kudá' ni intsaahhatimis umuúqo diiro dír múk Kríshaanayhe.
46004018	Bahh'alé baraá tla/angwhunge ta kaahi aníng ni amorhúng i daqawká. Gawaá adoorihe tari kilooín daar/uút.
46004019	Ala aníng ni amorhúng i hardáh ar gaanslaay, bar Aako ngaa slaá'. Aníng binda hardáh, gár ni tsaahh, a axweesanoó mukdá' aa daar/uut kiloseeká, ala tam /uuruuín sleeme.
46004020	Asma waawuti'iimár Mungú a axweesantooká, ala a /uuru.
46004021	Kuungá' gár ta sla'a' a milá? Aníng nin hardáha amorhúng i ale ar hhara, laqaá nin hardáh ar sla'aari nee ar muunuú tsatsa'areema?
46005001	Án iidíguuko ugwa axaás gídaabá heeko i deer baraá tla/angwhunge oo fuquús nee harér baabuúwós. Fuqtár adór tí kaa dii wa axaasiiká tam baraá múk xoorduuwo.
46005002	Ala bar adoorí, kuungá' gár ta daara/aanda' a milá? A tsiní alók geeraawo barnaxes ana gurhaamuté'. Heé tlehhemuú oo adór kwí gu tlehhiít gár kuwa hariím a kun paraatl dír múk Kríshaanayhe.
46005003	Aníng hamí ti saáw dirhunge, ala tam adoorihe a dinkwár i dirií' nee kuungá' baraá qeeruuwo. Án geera bar dinkwár i dirií' nee kuungá', aníng heesíng adoosíng gaa tleehh geera ugwa qaroó sakwasleemuút. Ala tam hamí aníng ugwa qaroó sakwasleemuút.
46005004	Kuungá' burumburiité' dinkwa nee qeeruueé', nee /uuruú Aakoorén Yesu i dinkwa nee atén.
46005005	Daqaní heesíng ku hanisá' amór Neetlángw i alé ar umuú Aako Yesu, as slaqwtós kawa qwaareesi, as qeeruuwós daqaní iwa ba/an Baalaadár Aakoorén Yesu binda hardát.
46005006	Daara/angwhúng kwisíng i harinká. Kuungá' a xuá'aáke gídaabá, “Gadaádá' mikaáte kar sluufitimaamisi tam ka niiná, xwanteedár mikaáte sleémeero aqo gan sluuftís.”
46005007	Kuungá' gadaádár aáng ar mikaáte kar sluuftimaamisi, tidár tlakweema, hingeesaak dirhunge, as daqaní kuungá' a hhohhooeerá'. Daqaní kuungá' a xwantér /aben ar mikaáte tleehhitá', tidá' taa sluufitisiká. Nee adoorí an adoodá' kuungá' hám tay dir'a', asma deelmoorén oo Pasaáka gaasaro kwaa qaroó hhe'eés. Nee inós an Kristo.
46005008	Gawaá adoorihe atén deelór ur masók an tleehhaán. Ala mawa tleehhaán ar mikaáteedár aáng taa sluuftimiís, tidár tlakweema nee slisla/aruwo. Ala masók deelór ur an tleehhaán ar mikaáteedár /aben ar taa sluuftisiiká, tidár hhoohhooaari nee looeema.
46005009	Baraá barwár'eene ngina dirhúng i gooiím gídaabá kuungá' ma al dinku'uumisaara' nee fuquuse.
46005010	Gár naa gooiím a gídaabaheeká ma dinku'uumisaara' nee múk baraá yaamu, kuduú fuquuse nee kudá' peésár ilatleeruusá', nee malguuse, laqaá mukdá' munga'aá hatlá' haratlintaatií'. Asma geera bar adoorí ngaa oó', gídaabá ma dinku'uumisaara' nee kuká', geera alók kuungá' gár tunduwa hariím a baraaká' yaamu in geexeerá'.
46005011	Ala aníng gár naa gooiím a tí gídaabá, ma dinku'uumisaara' nee heé ta babay hhiya', ala laatí inós a fuqusmo, laqaá ilatleerusmoó peésa, laqaá heé munga'aá hatlá' haratlintaatií', nee laqaá heé múk /ooslisliím, laqaá oonitusmo, laqaá malgusmo. Ala heé adoorí mu ya/aamara' tam tawa al/ayiinda' nee inós.
46005012	Asma mukdá' kaáhh baraá múk Kríshaanayhe aníng gár ngus sakwasleemuut a milá? Kuungá' sleeme múk ta sakwasleemuta' a kudá' baraá múk Kríshaanáyheéke?
46005013	Ala mukdá' baraá múk Kríshaanayhe kaáhh, heé gu sakwasleemuút a Mungú. Asma Gooi i kat, “Heé tlaákw hingeesaak baraá tla/angwhunge.”
46006001	Baraá tla/angwhunge heé wák barnaxes i kwasleemár kón nee heé hatlá', adór ir qiitli kwasleemadá' ngiwa huwi dír geerá sakwasleemuuseedár baraá múk Kríshaanayheeká. Gár geeraawo hariím a gan huuw dír geerá múk hhohhó' oo Mungú.
46006002	Kuungá' a xua'akáhe gídaabá muu sleémeero ku sakwasleemuut nee múk Mungú. Ala kuungá' barnaxes muu sleémeero u sakwasleemutá', a hariindá'aáke kwasleemár ninakw ar adór tisíng kawa tlaqa'?
46006003	Nee slám kuungá' a xua'akáhe gídaabá atén malayke a sakwasleemuutaán? Ala malayke bar sakwasleemuutaán, muruú slafiingwí u sakwasleemuutaánaáke ak alé.
46006004	Kuungá' bar kwasleemár koondá' ar muruú baraá slafiingwí, ala kuungá' adór kwasleemadá' kar huba' dír geerá mukdá' taa ilaiwawa/iiká nee Kríshaanáy.
46006005	Gaarí a gár murér koom dirhunge. Heé sagalooár koóm baraá tla/angwhunge iqo káhhi, oo kwasleemár hee nee kuqá' tsatto ga aleesláw?
46006006	Ala laatí, dirhunge hee heewós gun sakwasleemár áy amór sakwasleemuuseedár haratlintaaór koomaaká.
46006007	Ala kuungá' bar ti kiloohúng sakwasleemutá' dír geerá sakwasleemuusér wa alé, gaarí gár i laqaaqaan a gídaabá kuungá' slafiingw ugwa harslaaqaté'. Ahaá, a tsiníheéke bar aga ya/aán tam tu sadakuusi? Ahaá, a tsiníheéke bar aga qítl tam taa gaa hayohi?
46006008	Ala laatí kuungá' kilá' a malguuse, nee muruú muu un hayohiindá', tam muruú hhaeehúng.
46006009	Ahaá kuungá' a xua'akáhe gídaabá malguuse waawuti'iimár Mungú ga baloó alká? Kuungá' miti kiloohúng al/agiimara'. Múk tsaatuuse waawuti'iimár Mungú ga aaliiká, laqaá tam múk munga'aá hatlá' haratlintaatií', nee tam fuquuse, laqaá hhawaateedá' nee hhawaataá hatlá' fuquusá', laqaá /ameenadá' nee /ameenár hatlá' fuquus,
46006010	nee tam fiisuuse, laqaá ilatleeruusér peésa, laqaá ooniituuse, laqaá /ayseenuuse nee laqaá múk aa dee/aanuut.
46006011	Baraá tla/angwhunge bahh'alé aáng a múk adór kwí. Ala kuungá' tunda hamaátl, tunda hhoohhooeés, tunda gan'amuú i harafaár ar /uuruú Aakoorén Yesu Kristo nee ar /uuruú Qeeruú Mungúrén.
46006012	Kuungá' a kata', “Aníng ya/aám a koóm ar mura' sleémeero nguwa tleehh.” Adoosíng ar ló', ala a mura' sleémeerowooká oo hariím. Aníng ya/aám a koóm ar mura' sleémeero nguwa tleehh, ala a gídaabaheeká ay dír gaa aníng i bal.
46006013	Kuungá' a kata', “Muruú /ayma oo gura', nee gura' oo muruú /ayma.” Adoosíng ar ló', ala Mungú looarka wake muruuwí tsaraawo sleémeero gu qwaarees. Ala slaqwa kaa tleehhiiká as fuqi, ala slaqwa a ar Aako, nee inós an aakoó slaqwa sleeme.
46006014	Mungú Aako guna waaslee/atís baraá múk aa qaátl wa alé, nee Mungúwí atén sleeme ti waaslee/atis ar /uuruuwós looarka wake.
46006015	Kuungá' a xua'akáhe gídaabá slaqoohúng a diqoó Kristo? Ala aníng diqoó Kristo unqo taatáhha nguri diqoó tsaatuso'o tleéhh? Aasla'áy, adoorí i ya/aandaaká.
46006016	Laqaá a xua'akáhe gídaabá heedaádá' ti haragaás nee tsaatuso'o, heedaádá' a slaqwtá wák nee inós. Asma Gooi i kat gídaabá, “Kuká' tsár tari adór slaqwtá wák.”
46006017	Ala heedaádá' ti haragaás dír Aako, heedaádá' qeeruuwós nee Aako aa wák tleehhiít.
46006018	Gawaá adoorihe kuungá' fuqi ilaguwaak. Umuúqo tlakweemaá hee i tleehhi, gaa slaqwtós sa tlehhiitiiká. Ala heé fuquús, inós slaqwtós gan tlakweemaá i tlehhiit.
46006019	Kuungá' a xua'akáhe gídaabá slaqoohúng a Doó Qeeruú hhoohhoó', kudá' baraahúng wa hoót? Inós an kudá' tinda haniís nee Mungú. Kuungá' ti kiloohúng bal'aaká. Ala kuungá' awa Mungú.
46006020	Asma inós kuungá' nuna tlaáxw ar tlaxór ur. Gawaá adoorihe, kuungá' Mungú xirfayeemisaak ar slaqoohúng.
46007001	Ala gawaá iidíguudá' kuungá' naa gooiindi'i, a gár hhoo' gídaabá hhawaata /ameeni mingiwa kwatiít.
46007002	Ala as adoodá' fuqi iwa tláhh, umuúqo hhawaatuuwo masók in hareerós kón, nee umuúqo /ameeniro masók in hhawaatuuwós koón.
46007003	Hhawaata hareerós ngi hariímarós i haniisi, nee hare sleeme hhawaatuuwós ngu hariímarós i hanis.
46007004	Hare slaqwtós ga balká, ala heé slaqwtós ga baál a hhawaata. Nee slám hhawaata slaqwtós ga baaliiká, ala heé ga baál a hare.
46007005	Kuungá' miti /ita/itaara'. Ala aqo tin axweesani axamisá' gídaabá tiwa /ita/ita' ar har qooma, as pa/ángw tawa saaliinda' kuwa sleera'. Aluuwo ti malé inki/e', as Neetlaangw pa/aangw munguwa sláy oo nuwa iiara'ari asma kuungá' ana aleesleeri'iiká tiwa /ita/ita'.
46007006	Gaarí naa oó' a hara'ayaarooká, ala a ya/aám ngina haniís.
46007007	Asma aníng geera gár ni slaa' masók umuúqo heewo geera a adór aníng. Ala umuúqo heewo aleesleemuuwós oo Qeeru gu kón, kudá' taa haniís nee Mungú. Kwí a adoorí nee kuqá' a adorqá'.
46007008	Ala án gár ni kah dír mukdá' aa duuxuuxunkahe, nee dír kwaeeliwo, a tí gídaabá, a tsiní dir'ine bir kumiitiyá' tawa hooti kilooín ale, adoodár aníng nir kilooeé' hoot.
46007009	Ala barnaxes ila/aro ti aleeslay'aaká, a tsiní i duuxuuxune', laqaá kiwa duxuuti. Asma a tsiní hee iwa duuxun laqaá /ameeni kawa duuxi, ta asltá ilatleeri ngiwa al ohiinda.
46007010	Ala mukdá' aa qaroó duuxuuxun, nee /ameenadá' taa qaroó duxuút, aníng inooín in hara'ayiyiím. Ala a aningeeká, ala a Aako gin hara'ayiyín gídaabá. /Ameeni hhawaatuuwós munguwa geexeér.
46007011	Ala bar ngwa geexeér, i adoodá' wa hot, makawa duúx, laqaá nee hhawaatuuwós ti axweesani axaasiye'. Nee slám hhawaata hareerós mingiwa geexáy.
46007012	Ala mukduú hatlá' heé gu ádbáw a aníng, a Aakoowooká, ar gídaabá, “Hhiyoó wák barnaxes hare ga kón ar aa haratlinti'iiká, nee hareedá' bar inós aa ya/aán tawa al hooti nee inós, hareerós mingiwa guús.
46007013	Nee hare barnaxes hhawaatuú aa haratlinti'iiká gu koón, nee hhawaatuuwí bira ya/án tawa al hooti nee inós, hhawaatuuwós munguwa geexeér.
46007014	Asma hhawaatuudá' aa haratlinti'iiká, inós ku hhoohhooees ar hareerós. Nee hareedá' aa haratlinti'iká, inós ka hhoohhooees ar baraá hhawaatuuwós. Asma geera bar adooriheeká, na/'iihúng geera ki hhohhoeká. Ala hám ki hhohho'.
46007015	Ala hhawaatuudá' aa haratlintii'iiká barnaxes hareerós ga talaákár i haniisár wa slaa', ngi haniisi. Laqaá hareedá' aa haratlinti'iká barnaxes hhawaatuuwós gu geexeemuú wa slá', ngu geexeer. Asma hhawaatuudá' aa haratlintii', laqaá hareedá' aa haratlinti', inooín kaa tseegiiká nee hara'aya baraá muruuwihe. Mungú atén tina ateét as tawa hootaan ar wayda.
46007016	Asma kiíng háre, adór kar xu' a adoomá gídaabá kiíng hhawaatuuwók u ba/amís? Laqaá kuúng hhawaáta, kuúng adór kar xu' a adoomá gídaabá kuúng hareerók a ba/amís?”
46007017	Ala umuúqo heewo gár kuwa hariím masók i kumiit hotaango ar adoodár aleesleemuú Qeeru, kudá' Aako aa dirós i haniís, nee adoodá' inós i dirii'i qoomár kuwa ateét nee Mungú. Gaarí an gár ni hara'ayiyiim dír Kríshaanáy oo umuúqo diiro.
46007018	Heé taa ateét nee Mungú barnaxes kwaa al/uútl, al/utloorós mingiwa luú/. Nee heé taa al/utliiká burkwa ateét nee Mungú, inós mukuwa al/uútl.
46007019	Hee burkwa al/uútl, laqaá burkwa al/utliiká, a gaarooká. Ala gár gídaabár koom a hara'ayár Mungú kawa iialooeemisi.
46007020	Umuúqo heewo i hooti ar adoodá' geeraawo i dirii'i qoomár kuwa ateét.
46007021	Kuúng tuwa ateét a lawaalmoówo? Ma gurhaamutaar as tawa lawaalmo. Ala pa/aangw bir deer oo kuúng tuwa gweeri baraá lawaali'iimaro, pa/angwsíng ar gadiyuuseek.
46007022	Asma heedaádá' taa ateét baraá Aakoowo qoomár inós tawa lawaalmo, inós a heé Aako aa gweér. Ala heedaáduú lawaalmoowooká kuwa ateét, heé adoorí an lawaalmoó Kristo.
46007023	Kuungá' tunduna tlaáxw ar tlaxór ur. Ma lawaalér muu tleehhitaara'.
46007024	Hhaee'eé', umuúqo heewo masók in hoot dír geerá Munguhe ar adoodá' inós i dirii' qoomár kuwa ateét.
46007025	Ala gawaá iidíguú daanduú /amatliteero aníng hara'ayár Aako ar ni koom i káhh. Ala gaarí ni oo' a adór aníng ni ga/aw. Asma aníng a heé taa gurtleemuú i haniís nee Aako, tawa heé muruú ló' káh.
46007026	Gídaabár'eé' a tí, as slahha'amuuwí dáw qoomár de'emuukae a tsiní hee duuxo binga máy.
46007027	Kuúng barnaxes hare duuxooro aga hhe'és, loohi ma leelehhiitaar ar hareerók kawa gus. Nee barnaxes hare aga duxká, kuúng hare ma leelehhiitaar ar kawa dux.
46007028	Ala bar aga duuxuún sleeme, a gídaabaheeká tlakweema ina tléhh. Nee dasi bar kana duúx, a gídaabaheeká tlakweema gina tléhh. Ala múk adór kwí slahha'amaaye ga sláy baraá slafingw'ine, nee aníng gár ni slaa' a kuungá' slahha'amaayeerí masók a sleera'aaká.
46007029	Ala hhaee'eé', aníng adoorí ngin káh gídaabá, qooma daxta aa niinawuúr. Ala iimír hamí mukdá' aa duuxuxun masók a adór múk aa duuxuxunká.
46007030	Nee mukdá' /aa/amiím masók a adór múk /aa/amiimaaká. Nee mukdá' qwalalaá/ masók a adór múk qwalala/aaká. Mukdá' muruú tlaxuúm masók a adór múk gár koomaaká.
46007031	Nee mukdá' yaamuuká' gi ar gadiyuús masók a adór múk yaamuuká' gi ar gadiyuusaaká. Asma yaamuuká' adoorí hám i dirii'iya', i qwaariyá'.
46007032	Ala gár án ni slaa' a masók kuungá' an daawimita'aaká. Heedaádá' aa duuxunká inós i daawiimiit as Aako, gídaabá adór ngur qwal/atisi.
46007033	Ala heedaádá' aa duuxun in daawiimiit as muruú baraaká' yaamu, gídaabá adór hareerós ngir qwal/atisi,
46007034	inslawaywós tari badu tsár. Nee /ameenidá' taa duuxiiká, nee /amatlito'o, inooín sleeme in daawimitiyá' as Aako, as tawa múk hhohhó' baraá slaqoowo nee baraá muneero. Ala /ameenidá' taa duúx, inós in daawimít as daanduú muruú baraaká' yaamu, gídaabá adór hhawaatuuwós ngur qwal/atis.
46007035	Aníng adoorí an káh as kuungá' nuwa alee/iis. Aníng a sla'aaká kuungá' nuwa harakeemiis. Ala gár ni slaa' masók kuungá' a tidá' ganaa' an tlehhá', nee tidá' hhohho', nee ar gídaabá masók tina hanisé' dír Aakoowo baraá slafingwhunge, nee muruú hatlá' munduwa uuruxún.
46007036	Ala daqtakaaro laqaá hee i da'ayuut gídaabá, dasir'eé' tidá' taa duuxiiká bar aga haniisiiká dír heé i alé, aga sadakuús. Barnaxes dasiidá' qoomár duuxo gaa eér, nee a gár hariím inós kawa duuxi, baabuúdá' ngi tleehhi adór inós i slai. Ala a gídaabaheeká inós ina dakuús barnaxes ya/aám gaa haniís tiwa duxuutiya'.
46007037	Ala baabuúdá' barnaxes gaa slaá' baraá muunaáwose gídaabá dasir'eé' tí a haniisaaká, inós bir xurumiitiiká baraá muunaáwose, nee barnaxes gaa tleehhiiká ar kuwa harakeemiís, ala inósuú kilá' adoodá' inós aa slaá' gana tsaát baraá muunaáwose, inós adór hhoo' gaa tleéhh.
46007038	Gawaá adoorihe heé dasiirós ga haniís, adór hhoo' gaa tleéhh. Nee kuda' dasiirós ga haniisaaká, inós adór hhoo' gaa ak tleéhh.
46007039	/Ameenír taa duúx, hhawaatuuwós bir slaaf, /ameenidá' makawa duúx. Ala bar hhawaatuuwós aa gwaá', i ya/aán inós kawa duuxi nee heé inós i sla'. Ala adoorí ka tleehhi ar baraá Aako.
46007040	Ala a gár ak hhoo' dirose bar duuxo ngaa meér. Gaarí aníng an káh, ala tam aníng sleeme án ngi slaá' Qeeruú Mungú u koóm.
46008001	Daxta iidíguú ni oo' a iidíguú fu'unaydá' taa hanmamisi dír munguaá hatlá'. Atén aga qaroó xuaán gídaabá atén sleémeero xu'uti a koomaán daanduú kaangwihe. Ala xu'uti gár ni huwaahup dír heewo a daara/aangw. Ala sla'aari gár ni huwaahup dír heewo a kwa/asa.
46008002	Hee bir kaahi, “Aníng gaarí a xuú',” inós gadaádá' gaa baloó xuiiká ar adoodá' kus hariím xu'utiro.
46008003	Ala heé Mungú gu slaá' inós ku xuu' nee Mungú.
46008004	Ala gawaá iidíguú daanduú /aymár fu'unaydá' taa hanmisi dír murslaaqataá munguaá hatlá', gár ni oo' a tí, atén a xuaán gídaabá munguaá hatlá' i kahhiyá', ala Mungú dáw a wak kilós.
46008005	Murslaaqataá yaariir i dayá' awa ta babay a mungi'i, gawaá dooriwo nee tam baraaká' yaamuuwo. Gawaá adoorihe a gár ya/aam ooaro gídaabá, mungi'i ki yaariir, nee aleesleemuuse ka yaariir.
46008006	Ala tam adoorihe diirene Mungú a wak kilós, inós an Baabá. Mura' sleémeero ina tleehharuút ar inós. Nee atén an dawaán as inós. Nee slám Aako a wak kilós, inós an Yesu Kristo. Mura' sleémeero ina tleehharuút ar loohír inós, nee atén an dawaán ar loohír inós.
46008007	Ala a muu sleémeerowooká oo xu'utirí ga koóm. Bahh'alé baraá slafingw'ine kaa ló'wa intsatsaáhh murslaaqat kuwa ilaiwawa/i adór munguaá slafá' wa alé. Gawaá adoorihe fu'unaá taa ilahhooár wa hanmiís dír munguaá hatlá', birnga /ayiyé', kin slahhe'eemiis baraá muner'ine, as adoodá' haratlintaaor'ín kawa niiná.
46008008	Ala muruú /ayma atén ti hardahaasiiká amór Mungú i alé. Fu'unaay bira mawaán /aymaaro, gár atene /aaruw i káhh. Nee bira /ayaán, gár atene doogiim i káhh sleeme.
46008009	Ala amohhooarí ta koonda' ga/aawaak gídaabá miwa dukuutsmo tleehhít dír mukdá' haratlintaao niinawe.
46008010	Gawaá slaqsaywo, kuúnguusíng xu'utír koóm, burta ár tawa /ayiin baraá doó munguaá hatlá' wa alé, heé haratlintaaór niina ga koóm, inós fu'unaydá' taa ilahhooár wa haniís gi /aymár áyke sleeme?
46008011	Gawaá adoorihe heedaáduú haratlintaao niiná kwaa qwaareés as xu'utirók. Laatí inós a hhiya', kudá' Yesu aa sa gwaá'.
46008012	Ala hhaeehúng barnaxes ina sadakumisé' ar adoorí, nee haratlintaaor'ín tidá' niina kari slahhe'eemisé', heé ta sadakusé' a Kristo.
46008013	Gawaá adoorihe, muruú /ayma barnaxes hhiyaaeé' gu dukuutsmoó i qamín, aníng fu'unaay i baloó /ayaaká ay alhhe'eesay wasle, as aníng mawa dukuutsmo tleehhiít dír hhiyaaeene.
46009001	Ahaá, aníng a heé taa gweériíke? Ahaá, aníng a ya/abusmoowookáhe? Ahaá, aníng Yesu Aakoorén ugwa áriíke? Ahaá, kuungá' a mamaá gadiyér'eéneéke, tidá' ar baraá Aako?
46009002	Ala aníng tam ya/abusmoowookahe dír múk hatlae, ala dirhunge aníng a ya/abusmo. Asma kuungá' a layar'eé' ar laqaqaam gídaabá aníng a ya/abusmoó Aako.
46009003	Gaarí an gár aníng tir aleekal/aam dír mukdá' aníng i siasia gídaabá aníng a ya/abusmoowooká.
46009004	Ahaá, atén a hariimanaakáhe tawa /ayiimaan nee tawa wahaamaan?
46009005	Ahaá, atén a hariimanaakáhe umuúqo dír ta kawana hare kawa huwaan dinkwa nee atén, ar aa haratlinti', adoodá' ya/abuuseedár hatlá' aa tléhh, nee hha'aá Aako, nee tam Kefa sleeme.
46009006	Aníng nee Barnaba gadiyér hatlá' mas tleehhaán as muruú /aymaarén? Ahaá, atén a hariimanaakáhe gadiyeérí kawa mawaan adór kudá' hatlá' wa alé?
46009007	Ahaá, askaarmo i deéro oo slaqwarár áw, tiri kilós buu'? Laqaá hee i deéro oo qaymór misabiíbu gaa dahaas, na/'iidá' giri /ayiiká? Nee slám hee i deéro oo muruú de'eém, ala ilwaá muruudá' giri /ayiiká?
46009008	Gaarí a axweesanoó heeuuma kilóse? Ahaá, hara'aya sleeme adoorí ga kátke?
46009009	Asma kaa gooín baraá hara'ayár Musawo gídaabá, “Awuú balángw adaráh as nguwa pur/umiisi, mu afa tseegaar.” Xáy, diirihe Mungú gár i ga/ay a kángw awuúwo?
46009010	Ahaá, adoorí gár ngisa oó' ala a as aténeéke? Asma axweesantí gár kasa gooín a atén. Heé doósl, i doosli ar haraxu'uti gídaabá gaa ga sláy, nee heé balángw pur/umiís, gadiyeérí ngi tleehhi ar haraxu'uti gídaabá gaa ga sláy baraá bu'ungwdae.
46009011	Atén muruú qeeru una dahaasaán dirhúng i alé. Ala a gár hariimakáhe atén muruú slaqwa bur dirhúng wa bu'uumaán.
46009012	Múk hatlá' barnaxes i harín kuungá' kuwa amohhe'eemisa', ala atén a ak hariimánaáke ta múk hatlae? Ala atén hariímarí aga ar gadiyuusaniiká. Atén ana qiqtliimaán gawaá umuúqo gaaro as Ya/abtór hho' ar Kristo mawa dukuutsmoó i qaasaán.
46009013	Ahaá, kuungá' a xuá'áke gídaabá, mukdá' baraá Doó Mungú wa gadiyuús, muruuduú Doó Mungú gun /aay? Nee slám a xuá'áke gídaabá, mukdá' gadiyuús didár meésár ilahhooár wa alé, inooín hariímar'ín kan sláy baraá muruudá' taa ilahhooár wa haniís?
46009014	Nee slám Aako hara'aya gaa adoorír haniís gídaabá mukdá' Ya/abtór hho' alki/aa/iít, inooín sleeme gár kiwa hariím a muruú /aymar'ín ngun slayá' ar Ya/abtór hho'.
46009015	Ala aníng hariímarí sleémeero aga ar gadiyuusiiká, tam gár wák. Nee slám aníng adoorí aga gooiimiiká as hariímarí ngiwa slaw dirhúng wa alé. Asma a tsiní aníng bara gwaá', ta xirfuueé' kwí hee nguwa hingeesi.
46009016	Asma aníng tam a Ya/abtór hho' alki/iita, gár tir xirfayees i káhh. Asma gaarí a gadiyér tinda aníng i haniís, a gár ni baqaaká tleehhamooro. Aníng Ya/abtór hho' bar alki/iitaaká, a tsaxwa sakwasleemar'eé' ngiwa wa /akuut.
46009017	Asma gadiyeérí bara tleéhh as sla'aarir'eé' kilós, aníng slaqwe a sláw. Ala barnaxes a gadiyér ni baqaaká tlehhmuuwo, daqaní a gadiyér tinda aníng i saayín.
46009018	Gawaá adoorihe slaqwer'eé' a milá? Slaqwer'eé' a qwal/uudá' aníng ni koom, asma aníng a Ya/abtór hhó' alki/iít ar bu'utu wasle. Geeraawo a hariímar'eé' bu'utu nguwa slaw as adoodá' Ya/abtór hho' ngiwa alki/iít. Ala aníng tina kilooeé' /iít hariímarí mawa sláw.
46009019	Aníng a lawaalmoó heewooká tam dír heemahe. Ala tam adoorihe aníng tina lawaalmo tleéhh kilooeé' alé dír muu sleémeerowo as múk yaariír nguwa slaw.
46009020	Dír múk Yahudiro aníng tina adór heé Yahúdí tleéhh, as múk Yahudi nguwa slaw. Aníng a baraá aleesleemuú hara'ayár i diriiaaká. Ala dír mukdá' baraá aleesleemuú hara'ayár i diriia, aníng sleeme tina tleéhh tawa adór heé baraá aleesleemuú hara'ayár i dirií'. Adoorí ana tleéhh as mukduú baraá aleesleemuú hara'ayár i dirií' nguwa slaw.
46009021	Aníng a hootaaká dír hara'ayár Mungú iwa kahh, asma aníng taa tseék nee hara'ayár Kristo. Ala dír mukdá' hara'ayár Mungú koomakahe, aníng tina tleéhh tawa adór heé hara'ayár Mungú koomaaká, as mukdá' hara'ayár Mungú koomaaká nguwa slaw.
46009022	Dír mukdá' haratlintaao niinawe, aníng tina tleéhh tawa adór heé haratlintaao niiná, as mukdá' haratlintaao niiná nguwa slaw. Gawaá adoorihe aníng tina tleéhh tawa adór umuúqo heewo dír inooín sleémeerowo, as umuúqo loohi ngiwa leelehhiit ar muu bahh'alé nguwa ba/amis.
46009023	Aníng muruuwí sleémeero gár ngus tleehh a as Ya/abtór hho', as aníng sleeme Ya/abtoorí hho' ngiwa slaw dinkwa nee múk hatlá'.
46009024	Ahaá, kuungá' a xuá'aáke gídaabá mukdá' qwaátl baraá ti'iingo, sleémeero tan ti'ii'ín, ala heé arba/ati ga sláw a wak kilós. Gawaá adoorihe, kuungá' adoorír qwaatlaak as arba/ati kawa sleera'.
46009025	Umuúqo heewo oo qwaátl baraá neetooro, aqo tin ilaa/ baraá umuúqo gaaro. Mukwí adoorí gan tlehhiit as slamangwdá' hhitiruút kuwa slay. Ala atén adoorí an tlehhiitaán as slamángw hhitiruutaaká kuwa slawaan.
46009026	Anínguú kilá' a tawó ti'ii'iimaaká, ala amór ni ti'ii'iim a xuú'. Nee slám aníng a tawó tuu'uutaaká, ala dír ni tuu' a xuú'.
46009027	Asma aníng gár ni tuu'uut a slaqwte'eé', nee slaqwte'eé' ngiri baál, as masók anuúwí Ya/abtór hhó' alki/aa/iít amór múk hatlá' i alé, aníng mitiwa sií'.
46010001	Hhaee'eé', aníng kuungá' nu inslawtisár wa slaá' iidíguú baabi'iirene. Qoomaadae inooín sleémeero ta baraá guruú hunki, sleémeero tana waraáhh ar baraá tlawi.
46010002	Nee sleémeero kina baatimiís ar baraá hunki nee ar baraá tlawi inooín tawa múk Musa.
46010003	Inooín sleémeero muruú /aymár qeeru oo taa /aáy a wak.
46010004	Nee slám inooín sleémeero ma'aá qeeru awa taa wahán a wak. Asma inooín nina wahané' dír tlaa/adár qeeru, tidá' inooín gaa eehat. Nee tlaa/adá' inós an Kristo.
46010005	Ala tam adoorihe awa yaariir baraaine Mungú ngwa sla'atisi'iiká. Gawaá adoorihe niri tlufaafuiyé' baraá xanxáy wa alé.
46010006	Ala adoorí ina tleehharút as iwa slaqsaay tleehhit diirene oo atén ti gurbu'uúm, as atén muruú tlákw muwa ilatleeruusaán, adoodár mukdá' ngura ilatleeruús.
46010007	Nee slám kuungá' munguaá hatlá' mi haratlintiaara', adoodár muu bahh'ale baraaine aa tleéhh. Asma Gooi i kat gídaabá, “Muu ina iwiít, tari /ayín nee tari wahán. Aluuwo tari sihhiít as tawa neeti.”
46010008	Nee slám atén tsaatu'uuma mawa tleehhaán, adoodá' inooín bahh'alé naa tleehhiyé', múk kumér mibeeri tsár nee tám iri qaátl gawaá looár wák i alé.
46010009	Nee slám atén Aako muwa iiara'araán adór inooín bahh'alé ngura iiariyé', nee kiri tsuú/ nee dayshe.
46010010	Slám kuungá' ma qununu/aara' adór inooín bahh'alé nira qununuu/iyé', kiri hhitín nee Hhitirusmo.
46010011	Ala adoorí ina tleehharút as iwa slaqsaay tleehhit, nee kari gooín as atén tiwa gurbu'uun. Asma qoomaarí atén tay diriiaan a qoomár alhhe'eesoó yaamu.
46010012	Gawaá adoorihe heé ti kilós xuú' gídaabá inós aa sihhiít, inós ti harmagaahhi as miwa huú'.
46010013	Kuungá' iiara'aduú taa sleeré' a adór kuduú /iisikó oo muu i slaaslay. Nee Mungú i inkihhimuúd kón. Inós iiara'aduú aleesleemuuhúng gu baá/, gu ya/anká kuungá' kuwa sleera'. Ala iiara'at barnaxes naa hardáh, inós loohi ga tleehh ar kuungá' tar ti'ita' baraá iiara'aduudae, as kuungá' tawa qiqtliinda' baraá iiara'aduudá' wa alé.
46010014	Gawaá adoorihe, sla'aaruuser'eé', kuungá' murslaaqatuú munguaá hatlá' ilaguwaak as kuwa ilaiwawa/a'aaká.
46010015	Aníng an axweés dirhúng i alé tawa adór múk fuqurángw koóm. Axweesantí án ni axwees, kuungá' aldakuutaak.
46010016	Xooslmooduú tsuuqa, kudá' atén ta tsuuqumaan bur ar wahaamaán, gár i huwahuwi a dinku'uumár tseerér Kristowookáhe? Mukatmoodá' ta qasmiisaan bur /ayaán, gár i huwahuwi a dinku'uumár slaqwtá Kristowookáhe?
46010017	Atén a slaqwtá wák, tam atén ti yaarire, asma mukatmo a wak, nee atén sleémeero tlaqtá mukatmoodá' wák a ilaohiimaán.
46010018	Múk Yahudi ga/aawaak. Mukdá' fu'unaá taa ilahhooár wa haniís gi /aáy, inooín ta dinku'uumiísiíke nee meésaadár ilahhooa?
46010019	Gár adoorí ngis kah a milá? A gídaabáhe fu'unaá taa ilahhooár i haniís i gídaabár koná'? Laqaá a gídaabáhe munguaá hatlá' i dayá'?
46010020	Aasla'áy. Ala múk xoordu ilahhooa birnga haniís, ga amór neetlaamér i hanimiis, slám a amór Munguheeká. Ala aníng a sla'aaká kuungá' tawa dinku'uumisa' nee neetlaame.
46010021	I ya/aandaaká kuungá' xooslmoó Aako kuwa ar wahaanda', nee xooslmoó neetlaame sleeme kuri malé ar wahaandá'. I ya/aandaaká kuungá' tawa dinku'uumisa' dír meésár Aakoowo, nee tari malé dinku'uumisá' dír meésár neetlaame sleeme.
46010022	Ahaá, atén aqo qitlána Aako kuwa buhhtisaan? Atén a ak /uuruú koomaána ta inose?
46010023	Aníng ya/aám a koóm ar mura' sleémeero nguwa tleehh, ala a mura' sleémeerowooká oo hariím. Aníng ya/aám a koóm ar mura' sleémeero nguwa tleehh, ala a mura' sleémeerowooká oo muu gu kwa/ás.
46010024	Hee tidá' inós i slai mingiwa leelehhiít, ala masók a tidá' heé hatlá' gu alee/iis gan leelehhiit.
46010025	Umuúqo gaaro ar ta weerimiisi didár mura' kuwa weerimiisi, /ayaak, slám ma yaahamisaara' gídaabá amór i dahh a amá, as haratlintaaorhúng.
46010026	Asma Gooi i kat gídaabá, “Yaamu nee umuúqo gaaro ar baraá yaamuú i diriia a ar Aako.”
46010027	Nee heé aa haratlinti'iiká barnaxes kuungá' naa dahi'ís, nee kuungá' barnaxes a daqeemuú sla'á', umuúqo gaaro /ayaak, tidá' taa geeraahúng i qaás. Ma yaahamisaara' gídaabá amór i dahh a amá, as haratlintaaorhúng.
46010028	Ala barnaxes hee kuungá' naa ádbáy gídaabá, “Gaarí kaa ilahhooár wa haniís,” kuungá' daqaní gadaádá' ma /ayaara', as heedaádá' ngaa oo', nee as haratlintaao.
46010029	Ala haratlintaaoorí ni kah, a togeeká, ala a haratlintaaór heedaáduú hatlá'. Ala kuúng a kat gídaabá, “Haratlintaaor'eé' gár kas ila/an a milá as haratlintaaór heé hatlá'?
46010030	Aníng Mungú un sluufimiís as muruú /aymar'eé'. Ala heé hatlá' gár aníng is sakwasleemuuti a milá as muruú /aymaadá' ni /aay, kudá' Mungú nguwa sluufimiis?”
46010031	Án gár ni kah a tí gídaabá, kuungá' barnaxes a /ayiindá', laqaá bar wahaandá', laqaá umuúqo gaaro ar ta tlehha'a, sleémeero tlehhiitaak ar Mungú iwa xirfuuti.
46010032	Kuungá' ma dukuutsmo tleehhitaara' dír múk Yahudiro, nee dír múk Yunaniro, laqaá tam dír múk Kríshaanayhe.
46010033	Ala adoodá' aníng ni tlehhiit, kuungá' sleeme na tleehhaak. Asma aníng umuúqo heewo un sla'atisár wa slaá' baraá mura' sleémeerowo, kudá' ni tlehhahhiit. Gadaádá' aníng i gaa wa buu' a leelehhiitaaká, ala a gadaádá' múk yaariír gu gaa wa buu' an leelehhiít, as inooín masók ki ba/amis.
46011001	Aníng na eeharaaré', adoodá' aníng Kristo ngur eeharahaar.
46011002	Aníng kuungá' nu xirfayeemiís as adoodá' kuungá' aníng iwa inslasleeré' baraá umuúqo gaaro, nee muruudá' sleémeero aníng naa dirhúng i intsaahhatimís ugwa eehadé'.
46011003	Ala aníng a slaá' kuungá' kawa xua' gídaabá, Kristo an ságw umuú hhawaata, nee hhawaata an ságw /ameeni, nee Mungú an ságw Kristo.
46011004	Umuúqo hhawaatuuwo barnaxes sagós gwa tuntuúk, qoomár bir firiirín, laqaá qoomár bir ya/abtór amór Mungú daahh axwees, inós sagós gun murekeemiis.
46011005	Ala umuúqo /ameeniiro barnaxes sagós gwa tuntukká, qoomár bir firiiriín, laqaá qoomár bir ya/abtór amór Mungú daahh axwés, inós sagós gun murekeemís. Asma adoorí binga tléhh, inós a adór /ameenír taa saga deéqw.
46011006	Ala /ameeni sagós tuntukaro burngu sla'aká, tam se'eengós burke tsaát ku hhoó'. Ala barnaxes a gár murér koom /ameeni se'eengós nguwa tsat, laqaá sagós kuwa deeqwi, adoorí bir murér koón, inós sagós ngu tuntuk.
46011007	A hariímaarooká hhawaata saga nguwa tuntuuki, asma inós a slaqsoó Mungú nee xirfuú Mungú. Ala /ameeni inós a xirfuú hhawaata.
46011008	Asma hhawaata inós kwa tleehhiiká ar /ameeni, ala /ameeni kana tleéhh ar hhawaata.
46011009	Nee slám malé alé hhawaata kwaa tleehhiiká as /ameeni, ala a /ameeni kana tleéhh as hhawaata.
46011010	Gawaá adoorihe /ameeni gár kawa hariím masók sagós gun tuntukuún as kawa laqan gídaabá inós ka baliit. Adoorí ngi tlehhit as malayke.
46011011	Ala baraá Aakoowo /ameeni a gaarooká bar hhawaata i kaahh, nee slám hhawaata a gaarooká /ameeni bir káhh.
46011012	Asma adoodá' /ameeni kara tleéhh ar hhawaata, hhawaata sleeme inós kuna laqwaál nee /ameeni. Ala mura' sleémeero amór i dahhi a amór Mungú.
46011013	Kuungá' kiloohúng alqaytsitaak. Xáy, a gár hariíma /ameeni Mungú nguwa firiin barnaxes saga gwa tuntukiká?
46011014	Ahaá, tlehhemuusíng kuungá' tundura tleéhh, tlehhemuusíng ngi laqaqankáhe dirhunge gídaabá hhawaata barnaxes ku se'eengw tlét, a mure dirose.
46011015	Ala /ameeni barnaxes ka se'eengw tlet, dirose a xirif. Asma /ameeni se'éngw tlét guna sleér as tiwa tuntukuun.
46011016	Ala heé tlaampa'amisuú slaá' daanduú iidíguuwihe, inós ngi xui gídaabá atén tlehhma'aá adór kwisíng i koomanaaká, tam múk Kríshaanáy oo umuúqo diiro gi konká.
46011017	Aníng baraá axweesantí ni dirhúng i ooa, aníng gár tiwa hariím a kuungá' nun iigahhaát gawaá gár wake. Asma dinku'uumarhúng gár ni huwahup a gár hhooeeká ala a gár tlaakw.
46011018	Gár har geerá, aníng iidík ugwa axaás gídaabá, qoomár kuungá' múk Kríshaanáy bar burumburumitá', kuungá' taa partlité'. Ala aníng aga ya/aám gídaabá iidíguuwí oo ló' daqtakaaro.
46011019	Asma a gár hariím daqooroó adoosíng niwa ti'iiti baraá tla/angwhunge, as mukdá' haratlintaaór ló' ga koóm iwa geehhoouy.
46011020	Gawaá adoorihe, kuungá' múk Kríshaanáy bar burumburumitá' i ya/aandaaká muruú /aymár Aako kuwa /aga'.
46011021	Asma qoomár /aymaaro umuúqo heewo muruú /aymaarós gun kilós /aay. Ala gár aluudá' ngi haar a heé wák i didá' wa iwiwiit i qwariit, ala kuqá' guruuwós gwa dalaa/a hhe'eés.
46011022	Ahaá, kuungá' maraay i koonda'akáhe awa tawa /ayiinda' nee tawa wahaanda'? Laqaá a gídaabáhe múk Mungú un waaqaqa'á', tam múk liitlakuuse baraadane kuri murekeemisá'. Án gár kuungá' nu baw a milá? Nun xirfayeésa? Aasla'áy, nu xirfayeesaaká daanduú kaangwihe.
46011023	Asma aníng intsaahhastí ana ilaóh dír Aakoó wa alé, nee ngiri kuungá' i haniís, gídaabá, aakoorén Yesu xweeraadá' kuwa sakií/, mukaatmo guna taataáhh,
46011024	iri sluufiís, guri parhhamiís, iri oó', “Gaarí an slaqwte'eé' ar tinda haniís as kuungá'. Adoorí tlehhiitaak as inslaslangw'eé'.”
46011025	Nee alaá /aymaaro xooslmo guri adoodár óh sleeme, iri oó', “Gár baraá xooslmoowí a alqadór /aben, tidá' Mungú aa tleéhh ar tseerer'eé'. Adoorí tlehhiitaak qoomár bar wahaandá' as inslaslangw'eé'.”
46011026	Asma qoomár kuungá' mukaatmoowí bur /agiindá' nee gár baraá xooslmoowí bar wahaandá', kuungá' a gwa'arár Aako an alki/itá' tam ay dír inós ni ki/i.
46011027	Ala gawaá adoorihe, hee barnaxes mukaatmoowí gwa /aay, nee gár baraá xooslmoó Aako gaa wáh ar loohír hariimaaká, heé adoorí slaqwtá Aako nee tseerér Aako gaa tlakweemaá i tleéhh.
46011028	Gawaá adoorihe umuúqo heewo ti kilós alqaytsiti, daqaní mukaatmo ngu /ayi nee gár baraá xooslmoodá' ngi wahi.
46011029	Ala umuúqo heewo oo /ayiím, nee oo wahaám, barnaxes slaqwtá Aako gaa tsaahhiiká, heewí taa kilós sakwasleemár i tleéhh ar loohír /ayma nee wahaangw.
46011030	Gawaá adoorihe gaarí an gár múk yaariír baraahunge kus daqeetlákw nee is tiqi, nee slám an gár múk yaariír isa qaátl dirhunge.
46011031	Ala geeraawo barnaxes atén kilootén taa alqaytsiitaán, atén geeraawo alók taa sakwasleemutiiká.
46011032	Ala qoomár barnaxes atén ti sakwasleemuut, a gídaabá Aako atén tin muux, as atén mitiwa sakwasleemuút dinkwa nee múk aa haratlintii'iiká.
46011033	Gawaá adoorihe, hhaee'eé', qoomár kuungá' barnaxes a burumburumitá' as tawa /ayiinda', ti daamaaraande'.
46011034	Ala hee barnaxes i qwariit, i /ayin dír do'ós wa alé, as burumburumituuhúng mindiwa sakwasleemár ar kií/. Nee muruudá' aa meet aníng binda hardáh amorhúng i alé ngu hara'ayiím.
46012001	Hhaee'eé', gár án ni slaa', kuungá' iidíguú aleesleemuú ta hanmaamisi nee Qeeruú hhoohhoó' masók un xuá'.
46012002	Kuungá'a xuá', qoomár kuungá' tawa múk Mungú xuaaká. Qoomaadae kuungá' ana ya/aandé' tunduwa huwahuwi nee mungi'iidá' afe waslen, kudá' murslaaqat, adoodá' kuungá' tundura geeraharahaár.
46012003	Gawaá adoorihe án kuungá' nu xu'utís gídaabá, hee i kaahh oo axweés ar baraá Qeeruú hhoohhoó' oo káh gídaabá, “Yesu ku lu'usi.” Nee slám heé taa geerahariiká nee Qeeruú hhoohhoó', ooaro ga aleeslayká gídaabá, “Yesu a Aako.”
46012004	Aleesleemuú dimbadimbé oo Qeeru i deer, ala Qeeru inós a wak.
46012005	Nee slám gadiyér dimbadimbé i deer, ala Aako inós a wak.
46012006	/Uureeraá dimbadimbé awa gadiyuusá' i dayá', ala Mungúdá' gadiyeédá' sleémeero ga tlehhahhiít, inós a wak kilós.
46012007	Ala aleesleemuuduú Qeeruú hhoohhoó' gu geehhooeemiís, ku hanmiis dír umuúqo heewo ar adoodá' alee/isoó huwahuuw dír múk Kríshaanáy.
46012008	Asma heé wák aleesleemuú axweesantá sagalooa gun sláy ar Qeeru, nee kuqá' aleesleemuú axweesantá xu'uti gun sláy ar Qeeruuduú kilá'.
46012009	Nee oo hatlá' aleesleemuú haratlintaao gun sláy ar Qeeruuduú kilá', kuqá' aleesleemuú hungu/umis gun sláy ar Qeeruuwí wák.
46012010	Nee oo hatlá' aleesleemu gun sláy oo tlehhma'aá waa/oo/amór koomá' ngiwa tlehhiiti. Kookoo aleesleemu gun sláy oo ya/abtór amór Mungú daahh ngiwa alki/iiti. Oo hatlá' aleesleemu gun sláy oo qeeruú dimbadimbé nguwa tsatsahhan. Nee kookoo aleesleemu gun sláy oo iwa axweesi ar tsifrír dimbadimbé ar xuawaslen, nee oo hatlá' aleesleemu gun sláy oo tsifridá' ngiwa ilaharmiisi.
46012011	Heé muruuwí sleémeero gu tleéhh a Qeeruú Mungú kudá' wák kilós. Inós aleesleemu gun hanmiis dír umuúqo heewo ar adoodá' inós i slai.
46012012	Slaqwtá hee a wak, ala i diqoó yaariír koón. Ala diqaywí tam ku yaarire, sleémeero burkwa haragaás an slaqwtá wák kilós. Adoorí an adoodá' Kristo sleeme i dirii'i.
46012013	Asma atén bahh'alé a múk Yahudi, bahh'alé a múk Yunani, kookaari a lawaale, nee kookaari a lawaaleerooká. Ala atén sleémeero tina baatimiís ar Qeeruudá' wák as tawa slaqwtá wák tleehhitaan. Nee slám atén sleémeero tina wahaás ar Qeeruudá' wák.
46012014	Slaqwtá hee a diqtá wakeeká, ala a diqoó yaariír.
46012015	Yaae bira ó' gídaabá, “Aníng ar slaqwtooká asma aníng a dakooká,” xáy, yaae ar slaqwtookáhe as adoorí?
46012016	Nee iia bira ó' gídaabá, “Aníng ar slaqwtooká asma aníng a iltooká,” xáy, iia ar slaqwtookáhe as adoorí?
46012017	Ala slaqwa sleémeero geera barnaxes a ila kilós, geeraawo adór tar axamiisi a adoomá? Nee slám slaqwa sleémeero geera barnaxes an iia kilós, geeraawo adór tar tsaa'amin a adoomá?
46012018	Ala Mungú umuúqo diqto gana gawaá slaqwtá i qaás ar adoodá' inós aa slaá'.
46012019	Diqaay sleémeero geera barnaxes a diqtá wák kilós, geeraawo slaqwa i amá?
46012020	Ala hám daxta diqaay ku yaariír, ala slaqwa inós a wak.
46012021	I ya/aandaaká ila dawa nguwa beer gídaabá, “Án kuúng gár uwa yaahamiis i káhh.” Nee slám i ya/aandaaká saga ya'a' ngiwa bay gídaabá, “Án kuungá' gár nuwa yaahamiis i káhh.”
46012022	A adoosingeeká, ala a adoorí gídaabá diqaydá' geera ta xui gídaabá ku ak daqeetlakwén, an kudá' gídaabár koóm ak alé.
46012023	Nee diqayduú slaqwa, kudá' geeraawo ta gaár i xuanaaká, an kudá' ta ak ilaiwawa/aan. Nee diqaydá' ta murér wa ara'araan, an kudá' ta ak amohhe'eemisaan ar ilaiwa/ame.
46012024	Ala diqaydá' ta murér wa ara'aranaaká, gár kus adoorír amohhe'eemisaan i káhh. Ala Mungú slaqwa gaa haragaás ar adoorí, “Diqito'oodá' aa /aaruur gaa ak ilaiwa/amér i haniís.”
46012025	Asma tlaampa'aamis pa/aangw munguwa sláy baraá slaqwto, ala diqaay ti amohhe'eemaamisi umuúqo diqto nee diqto'ór hatlá'.
46012026	Nee diqto'ór wák barnaxes aa slahhá', diqaay sleémeero aa slahhaá' dinkwa nee diqito'oodá'. Ala diqito'ór wák barnaxes kaa xirfayeés, diqaay sleémeero i qwalalaa/ dinkwa nee diqito'oodá'.
46012027	Gawaá adoorihe kuungá' a slaqwtá Kristo, nee umuúqo heewo dirhunge a diqto'ór wák gawaá slaqwtihe.
46012028	Baraá tla/ángw Kríshaanayhe Mungú muu bahh'alé guna qaás. Múk geera a ya/abuuse, múk tsár a mukdá' ya/abtór amór Mungú daahh ga axweemamiís, múk tám a intsaahhatuuse. Múk aluudá' a kudá' aleesleemu gu koóm oo tlehhma'aá waa/oo/amór koomá' gi tlehhiít. Nee slám múk aluudá' a mukdá' aleesleemu gu koóm oo tiqtuuse kawa hungu/utimisi, nee kudá' aleesleemu gu koóm oo muu kuwa alee/iimisi. Nee oo hatlá' a mukdá' aleesleemu gu koóm oo muu kuwa geeraharahari, nee oo hatlá' a kudá' aleesleemu gu koóm oo tawa axweesi ar tsifrír dimbadimbé ar xuawaslen.
46012029	Xáy, sleémeero a ya/abuuseéro? Laqaá sleémeero i ya/abtór amór Mungú daáhh alki/aa/itiía? Laqaá sleémeero a intsaahhatuuseéro? Nee slám sleémeero i tlehhema'aá waa/oo/amór koomá' tlehhiitiía?
46012030	Nee sleémeero aleesleemu ngu kón'a oo tiqtuuse kawa hungu/utimisi? Nee slám sleémeero ta axweési ar tsifrír xuawaslen? Nee sleémeero tsifriirí ka ilaharmiísi?
46012031	Ala kuungá' aleesleemuudá' ak gídaabár koóm leelehhiitaak. Nee aníng loohír ak hhoo' ngi kuungá' i laqaám.
46013001	Aníng tam a axweés ar tsifrír muu nee ar malayke, barnaxes sla'aari a koomaaká, aníng a adór muquslír ta muxi, ar gongheeliim, laqaá adór mitingiríre tawó tsingilieeliim.
46013002	Slám án tam aleesleemu u kooma oo ya/abtór amór Mungú daahh ngiwa axwees, nee lu/aaráy sleémeero tam u xua, nee xu'uti sleémeero, slám tam haratlintaaór ur a kooma, tidá' tlooma ngiwa hingees, ala bar sla'aari a koomaaká, aníng a gár tawo.
46013003	Slám aníng tam liitlakuuse a /aymaamisa ar muruueé' sleémeero, nee án tam slaqwte'eé' a haniisa asla iwa /ak, bar sla'aari a koomaaká, gár aníng iwa gaa buu' i káhh.
46013004	Sla'aari i qiqtliín, i hhooeemaá tlehhít. Sla'aari i da/itá koondaaká, sla'aari i daara/ángw koondaaká, ti kilós xirfeemiská.
46013005	Sla'aari i ilaiwa/amér koón, i qahángw koondaaká, i buhhabuhhká, i tlakweemaá faditaaká.
46013006	/Ayta bir deer, sla'aari i qwalala/aaká, ala in qwalalá/ as looeema.
46013007	Mura' sleémeero daanduuwós i qaasaro gu ya/aán. Mura' sleémeero gun haratlintaatí', mura' sleémeero gun haraxú', mura' sleémeero gun sa qiqtliín.
46013008	Sla'aari alhhe'eesaywós i kaahh. Aleesleemuú Qeeru i deer oo hee ya/abtór amór Mungú daahh ngiwa axweesi, aleesleemuuwí i waaraahh. Slám tsifrír xuawaslen i deer, ala i alhhe'eesoó koón. Nee xu'uti i deer, ala i waaráhh sleeme.
46013009	Asma xu'utirén ka /aár, slám aleesleemuurén ku /aár oo ya/abtór amór Mungú daahh kawa axweesaan,
46013010	ala tidá' ganaa' binda hardát, muruudá' /aaruy sleémeero iri waaraahh.
46013011	Qoomár án tawa na/oó niiná, ana axweés adór na/oó niiná. Nee mura' una tsatsahhaám adór na/oó niinár alé. Nee mura' una aldakuút adór na/oó niinár alé. Ala niwa uráw, muruudá' oo na/u'uuma una máw.
46013012	Asma qoomaarihe atén an ga/aawaán ar baraá looa ar slaqsi'i. Ala qoomaadá' binda xeér, atén an ga/aawaán ar ilaarén awa kilá'. Qoomaarihe xu'utir'eé' i harqoomoó koón, ala qoomaadá' binda hardát, aníng a xu'uti hhe'eés, adoodá' tira xu'uti hhe'eés nee Mungú.
46013013	Ala daxta gár kumiit a haratlintaao nee haraxu'uti nee sla'aari, muruuwí tám. Ala baraá muruuwihe gár ak ur a sla'aari.
46014001	Kuungá' sla'aari ló'wa leelehhiitaak. Nee aleesleemuú Qeeru sleeme leelehhiitaak, kawa ure aleesleemuú ya/abtór amór Mungú daahh kawa axwesa' amór múk i alé.
46014002	Asma heedá' axweemamiís ar tsifrír xuawasl, inós i axweesiiká dír múk i alé, ala in axwees dír Mungú. Asma inós heé gu axamiís i kaahh. Inós muruú i axweesi a muruú lu/aaráy. Inós muruuwí gun axwees ar /uuruú Qeeruú hhoohhoó'.
46014003	Ala heé ya/abtór amór Mungú daahh ga axweemamiís, inós dír i axweesi a dír muu, muu guri kwa/amis baraá haratlintaaor'ine nee guri gurbu'ún nee guri gurkwa/amis.
46014004	Heedaádá' axweés ar tsifrír xuawasl tin kilós kwa/amis baraá haratlintaaoorose. Ala kudá' ya/abtór amór Mungú daahh ga alki/iít, inós i Kríshaanoó kwa/amis.
46014005	Aníng gár ni slaa' masók kuungá' sleémeero an axwesá' ar tsifrír xuawaslen, ala a ak slaá' kuungá' ya/abtór amór Mungú daahh kawa axwesa'. Asma heé ya/abtór Mungú ga axweés ku ak úr ta kudá' axweesa ar tsifrír xuawasl, aqo har heedaádá' tsifrír xuawasl ga ar axweés barnaxes tsifriidá' ngaa ilaharmiís, as masók Kríshaanáy kuwa kwa/amisi.
46014006	Ala daxta, hhaee'eé', aníng barnaxes naa amorhúng i hardáh, niri axweés ar tsifrír xuawasl, gár kuungá' ta sleera' dir'eene a milá? Gár kuungá' ta sleera' i káhh, aníng barnaxes axweesantá gwa/atamaaye ngaa huuwiiká dirhúng i alé, laqaá axweesantá xu'uti, laqaá ya/abtór amór Mungú daahh, laqaá intsaahhatimis.
46014007	Tam xooslaadár daa'aangw a adoorí sleeme. Filímbi laqaá marímba barnaxes afór dimbadimbé gara daiká ar geehhooeema, daa'angwdá' aa dá' adór kur tsaahhi a adoomá?
46014008	Nee tarumbeéta barnaxes aa /a/iká ar afoodá' axaasa hho', heé ti amohhe'eés slaqwaraaro a heemá?
46014009	Axweesanayhúng sleeme an adoorí. Asma axweesanaydá' ta oiinda' ar tsifrír xuawaslen burku geehhooeeká, muu adór ngur tsaahhi? Kuungá' daqaní a adór múk sla/atí axweés.
46014010	Tsifrír yaariir baraaká' yaamuuwo i deer, ala umuúqo tsifriiro ar gídaabár koomaaká i káhh.
46014011	Ala aníng barnaxes afór tsifriidá' a xuaaká, aníng a adór dahaaymo dír heedaádae, nee inós a adór dahaaymo dir'eene sleeme.
46014012	Kuungá' sleeme an adoorí. Kuungá' aleesleemuú Qeeru un ló'wa leelehhitá'. Gawaá adoorihe kuungá' aleesleemuuduú Qeeru ak leelehhaak, kudá' múk Kríshaanoó kwa/amís.
46014013	Gawaá adoorihe heé axweés ar tsifrír xuawasl, inós i firin gídaabá aleesleemu nguwa slay oo tsifriidá' ngiwa ilaharmisi.
46014014	Asma aníng bara firiím ar tsifrír xuawasl, qeeruueé' i firiirín, ala fuqurangw'eé' gár i slaslay i káhh.
46014015	Adór ni laaq ala a adoomá? Aníng a firiím ar qeeru, ala a firiím sleeme ar fuquraangw. Aníng a daá' ar qeeru, ala a daá' sleeme ar fuquraangw.
46014016	Asma kuúng barnaxes a Mungú xirfayeemís ar baraá qeeru, heé adoosíng xuaaká, inós adór ir ooi “Amin” a adoomá, barnaxes inós axweesanaydá' gwa tsaahhiiká?
46014017	Kuúng tam firoorók tidár sluufimis ka hhoe, ala heeduú hatlá' gár aa sláy i káhh.
46014018	Aníng Mungú u sluufimiís, asma aníng a ló'wa axweemaamiís ar tsifrír xuawaslen ta kuungá' sleémeerowo.
46014019	Ala dír dinkwár Kríshaanayhe aníng a slaá' /ayma'aá kooán ngiwa oo' ar fuqurangw'eé', as múk hatlá' nguwa intsaahhatis, ta /ayma'aá kumuú wák ngiwa ooa awa tsifrír xuawaslen.
46014020	Hhaee'eé', kuungá' masók a adór na/'aá ninakweeká baraá fuqurangwhunge. Baraá muruú tlakwe kuungá' masók a adór na/'aá ninakw, ala baraá fuqureerihunge kuungá' masók a múk urén.
46014021	Kaa gooín baraá hara'ayár Musawo gídaabá, “Aako i kaahi, ‘Aníng an axweés dír mukwí i alé ar tsifrír dahaaye nee ar afér dahaaye, ala tam adoorihe inooín aníng i iiár i qaasiaaká.’ ”
46014022	Gawaá adoorihe, aleesleemuú Qeeru oo hee iwa axweesi ar tsifrír xuawaslen dír mukdá' aa haratlintii'iikahe, a laya, ala dír mukdá' aa haratlintii'i a layaarooká. Ala aleesleemuú Qeeru oo hee ya/abtór amór Mungú daahh ngiwa axweesi, a laya dír mukdá' aa haratlintii'i, ala dír mukdá' aa haratlintii'iikahe a layaarooká.
46014023	Laqaá an ooaan, Kríshaanáy sleémeero bira burumburiít, nee sleémeero barta axwees ar tsifrír xuawaslen, aluuwo múk adoodá' xuaaká, laqaá múk aa haratlinti'iiká, bar naa dáh, ta ooiikáhe gídaabá mukwí a daktana?
46014024	Ala sleémeero barnaxes tan ya/abtór amór Mungú daáhh alki/aa/iit, aluuwo heé aa haratlintii'iiká, laqaá heé adoodá' xuaaká, bar naa dáh, inós ti kilós tsaáhhiíke, ar /aymi'iidá' aa axaás, nee slám /aymi'iidá' sleémeero inós ngu sakwasleemuutíaáke?
46014025	Lu/aaroó muunuúwós iri geehhooúy. Inós daqaní Mungú guri i tumbarara'aatf, guri sluufimiis, iri ooi, “Ar ló', Mungú i baraá tla/angwhúng i dirii'.”
46014026	Ala hháe, adór ta laqa' a adoomá? Qoomár kuungá' bar aga burumburité', umuúqo heewo dirhunge barnaxes i daa'ángw kón, laqaá axweesantá intsaahhasa, laqaá axweesantá taa amoorós i geehhooeés, nee laqaá axweesantá tsifrír xuawaslen, laqaá ilaharmisuú axweesantadá', ala muruuwí sleémeero i tleehharuuti as múk Kríshaanáy uwa kwa/amisi.
46014027	Ala muu bir deer oo axweés ar tsifrír xuawaslen, múk tsár, laqaá múk tám ku pa/ángw i haniisi, ala oo hatlá' pa/aangw munguwa sláy. Slám barta axwees ti wakeetine'. Nee heé wák axweesantadá' ngi ilaharmiisi.
46014028	Ala heé ilaharmiisuú aleesláw bir kaahh, heedá' axweés ar tsifrír xuawasl inós i xasliiti baraá dinkwár Kríshaanayhe, ala i kilós axweesi dír muunuúwós i alé, nee dír Mungú.
46014029	Múk tsár laqaá tám ya/abtór amór Mungú daahh ngi axweesi, nee múk hatlá' ya/abtoodá' ngi tsatsahhan.
46014030	Ala heé hatlá' oo aa iwiit, barnaxes axweesani kaa dirós i geehhoutís, heedaáduú geera i xasliiti.
46014031	Gawaá adoorihe kuungá' sleémeero a aleesleerá' ya/abtór amór Mungú daahh kawa axwesa' ar wakeetiingw as kuungá' sleémeero intsaahhasa kawa sleera' nee gurbu'uungw.
46014032	Slám aleesleemuú Qeeru oo hee ya/abtór amór Mungú daahh ngiwa axweesi, aleesleemuuwí ku baal nee heedaádá'.
46014033	-
46014034	Asma Mungú a Mungú leexwaywooká, ala inós a Mungú wayda. /Ameena i xaslit baraá dinkwár Kríshaanayhe, asma ya/aám i káhh ar inooín tawa axweesi. Adoorí an adoodá' ta tlehhahhiti umuúqo diiro baraá dinkwár múk hhohhó' oo Mungú. Inooín gár kiwa hariím masók in ilaiwawa/iyá', adoodá' hara'ayár Musa i kat sleeme.
46014035	Inooín garka barnaxes ngi xu'utír wa slaiyá', hhawaateeín ngi yaahamisiye' dír maray'ín wa alé. Asma a gár murér koom /ameeni iwa axwes baraá dinkwár Kríshaanayhe.
46014036	Xáy, kuungá' ka xua' axweesantá Mungú amór i dahh a amorhúnge? Laqaá a kuungá' kiloohúng nuna i hardáti?
46014037	Hee barnaxes ti kilós tsatsahhán gídaabá, “Aníng a heé ya/abtór amór Mungú daahh ga axweés”, laqaá, “Aníng a heé aleesleemuú Qeeru gu koóm”, inós gár kuwa hariím axweesanay'eé' kwí naa dirhúng i gooiím masók gun tsaahh gídaabá a hara'ayár Aako.
46014038	Ala heé kaangwí gwa ya/aniká, inós sleeme ku ya/anká.
46014039	Gawaá adoorihe, hháe, aleesleemuú Qeeru ló'wa leelehhiitaak, kudá' ya/abtór amór Mungú daahh kawa axwesa', nee slám hee mu ila/aamara' iwa axweesi ar tsifrír xuawasl.
46014040	Ala mura' sleémeero i tleehharuumiti ar hhohhoaari nee ar digir wakeetiingw.
46015001	Hhaee'eé', hám daxta aníng kuungá' nu inslawtís iidíguú Ya/abtoodá' hhoe naa dirhúng i alki/iít. Kuungá' Ya/abtoodá' hho' ana ilaoté', nee slám a kumitá' baraá Ya/abtoodae ay hamí.
46015002	Slám kuungá' tundu ba/amis ar Ya/abtoorí, barnaxes aga kumité' Ya/abtoorí hho' kawa haratlintia' ar adoodá' aníng ngira alki/iít dirhúng i alé. Ala bar adoorír kumita'aaká, kuungá' daqaní ana tawó haratlintié'.
46015003	Kaangwí gídaabár koóm aníng una ilaóh. Aluuwo aníng nguri dirhúng i haniís. Kaangwí a kwí gídaabá. Kristo ina gwaá' as daanduú tlakweemaarén, ar adoodá' Gooi i kat,
46015004	nee ar gídaabá kuri foól, nee iri waasleé/ bál deelór tame ar adoodá' Gooi i kat,
46015005	nee ar gídaabá tiri laqán dír Kefa, nee aluuwo dír kudaádá' Mibá nee tsár.
46015006	Aluuwo tiri laqán dír hha'aá dinkwár i diriiá' awa tsirér kooane waarahhá'. Awa yaariir baraá tla/angw'ine tam hamí i slafiyá', ala awa niina bahh'alé naa qatliyé'.
46015007	Aluuwo tiri laqán dír Yakobo, nee aluudae dír ya/abuuse sleémeero.
46015008	Alaá mukwí sleémeerowo tiri laqán dir'eé' alé, ala aníng tam a adór na/oó taa laqwaali oo qooma gaa ayká.
46015009	Asma aníng a heé niiná dír ya/abuuseero. Slám a hariimaaká tiwa babay ya/abusmo, asma aníng múk Mungú una gusiisiím.
46015010	Ala gár aníng nis adoorí dirii' a tsuuqaá Mungú. Slám tsuuqaawós kuká' naa dir'eé' i haniís a tawoorooká. Ala aníng gadiyeét ana ak tleéhh ta kudá' hatlá' sleémeerowo. Ala heé gaa tleehh a aningeeká, ala a tsuuqaá Mungú kudá' dinkwár i diriia' nee aníng.
46015011	Ala barnaxes a aníng, laqaá barnaxes a kudá' hatlá', adoorí aníng naa oó' an adoodá' ta alki/iitaan, nee an adoodá' kuungá' tara haratlintié'.
46015012	Ala bar iidíguuwí ku alki/iit gídaabá Kristo aa waasleé/ baraá múk aa qaátl wa alé, ahaá, bahh'alé baraahunge mas ta kaahi gídaabá, waasle/uú múk aa qaatl i kaahh.
46015013	Ala barnaxes waasle/uú múk aa qaatl i kaahh, Kristo sleeme aa waaslee/iiká.
46015014	Nee Kristo bira waaslee/iiká, alki/ituurén oo Ya/abtór hho' kawa alki/itaan a tawo, nee haratlintaaorhúng sleeme gídaabárós i káhh.
46015015	Nee slám bar adoosíng, atén sleeme a adór lamabu'uusér Mungú ar lamuuse. Asma atén Mungú una lamabu'uumaán gídaabá inós Kristo nguna waaslee/atís, ala laatí gwa waaslee/atisiiká, barnaxes kangwhúng kwisíng oo ló' gídaabá múk aa qaatl i waaslee/iiká.
46015016	Asma múk aa qaatl barnaxes i waaslee/iiká, Kristo sleeme aa waaslee/iiká.
46015017	Ala Kristo barnaxes aa waaslee/iiká, haratlintaaorhúng a tawo, nee kuungá' a baraá tlakweemaahúng i kahhá'.
46015018	Nee barnaxes a adoorí, mukdaádá' aa qaatl oo Kristo gwa haratlintii', inooín daqaní taa qwaár.
46015019	Atén haraxu'utirén tidá' Kristo kuwa haraxuaán barnaxes ar slafiingwí kilós, atén daqaní a múk liitlakwén ta múk hatlá' sleémeerowo.
46015020	Ala hám Kristo inós aa waasleé/ baraá múk aa qaátl wa alé. Inós a bu'ungwdá' aa giirin oo mukdá' aa qaatl.
46015021	Asma adoodá' gwa'ara kingira huúw nee hee, tam waasle/uú múk aa qaatl sleeme kunguna huúw nee hee.
46015022	Asma adoodár muu sleémeero ir qatlatlin baraá Adamuwo, adoorí an adoodá' muu sleémeero kur waaslee/atisi baraá Kristowo.
46015023	Ala umuúqo heewo nee qoomaarós. Kristo an bu'ungwdá' aa giirin. Nee gár aluudá' gi haar a mukós, qoomár inós binda kií/.
46015024	Daqaní alhhe'eesaay nay hardah. An qoomár Kristo waawuti'iima ngiwa amór Mungú Baabá i haniisi, alaá waawuti'iima sleémeero baaliro binga hhe'eés, nee aleesleemu sleémeero, nee /uuruuwo.
46015025	Asma Kristo gár kuwa hariím aqo in waawuti'ín ay dír Mungú wakuuseerós ngay gawaá dabaawós i qaasi.
46015026	Wakusmoó alhhe'eesaay oo ta baali a gwa'ara.
46015027	Asma Gooi i kat, “Mungú mura' sleémeero gway baál, gway gawaá dabaá Kristó i qaás.” Ala gooirí iwa kat gídaabá, “Mura' sleémeero kwa gawaá dabaawós i qaás”, gaarí ka geehhoo' gídaabá Mungú i kaahh baraá muruudá' sleémeerowo. Asma Mungú an kudá' mura' sleémeero gwa baal guri qaás gawaá dabaawós i alé.
46015028	Ala mura' sleémeero burkwa hhe'eés qaasaro gawaá dabaá Garmá i alé, daqaní Garma sleeme ti dabaá Mungú i qaas kilós alé. Asma Mungú an kudá' mura' sleémeero gwa gawaá dabaá Garmá i qaas, as masók Mungú i mura' sleémeero tleehhiti baraá muu sleémeerowo.
46015029	Asma mukko i deer oo ta baatimiisi as múk aa qaatl. Ala adoorí barka tleéhh, mukdá' aa qaatl gár kuwa alee/iisi a milá? Asma mukdá' aa qaatl barnaxes iqo waaslee/iiká, mukwí gár kus baatimiisi as inooín a milá?
46015030	Nee atén awa kilá' gár tas darahaan baraá tsaxwaá i alé a milá' umuúqo daqto?
46015031	Hhaee'eé', kuungá' a xuá' gídaabá aníng a aleesláw tiwa xirfayeemiis as kuungá' ar baraá Kristo Yesu Aakoorén. Ala kaangwí a oo ló'. Adoorí bar ar ló', kaangwí sleeme oo ló' gídaabá aníng umuúqo deelooro a baraá tsaxwaá gwa'arár i dirií'.
46015032	Baraá gixsár Efesowo ana slaáqw nee makaá xaraaslá'. Ala qoomaadae geeraawo bar ana slaáqw as heeuumar'eé', gár geeraawo aníng ni slaw a milá? Barnaxes múk aa qaatl i baloó waaslee/iiká, “Gimsé', an /ayiimaán nee an wahaamaán, asma matlo a qatlaán.”
46015033	Kuungá' miti kiloohúng al/agiimaara', “Asma mulqér tlakw i tlehhema'aá hhó' hhitiín.”
46015034	Daarkiité' baraá oonitimerhunge, nee fuqurangwhúng ar gadiyuusaak, slám tlakweema mi tlehhiitara'. Asma kuungá' bahh'alé Mungú u xua'aaká. Aníng adoorí an káh as kuungá' nuwa murekees.
46015035	Laqaá heeko i yaahaas gídaabá, “Adór múk aa qaatl kur waaslee/atisi a adoomá? Slaqwaá ni slaya' a slaqwaá adoomá?”
46015036	Kuúng a daktani! Gadaádá' taa dahás i ti'itká bar aa ala gwaiká.
46015037	Kuúng bar dahaasiín, gadaádá' ta dahaasiin a tidaádá' aa ureeriiká, ala a ilmo kilós, daqtakaaro laqaá ilmoó angaáno, laqaá ilmoó balángw hatlá'.
46015038	Ala Mungú ilmoodá' gun slaqwtá i hanmiis ar adoodá' i slai. Umuúqo balaaliro slaqwtá i sleer a tidár da'awtós.
46015039	Fu'unaay sleémeero a wakeeká. Fu'unaay bahh'alé awa muu, kookaari awa makaay, kookaari awa tsir/o nee kookaari awa siyó.
46015040	Nee slám slaqwaá gawaá doori i dayá', tam slaqwaá baraá yaamu i dayá' sleeme. Ala slaqoodá' gawaá doori nee kudá' baraá yaamu xirfuuín a dimbadimbé.
46015041	Tsee/amá i gwa/ateemaawós kón, nee slahhaangw gwa/ateemaawós a hatlá', nee slám tsatse/ gwa/ateemaawós a malé hatlá'. Nee tam tsatse/ gwa/ateemaaín ti alkon'aaká.
46015042	Waasle/uú múk aa qaatl sleeme an adoorí. Slaqwa kan fool baraá hhapér i alé adoodár ilmo kur dahaasi. Slaqwtadá' taa foól a slaqwtá hhitiruut, tidá' waaslee/ a slaqwtadá' hhitiruutaaká.
46015043	Slaqwtadá' taa foól a tidá' murér koom, tidá' waaslee/ a slaqwtadá' xirfuú koom. Slaqwtadá' taa foól a tidá' daqatlaakw, tidá' waaslee/ a slaqwtadá' /uuruú koom.
46015044	Slaqwtadá' taa foól a tidá' hee kura tleéhh, tidá' waaslee/ a slaqwtá qeeru. Ala bar slaqwtadá' hee kura tleéhh barnaxes i deer, slaqwtá qeeru sleeme i deer.
46015045	Adoorí an adoodá' Gooi i kat sleeme gídaabá, “Heeduú geera, Adamu, inós kuna slaqwtá slaáf i haniís.” Ala Adamuduú alhhe'eesaay inós aa Qeeru tleehhiít, kudá' slafíngw hanmiís.
46015046	Ala slaqwtadá' ar qeeru, inós i giiriindaaká, ala slaqwtadá' hee kura tleéhh in giiriín, aluuwo tidá' ar qeeru niri hardat.
46015047	Heé geera dír i dahhi a baraá yaamu, gár kura tleéhh a hhape. Ala heé tsár dír i dahhi a gawaá doori.
46015048	Mukdaádá' taa tleéhh ar hhape, inooín aa slaqás nee heedaádá' taa tleéhh ar hhape. Ala mukdaáduú gawaá doori, inooín aa slaqás nee heedaáduú gawaá dooraá daáhh.
46015049	Adoodá' atén tar slaqás nee heedaádá' taa tleéhh ar hhape, adoorí an adoodá' sleeme atén tir slaqsaay tleehhi nee heedaádá' gawaá dooraá daáhh.
46015050	Hhaee'eé', gár án ni kah a tí gídaabá. Slaqwtadár baraaká' yaamu, tidá' taa tleéhh ar fu'unaay nee tseere, waawuti'iimár Mungú ga alká. Slám tidá' hhitiruut muruú hhitiruutaaká gu alká.
46015051	Ga/aawaagáy, aníng gár lu/aaráy ngi dirhúng i oó' gídaabá, sleémeero a qatlanaaká, ala atén sleémeero ti warqees
46015052	ar gaanslaay adór kwisliitár ila, qoomár tarumbeétadár alhhe'eesaay bira /á/. Asma tarumbeéta iqo /á/, nee múk aa qaatl kuri waasle/atis, tari múk qatlaaká baloó ale, nee atén sleeme tiri warqees.
46015053	Asma slaqwtí hhitiruut gár kawa hariím in warqeér tawa slaqwtá hhitiruutaaká. Nee slaqwtír gwagwa'aam gár kawa hariím in warqeér tawa slaqwtá gwagwa'aamaaká.
46015054	Ala slaqwtí hhitiruumiit qoomár bira warqeér tawa slaqwtá hhitiruutaaká, nee slaqwtí gwagwa'aam qoomár bira warqeér tawa slaqwtá gwagwa'aamaaká, daqaní axweesantí Gooi i kat aa bó/, tí kah gídaabá, “Gwa'ara kaa guú/, arba/ati kaa sláy.”
46015055	“Xáy, Gwa'ára, arba/atirók i amá? Xáy, Gwa'ára, slahhe'eemisuuwók i amá?”
46015056	Slahhe'eemisuú gwa'ara a tlakweema, nee /uuruú tlakweema a hara'aya.
46015057	Ala Mungú ku sluufimiisi, kudá' arba/ati ngaa haniis ar loohír Aakoorén Yesu Kristo.
46015058	Gawaá adoorihe, hhaee'eé' awa sla'aaruúse, kuungá' gawduwé', ma daaraaxaatara', kumiité' ló'wa alé baraá gadiyér Aakoowo umuúqo daqto. Asma kuungá' a xuá' gídaabá baraá Aakoowo gadiyérhúng tidá' ta tlehhahhita' a taworooká.
46016001	Daanduú iidíguuduú ohome as múk hhohhó' oo Mungú, kuungá' gár tunduwa hariím an tlehhá' adoodá' án na hara'ayiím dír múk Kríshaanáy oo yaamaá Galatia.
46016002	Umuúqo deelór hungu/umaawo umuúqo heewo dirhunge gár kuwa hariím a ohomeedá' i haniisár wa slai a gan baats, ar adoodá' inós ngir slaslay. Adoorí na tlehhahhitaak, as qoomár aníng binda hardáh, masók a gídaabaheeká ohomeedá' an sangw iimu/uundá'.
46016003	Muu tsawaaraak baraá tla/angwhúng wa alé, nee daqaní aníng binda hardáh, mukwí u ya/aáw dinkwa nee barwá ay Yerusalemu, as ohomerhúng tisíng kawa huuwi.
46016004	Nee barnaxes aníng sleeme gár tiwa hariím a an daqáw, daqaní inooín nee aníng ti alkoomaán.
46016005	Aníng bara waaraáhh ar baraá yaamaá Makedonia, aníng niqo hardáh amorhúng i alé. Asma aníng a slaá' niwa waaraahh ar tla/ángw yaamaá Makedonia.
46016006	Ala án ngi slaá', aníng a ayaahúng wa hoót deelór niinawe, dooqa qoomaadár tsaaqwa sleémeerowo. Daqaní kuungá' aníng i alee/isá' niwa kumiit baraá aaieene, umuúqo didá' ni kawa.
46016007	Asma aníng a sla'aaká nee kuungá' tiwa araan hamihe, qoomaarí niwa tawó waaraahh. Asma aníng a slaá' niwa hoot dirhúng wa alé deelór niinawe, Aako birnga slaá'.
46016008	Ala aníng a hoót baraá yaamaá Efesór wa alé ay qoomár Pentekoste.
46016009	Asma afkuú doó úr kunga aníng i gweér oo gadiyér ur ngiwa ló'wa tleehh, nee slám múk yaariír oo aníng i baqamiím i deer.
46016010	Ala Timoteo barnaxes naa hardáh amorhúng i alé, amohhe'eemisaak as miwa hoót ar dae. Asma inós a heé gadiyér Aakoó tlehhiít adór aníng wa alé.
46016011	Gawaá adoorihe hee munguwa waaqaá'. Alee/iisaak iwa kumiiti baraá aaiiwose ar wayda, as niwa hardahi amor'eé' ale. Asma aníng nee hhae inós un daamaaramaán.
46016012	Ala iidíguú Apolowo, aníng inós una ló'wa harhheehhe'eés, as iwa amorhúng i hardahi dinkwa nee hhaeedá' hatlá'. Ala inós gaa slaiiká niwa daqay hamihe. Ala pa/aangw burngwa sláy, ni hardah amorhúng i alé.
46016013	Kuungá' dalaaé', sihhitano hhe'eesé' baraá haratlintaaorhunge. Kuungá' masók a adór hhawaate, nee masók a múk /uuruú koóm.
46016014	Muruuhúng sleémeero tlehhiitaak ar baraá sla'aari.
46016015	Nee slám hháe, kuungá' iidíguú múk doó Stefana u xuá', gídaabá inooín taa giirín haratlintaaooro baraá yaamaá Akayaro. Nee slám inooín taa haniisiyé' múk hhohhó' oo Mungú nguwa sagadiyuusiya'.
46016016	Múk adór kwí ilaiwawa/aak, nee umuúqo heewo oo gadiyér tleéhh nee oo ti daawiitimiís dinkwa nee inooín.
46016017	Aníng a qwalalaá/ asma Stefana nee Fortunato nee Akaiko naa amoorí hardahiyé'. Asma gadaádá' aníng iga wa /aaruur as adoodá' kuungá' tawa kahha', inooín ngaa haniisiyé'.
46016018	Asma hardahamuuín muunuúeé' ngwa gurkwa/asiyé', nee tam munerhúng sleeme. Múk adoorí gaár i xuaak.
46016019	Múk Kríshaanáy oo baraá yaamaá Asiár i dirií' kuungá' nu intsihhiimiis. Kuungá' tundu ló'wa intsihhiimiis ar baraá Aako nee Akila nee Priska dinkwa nee Kríshaanáydá' ti dogaagiít baraá dooín i alé.
46016020	Hhae sleémeero kuungá' nu intsihhiimisiyá'. Kuungá' ti intsihhiimise' ar ma'amisuudá' hhohhó', adoodá' múk hhohhó' oo Mungú i tlehhahhiti.
46016021	Ánuú Paulo intsihhiisantí ar diirí ana gooiím ar dakw'eé' oo kilá'.
46016022	Umuúqo heewo oo Aako gu sla'aaká, inós ku lu'usi. Maran ata, gídaabárós, aakoorén, hardaháng.
46016023	Aakoorén Yesu kuungá' nu tsuuqi.
46016024	Sla'aarir'eé' i dír kuungá' sleémeero baraá Kristo Yesuwo.
47001001	Ánuú Paulo barwaárí ngina gooiím dinkwa nee Timoteo hhiyaarén. Aníng a ya/abusmoó Kristo Yesu ar adoodá' Mungú aa slaá'. Barwaárí ngina gooiimaán amorhúng i alé, kuungaásingá' Kríshaanáy, kuungaásingá' Mungú ugwa haratlintie' awa baraá yaamaá Korintór i diriia'. Barwaárí ngina dirhúng i gooiimaán, nee dír múk hhohhó' oo Mungú, kudá' sleémeero oo baraá yaamaá Akayár i dirií'.
47001002	Mungú Baabuúrén nee Aako Yesu Kristo kuungá' nu tsuuqi nee nu waydí haniisi.
47001003	Mungú, Baabuú Aakoorén Yesu Kristo i xirfuuti. Inós an Baabuúdá' gurtleemu sleémeero ngu hanmiís, nee slám an Mungúdá' gurkwa/amis sleémeero ngu hanmiís.
47001004	Inós atén tin gurkwa/amis baraá slahha'amuurén sleémeerowo, as atén múk hatlá' nguwa gurkwa/asaan baraá slahha'amuuín oo da'awemaá dimbadimbehe, ar gurkwa/amisuudaádá' atén tira gurkwa/amís nee Mungú.
47001005	Asma adoodá' slahhe'eemisuú Kristo ir buhhabuhhi amoorene, adoorí an adoodá' gurkwa/amis sleeme ir tlahhatlahhi sleeme amoorene ar loohír Kristo.
47001006	Atén bar slahhe'eemis u slaslaawaán, gár kus slaslaawaan a kuungá' masók gurkwa/amis un sleerá', nee ba/ama. Laqaá atén barnaxes gurkwa/amis un slaslaawaán, gár kus slaslaawaan, a as atén daqaní kuungá' gurkwa/amisuuwo nuwa aleeslawaan, as masók kuungá' /uuru kuwa sleera' oo slahhe'eemis kuwa sa qiqtliinda', slahhe'eemisuú adór kwí atén ta sa qiqtliimaan.
47001007	Nee haraxu'utír atén ta koomaan daandeemoohunge i ihhafiirír koón. Asma atén a xuaán gídaabá adoodá' kuungá' slahha'amu kur slasleera', an adoodá' kuungá' gurkwa/amis kur sleera' sleeme.
47001008	Hháe, atén adoorí an kaahaán, asma atén a sla'aán kuungá' kawa xua' slahha'amaayeedá' atén taa slawaán baraá yaamaá Asiaro. Asma atén slahha'amaayeedá' taa slawaán ka ló'wa ur, tam atén ana harslaaqataán gagaararo. Tam atén tari xuruutaán gídaabá tawa slafaan.
47001009	Atén tari baraá muneerén i kaahaán gídaabá, sakwasleemár gwa'ara aga slawaán, as atén kawa tsaahhaan gídaabá a gár hariimaaká atén tiwa kilootén i tlintiiaan, ala masók a Mungú un i tlintiiaán, kudá' múk aa qaatl gu aleesláw waasle/atisaro.
47001010	Inós atén taa ba/amís baraá tsaxwaá gwa'arár adór tí, nee slám ti malé ba/amis. Atén haraxu'utirén aga gawaawós i qaasaán, gídaabá inós i kumiit atén tiwa ba/amiimisi.
47001011	Ala tam kuungá' sleeme atén ti alee/isá' ar loohír firorhúng. Gawaá adoorihe múk yaariír Mungú gu ló'wa sluufiis as atén, as tsuuqaá Mungú, kudá' atén taa slawaán.
47001012	Gaarí an gár atén tir xirfayeemisaan gídaabá, muneerén atén ti lamabu'uún adór atén tara hootaán baraá yaamuuwo, ak alé dirhunge. Atén ana hootaán ar hhohhoaari nee ar muunuú /awaák. Muruuwí amór i dahhi a amór Mungú, asma atén aga hootaaniiká ar sagalooár heeuuma, ala ana hootaán ar tsuuqaá Mungú.
47001013	Baraá barwaduurene atén gár hatlá' aga gooiimaaniiká, ala a tidá' kuungá' ta soomusa' kari tsatsahhaandá'. Aníng a haraxuú' gídaabá kuungá' a tsaahha hhe'esá' aluuwo.
47001014	Asma qoomarihe kuungá' kaangwí ugwa tsaahha hhe'eesi'iiká, ar gídaabá bál deeloodár Aako Yesu binda hardát, kuungá' daqaní ti xirfayeemisá' as atén, adoorír atén tir xirfayeemisaan as kuungá'.
47001015	-
47001016	Aníng kuungá' nuna haraxuú' gídaabá kuungá' adoorí aga intsahhé'. Gaarí an gár aaiieé' ngisa adoorír slaá' geeraawo gídaabá aníng niwa amorhúng ar waaraahh qoomár bar Makedoniár káw. Nee slám binda Makedoniár wa kií/ niwa malé waaraahh ar dirhúng. Adoorí ana slaá' tleehhamooro as kuungá' tsuuqa kiwa sleera' sagaáwa tsár wa ale, nee as kuungá' aníng iwa alee/isa' niwa kumiit baraá aaiiene ay yaamaá Yudea.
47001017	Ala kuungá' ka ga/eera', aaiieé' kuká' aníng ngiwa adoorír slaá', aníng iga alqaytsitiikáhe? Laqaá a gídaabáhe aníng a adór heé aa haratlintii'iiká, kudá' káh “Eeít”, ala laatí inós i kaahi “Aasla'áy”.
47001018	Ala aníng a adoosingeeká. Ala Mungú bar a Mungú ló', axweesanayrén sleeme dirhunge bar “Eeít” a “Eeít”, bar “Aasla'áy” a “Aasla'áy”.
47001019	Garmoó Mungú, Kristo Yesu, kudá' iidíguuwós taa dirhúng i alki/iít nee atén, gídaabá aníng nee Silwano nee Timoteo, a gídaabaheeká inós an “Eeít” nee “Aasla'áy”. Ala /aymuuwí “Eeít” i baraawós.
47001020	Asma al'axweesantá Mungú sleémeero a “Eeít” gana sleér ar inós. Gawaá adoorihe atén sleeme a “Amin” an kaahaán ar inós, as Mungú kuwa xirfayeemiisaan.
47001021	Ala Mungú inós an kudá' atén taa haragaas amór Kristo i alé, nee tam kuungá' sleeme. Inós an kudá' atén taa tsawaar as gadiyeérós kawa tleehhaan.
47001022	Nee slám tiri layaarós i qaás, nee Qeeruuwós nguri haniís baraá muneerén i alé as inós tawa arhaánirén.
47001023	Mungú an lamabu'usmooeé' gídaabá, aníng gár nisa Korintór i ki/iiká malé alé, a kuungá' nuna sií' slahhe'eesaro.
47001024	Atén a sla'anaaká kuungá' nuwa hara'ayiimaan gídaabá, gár ta haratlintia' a milá, asma kuungá' aga kwa/é' baraá haratlintaaorhunge. Ala atén nee kuungá' a al gadiyuusaán as qwal/uuhúng kuwa amohhe'eemisaan.
47002001	Ala gár án naa tsaát baraá muunuúeene geeraawo a tí gídaabá, aníng a sla'aaká niwa amorhúng i hardah malé alé nuwa gurhaamír ar aw.
47002002	Asma aníng geeraawo kuungá' barnaxes nuna gurhaamír ar áw, múk geera aníng i qwal/atís daqaní iqo deéro? Asma geera múk aníng i qwal/atís a kuungaásingá' hamí án naa gurhaamír ar áw.
47002003	Gaarí an gár aníng kuungá' nusa barwaádá' i gooiím. Asma aníng aga slaiiká niwa hardah amorhúng i alé, nee kuungá' aníng iri gurhaamír ar eerá'. Asma kuungá' gár tunduwa hariím geeraawo a aníng in qwal/atisá'. Asma aníng a xuú' gídaabá aníng bar aga qwalaá/, kuungá' sleémeero a qwala/á' sleeme.
47002004	Aníng barwaádá' ngina gooiím ar muunuú iiloó' nee oo gurhaamír yaariir ga koóm, nee ar hhirhheeraá yaariir. Ala gár ngisa gooiím a gídaabaheeká kuungá' nuwa gurhaamír ar aw, ala a gídaabá kuungá' kawa tsahha' adór aníng kuungá' nur ló'wa slaa'.
47002005	Ala heé gurhaami ngaa huuw bir deer, a gídaabaheeká aníng ina gurhaamír ar áy, ala a kuungá' sleémeero nuna gurhaamír ar áy. Ala dooqa an oo', a kuungá' sleémeeroowooká, as aníng lama mawa oó'.
47002006	Ala heedá' gurhaami ngaa huuw, sakwasleemár aa sláy aa bu'út daxta, asma múk yaariír dirhunge inós gwa sakwasleemuút.
47002007	Gawaá adoorihe a tsiní kuungá' bura gurtleeré' daxta, nee kuwa gurkwa/amisa', as inós gurhaamirós tidá' yaariir munguwa ak qwaarés.
47002008	Gawaá adoorihe án kuungá' nu firiím gídaabá, heewí sla'aarirhúng dirós i geehhooeesaak gídaabá kuungá' inós u sla'á'.
47002009	Asma gaarí an gár kuungá' aníng nusa i gooiím sleeme, as aníng kuungá' nuwa iiar, nee ngiwa tsaahh, adór kuungá' tara iialooesé' baraá mura' sleémeerowo.
47002010	Asma heé kuungá' taa gurtleeré', heedá' aníng sleeme ugwa gurtláw. Asma aníng gár naa gurtláw, aga gurtláw, barnaxes gaa i deer ar nguwa gurtlaw. Slám gadá' naa gurtláw, aga gurtláw as kuungá' dír geerá Kristó wa ale,
47002011	as atén Neetlaangw mitiwa al/aáy. Asma gár inós i slai atén a xuaán.
47002012	Qoomár aníng niwa hardáh Troár i alé as Ya/abtór hho' ar Kristo ngiwa alki/iit, gár naa ár a gídaabá afkuú doó yaariír kwaa gweér oo aníng gadiyér Aako ngiwa tleehh didae.
47002013	Ala tam adoorihe aníng amohhooa aga ariiká baraá muunuúeene, asma Tito, hhiyaaeé', ugwa ariiká didae. Gawaá adoorihe aníng deelo ngiri oó' dir'ín i alé, niri tláw ay amór yaamaá Makedonia.
47002014	Ala Mungú i xirfuuti, asma inós atén tin geeraharahaar arba/ati kawa slaslawaan deelo sleémeero baraá Kristowo. Nee inós atén tin ar gadiyuus as iidíguuwós kuwa tsiyaayaaxi umuúqo diiro, adór xarángw tsuú' wa ale.
47002015	Asma atén a adór xarángw tsuú' oo Kristo dír geerá Munguhe, dír mukdá' ta ba/amiimisi, nee dír mukdá' qwaqwadiima.
47002016	Asma dír mukwí qwaqwadiima atén a adór xarángw baraá gwa'arár daáhh, oo gwa'arár huwahuúw. Ala dír mukdá' ta ba/amiimisi atén a adór xarángw baraá slafíngw daáhh, oo slafíngw huwahuúw. Ala heé muruuwí gu aleesláw a heemá?
47002017	Asma atén axweesantá Mungú a halaanu'uumár ar tlehhiitanaaká as slaasláw kawa slawaan, adoodá' múk yaariír i tlehhaahhiiti. Ala atén axweesantá Mungú an alki/iitaán ar muunuú /awaák ar baraá Kristo, dír geerá Mungú i alé, kudá' atén taa ya/aaw.
47003001	Kuungá' ka ga/eera', atén daxta tin malé xu'utimisána? Laqaá a gídaabáhe atén gár tiwa hariím a barwár xu'utisa a koomaán ar ta laqaamaan dirhunge, nee laqaá ar amorhúng daahh.
47003002	Kuungá' kilá' an barwaárén, tidá' taa gooín baraá muneerén i alé, ar ta xui nee ar ta soomuusi nee muu sleémeero.
47003003	Asma a gár geehhoo' gídaabá kuungá' an barwaárén ar amór Kristó daahh. Barwaárí kana gooín ar gadiyeérén. Kaa gooínká ar wiíno, ala kana gooín ar Qeeruú Mungú kudá' slaáf. Kaa gooinká gawaá parhheemaá tlaa/e, ala kana gooín gawaá /aare'eeraá fu'unaay, gídaabá baraá munér muu.
47003004	Atén adoorí an kaahaán, asma atén Mungú ugwa i tlintiaán ar baraá Kristo.
47003005	Asma atén kilootén aleesleemuú taa koomaan i kaahh. Gawaá adoorihe atén a ooanaaká gídaabá gaarí a gadiyér atén taa tleehhaan. Aleesleemuurén dír i dahhi a dír Mungú.
47003006	Asma inós an kudá' atén taa aleesleemuú i haniis tawa sagadiyuusér alqadór /aben tleehhitaan. Ala alqadoorí a tidár hara'ayár gooirooká, ala a tidár Qeeru. Asma hara'ayár gooi i tsu/út, ala Qeeru i slafimis.
47003007	Hara'ayadár Musa kana gooín gawaá parhheemaá tlaa/e, nee qoomár hara'ayadá' kingiwa huúw, xirfuú Mungú iri geehhooúy. Xirfuudá' tam a xirfuú gaanslár waaraahha, ala tam adoorihe múk Israeli gitsee/aá Musa i qaytsitaro kaa aleeslayká as qwiri/amaá gitsee/aawós. Ala hara'ayaadár gooi, tidá' gadiyeérós gwa'arár huwahuuw barnaxes xirfuú úr oo adór kwí gun koón,
47003008	xáy, xirfuú gadiyér Qeeru ku ak úreéke ló'wa ale.
47003009	Gadiyeédá' sakwasleemár alki/iit daandeemoorene barnaxes xirfuú úr oo adór kwí gu koón, xáy, gadiyeédá' atén ti babaw gídaabá, atén ti gan'amkú i harafaar, xirfuuwós ku ak úreéke.
47003010	Gadiyeédár aáng xirfuú koom, i hariindaaká de'emaaká' kawa babay gídaabá i xirfuú koón, barnaxes kaa alqoomeés nee xirfuú de'eemaaká' oo ak úr ló'wa ale.
47003011	Asma gadaádá' ar aáng inós a gár tawo waaraahh, ala i xirfuú koón. Xáy, gaarír de'emaaká', ar kumiit ay alhhe'eesaay wasle, xirfuuwós ku ló'wa ak úreéke.
47003012	Atén haraxu'utír adoorí kawa qo koomana, pihhu'uuma a koomaán.
47003013	Atén adoodár Musa aa tleéhh, a tleehhanaaká. Inós gitsee/aawós gina tuntuúk ar warqamo, as múk Israeli xirfuudá' /aarurúw, kudá' gawaá gitsee/aawós i dirii', mukuwa ár gídaabá aa ilaaín wa qwaár.
47003014	Ala fuqurangw'ín ina gawdúy. Nee tam ay hamí fuqurangw'ín kwaa tuntuúk ar warqamoodá', qoomár gooír alqadoodá' ar qaren bar ka soomuus, asma gídaabárós makawa tsaáhh. Asma warqamoodá' dír kuwa hingeesi a baraá Kristo kilós.
47003015	Tam laarí sleeme qoomár inooín kitaaba'aá Musa birki soomuus, warqamoodá' fuqurangw'ín gun tuntukún.
47003016	Nee warqamoodá' ku hingeesiiká ay dír inooín ni hhu'u'una' nee Aako kway i warqáy.
47003017	Gawaá adoorihe Aako inós an Qeeru, nee didá' Qeeruú Aako i dirii'i, an didá' muu kuwa gwediiti baraá lawaali'iimár wa ale.
47003018	Ala ateéká' sleémeero awa gitsee/eerén warqamoó kooma'aaká, atén xirfuú Aako un araán ar adór baraá looa. Xirfuuwí oo amór Aakoó daáhh, atén tin warqees as tawa slaqsaywós tleehhitaan. Gawaá adoorihe atén xirif un iimirí wa slawaán, nee iri doogigín diirene. Heé adoorí gaa tleehh a Qeeruú Aako.
47004001	Gadiyeérí atén ta tleehhaan Mungú ngina atén i haniís as gurtleemuuwós. Gawaá adoorihe atén a mune siaanaaká.
47004002	Atén tlehhemi'iidá' sleémeero awa getlakw nee awa murér koomá', atén iga mawaán. Al/ayma a tlehhiitanaaká, nee slám axweesantá Mungú a warqemiisanaaká. Ala atén tin kilootén xu'utisaán dír muunuú umuúqo heewo, ar looeema kiwa alki/iitaan ar geehhooeema dír geerá Munguhe.
47004003	Ala Ya/abtoorí hho' atén ta alki/iitaan barnaxes kaa tuntuúk, a kana tuntuúk dír mukdá' qwaqwadiím kilooín.
47004004	Asma múk haratlintatiaaká, muner'ín kaa taampúy nee mungú yaamuuká'. Gawaá adoorihe inooín gwa/ateemaadá' ló'wa gwa/aatá' arto ngi aleeslay'aaká. Gwa/ateemaadá' amór i dahhiya' a amór Ya/abtór hho' ar xirfuú Kristo. Nee Kristo inós an slaqsoó Mungú.
47004005	Asma atén ti kilootén alki/iitanaaká, ala a Kristo Yesu un alki/iitaán gídaabá inós an Aako, nee gídaabá atén a sagadiyuuserhúng as Yesu.
47004006	Asma Mungúdá' aa oo' gídaabá, “Gwa/ateema i gwa/aatiye' baraá giwtír wa ale,” inós gwa/ateemaawós gina gwa/atís baraá muneerén wa ale. Inós adoorí gana tleéhh, as atén xirfuú Mungú kuwa tsaahhaan, kudá' gawaá gitsee/aá Kristó i dirií', nee slám xu'utirí masók atén an geehhooeesaán dír múk hatlá' i alé.
47004007	Ala ateéká' daqaari'iimarí koomá', atén a adór xooslaadár tleei. Mungú adoorí gana tleéhh, as kaangwí iwa geehhouy gídaabá, /uuruuwí úr amór i dahhi a amooreneeká, ala a amór Mungú.
47004008	Atén bihhe sleémeero ti slahhe'eemiis, ala taa tsamemeeiiká, insareehhi a ara'araán, ala tam adoorihe a mune siaanaaká.
47004009	Atén ti gusiisín, ala taa tawó geexayká, nee slám atén ti muxún, ala taa tsu/iiká.
47004010	Umuúqo daqto atén gwa'arár Kristo an baraá slaqoorén ar gagariimaán, as masók slafíngw Kristo sleeme iwa geehhoouy ar baraá slaqoorén.
47004011	Baraá slafiingwrén sleémeerowo atén tin amór gwa'arár i hanmiis umuúqo daqto as Yesu, as masók slafiingós i geehhoouy ar baraá slaqoorén kuká' qatlá'.
47004012	Gawaá adoorihe gwa'ara i gadiyér tlehhít baraarén wa ale, ala slafiingw i gadiyér tlehhiit baraahúng wa ale.
47004013	Ala atén haratlintaao a koomaán. Gooi i kat gídaabá, “Aníng haratlintaao a koóm, gawaá adoorihe aníng a axweés.” Atén sleeme qeeruuduú kilá' oo haratlintaao u koomaán, gawaá adoorihe atén sleeme a axweesaán.
47004014	Asma atén a xuaán gídaabá Mungú, kudá' Aako Yesu gwa waasle/atis baraá múk aa qaátl wa ale, Mungúwí atén sleeme ti waasle/atis dinkwa nee Yesu, nee tiri hardahaas dír geeraawós i alé dinkwa nee kuungá'.
47004015	Asma muruuwí sleémeero in tleehharuumiit as kuungá', as gídaabá tsuuqaá Mungú iwa ak hardahiya' dír múk yaariír i alé. Nee gawaá adoorihe múk yaariír Mungú guri sluufimiis. Nee Mungú iri xirfuut.
47004016	Gawaá adoorihe atén a mune siaanaaká. Asma slaqoorén i hhitirumiitiyá', ala tam adoorihe atén ti /abeemaá i ki/imis baraá muneerene umuúqo deelooro.
47004017	Slahha'amaayeerén ka niina nee slám ar har qoomár niina. Ala gár ni hup diirene a xirfuú úr ló'wa ale oo baloó faakaaká.
47004018	Asma atén muruudá' gehhó' u ga/aawanaaká, ala muruú ta ga/aawaan a kudá' getlákw. Asma muruudá' gehhó' oo har qoomár niina kilós, ala kudá' getlákw alhhe'eesaywós i kaahh.
47005001	Asma atén a xuaán gídaabá heémaarén tí tawa hootaan baraaká' yaamuuwo, gídaabá a slaqoorén, bira hhitirút, atén do' u koomaán gawaá dooriwo, kudaádá' Mungú aa tleéhh. Do'wí a doó alhhe'eesay wásl, oo taa tleehhiiká ar dabaá muu.
47005002	Asma qoomaarír hamí atén tawa hootaan baraá slaqooká' wa ale, a /ifaán, asma slaqoorén kudá' gawaá doori i ló'wa ilatleeruusaán kiwa tsiitaan.
47005003	Ala bar slaqoorén kudá' uuntsuusaro kaa hhe'eés, atén daqaní ti ariiká tawa /aankwets.
47005004	Ala qoomaarí atén tawa baraá heémaarír slaqooká' wa hootaan, atén an /ifaán as huwarí iiloo ar ta gagariimaan. Asma slaqooká' qaren i sla'aanaaká kiwa duuxaan. Ala slaqoodá' /aben i sla'aán kiwa dahaasaan daanduú kudá' qarén wa ale, as gadaádár gwa'ara kawa gu/i nee slafiingw.
47005005	Mungú inós an kudá' atén taa amohhe'ees as tawa adoorír warqawaan, nee inós Qeeruuwós nguna atén i haniís tawa arhaáni.
47005006	Gawaá adoorihe atén deelo sleémeero haraxu'uti a koomaán, nee slám a xuaán gídaabá qoomaarí atén tawa hootaan baraá slaqooká' wa ale, atén dír Aakoowo a kahhaán.
47005007	Asma baraakae atén an hootaán ar haratlintaao, a gídaabaheeká muruuwí ugwa araán.
47005008	Atén haraxu'uti a ló'wa koomaán, nee gár ta sla'aan ló'wa ale a masók hotaangwí oo slaqoorén kuwa mawaan, tari hootaán dír Aakoowo.
47005009	Alaá tí sleémeerowo gár ta ak sla'aan a tidá' inós i slai kawa tleehhaan, atén dír ta hootaan tam a baraaká' yaamu laqaá gawaá doori.
47005010	Asma atén sleémeero gár tiwa hariím an sihhiitaán dír geerá Kristó i alé, as tiwa sakwasleemuuti nee inós, as masók umuúqo heewo kuwa bui ar tlehhemi'iiwós kudá' aa tlehhiít baraá slafiingós oo baraaká' yaamuuwo, barnaxes ki hho' laqaá ki tlakw.
47005011	Gawaá adoorihe atén Mungú un ilaiwawa/aán baraá muneerene umuúqo daqto. Gaarí an gár muu atén kus afa /asliimaan amór Mungú i alé. Mungú atén ti ló'wa xuu' adór atén tay diriiaan, nee slám aníng a haraxuú' gídaabá kuungá' sleeme baraá munerhunge atén taa tsahhé' gídaabá atén a múk adoomá.
47005012	A gídaabaheeká atén daxta tin malé xu'utisán dirhúng i alé. Ala gár ta sla'aan a kuungá' gaa kawa sleera' ar tir xirfayeemisa' as atén. Adoorí an sla'aán as kuungá' masók a /aymuú koondá' oo ta oa' dír mukdá' ti kilooín xirfayeemisa' as muruú tsee/a, ala oo baraá muneerooká.
47005013	Atén barnaxes aga slarhhamuutaán, ana slarhhamuutaán as Mungú. Laqaá barnaxes fuquraangw u koomaán, fuqurangwrén u koomaán as kuungá'.
47005014	Asma sla'aarír Kristo atén tin harakeemís, asma atén aga tsaahhaán gídaabá heé wák ina gwaá' as muu sleémeero, gawaá adoorihe muu sleémeero ina qaátl.
47005015	Nee slám inós ina gwaá' as daanduú muu sleémeero, as mukdá' slaáf matawa kumiít hotaango as inooín kilooín, ala ta hooti as kudaádá' aa gwaa' nee iri waasleé/ as inooín.
47005016	Gawaá adoorihe atén hee u tsatsahhaamaanaaká daxta ar adór slaqwa. Aáng atén Kristo una tsaahhaán ar adór slaqwa, ala tam adoorihe hamí u adoodár tsatsahhaamanaaká.
47005017	Gawaá adoorihe, hee bir baraá Kristó i dirii', inós a heé /abén. Tidá' qaren aa waaráhh, ga/aaweek, ar /aben naa hardát.
47005018	Ala muruuwí sleémeero amór i dahhi a amór Mungú. Inós atén tina haraki/ís nee inós ar loohír Kristo, nee gadiyér haraki/imis ngiri diirén i haniís.
47005019	Gídaabárós a tí, “Mungú muu guna haraki/ís nee inós ar baraá Kristo, as muu munguwa tlakweemaaín i harafaár. Nee slám axweesantá haraki/isa ngaa qaás baraá muneerén i alé.”
47005020	Gawaá adoorihe atén a ya/abuusér Kristo. Atén bar axweesaán, a adór Mungú in gurbu'ún ar afeerén. Gawaá adoorihe atén kuungá' nun firiimaán as daanduú Kristó wa ale gídaabá, kuungá' tundu haraki/isi nee Mungú.
47005021	Heedaádá' tlakweemaá xuaaká, Mungú heedaádá' guna tlakweema tleéhh as atén, as atén tiwa gan'amuú i harafaari dír geerá Munguhe ar loohír inós.
47006001	Atén a gadiyuusaán dinkwa nee Mungú. Gawaá adoorihe atén kuungá' nu gurbu'uumaán sleeme, gídaabá kuungá' tsuuqaá Mungú kudá' taa ilaoté' mi qwaareesara'.
47006002	Asma Mungú i kaahi, “Qoomaadár gurtleemuuwo aníng kuúng una iiár i qaás. Nee bál ba/amaro aníng kuúng una alee/iís.” Ga/aaweek, qoomár gurtleemu an hamí nee slám baalár ba/ama an laarí.
47006003	Baraá umuúqo gaaro atén hee u dukuutsmoó i qaasanaaká, as gadiyeérén makawa niqimís.
47006004	Ala baraá umuúqo gaaro atén tin laqaqamaán gídaabá atén a sagadiyuusér Mungú. Atén an qiqtliimaán ar qitluú yaariír baraá haleeleeamituuwo nee baraá slahha'amaaye nee tam baraá dae.
47006005	Atén taa muúx sleeme nee tiri tsegiít, nee tiri i hara tlatláy nee muu. Atén gadiyeét ana ló'wa tlehhiitaán, nee slám ana dalaa'aán, nee ana qwarkwár hootaán. Baraá muruuwí sleémeerowo atén ana qiqtliimaán.
47006006	Atén tin laqaqaamaán tawa sagadiyuusér Mungú ar adoodá' tara hootaán ar slafíngw hhohhó', nee ar xu'uti, nee ar qitla, nee hhooeema, nee ar Qeeruú hhoohhoó' kuwa koomaan, nee tam sla'aaridár ló'.
47006007	Nee slám tin laqaqaamaán tawa sagadiyuusér Mungú ar looeema kiwa alki/iitaan, nee ar /uuruú Mungú. Gan'amu an xooslaarén ar slaqwara' ar kawa ar slaqwaan, nee ar tiwa baqamiimaan.
47006008	Nee slám atén ti adoodár laqaqaamaán barnaxes muu ti xirfayeemiis, laqaá barnaxes ti murekeemiis, nee barnaxes ti muruú tlákw i káh, laqaá barnaxes a muruú hhó'. Atén tiwa xui nee muu, atén a al/aguuse, ala laatí atén a múk looeemaá káh.
47006009	Atén tiwa xui a múk xuawaslén, ala laatí atén a múk ta xua hhe'eesi nee muu sleémeero. Atén a adór múk aa qaatl, ala laatí atén a slafaán. Atén ti muxaaxín, ala ti tsu/iiká.
47006010	Atén ti gurhaamír i qamín, ala laatí atén a múk qwalalaá/ umuú deélooro. Atén a liitlakuuse, ala laatí atén múk yaariír ugwa daqaari'iitisaán. Atén a múk gaa wásl, ala laatí atén mura' sleémeero u koomaán.
47006011	Kuungá' múk Korinto, atén kuungá' nun i axweesaán ar axweesanoó /awák. Atén muneerén ka /awak dirhunge.
47006012	Atén afér muneerén aga gweeraán dirhúng i alé, ala kuungá' afér munerhúng aga tsegé' diirene.
47006013	Án daxta a axweés nee kuungá' adór baabá nee na/'iiwós, kuungá' afér munerhúng gweeraak sleeme diirén i alé, adoodár atén toorén ngira dirhúng i gweeraán.
47006014	Kuungá' mutunduwa altsegiít ingitír wák i alé dinkwa nee mukdá' aa haratlintii'iiká, as tawa gadiyusa' dinkwa nee inooín. Asma adoorí i ya/aandaaká. Asma gan'amu nee dee/aanu adór tir slaya' a adoomá? Slám gwa/ateema nee giwti adór tir slaya' a adoomá?
47006015	Nee slám Kristo nee Neetlaangw adór tir axweesani slaya' a adoomá? Laqaá heé aa haratlintii' nee kudá' aa haratlintii'iiká, gár tiwa slaya' a milá?
47006016	Slám Mungú nee munga'aá hatlá' awa murslaaqat, adór tir slalsay a adoomá? Asma atén an Doó Mungú kudá' slaáf. Asma Mungú ina oó', “Aníng a baraaín wa hoót, nee nay baraá tla/angw'ín wa hi'iimiít. Aníng tari Mungúín, nee inooín tari muk'eé'.”
47006017	Gawaá adoorihe Aako i kaahi, “Ti'iité' baraá tla/angw'ine, nee ti partle' dir'ine. Muruú slasla/arén muu kwatmiitara'. Daqaní án kuungá' nu ya/aám,
47006018	nee daqaní aníng tari Baabuúhúng, nee kuungá' tari daaqay'eé' nee dasueé'. Adoorí an adoodá' Aakoó Aleesleemusmoó mura' sleémeero aa oó'.”
47007001	Sla'aaruuser'eé', axweesantí sleémeero a toorén. Gawaá adoorihe, atén ti kilootén hhoohhooeesaán baraá umuúqo slasla/aruuwo oo gawaá slaqwa nee oo baraá qeeruuwo. Nee tawa hootaan ar slafíngw hhohhó' ló'wa ale, Mungú kuwa da'ayuumiitaan.
47007002	Kuungá' munerhúng haniisare' amoorén i alé. Atén tam heé wák ugwa gár tlaákw i tleehhaniiká. Atén heé taa qwaareesaán i kaahh, laqaá heé atén taa al/ayaán i kaahh as atén slaasláw kawa slawaan.
47007003	Aníng adoorí a kaahaaká as kuungá' nuwa sakwasleemuut. Asma án kuungá' naa qaroó ádbáw gídaabá kuungá' a baraá muneerén i dir'á'. Atén nee kuungá' a dinkwa baraá slafiingo nee tam baraá gwa'araaro.
47007004	Aníng a xurumiitaaká daandeemoohunge. Aníng ti ló'wa xirfayeemiís as kuungá'. Gawaá adoorihe aníng taa ló'wa gurkwa/ás, nee qwal/amayér ló'wa ur aga sláw baraá slahha'amaayeerén tí ta koomaana.
47007005	Tam qoomár atén niwa hardahaán yaamaá Makedoniár i aleeró, amohhooa aga slawaniiká. Ala atén slahha'amu una slawaán umuúqo bihheero. Tsee/awo gár dáw a gila, baraá muneerene gár dáw a dae.
47007006	Ala Mungú, kudá' múk aa haleeleeiit gu gurkwa/amís, inós atén tina gurkwa/ás as adoodá' Tito niwa hardáh.
47007007	Ala a as hardahamuuwós kiloseeká, ala tam gurkwa/amisuudá' inós aa dirhúng wa sláy. Asma inós iidíguuhúng nguna diirén i alki/iít gídaabá, kuungá' a ló'wa sla'á' aníng iwa aanda', nee slám adór kuungá' tar gurhaamutá', nee adór kuungá' aníng ir aleekal/aandá'. Gawaá adoorihe, aníng niri ló'wa qwalaá/.
47007008	Ala tam barwaádá' kuungá' naa gurhaamír ar eeri, ala aníng a gurhaamuutaaká as adoodá' ngiwa gooiím. Án geeraawo alók a gurhaamuút qoomár ngiwa ár gídaabá, barwár'eé' kuungá' naa gurhaamír ar eér, tam har qoomár niinawe.
47007009	Ala aníng hamí a qwalalaá/. Ala a as gurhaamirhungeeká. Ala gár nis qwalalaa/ a gídaabá, gurhaamirhúng tidá' hhu'u'uungw nguna húp baraá munerhunge. Asma gurhaamirhúng a adoodá' Mungú aa slaá'. Gawaá adoorihe slahha'amaayér kuungá' taa sleeré' i káhh as adoodá' atén taa tleehhaán.
47007010	Asma gurhaamír adoodá' Mungú aa slaá', gár i huwahup a hhu'u'ungwdá' ba/amár huwahuúw. Heé gurhaamír adór tí gaa slay, inós i ooiiká gídaabá aníng gurhaamirí geera alók ana slawiiká. Ala gurhaamír adoodá' yaamu i slaiya', gár i hup a gwa'ara.
47007011	Ga/aawaagáy, gurhaamirí Mungú naa slaá' adór Mungú ngira ar gadiyuús dirhunge. Asma gurhaamirí gár naa húp dirhunge a ilakaaharuú úr, nee tiwa ló'wa aleekal/aanda', nee slám muruú tlákw kuwa i buhhabuhha' nee kuwa da'ayuumita'. Nee slám kuungá' ana ló'wa slaé' aníng niwa hardah. Kuungá' ilakaaharu una ló'wa tlehhé', tam tlakweema ina sakwasleemuté'. Gawaá adoorihe baraá umuúqo gaaro kuungá' tin laqaandá' gídaabá, adór hho' aga tlehhé' baraá kaangwihe.
47007012	Gawaá adoorihe, aníng tam barwaádá' ngaa gooiimi, aga gooiimiiká as heedá' aa dakuus, laqaá aga gooiimiiká as heedá' taa sadakuús. Ala aníng ana gooiím as ngiwa laqaam dír geerá Munguhe adór kuungá' atén tir ló'wa sla'á'.
47007013	Gaarí an gár atén tisa gurkwa/amís. Ala a tí kiloseeká. Atén qwal/amaayér ur ana ló'wa slawaán, asma adoodá' Tito iwa qwalaá/. Asma kuungá' sleémeero Tito ngwa ló'wa gurkwa/asé' baraá muunaáwose.
47007014	Ala bar án kuungá' naa xirfayeés dír geeraawós wa ale, aníng taa mureekeesiiká. Asma axweesanayrén kudá' kuungá' nura xirfayeemisaán dír geerá Titó wa ale, aa geehhooúy gídaabá a axweesanoó ló', adoodá' axweesanaydá' sleémeero atén naa dirhúng i kaahaán adór tar ló' sleeme.
47007015	Kuungá' inós una ilaiwa/amér i tlehhé', nee una ilaoté' ar dae nee daaraxaay. Inós qoomár adoorí birngaa insláy, sla'aarirós dirhunge i ló'wa tlahhatláhh.
47007016	Aníng a qwalalaá/ asma aníng a insareehhír koomaaká daandeemoohunge baraá umuúqo gaaro.
47008001	Hháe, atén a sla'aán kuungá' kawa xua' gadiyeédá' taa tleéhh nee tsuuqaá Mungú dír múk Kríshaanáy oo baraá yaamaá Makedonia sleémeerowo.
47008002	Inooín kaa ló'wa iiara'ár ar slahha'amuudá' yaariír oo taa slasláy. Ala tam adoorihe qwal/uuín ina ló'wa tlaáhh, tam ohomér yaariir kari ló'wa duxún, ala tam inooín a narkuutér kilae.
47008003	Adoorí aníng a lamabu'uúm gídaabá inooín ohomeedá' kawa duxún, kaa duxuniká ar adoodá' aleesleemuuín kilós, ala kana ló'wa duxún ar adoodá' aleesleemuuín ba/a. Slám kana duxún ar sla'aarir'ín kilós.
47008004	Inooín atén tina harhheehhe'eemisiyé' nee tiri firiné' gídaabá, inooín sleeme qwal/uudá' ku slay oo alee/isaydá' kuwa haniisi dír múk hhohhó' oo Mungú i alé.
47008005	Inooín adoodá' taa tleéhh a adoodá' atén ta haraxuaniiká. Asma gár har geera a inooín tina kilooín haniisiyé' dír Mungú i alé, nee slám tiri haniisiyé' dirtén i alé ar adoodá' Mungú aa slaá'.
47008006	Tito inós an heé gadiyeérí gaa iimu/un. Gawaá adoorihe atén inós kuri harakeesaán, as inós iwa kumiiti gadiyeérihe, nee tlehhemuuwí oo sla'aari nguwa boo/eesi dirhunge.
47008007	Kuungá' a ló'wa daqaare baraá umuúqo gaaro, baraá haratlintaaooro, nee baraá axweesanaay, baraá xu'uti nee baraá ilakaaharu sleémeero, nee baraá sla'aarirhúng, tidá' atén tiwa sla'a'a. Gawaá adoorihe kuungá' laqaamaak adór kuungá' tar daqaare baraá ohomeesíng ta hanisa'a sleeme.
47008008	Aníng adoorí a kaahaaká as nuwa hara'ayiyiim. Ala aníng iidíguú múk hatlá' un káh, adór inooín ilakaaharu kura tlehhiít baraá alee/isaywihe. Iidíguuwí aníng una káh as sla'aarirhúng ngiwa tsaahh adór tar ar ló'.
47008009	Asma kuungá' gurtleemuú Aakoorén Yesu Kristo u xuá' gídaabá, inós geeraawo a daqaarmo, ala iri narkutmo tleehhiít as kuungá', as kuungá' tawa daqaari'ita' ar narkuuwós.
47008010	Gár án ni kah a tí, a tsiní dirhunge gadiyeérí kurkú /isá' taa iimu/uundé' kawa alhhe'esa' daxta. Kuungá' a múk aa giirin tleehhamooro, ala a baraá tleehhamo kiloseeká, ala tam a múk aa giirin sleeme tleehhamooro kawa sla'a'.
47008011	Gawaá adoorihe kuungá' daxta gár tunduwa hariím, a gadiyeérí taa iimu/uundé' an alhhe'eesá'. Ohomeerí alhhe'eesaak duxuungo ar adoodá' muruudá' ta koonda'.
47008012	Asma kuúng gaa barnaxes a slá' duuxaro, yaareema nee niinaweema a gaarooká. Mungú gár i slai a tidá' kuúng ta koon kawa hanis, a gídaabaheeká tidá' kuúng ta koondaaká.
47008013	Aníng adoorí a kaahaaká as inooín amohhooa ngiwa slaya', nee kuungá' slahha'amu kuwa sleera'. Ala masók mura' sleémeero i alqón.
47008014	Kuungá' qoomaarihe muruú yaariír u koondá'. Gawaá adoorihe a gár hariím kuungá' inooín kiwa alee/isa', kudá' baraá slahha'amaayér i diriiá'. Asma qoomarkaaro kuungá' wané a slahha'amaayér koondá', daqaní inooín bir muruú koná', inooín nu alee/iisiyá'. Gawaá adoorihe sleémeero tari qoondá'.
47008015	Adoorí an adoodá' Gooi i kat sleeme, gídaabá, “Heé muruú yaariír gwa burumbuur, inós muruuwós aa tlahhiiká, nee kudá' muruú niiná gwa burumbuur, inós gár gu wa /aaruur i káhh.”
47008016	Aníng Mungú un sluufimiís, kudá' Tito gwa muunuú i haniis oo kuungá' nuwa alee/iimisi adór atén wa ale.
47008017	Inós atén una firiimaán niwa amorhúng i hardahi, nee inós iri ya/án. Ala atén tam qoomár nguwa firiimaniikahe, inós inqo tawó daqeemuú slaa' kilós alé.
47008018	Hhiyaako sleeme ngun ya/aawaán dinkwa nee inós. Kwí an kudá' taa xirfayeés nee Kríshaanáy sleémeero, as gadiyeédá' i tlehhiiti ar Ya/abtór hho' ngiwa alki/iiti.
47008019	Ala a har tí kiloseeká, ala inós kuna tsawaár nee Kríshaanáy sleémeero as iwa aa'aá kay dinkwa nee atén, qoomár bar alee/isaywí oo sla'aari bur huuwaán, alee/isaywí atén ta sagadiyuusaan. Adoorí kana tleéhh as Aako iwa xirfuuti, nee as sla'aarirén niwa geehhoouur gídaabá adór alee/iimis kur sla'aán.
47008020	Adoorí atén gár kasa tleehhaán a axweesanoó muu un baqamiimaán gídaabá matawa oó', alee/isaywí úr ku amohhe'esiiká ar loohír hariím.
47008021	Gár atén ta sla'aan diirihe a adoodá' hhoo' an tleehhaán, ala a dír ilaá Mungú kiloseká, ala tam dír ilaá muu sleeme.
47008022	Hhiyoó hatlá' ngu malé ya/aawaán dinkwa nee inooín. Inós atén ngwa araán daqtá yaarire, kuri tsaahhaán gídaabá inós a heé ilakaahaár. Nee qoomaarihe ilakaaharuuwós aa ak ló'wa doogín, asma haraxu'utír ur ga kón dirhunge.
47008023	Gawaá daanduú Titowo án gár ni oo' a tí gídaabá inós a alee/isusmooeé' oo gadiyér tleéhh dinkwa nee aníng as kuungá'. Hhaeerén kudá' hatlá', inooín a múk tinda ya/aáw nee Kríshaanáy sleémeero, nee Kristo xirif gu sláy as inooín.
47008024	Gawaá adoorihe múk Kríshaanáy daxta ngi ar, adór kuungá' inooín kir ló'wa sla'á'. Nee ngiwa tsaahhiya' sleeme gídaabá adoodá' atén naa ooaán a ar ló', qoomár kuungá' nuwa xirfayeemisaán geeraaín wa ale.
47009001	Geeraawo a gár hariimaaká barwá ngiwa gooiim amorhúng i alé as daanduú ohomeedá' ta haniisi tawa alee/isoó múk hhohhó' oo Mungú.
47009002	Asma aníng a xuú' adór kuungá' muuná kur koondá' oo alee/isaywí kuwa hanisa'. Slám án kuungá' nuna xirfayeés dír geerá múk yaamaá Makedoniár i alé gawaá kaangwihe, niwa oó' gídaabá, “Múk Akaya tina amohhe'eés alee/isaay haniisaro iimír kurkú /isá'.” Muunuúhúng kwisíng múk yaariír baraaine gaa ilakaaharuú i qaás.
47009003	Ala án hamí hhaeeká' ngin ya/aáw as axweesanayrén kudá' atén kuungá' nuwa xirfayeemiisaán gawaá kaangwihe, miwa axweesanoó tawo tleehhiít, ala masók a kuungá' tina amohhe'esé' adoodá' kara kaahaán.
47009004	Asma múk Makedonia barnaxes naa al hardahaán nee aníng, kari ár gídaabá kuungá' aga hhe'eesi'iiká, atén daqaní aga muruutaán as adoodá' kuungá' nuwa haraxuaán. Ala mureerí a tooín kiloseká, ala tam kuungá' sleeme.
47009005	Gawaá adoorihe aníng ana ár gídaabá, a gár gídaabár koom hhaeeká' ngiwa firiim iwa giirina' hardahamu amorhunge, as alee/isaywí kuwa amohhe'esa', kudá' kuungá' naa qaroó al'axwesé' gídaabá u hanisá'. Asma alee/isayhúng barnaxes ngwa qaroó amohhe'esé' qoomár án binda hardáh, gár i laqaqaan a gídaabá kuungá' kiloohúng ana slaé' kawa hanisa', nee gídaabaheeká an hanimisá' ar qahaangw.
47009006	Kuungá' adoorí inslawaak gídaabá, “Heé dahaasíngw niiná qamiím, inós bu'úngw i slay sleeme ku niiná. Nee heé dahaasíngw yaariír qamiím, inós bu'úngw i slay sleeme ku úr.”
47009007	Umuúqo heewo gár kuwa hariím a inós kilós gan aldaakw baraá muunaáwós i alé gídaabá gár i haniisi a milá. Daqaní gadá' ngi haniisi ar sla'aarirós ar kilá', ala ar /uurutisarooká. Asma heé hanmiís ar qwal/amaaye, inós ku slaa' nee Mungú.
47009008	Nee Mungú i aleesleemuú kón oo kuungá' nuwa tsuuqi ar yaareema ar umuúqo loohiro. Adoorí gan tleehh as kuungá' umuúqo deeloro nee baraá umuúqo loohiro masók mura' sleémeero u koondá', kudá' ta sla'a' baraá slafingwhunge. Nee slám a muruudá' kuungá' ta sla'a' kiloseeká, ala dirhunge in tlaahh, as kuungá' kawa aleesleera' umuúqo gadiyér hho' kawa alee/isa'.
47009009	Asma Gooi i kat, “Inós gaa tawó qasmiís, gari liitlakuusér i hanmiís. Hhooeemaawós i hootiyá' ay alhhe'eesay wasle.”
47009010	Mungú kudá' dahaasiingw gu hanmiís dír dahaasusmo, nee oo mikaáte ga hanmiís as /ayma, inós dahaasiingw ngu amorhúng i haniis, nee balangwdá' guri ureemiis. Slám inós bu'uungw guri dook as daqaní kuungá' kawa aleesleera' múk hatlá' kuwa alee/iimisa' ar bu'ungwdá'.
47009011	Mungú kuungá' nu daqaari'iitis, as kuungá' kawa aleesleera' ar yaariir kawa duxa' ar baraá umuúqo loohiro. Gawaá adoorihe múk yaariír Mungú guri sluufimiis as gadiyeérí taa tleehhaán.
47009012	Asma gadiyeérí ta tlehhiitaan gár i huwahup a tí kiloseeká, gídaabá múk Mungú kudá' baraá slahha'amaayér i dirií' alee/isaay gwa sláy. Ala gár i huwahup a tí sleeme, gídaabá múk yaariír Mungú gu sluufimiis as alee/isaywí.
47009013	Alee/isaywí gár i laqaqan a haratlintaaorhúng. Nee inooín Mungú ngun sluufimisiyá' as haratlintaaorhúng. Asma haratlintaaoorí a gídaabaheeká Ya/abtór Kristo an tawó katá', ala ana iialooeemisé' sleeme. Asma muruudá' ta koonda' una hanimisé' ar yaareema dir'ín i alé tam dír muu sleémeero.
47009014	Gawaá adoorihe inooín tsuuqaá Mungú awa waa/oo/amór koomá' ki tsaahh, kudá' naa amorhúng i haniís, nee kuungá' tunduri aleefiriirín nee tunduri ló'wa slaá'.
47009015	Mungú i xirfuuti asma tsuuqaawós kuká'. Nee tsuuqaawós ki ló'wa ur tam ki aleeslayká alki/ituuwo.
47010001	Ánuú Paulo kuungá' nun harhheehhe'eemiís, ar tsatsaa'areema nee ar hhooeema ar adoodár Kristo. Kuungá' a kata' gídaabá, aníng a heé da'ayusmo qoomár aníng bar dír geeraahúng i dirií', ala aníng a heé xaraásl qoomár án bir ti saáw dirhunge.
47010002	Aníng kuungá' nu firiím gídaabá, aníng mi harakeesara' xarasleemaeé' ngiwa laqaam qoomár binda amorhúng i hardáh. Asma aníng a xuú' gídaabá xarasleema i aleesláw dír mukdá' kaaha gídaabá, atén adór ta tleehhitaan a adór múk Munguheeká.
47010003	Ar ló', atén a muu oo baraaká' yaamu, ala atén a slaqwanaaká adór slaqwarár múk baraaká' yaamu.
47010004	Xooslaadár slaqwara ar atén tar slaqwaan a tidár múk baraaká' yaamuuwooká, ala a xooslaadár slaqwara ar Mungú, tidár /uuruú koom. Xooslaarí an tidár koo/idár /uuruú koom ar gixsa kar fee/aan. Gár atén ta fee/itaan a axweesanayduú lama, kudá' Mungú tlaampa'aamiís.
47010005	Nee slám gár atén ta fee/itaan a umuúqo inslawaywo, kudá' iil/aám, oo daara/ángw koóm, oo taa tleéhh as hee iidíguú Mungú munguwa xuú'. Atén umuúqo inslawaywo un ohiimaán, nee kuwa iialooetisaan dír Kristo i alé.
47010006	Nee kuungá' bar aga hhe'esé' iialooémisuuwo, atén daqaní a ya/aamaán umuúqo tlehhemuudá' iialooemis wásl kuwa sakwasleemuutaan.
47010007	Kuungá' muruudá' oo dír geeraahúng i dirií' na ga/aawaak. Xáy, hee i deéro oo ti haraxuú' gídaabá inós a heé Kristo? Bir deer, adoosíng i qoón. Ala inós gár kuwa hariím a kaangwí nguwa aldakw gídaabá, atén sleeme a múk Kristo adór inós wa ale.
47010008	Asma aníng adoorí a murér wa ara'araaká gídaabá. Aníng dooqa aga harwaaraáhh tiwa kilooeé' xirfayeemiis, as aleesleemuudá' tinda haniís nee Aako. Ala aleesleemuuwí una sláw as kuungá' nuwa kwa/amis, a gídaabaheeká as nuwa fe/iit.
47010009	Kuungá' ma ooara' gídaabá, aníng gár ni slaa' a kuungá' nuwa dae tlaaq ar barwaduueé'.
47010010	Asma kuungá' daqtakaaro laqaá a kata' gídaabá, “Paulo baraá barwaduuwose a heé xaraásl nee oo /uuruú koóm. Ala inós bar i dinkwa nee atén, inós a heé da'ayusmo, nee slám axweesantós gár i koon i káhh.”
47010011	Heé adoorír axweés ngi xui gídaabá, kangwdá' ni gooiim baraá barwaduueene, aníng qoomár birti saáw dirhunge, an kangwdá' ni tleehh barnaxes naa hardáh amorhúng i alé.
47010012	Atén a qiitlanaaká tiwa alqoomeesaan nee mukwí ti kilooín xirfayeemiís, laqaá tiwa amor'ín i harafaaraan. Inooín a daktana, asma ti kilooín alqoomeemesiyá' ar har qoomay'ín kilooín, nee ti kilooín slaqamisiyá' ar slaqsay'ín oo kilá'.
47010013	Ala atén birti kilootén xirfayeemisaán, xirfuurén i harki/isoó kón. Harki/isaydá' Mungú guna qaás as gadiyeérén, nee kuungá' a baraá harki/isaydá' i dir'á'.
47010014	Asma atén a múk aa giirin hardahamuú dirhunge, as Ya/abtór hho' ar Kristo ngiwa alki/ituú awaán. Gawaá adoorihe qoomár atén barnaxes ti xirfayeemisaán as kuungá', a gídaabaheeká atén harki/isayrén una wa waarahhaán.
47010015	A hariímareneká atén tiwa xirfayeemisaan daanduú gadiyér múk hatlá' aa tlehhiít didár tsee/aá harki/isayrene. Ala gár atén ta haraxuaan a gídaabá, haratlintaaorhúng bira ureér, atén daqaní pa/aangw u slawaán oo gadiyér ak ur kawa tleehhaan dirhúng wa ale, baraá harki/isaydá' Mungú naa atén i qaás.
47010016	Daqaní atén Ya/abtór hho' alki/ituuwo a aleeslawaán baraá yaamaá ak saawe ta koohunge. Ala a dahaanaaká baraá yaamaá heé hatlá' gadiyeét ngiwa iimu/ún, as atén mitiwa xirfayeemisaán as gadiyér taa tleéhh nee heé hatlá'.
47010017	Gooi i kat, “Heé ti xirfayeemiís, a inós ti xirfayeemisi as Aako.”
47010018	Asma heé ti kilós xirfayeemiís, inós ku ya/anká nee Aako, ala heé ta ya/an a kudá' Aako aa xirfayeés.
47011001	Aníng qoomár bar dakti'iimar'eé' káh, alók geera án kuungá' in sa qiqtliindá'. Ar ló', án kuungá' i tsubír sa qiqtliindá'.
47011002	Aníng gura' iga óh as kuungá'. Guruuwí aníng iga oh, amór i dahhi a amór Mungú. Asma kuungá' a adór /amatlito'ór hhoohhoo' ar taa kwatiitiiká. Aníng al'axweesani aga haniís, /amatlito'oorí ngiwa haniis dír hhawaatuú wák. Nee hhawaatuuwí an Kristo.
47011003	Aníng a da'ayumiít gídaabá kuungá' tundu al/aay baraá inslawayhunge, tam kuungá' sla'aarirhúng tidá' ur ar hhoohhoo' ar Kristo kuwa sla'a' kari geexeerá', adoodár dayshimooduú al/aymusmo aáng Efa ngira al/aáy.
47011004	Asma kuungá' umuúqo heewo oo naa hardah amorhúng un sa qiqtliindá', kudá' iidíguú Yesú hatlá' gu alki/iít. Yesudá' inooín ta alki/iiti a kudá' atén taa alki/itaniiká. Slám kuungá' qeeruú hatlá' u ya/a/aandá'. Inós a Qeeruudá' hhoohhooeeká oo kuungá' taa ilaoté'. Nee slám kuungá' Ya/abtór hho' ar hatlá' an ilaoohiindá'. Ya/abtoorí a tidá' atén naa alki/itaniiká dirhúng i alé.
47011005	Án ngi slaá' ya/abuuserhúng tidá' ló'wa uren gár aníng iwa ba/ i káhh.
47011006	Ala tam aníng axweesani alki/ituuwo tam a xuaakahe, ala iidíguudá' aníng ni axwees u xuú'. Gaarí atén nga gwa/atisaán dirhunge umuúqo daqto nee ar umuúqo loohiro.
47011007	Qoomár aníng Ya/abtór hho' ar Mungú ngiwa alki/iít dirhunge, gár aníng naa ilaóh dirhúng wa ale i káhh, aníng tina niinaweés as kuungá' tawa múk urén tleehhita'. Aníng ana dakuúsi as adoorí naa tleéhh?
47011008	Qoomár aníng gadiyeét ngiwa tleéhh tla/angwhúng wa ale, aníng tina qáy nee Kríshaanoó dimbadimbé oo yaamaá hatlá'. Adoorí naa tleéhh a gídaabáhe aníng inooín ina malguús?
47011009	Qoomár aníng niwa amorhúng i dirii', gár iwa /aaruúr bir deer, aníng heé naa daawitimís dirhunge i kaahh. Asma hhaeedá' Makedoniár dahhá', muruudá'sleémeero aníng naa slaá' nguna huwiyé'. Aníng ilakaaharu una ló'wa tleéhh as aníng kuungá' munduwa diitsakwár ar áw. Nee slám aníng an adoodár kumaamiít.
47011010	Adoodár looeemaá Kristo ir baraaeé' i dirii'iya', xirfuuwí ku baloó hingeesiiká dir'eene baraá yaamaá Akaya sleémeerowo.
47011011	Asma milá gár adoorí án ngis kah? A gídaabáhe aníng kuungá' nun sla'aaká? Aasla'áy. Mungú ga xuu' adór aníng kuungá' nur slaa'.
47011012	Ala aníng a kumiít adoorí ngiwa tlehhiit, as masók mukduú hatlá' pa/aangw munguwa sláy, oo tiwa kilooín xirfayeemisiya' gídaabá, “Atén gadiyér Mungú an tlehhiitaán adoodár inooín wa ale.”
47011013	Asma múk adoorí a ya/abuusér loeeká, ala a ya/abuusér lama. Inooín a múk gadiyér tleéhh ar al/ayma, nee slám inooín kilooín tin slaqsoó ya'abuusér Kristó tlehhiitiyá'.
47011014	Ala a gár waa/oo/amoorooká. Asma tam Neetlaangw inósuú kilá' tin warqeemiis tawa slaqsoó malaykamoó qwa/ateema.
47011015	Gawaá adoorihe a gár waa/oo/amoorooká sleeme sagadiyuuseerós tiwa warqeemis tawa adór sagadiyuusér gan'amu. Ala alhhe'eesaywo inooín sakwasleema kan sláy, tidá' hariím as gadiyér'ín wa ale.
47011016	Aníng kuungá' nu malé firiím gídaabá, kuungá' ma kaahara' aníng a daktani. Ala adoosíng bar katá', aníng ya/aamaré' tawa daktani, as pa/aangw nguwa slaw tiwa kilooeé' xirfayees gár niinawe.
47011017	Asma gaarí án ni kah i amór Aakoó dahhká, ala xirfayeemisuueé' kwí aníng tiwa kilooeé' xirfayeemiis, un tlehhiít adór daktantá wa ale.
47011018	Asma múk yaariír i deer oo ti kilooín xirfayeemiís as muruú baraaká' yaamu, ala tam aníng sleeme tin adoodár xirfayeemiís.
47011019	Asma kuungá' a ló'wa sla'á' daktana kawa sa qiqtliinda', kuungaásingá' ló'wa sagalooár koomá'.
47011020	Kuungá' a qiqtliindá' hee kuungá' burnaa lawaale tleéhh, laqaá hee bira daqaari'iít ar daqaari'iimarhúng, laqaá hee bur naa ohín, nee laqaá hee bur naa waaqaqaá', nee laqaá hee bur naa tlaaqarma' muúx.
47011021	Aníng adoorí an káh ar mure, asma atén qoomár tawa amorhúng i diriiaan, adoorí tlehhmuuwo aga qiitlaniiká. Aníng daxta an oo' adór daktantá wa ale gídaabá, Hee bir deer oo qiítl oo ti kilós xirfayeemiís gawaá umuúqo gaaro, aníng sleeme a qiítl tiwa xirfayees.
47011022	Inooín a múk Ebraniáro? Tam aníng sleeme. Inooín a múk Israelíwo? Tam aníng sleeme. Inooín a xwaylár Abrahamúwo? Tam aníng sleeme.
47011023	Inooín a sagadiyuusér Kristówo? Aníng daxta an axweés adór daktantá wa ale, aníng a sagadiyusmoó Kristo oo ak hhoó' ta inooine. Aníng gadiyeét ana ak tleéhh ta inooine. Aníng tina tsegiít daqtá yaarire ta inooine. Nee slám aníng tina ak muúx ta inooine. Aníng afkwá gwa'ara ngun wa kikií/ daqtá yaarire ta inooine.
47011024	Tina muúx sagaáwa kooán wa ale nee múk Yahudi, qaway mibeeri tám nee gwaleél umuúqo muxtaaro.
47011025	Tina muúx sagaáwa tám wa ale nee múk Rumi, ar hhara, nee tina tlaquút ar tlaa/e sagaáwa wake. Sagaáwa tám miringamoa ina qeqtín baraá tlawto. Looarka wake aníng ana hoót baraá ma'áy wa ale, xweera nee tlaatla/aango.
47011026	Baraá aaiieé' awa yaarire tsaxwaá yaariir in wa /akumaamiít, tsaxwaá yau, nee tsaxwaá malguuseb, tsaxwa as múk xooror'eé', nee as múk xoordaá hatlá' sleeme, tsaxwaá baraá gixsadu nee tsaxwaá baraá darma, tsaxwaá baraá tlawi, tsaxwa as mukdá' káh gídaabá a hhae, ala laatí inooín a hhaeewooká.
47011027	Aníng aga daawimaamiít as gadiyér yaariir. Daqtá yaarire ana dalaá', nee slám ana slahhahhaá' as qwari nee waxe. Daqtá yaarire muruú /ayma ugwa slawiiká, ana slahhahhaá' as tsaaqwa nee /aankwets.
47011028	Tí sleémeero bar mawaana, huwár hatlá' ar ni koom i deer umuúqo daqto as daanduú Kríshaanáy sleémeero.
47011029	Asma heeko bur ku daqaatlaákw baraá haratlintaaoorose, aníng sleeme ti daqaatlaákw. Laqaá barnaxes kookoo aa huú' baraá tlakweemaá i alé, aníng a ló'wa gurhaamuút.
47011030	Aníng barnaxes gár tiwa hariím, a tin xirfayeés, aníng tin xirfayeés as daqaatlakwer'eé'.
47011031	Mungú, Baabuú Aako Yesu, kudá' xiríf ay alhhe'eesay wasle, inós ga xuu' gídaabá aníng lama a kaahaaká.
47011032	Qoomár aníng niwa baraá gixsár Dameski, ga/aawusmoó waawutmo Areta inós gixsár Dameski gana xún as án tiwa oohi.
47011033	Ala aníng tiri aweeriís ar lakwaanti ar pa/ángw baraá koo/ír gixsár ar alé, gawaá adoorihe niri ba/ám baraá dabaawose.
47012001	Aníng gár tiwa hariím tin kilooeé' xirfayeemiís, tam adoorí gár i bu' i kahha. Ala daxta aníng a kumiít axweesanto iidíguú iigu'utu nee geehhooeemisuuduú Aako naa aníng i laqán.
47012002	Aníng heeko wák u xuú' oo baraá Kristo. Kureeraá mibá nee tsiyáhh naa waarahhiyé' heewí kuna ar tláy gawaá doori ay baraá dooraá tám. (Inós qoomaadae tim slaqwtá kón, aníng a xuaaká, laqaá tim slaqwtá konká, aníng a xuaaká, Mungú ga xuu'.)
47012003	Aníng heewí u xuú'. (Ala inós tim slaqwtá kón, laqaá tim slaqwtá konká, aníng a xuaaká, Mungú ga xuu'.)
47012004	Aníng a xuú' adór inós kura ar tláy ay didá' amohhoo'. Axweesanoó ooaro ta aleeslayká guri axamiís, axweesanaydá' tawa ya/anká hee nguwa axweesi.
47012005	Daanduú heewihe aníng ti xirfayeemiís, ala aníng ti kilooeé' xirfayeemisaaká, ala aqo har daqaatlakwer'eé' kilós.
47012006	Ala aníng tam ti kilooeé' xirfayeemisa, a gídaabaheeká aníng a adór daktani, asma gár aníng ni oo' a ar ló'. Ala aníng ti máw kilooeé' xirfayeemisuuwo, as hee miwa oó' gídaabá aníng ti ak úr ta adoodá' i ara'ari, nee i axamiisi dir'eene.
47012007	Geehhoeemisuudá' urén oo tinda aníng i haniís i ló'wa waa/oo/amór kón. Gawaá adoorihe laqaymo kunguna gawaá slaqwte'eé' dahaás, as aníng mawa daar/uút as daanduú geehhoeemisuudá'. Laqaymoowí naa sláw a malaykamoó Neetlaangw, oo tinda ya/aáw as aníng iwa tlaaqarmo slahhi, as aníng mawa daara/uút.
47012008	Gawaá daanduú gaarihe aníng Aako una firiím sagaáwa tám wa ale, as gaarí iwa qutl dir'eene.
47012009	Ala Aako iri báy, “/Uuruueé' i bu'uut diroge. Asma /uuruueé' ku ak úr, kuúng burtu daqaatlaákw.” Gawaá adoorihe aníng tin xirfayeemiís ar qwal/uú yaariír as daqaatlakwer'eé', as /uuruú Kristo iwa baraaeé' wa hooti.
47012010	Gawaá adoorihe aníng a qwalaá/ aníng barnaxes ti daqaatlaákw, laqaá tam ti muruú tlákw i tlehhiít, laqaá tam a daawimiít, laqaá tam ti gusiisín, nee laqaá tam ti slahhe'eemiís as Kristo. Asma aníng barnaxes ti daqaatlaákw, daqaní aníng a /uuruú koóm.
47012011	Aníng niwa adoorír axweés a adór daktani. Ala kuungá' aníng ina harakesé'. A hariímarhúng geeraawo aníng iwa xirfayeemisa'. Asma aníng tam a gaarookahe, ala gár aníng iga wa /aaruur i káhh ta ya/abuuserhúng tidá' urene.
47012012	Qoomár aníng gadiyeét ngiwa tleéhh tla/angwhúng wa ale, tlehhemi'iidá' sleémeero ina tleéhh ar qiqtliingw, kudá' aníng i laqaqaamá' gídaabá aníng a ya/abusmo. Layadu ina tleéhh, nee tlehhema'aá waa/oo/amór koomá', nee tlehhema'aá aleesleemuú laqaaqamá'.
47012013	Gár dirhunge aníng naa /itiím i káhh, baraá tidá' naa haniís dír múk Kríshaanáy oo yaamaá hatlae. Ala aqo har tí kilós gídaabá kuungá' naa huwár ar awiiká. Án gurtlawaaré' as nuwa sadakuús adoorír alé.
47012014	Qaytsité', gaarí a sagaáwa tám aníng niwa daqeemuú slaa' amorhúng i alé. Nee án kuungá' nu huwár ar awaaká. Asma aníng gár ni leelehhiit a muruuhungeeká, ala a kuungá'. Asma a hariímarooká na/'ii mura' nguwa burumburina' as xwaylité, ala a xwaylité mura' gun burumburiín as na/'ii.
47012015	Aníng barte'eene a qwalaá/ muruueé' sleémeero nguwa haniis, nee slám ánuú kilá' tiwa haniis as munerhúng. Xáy, kuungá' sla'aarirhúng i /aaruúra dir'eene, as adoorí án kuungá' nuwa ak ló'wa slaa'?
47012016	Ala kuungá' a kata' gídaabá, “Ar ló', kuúng taa huwár ar eeriiká. Ala as kuúng tawa al/aymusmo, kuúng atén taa al/ák ar lamtók.”
47012017	Ahaá, garhúng ar aníng naa sláw iqo deéro dír dabaá mukdá' aníng naa amorhúng i ya/aawi?
47012018	Aníng Tito una firiím niwa amorhúng i daqay, nee hhiyaaduú hatlá' una ya/aáw dinkwa nee inós. Xáy, Tito gár dirhunge aa sláy i deéro? Qeeruú hhoohhoó' kudá' aníng i geeraharahaár, a kudá' inós sleeme gu geeraharahaáraáke? Nee slám hotaangós a adór kwe'eeneekáhe?
47012019	Án ngi slaá' qoomaarí sleémeero kuungá' a kata' gídaabá atén gár tas adoorír axweesaan a atén tin kilootén aleekal/aamaán dír geeraahunge, aasla'áy, a adoosingeeká. Tí ta axweesaan, an axweesaán ar baraá Kristo, dír geerá Mungú wa ale. Ala sla'aaruuser'eé', tí sleémeero ana axweesaán as kuungá' tunduwa tleehhi.
47012020	Asma aníng gár ni da'ayumiit a tí gídaabá, án binda hardáh amorhúng i alé, án kuungá' adoodá' nur slaa' dooqa nu adoodá' i awaaká. Nee slám a da'ayumiít gídaabá kuungá' aníng i aandá' ar adoodá' kuungá' ta sla'a'aaká. A da'ayumiít gídaabá dooqa án kuungá' dír ni aw a baraá gila, nee gur'ee nuwa ohiin, nee xaraasleema, fola, tloqomis, kaantiingw, daara/aangw nee tlaahhi.
47012021	Aníng a da'ayumiít gídaabá aníng binda malé hardáh amorhúng i alé, Mungúeé' aníng i malé mureekees dirhunge, nee aníng niri gurhaamuút as múk yaariír oo aa hhu'u'unká tam ay hamí, kudá' tlakweema gaa tlehhiit iimír qoomaadá', tari kumiít baraá slasla/aruuine, nee baraá tsaatu'uumaro nee tam baraá fuqti'ín tidá' taa tlehhiiti.
47013001	Daxta gaarí a sagaáwa tám niwa amorhúng i hardah. Gooi i kat gídaabá, “Ar afér lamabu'uusér tsár laqaá tám umuúqo sakwasleemaro ka tsaat.”
47013002	Án kuungá' nuna gurbuú' qoomár niwa amorhúng i dirii' sagaáwa tsare. Nee slám hamí án kuungá' nun malé gurbuú' dír án nira amorhúng i hardahiiká. Aníng mukdá' tlakweema gaa tleehh qoomaadae, nee múk hatlá' sleeme, un gurbuú' gídaabá aníng binda malé hardáh, án kuungá' nu gurtlawaaká.
47013003	Asma kuungá' gár ta leelehhita' a layár ga laqaqaam gídaabá Kristo i axwees ar aníng. Kuungá' aqo aandá' gídaabá inós ku daqatlaakweeká qoomár bundu sakwasleemuut, ala /uuruuwós gun laqán dirhunge.
47013004	Ar ló' inós kuna kikií' gawaá msalaábár i alé as daqaatlakwe, ala inós i slaaf ar /uuruú Mungú. Adoorí an adór atén tay diriiaan sleeme. Atén ti daqeetlákw adoodár inós wa ale, ala a hootaán dinkwa nee inós ar /uuruú Mungú. Adoorí kuungá' aqo aandá'.
47013005	Kuungá' ti kiloohúng aldakute', xáy, a baraá haratlintaaór i dir'á'a? Kuungá' ti kiloohúng iiade', laqaá kuungá' a tsahha'aakáhe gídaabá Yesu Kristo i baraahúng i dirii'? Ala bir kaahh, daqaní a gídaabá kuungá' tunda sií'.
47013006	Ala aníng a haraxuú', kuungá' kawa tsahha' gídaabá atén taa sii'iiká.
47013007	Atén Mungú un firiirimaán gídaabá kuungá' masók gár tlaakw an tlehha'aaká. Atén a adoorír firiirimanaaká, as múk hatlá' ngiwa tsaahhi gídaabá atén aga waarahhaán. Gár atén ta firiirimaan a tí gídaabá, kuungá' masók tidá' hhoo' an tlehhitá', ala tam atén taa ari gídaabá aga waarahhaniiká.
47013008	Asma atén a aleeslawaanaaká looeema kiwa tlaampa'aamisaan, ala atén gár tiwa hariím a tidá' nee looeema ti slaslaawá' an tlehhiitaán.
47013009	Asma kuungá' bar /uuru u koondá', dirtene a qwala/ tam atén ti daqeetlakwene. Gár atén ta firiirimaan a tí gídaabá, kuungá' masók a múk ganaá' tleehhitá'.
47013010	Gaarí an gár aníng tí ngisa gooiím, dír aníng nira hardahiiká amorhúng i alé, as aníng qoomár binda hardáh munduwa i buúhh, slám aleesleemuudá' Aako naa aníng i haniís muwa ar gadiyuús. Aleesleemuudá' aníng una sláw kuungá' nuwa kwa/amis, a gídaabaheeká kuungá' nuwa fe/iit.
47013011	Hám daxta, hhaee'eé', aláhhooá' ngi geexáw. Kumiité' baraá gan'amuuwo. Gurbu'uungw ya/aa/amaak. Ti axweesani axamise'. Hooté' ar wayda. Nee Mungúduú sla'aari nee oo wayduú hanmaamiís i dinkwa nee kuungá'.
47013012	Kuungá' ti intsihhiimise' ar ma'amisuuduú hhohhó', adoodá' múk hhohhó' oo Mungú i tlehhahhiti.
47013013	Múk hhohhó' oo Mungú sleémeero kuungá' nu intsihhiimiis.
48001001	Ánuú Paulo barwaári ngina gooiím. Aníng a ya/abusmo. Aníng múk iga ya/aaw i kaahh, laqaá heé iga ya/abusmo tleehh i kaahh. Ala án heé iga ya/abusmo tleehh a Yesu Kristo inósuú kilá'. Slám nee Mungú Baabá, kudá' Yesu Kristo ngwa waaslee/atis baraá múk aa qaátl wa ale.
48001002	Aníng nee hhae sleémeero kudá' diirí diriiá' barwaárí ngina gooiimaán dír múk Kríshaanáy sleémeero oo baraá yaamaá Galatia.
48001003	Mungú Baabá nee Aakoorén Yesu Kristo kuungá' nu tsuuqi nee nu waydí haniisi.
48001004	Aakoorén Yesu Kristo adoodá' Mungú Baabá aa slaá' gana tleéhh, tiri haniís as daanduú tlakweemaarén, as atén tiwa ba/amisi baraá yaamuuká' tlaakwe awa de'emuuká'.
48001005	Inós i xirfuuti ay alhhe'eesay wasle. Amin.
48001006	Aníng a ló'wa waa/oo/amiím as kuungá'. Asma kuungá' Mungú ugwa geexeeré' ar gaanslaay, kudá' kuungá' naa ateet as gurtleemuú Kristo, nee kuungá' ya/abtór hho' ar hatlá' kari i warqeeré'.
48001007	Ala ya/abtór hho' ar hatlá' i káhh. Mukko oo kuungá' nu daawiitimiís i deer, oo Ya/abtór hho' ar Kristo ga warqeemiís.
48001008	Ala bar atén laqaá tam malaykamoó gawaá dooraá daáhh barnaxes ya/abtór hho' ar hatlá' nga alki/iít, ar nee tidá' atén naa alki/iitaán ti slaslaawa'aaká, inós ku lu'usi nee Mungú.
48001009	Adoorí ngina ooaán, nee ala hám ngin malé inkii/aán gídaabá, umuúqo heewo oo ya/abtór hho' ar hatlá' ngaa alki/iit, ar nee tidá' kuungá' taa ilaoté' ti slaslaawa'aaká, inós ku lu'usi nee Mungú.
48001010	Kuungá' ka xua', aníng axweesanaywí un axweésa, as muu aníng iwa ya/an? Laqaá a gídaabáhe gár ni leelehhiit a Mungú aníng in ya/án? Kuungá' ka xua' aníng gár ni leelehhiit a sla'atisár múko? Án barnaxes tam hamí a kumiít muu nguwa sla'atimis, daqaní aníng a sagadiyusmoó Kristowooká.
48001011	Hhaee'eé', aníng gár ni xu'utisár wa slaa' dirhúng i aleeró a tí, gídaabá, Ya/abtoodá' hho' naa dirhúng i alki/iít a gár hee aa iimu/uniká.
48001012	Slám aníng ngaa ilaoohiiká dír heé wa ale, nee án heé iga intsaahhatis daanduú Ya/abtoorihe i kaahh. Ala a Yesu Kristo ngina aníng i geehhooutís.
48001013	Kuungá' iidíguueé' u xuá', adór nira hoót qoomaadá' án tawa heé diinír Yahudi. Aníng múk Kríshaanáy una ló'wa gusiisiím, tam gurtleemu ugwa koomiiká. Ilakaaharu una tleéhh as ngiwa qwaareesár wa slaa'.
48001014	Aníng niri kumiít baraá diinír Yahudiro ta múk yaariír ba/a baraá qartadár tlahhay'eene. Aníng ilakaaharu una tleéhh ló'wa ale asma unuudá' baabi'iirén.
48001015	Ala Mungú aníng ina tsawaár iimír aníng tiwa laqwaaliiká, iri ateét as gurtleemuuwós, as aníng inós nguwa sagadiyuus.
48001016	Qoomaadá' inós aa qaás iwa bó/, Garmaawós nguri geehhooutís dir'eén i alé, as aníng Ya/abtór hho' ar daanduuwós ngiwa alki/iit dír múk xoordaá hatlá', nee aníng heé naa yaahaás i kaahh qoomaadae.
48001017	Laqaá tam aga tsa/amiiká amór Yerusalemu, amór ya/abuuseedá' gadiyeét gaa geerí iimu/uun. Ala ana tláw ay yaamaá Arabuni. Aluuwo niri malé kií/ ay Dameski.
48001018	Kureeraá tám niwa waarahhiyé', niri tsa/ám Yerusalemu, as nee Kefa tiwa slawaan. Niri hoót dír do'ós wa ale deelo mibá nee kooán.
48001019	Ala ya/abusmoó hatlá' oo naa ár i kaahh, aqo har Yakobo kilós, hhiyoó Aako.
48001020	Ga/aawaak tí ni gooiim kuungá' i alé a ló' tam geerá Munguhe.
48001021	Aluuwo ana tláw ay yaamaá Shamu nee Kilikia.
48001022	Ala gitsee/aaeé' kaa ariiká nee múk Kríshaanáy oo baraá yaamaá Yudea.
48001023	Ala inooín kaa tawó axaás gídaabá, “Heedá' aáng atén taa gusiisin, daxta i Ya/abtór hhó' alki/iit, ar haratlintaaoodá' aáng aa qwaareesár wa slaá'.”
48001024	Inooín Mungú kuri xirfayeemiís as aníng.
48002001	Kureeraá mibá nee tsiyáhh niwa waarahhiyé', aníng niri malé tsa/aám ay Yerusalemu dinkwa nee Barnaba. Tito sleeme nguri harahuúw.
48002002	Aníng ana daqáw asma Mungú ina i geehhooúy gídaabá niwa daqaw. Dinkwa ana tleehhaán nee geeraharuusér múk Kríshaanáy kiloorén. Ya/abtór hho' tidá' ni alki/aa/iit dír múk xoordaá hatlá' i alé, ngari dir'ín i alki/iít. Aníng ana xu'utír wa slaá' gídaabá, gadiyér'eé' tidá' naa tleéhh, nee tí ni tleehh, a tawóro laqaá a idoomá.
48002003	Ala Tito kudá' nee aníng dinkwa, inós tam heé Yunaniro, inós kwa harakeesiiká al/utlooro.
48002004	Ala hhaeekaari awa loeká, inooín ngina iinuusiyé' gídaabá Tito ku al/utli. Ala inooín laatí tina qawti dahaasiyé' baraá dinkwaadá' i alé, as amohhooaadá' atén ta koomaan baraá Kristo Yesuwo ngiwa tsee/aarina'.
48002005	Ala atén adoodá' inooín i slaiya' atén aga ya/amaniiká tam siiwár wák. Atén gár taa sla'aán a looeemaá Ya/abtór hho' masók in kumiitiyá' dirhúng wa ale.
48002006	Ala mukdá' tawa kaahi a geeraharuuse, inooín gár hatlá' taa doók i káhh gawaá tidá' aníng naa intsaahhatimisi. Ala inooín tam i uroó kon'a a gaarooká dir'eene, asma Mungú i uroó heé fadiitiiká.
48002007	Ala inooín kari tsaáhh gídaabá Mungú aníng ina aleesleemuú i haniís oo Ya/abtór hho' ngiwa alki/iit dír múk xoordaá hatlae, adoodá' Petro sleeme ngura aleesleemuú i haniís oo Ya/abtór hho' ngiwa alki/iiti dír múk Yahudiro.
48002008	Asma Aakoodá' Petro gwa aleesleemuú i haniis tawa Ya/abusmoó múk Yahudi, an kudá' aníng iga aleesleemuú i haniis sleeme, tawa ya/abusmoó múk xoordaá hatlá'.
48002009	Yakobo nee Kefa nee Yohana inooín a uheemaá múk Kríshaanáy. Inooín aleesleemuudá' taa aníng i haniis nee Mungú, kuri tsaáhh. Gawaá adoorihe tiri /uyay leehhiyé' aníng nee Barnaba, as tawa múk gadiyuús dinkwa nee inooín. Tari al'axweesaán gídaabá aníng nee Barnaba a tlawaán amór múk xoordaá hatlá', nee inooín i tlaye' amór múk Yahudi.
48002010	Ala /aymuú wák kilós nguna ooiyé' gídaabá, “Múk narkuute alee/iimisaak.” Nee gaarí a gár án ni tlehhaahhiit ló'wa ale.
48002011	Kefa niwa hardáh Antiokiár i alé, aníng nguri iigahhamiít dír geerá múk wa ale, asma tlehhimi'iiwós nguwa sakwasleemuutiyé'.
48002012	Inós ina al/ayín nee múk xoordaá hatlá', mukko niri hardáh oo tinda ya/aáw nee Yakobo Yerusalemúr wa ale. Mukdá' niwa hardáh, Petro tiri paraátl dír mukduú xoordaá hatlae, dír /ayma gari geexáy, asma i múk Yahúdír da'ayumiit, kudá' káh gídaabá, múk xoordaá hatlá' ku al/utlin.
48002013	Múk Yahudi oo didaádá' i dirií' tiri paraátl, hhaahhafingwduú Petro kuri eehaár, tam Barnaba sleeme hhaahhafingw'ín kudá' guri eehaár.
48002014	Aníng ngiwa tsaáhh gídaabá tlehhemi'ii'ín nee looeemaá Ya/abtór hho' ti slaslay'aaká, Petro nguri iigahhaát dír geerá muu sleémeeró wa ale, nguri báw, “Kuúng a heé Yahudi, kuúng an hót tawa adór heé xoordaá hatlá', a adór heé Yahudirooká. Ala kuúng adór múk xoordu kur harakeemis a idoomá, ar tawa hooti adór múk Yahudír aleeró.”
48002015	Ar ló', atén a múk Yahudi baraá laqwalamko, a múk xoordaá hatlaeeká, kudá' tlakuuse.
48002016	Ala atén a xuaán gídaabá, hee ku gan'amuú i harafaariiká as hara'aya ngiwa eehaár, ala hee kun gan'amuú i harafaar as Yesu Kristo nguwa haratlintií'. Atén sleeme Kristo Yesu una haratlintiiaán as tiwa gan'amuú i harafaari asma Kristo kuwa haratlintiiaán, ala as tlehhma'aá hara'ayaarooká. Asma Gooi i kat, “Hee ku gan'amuú i harafaariiká asma hara'aya ngiwa eehaár.”
48002017	Atén awa kilá' Kristo una haratlintiaán as tiwa gan'amuú i harafaari. Ala bar aga araán gídaabá atén aga dakuusaán, nee gídaabá atén a ba/amanaaká bar hara'aya aga eeharaniiká, daxta an ooána gídaabá atén Kristo tina qwaareés? Aasla'áy, a adooriheeká.
48002018	Ala a adoorí, aníng geera a tlakusmo barnaxes tidá' aáng naa sií' aga malé inkií/ tlehhmuuwo, tidá' hara'aya ngiwa eeharahaar as tiwa gan'amuú i harafaari.
48002019	Asma aníng hara'aya iga qaroó gás. Gawaá adoorihe amór hara'aya eeharto aníng a heé aa gwaa', as niwa slaaf dír Munguhe.
48002020	Án nee Kristo tina alkikií'. Aníng daxta a slafaaká, ala Kristo in slaaf baraaeé' wa ale. Slafiingwí nir hoot baraaká' yaamuuwo a kudá' nir hoot baraá haratlintaaór Garmoó Mungú nguwa haratlintii'. Asma inós aníng ina slaá', slafiingós guri haniís as aníng.
48002021	Aníng gurtleemuú Mungú u siaasiiaaká. Ala barnaxes hee ku gan'amuú i harafadiit as hara'aya ngiwa óh, daqaní Kristo gár isa gwaá' a tawo.
48003001	Kuungá' múk Galatia, kuungá' a daktana. Heé kuungá' naa da/aarin a heemá? Iidíguú Yesu Kristo kunguna alkii/iít dirhúng i alé ar geehhooeemaá kilá', adór inós kura kikií'. A adór una aandé' ar ilaahúng awa kilá'.
48003002	Án kuungá' nu yaahaás /aymuú wake, kuungá' Qeeruú hhoohhoó' una ilaotí'i as hara'aya kawa eehadé', laqaá as Ya/abtór hho' kawa axasé' nee kari haratlintié'.
48003003	Kuungá' masaa adoorír daktu'uté'? Kuungá' slafíngw /abén una iimu/uundé' ar baraá Qeeru. Ala daxta mas alhhe'eemisuú sla'a' ar baraá /uuruuhúng.
48003004	Tidá' sleémeero ar taa sleeré' daxta gár i hup i káhha dirhunge? Aasla'áy, ala aníng ngi slaa' i kahhká.
48003005	Mungú Qeeruú hhoohhoó' ngun hanmiis amorhúng i alé, nee muruú xuawaslén nguwa tlehhiiti tla/angwhúng wa ale. Kuungá' ka xua' adoorí gan tlehhiíti as kuungá' hara'aya kawa eehadé'? Ala a adoorí gan tlehhiítiíke as kuungá' Ya/abtór hho' kawa axasé' nee kari haratlintié'?
48003006	Adoorí an adoodá' Gooi i kat daanduú iidíguú Abrahamuwo gídaabá, “Mungú guna haratlintií', gawaá adoorihe kuri gan'amuú i harafaár.”
48003007	Gawaá daanduú axweesantihe kuungá' a tsahhá' gídaabá múk aa haratlintii' an na/'aá kilá' awa Abrahamu.
48003008	Gooi gana geerí aán gídaabá, Mungú múk xoordu gu gan'amuú i harafaar as haratlintaaor'ín. Ya/abtoorí hho' Gooi gaa alki/ít geerí alé, iri ó' dír Abrahamu gídaabá, “Baraawoge xoordu sleémeero ki tsuuq.”
48003009	Abrahamu iri haratlintií' nee kuri tsuúq. Nee gawaá adoorihe kudá' sleémeero awa Mungú ngwa haratlinti'iiye' ki tsuuq adoodár alé.
48003010	Ala kudá' sleémeero awa tlehhma'aá hara'aya ngaa i tlinti'iiye' kaa lu'ús. Asma Gooi i kat, “Heé tidá' sleémeero ar taa gooín baraá kitaabuú hara'ayár Musawo gaa boo/eesiiká, ku lu'usi.”
48003011	A gár geehhoo' gídaabá hee i kaahh oo ta gan'amuú i harafaari dír geerá Munguhe ar loohír hara'aya. Asma kaa gooín gídaabá, “Heé gan'amuú koóm, slafiingw gu kón as haratlintaao.”
48003012	Ala hara'aya iidíguú haratlintaao gu katká. Ala hara'aya gár i kat a tí, “Heedaádá' hara'aya sleémeero gaa oh, slafiingw gun sláy as tlehhemi'iiwós.”
48003013	Kristo atén tina tuú/ baraá lo'oodár hara'ayaaro, qoomár lo'oorén tidá' inósuú kilá' ngiwa gagaár. Asma kaa gooín gídaabá, “Umuúqo heewo oo taa kikií' gawaá xa'anoó i alé kwaa lu'ús.”
48003014	Kristo inós adoorí gana tleéhh, as tsuuqaadá' Mungú aa al'axweés dír Abrahamu, xoordu ngiwa i hardahiya' ar loohír Kristo Yesu ar alé. Nee sleeme adoorí gana tleéhh as atén Qeeruú hhoohhoó' kudá' Mungú naa diirén i al'axweés, kuwa slawaan ar loohír haratlintaao.
48003015	Hháe, án slaqsoó wák ngun oó' oo baraá slafiingwrén oo umuúqo daqisleém. Múk tsár bira al'axweés, heé al'axweesantadá' ga geeqáw laqaá ga warqeés i kaahh, ala al'axweesantadá' gár gaa tlehh tam muko.
48003016	Ala Mungú alqadoorós gana oó' dír Abrahamu nee xwaylitmoowós. Alqadoorí i katká, “dír xwaylarós.” Gawaá adoorihe a dír múk yaariireeká. Ala alqadoorí gár i kat a “dír xwaylitmoowós.” Gídaabá a heé wák, nee heewí an Kristo.
48003017	Gár án ni kah a tí, “Alqado kaa qaroó tleéhh iimír aáng wa ale nee Mungú. Hara'aya niri hardát alaá kureeraá tsiire tsiyáhh nee mibeeri tám. Ala gawaá adoorihe hara'ayaarí alqadoodá' warqeesaro ga aleesleeraaká, nee tam al'axweesantadá' ngiwa hinges, tidá' taa qaroó geerí oó'.”
48003018	Atén aali an slaslawaán as Mungú al'axweesantós ngiwa boo/eés. A gídaabaheeká aali an slaslawaán as hara'ya kawa eeharaharaán. Asma Mungú aali gana amór Abrahamú i haniís, as gana alqadín amoorós i alé.
48003019	Ala gár hara'aya kingisa haniís a milá? Hara'aya kingina doók daanduú al'axweesantadí alé as dakuús ngiwa laqaan, nee iwa kumit ay dír Kristo i hardahi. Inós an xwaylitmoó Abrahamu oo al'axweesantadá' gaa slay. Mungú hara'ayaarí gana haniís dír malayke. Malayke gari hanís dír muu.
48003020	Ala har'ohusmo barnaxes i deer, inós a har'ohusmoó heé wakeeká, ala Mungú inós a wak.
48003021	Daxta bar adoorí, an ooána gídaabá hara'ayár Mungú nee al'axweesantá Mungú ti slaslay'aaká? Aasla'áy, a adooriheeká. Ala geera barnaxes hara'ayár aleesleemuú koom bar kinga haniís, ar muu gu slafíngw i haniis, geera alók muu gan'amu gu sláy as hara'aya ngiwa óh.
48003022	Gooi ngaa geehhooés alki/ituuwo gídaabá tlakweema naa baaliné' dír muu sleémeerowo. Adoorí kana geehhooeés as mukdá' Yesu Kristo gwa haratlintii', aalidá' taa alqadín ngiwa slay asma haratlintaaor'ín.
48003023	Qoomár haratlintaao niwa hardatiká, atén a baraá tseegamór hara'ayár i diriiaán, ay dír haratlintaaoodá' hardah i geehhoouur.
48003024	Gawaá adoorihe hara'aya diirene a adór geeraharusmo oo atén ti geeraharahaár amór Kristo i alé, as atén tiwa gan'ámkuú i harafaari ar loohír haratlintaao.
48003025	Ala hamí haratlintaao naa hardát, nee atén ti malé geeraharahariiká nee geeraharusmoodá'.
48003026	Asma kuungá' sleémeero a na/'aá Mungú asma Yesu Kristo ugwa haratlintié'.
48003027	Asma kuungaásingá' sleémeero awa taa haragaás nee Kristo ar loohír baatiísmo, kuungá' Kristo ugwa tsité' adór inqwaarír wa ale.
48003028	Ala daxta gár diimbé i káhh dír heé Yahudi nee heé Yunaniro. Laqaá tam dír heé lawaalmo nee heé lawaalmowooká. Nee slám gár dimbé i káhh sleeme dír hhawaata nee /ameeniro, asma kuungá' sleémeero a adór heé wák baraá Kristo Yesuwo.
48003029	Ala kuungá' bar múk Kristo, kuungá' a xwaylár Abrahamu sleeme. Gawaá adoorihe aalidá' ar Mungú a toohúng asma al'axweesantadá'.
48004001	Gár án ni kah a tí, aalusmo qoomár tawa na/aay inós a dimbeheeká dír lawaalmoowo, tam mura' sleémeero a kose.
48004002	Inós i dabaá múk urén nee múk saayuuse ay dír qoomaadá' baabá aa hara'ayín i bo/.
48004003	Tam atén sleeme qoomár tawa na/'ii, atén a adór lawaale tawa baraá /uuruú aleesleemuudá' waawuti'ii'iím baraaká' yaamuuwo.
48004004	Ala qooma iwa bó/, Mungú Garmaawós nguna ya/aáw, kuri laqwaál nee /ameeni, kuri laqwaál didár hara'aya i sa waawuti'iin,
48004005	as kudá' sleémeero awa baraá lawaali'iimár hara'ayár i diriiá' ngiwa tu/i, as atén tawa na/'aá Mungú tleehhitaan.
48004006	Asma adoodá' kuungá' tawa na/'iiwós, Mungú Qeeruú Garmaawós nguna ya/aáw baraá muneerén i aleeró, kudá' ateetiím, “Baabá, Baabá.”
48004007	Ala bar adoosíng kuúng daxta a lawaalmoowooká, ala kuúng a garma. Ala kuúng bar garma, kuúng a aalusmo sleeme, oo taa aalusmo tleéhh nee Mungú.
48004008	Qoomaadá' aáng kuungá' Mungú kuwa xui'iiká, kuungá' a lawaalér munguaá hatlá', ala inooín a munguiwooká.
48004009	Ala hám daxta kuungá' Mungú ugwa xué', laqaá an oo', hám daxta kuungá' Mungú naa xuú'. Kuungá' adór tara ki/é' a adoomá baraá /uuruú muruudá' liitlakwén nee oo /uuruú koomaaká? Asma gár kuungá' ta sla'a' a lawaali'iimár muruudá'.
48004010	Kuungá' iidíguú deelo nee slahheeri un ló' wa eeharahadá', nee qooma nee kureeri sleeme.
48004011	Aníng aga da'ayuút kuungae. Aníng ngi slaá' gadiyér naa tleéhh as kuungá' a tawo.
48004012	Hhaee'eé', án kuungá' nu harhheehhe'eés, kuungá' masók a adór aníng, asma aníng sleeme a adór kuungá'. Kuungá' gár tlaakw ar naa aníng i tlehhé' i káhh.
48004013	Kuungá' a insleerá' gídaabá án Ya/abtór hho' gár ngisa alki/iít har geeraawo dirhunge a adoodá' niwa wananaa'.
48004014	Ala tam adoorihe án kuungá' iga waaqai'iiká laqaá aga xin'ii'iiká as adoodá' aníng ni dirii'. Ala ina ilaoté' adór malaykamoó Mungú wa ale, nee adór Kristo Yesu inósuú kilá'.
48004015	Qwal/uuhúng kudá' úr oo qoomaadae ta koonda' i amá daxta? Asma aníng a insláw gídaabá qoomaadae kuungá' a ya/aandá' ilaahúng ngiwa tu/a' bar ád garka ya/aama ngiwa aníng i hanisa'.
48004016	Ala hamí aníng aga wakusmo tleehhiíti asma looeema ngiwa dirhúng i alki/iít?
48004017	Mukqáqá' gár i slai masók kuungá' tundun uuruux amor'ín i alé, ala gár adoorí kas slai ar hho' i káhh. Gár inooín ta slai masók kuungá' tundun paraatl dir'eene as inooín kuungá' kiwa eehada'.
48004018	A gár hhoo' muu kuungá' nuwa sa daawimiiti, tam qoomár aníng niwa kaahh, barnaxes a baraá umuúqo gár hhooe.
48004019	Na/'iieé' awa sla'aaruúse, aníng a slahhahhaá' ló'wa ale as kuungá', nuwa malé laqwaal, ay dír Kristo i geehhoouy baraahúng wa ale.
48004020	Gár án ni slaa' masók án a dinkwa nee kuungá' hamí, as axweesante'eé' ngiwa warqees ar adór hatlá'. Án kuungá' adór nu laaq a xuaaká.
48004021	Kuungaásingá' awa hara'ayár sla'á' nuwa sa waawuti'ii'iin, án kuungá' nu yaahaás, kuungá' hara'aya gár i kat aga axasí'i?
48004022	Asma kaa gooín gídaabá Abrahamu na/'ii ngi kon a tsár. Na/oó wák oo /ameenidár lawaalo'o nee oo hatlá' oo /ameenidár lawaalo'oorooká.
48004023	Ala na/ayduú /ameenír lawaalo'o kuna laqwaál ar adoodár na/'aá hatlá' kir laqwalaalin, ala na/ayduú /ameenír lawaalo'oorooká kuna laqwaál asma al'axweesantá Mungú tidá' aa geerí oó'.
48004024	Muruuwí sleémeero aa tleehharuut i gídaabár hatlá' kón sleeme. Asma /ameenaarí tsár a adór alqadaá tsár. Ar wák amór ni dahh a amór tloomár Sinai, nee na/'aá i laqwaliin a lawaale. Tí an Hajiri.
48004025	Asma Hajiri inós a adór tloomár Sinai, tidár baraá yaamaá Arabunír i dirii'. Inós aa slaqás nee gixsár Yerusalemu, tír hamí. Asma inós i baraá lawaali'iimár i dirí' nee na/'iiwós.
48004026	Ala gixsár Yerusalemu tidár gawaá doorí dirii' i baraá lawaali'iimaarooká. Inós an aayoorén.
48004027	Asma kaa gooín gídaabá, “Kiíng qwalaá/, kiídár kampeeri, kiídá' aga laqwaliká, tseé' ar afór ur, qwalaá/, kiídá' slahha'amaayér xwayla gaa aandiiká. Asma na/'aá /ameenidá' hhawaatuú koomaaká ki yaariir, ta tidá' hhawaatuú kooma.”
48004028	Hám daxta, kuungá' hhaee'eé', kuungá' a adór Isaka, asma kuungá' a na/'aá Mungú as al'axweesantós tidá' aa geerí oó'.
48004029	Qoomaadae kudá' taa laqwaál ar /uuruú Qeeruú Mungú kuna gusiisín nee kudá' taa laqwaál adór na/'aá hatlá' wa ale. Nee adoorí an adoodá' tam hamí tleehharuut.
48004030	Ala Gooi gár i kat a milá? I kat, “/Ameenirí ar lawaalo'o guuseek, nee garmaawose. Asma garmoó lawaalo'o daqaari'iima ga aaliiká dinkwa nee garmaadá' oo /ameenidár lawaalo'oorooká.”
48004031	Gawaá adoorihe, hhaee'eé', atén a na/'aá /ameenidár lawaalo'oorooká.
48005001	Kristo atén tina gweér baraá lawaali'iimaaro as atén tawa hootaan adór múk lawaaleerooká. Gawaá adoorihe sihhiité', ma ya/aamara' tunduwa malé tseegi baraá lawaali'iima.
48005002	Iia qaasaak, ánuú Paulo gár ni oo' a tí! Kuungá' burtunda al/utlín, Kristo gár nuwa bui i káhh.
48005003	Án /aymuuwí ngu malé inkií/ nee nguri gawdeés gídaabá, umuúqo heewo oo taa al/uútl, gár kuwa hariím a hara'aya sleémeero gan boo/ees.
48005004	Kuungá' bar gan'amuú leelehhitá' ar hara'aya kawa eeharahada', kuungá' taa qaroó partlé' nee Kristo, nee aga qutlé' dír gurtleemuú Munguhe.
48005005	Ala atén, haraxu'utirén a gídaabá Mungú atén ti gan'amuú i harafaar. Gaarí an gár ta daamaaramaan ar haratlintaao ar /uuruú Qeeruú Mungú.
48005006	Asma hee barnaxes i baraá Kristo Yesu, dirose al/utlo a gaarooká, laqaá tam kwa al/utliiká a gaarooká. Ala gár gídaabár koom a haratlintaao, tidá' ti laqaqaam ar sla'aari.
48005007	Kuungá' ana kumité' ar adór hhoo' baraá slafingwhúng oo Krishanu'uumaro. Ala heé kuungá' naa ilaa/ a heemá, ar tawa kumita', looeema kiwa ilaiwawa/a'.
48005008	Ala tam a heemá heé kuungá' naa harhheehhe'ees, heesíng amór naa daáhh a amór Munguheeká, Mungúdá' kuungá' nu ateetiím.
48005009	Gadaádá' mikaáte ir sluufasluf tam ka niiná, tam /aarmoó yaariír sleeme gu sluuftís.
48005010	Atén sleémeero a wak baraá Aakoowo. Gawaá adoorihe aníng kuungá' nu xurumiitaaká, ala gár ni xuu' a tí gídaabá, kuungá' sleeme axweesante'eé' tí a siaasia'aaká. Ala heedaádá' kuungá' nu sagaqwaareés, inós sakwasleemaarós ga sláy, inós tam heemahe.
48005011	Ala hhaee'eé', án barnaxes iidíguú al/utlo un alki/iít gídaabá a gár hariím, ala waáy, án misti gusiisín? Ala án geeraawo bar iidíguú al/utlo un alki/iít gídaabá i hariín, geera alók heé dukuutsmo i slay i kaahh gawaá alki/ituueé', daanduú msalaábaro.
48005012	Ala mukwí kuungá' nu tlaahhír i qamiím, alók masók tin kilooín tuu'uutiyá'.
48005013	Ala kuungá', hhaee'eé', kuungá' tunduna ateét baraá lawaali'iimár Neetlángw wa ale as tawa hota' ar amohhooa. Ala a gídaabaheeká amohhooarhúng tisíng an ar hotá' as ilatleerír slaqwa kawa eeharahada'. Ala ti sagadiyuse' ar sla'aari.
48005014	Asma hara'aya sleémeero kaa haragaás gawaá /aymuuwí wák i alé, gídaabá, “Inslaawmoowók slaeek adór kuúng tir kilók sla'.”
48005015	Ala kuungá' miti a'aawara' tiwa kikihha' nee tiwa tluu'uunda', asma adoorí bara tlehhé', ti kiloohúng hhaamisá'.
48005016	Ala gár án ni kah a tí, Qeeruú Mungú slafingwhúng ngu geerahaari, daqaní kuungá' nu aleesleemuú i haniis oo kángw slaqwa i sla' kuwa sia'.
48005017	Asma slaqwa kángw i ilatleerus a kudá' Qeeru i slaiiká, asma Qeeru nee slaqwa tin tlaampa'aamisiyá', tam kuungá' adoodá' ta sla'a' a aleesleera'aaká tleehhamooro.
48005018	Ala kuungá' Qeeru burnu geeraharahaar, daqaní kuungá' hara'aya nu sa waawuti'ii'iindaaká.
48005019	Tlehhma'aá slaqwa ki geehhoo', a kuká', sli'ima, tlehhma'aá slasla/aren, tsaatu'uuma,
48005020	gár tawo kawa haratlintati' hariímár Mungúduú ló' wa ale, da/ari, wakaari, gila, da/i, buhhta, fola, tlaahhi qamiingw, partlito,
48005021	tloomatloong, oonitime, hheehha, nee muruú hatlá' oo nee kwí slaqamiimís sleeme. Adoodá' naa qaroó geerí oó' dirhúng i alé ngin malé oó', gídaabá múk adoorí /imaamiís, waawuti'iimár Mungú ga baloó aaliiká.
48005022	Ala gár Qeeru i laqwaali baraá slafíngw heewo a sla'aari, qwala/, wayda, qitla, hhooeema, gurhhooa, inkihhimu,
48005023	tsaeema, harqoomaay. Gawaá daanduú muruú adór kwihe hara'aya i káhh.
48005024	Múk Kristo Yesu slaqooín gaa kikií' dinkwa nee sla'aarír tlakw ar slaqwa nee ilatleeri.
48005025	Qeeru atén taa slafíngw i haniís, gawaá adoorihe hotangwrén Qeeru ngu geerahaari.
48005026	Atén xirif muwa leelehhiitaán tam atén kilootén tiri giirimiisaán nee tari tloomatloomaán.
48006001	Hhaee'eé', hee bira huú' baraá tlakweemakaarí alé kuungaásingá' awa Qeeru heé adoodá' gan'aasaak ar tsatsa'aareema. Ala kuungá' kilá' ti harmagahhe', kuungá' sleeme mutunduwa iiara'ár.
48006002	Ti alee/iimise' umuúqo heewo huuwár heewós ngi gagaari. Ala adoorí bara tlehhé', daqaní hara'ayaarí ar Kristo aga boo/esé'.
48006003	Hee bir baraá muunuúwós i kaahi gídaabá, “Aníng a heé gídaabár koóm,” ala laatí inós a heé gídaabár koomaaká, heé adoorí tin kilós al/agín.
48006004	Ala umuúqo heewo gadiyeérós ngi kilós alqaytsiiti adór kar hhoohhoó', nee ngi xui baraá muunuúwós kilós i alé, ala mitiwa alqoomeemeés nee heé hatlá'.
48006005	Asma umuúqo heewo gár kuwa hariím aqo huwaarós gan kilós gagaar.
48006006	Umuúqo heé ta intsaahhatimisi axweesantá Munguhe, intsaahhatusmoowós ngu qay tidá' hho' sleémeerowo.
48006007	Miti kiloohúng al/agiimara'. Mungú ku al/agaaginká. Umuúqo gár hee i dahaasin, an tidá' i bu'un.
48006008	Asma tlehhema'aá hee a adór dahaasiingw. Ala hee baraá slafiingose gár aa dahaasín bar tidá' slaqwa i sla', gár i bu'un a gwa'ara. Ala gár aa dahaasín bar tidá' Qeeru i slai, gár i bu'un a slafíngw alhhe'eesay wásl.
48006009	Mawa slaaqataán hhooeema tlehhtuuwo. Bar aga mune sianiiká, bu'uungw u slawaán qooma bira xeér.
48006010	Gawaá adoorihe atén qoomaarí tawa baraaká' yaamuú i diriiaan, hhooeema ki tlehhiitaán dír muu sleémeerowo, ak alé dír kudá' haratlintaauuse.
48006011	Ga/aawaagáy, gooirí ni gooiim ngina gooiím ar gooír uren ar dakw'eé' oo kilá'.
48006012	Mukdá' sleémeero oo kuungá' nu harakeemiís as tunduwa al/utlin, inooín nun harakeemisiyá' as muu nguwa sla'atisiya'. Gár adoorí ngis tlehhiitiya' a wak kilós, gídaabá mikiwa slahhe'eemiís as msalaábár Kristo.
48006013	Asma tam mukwí al/utlór iinuús, inooín awa kilá' hara'aya ngi eeharahariaaká. Gár inooín i slaiya' a masók kuungá' tundun al/utlín as inooín tiwa kilooín xirfeemiisiya' as al/utlorhúng.
48006014	Ala aníng ti baloó xirfeemiisaaká gawaá umuúqo gaaro, aqo har msalaábár Aakoorén Yesu Kristo. Gawaá msalaábarihe muu sleémeero kwa kikií' dir'eene, nee aníng taa kikií' dír muu sleémeerowo.
48006015	A gaarooká hee burkwa al/uútl, laqaá barnaxes kwa al/uutliiká, ala gár gidaabár koom a hee kuwa heé /abén tleehhi.
48006016	Mungú wayda ngu haniisi, nee gurtleemu, dír kudá' sleémeero naa ya/ane' kaangwí eeharto baraá slafingw'ine, tam dír múk Mungú sleémeerowo.
48006017	Iimír hamí aníng hee miwa sangw daawiitiís, asma aníng a mulkoó Yesú koóm gawaá slaqwte'eene.
48006018	Hhaee'eé', Aakoorén Yesu Kristo munerhúng ngi tsuuqi. Amin.
49001001	Ánuú Paulo, Ya/abusmoó Yesu Kristo as sla'aarír Mungú, barwaárí ngina gooiím amór múk Mungú oo baraá Efeso, kudá' Yesu Kristo ngwa haratlinti'iiye'.
49001002	Mungú Baabuúrén nee Aako Yesu Kristo kuungá' nu tsuuqi nee nu waydí haniisi.
49001003	Mungú i xirfuuti, Baabuú Aakoorén Yesu Kristo. Inós atén tina tsuúq ar baraá Kristo ar tsuuqa sleémeero awa qeeru, baraá yaamaá qeeru.
49001004	Inós iimír yaamu ngiwa tleehhiiká, atén tina qaroó tsawaár ar baraá Kristo, asma tawa múk taa hhoohhooeés tleehhitaan, oo tlakweemaá koomaaká dír geeraawose.
49001005	Asma baraá sla'aarirose atén tina tsawaár iimír aáng wa ale tiwa na/'iiwós tleehhi ar loohír Yesu Kristo. Adoorí an adoodá' inós aa slaá' baraá muunaáwose.
49001006	Adoorí gana tleéhh as atén tsuuqaawós kuká' xiríf kiwa ló'wa ilaiwawa/aan, as adoodá' inós tira ló'wa tsuúq, qoomár Garmaawós kuduú sla'aarusmo nguwa atén i haniís.
49001007	Atén tina gweér baraá lawali'iimár Neetlaango, hingeemisuú tlakweema kway slawaán ar loohír gwa'arár Kristo. Gawaá adoorihe gurtleemuuwós ku ló'wa úr diirene.
49001008	Gurtleemuuwí nguna atén i tlahhás.
49001009	Inós atén tina sla'aarirós i laqán, tidá' taa luú/, tidá' aa slaá' boo/eesaaro. Adoorí gana tleéhh ar baraá sagalooarós nee xu'utirós sleémeero. Al'axweesani gana oó' adoorí ngiwa boo/eesi ar baraá Kristo.
49001010	Sla'aarirós iimír aange a mura' sleémeero nguwa haragaasi ar baraá Kristo, kuduú baraá yaamu nee oo gawaá dooriwo, qoomaadá' bál bira bó/, Kristo tay saga.
49001011	Tam atén sleeme baraá Kristowo tina aaluuse tleéhh, adoodá' inós aa qaroó slaá', inósuudá' mura' sleémeero gu tlehhiít ar sla'aarirós.
49001012	Asma a sla'aarirós atén tawa xirfuuwós tleehhitaan baraá Kristowo, ateédá' Kristo ugwa haraxu'utirén i qaasaan geerí alé.
49001013	Kuungá' sleeme baraawose iidíguú looeema ugwa axasé', iidíguudá' hhó' oo ba/amarhúng. Slám inós ugwa haratlintié', Qeeruuduú al'axweesani, kudá' Hhoohhoó', nuri dugunoó i qaás.
49001014	Qeeruuwí inós a arhaánír aalirén. Inós ngin xu'utimis diirén i aleeró gídaabá atén ti gweer, ateédá' mukós. Gawaá adoorihe inós kuri xirfayees.
49001015	Aníng aga axaás adór kuungá' Aako Yesu kura haratlintié', nee adór muu sleémeero oo taa hhoohhooeés kur sla'a'.
49001016	Gawaá adoorihe án Mungú un sluufimiís umú deelooro as kunngá' baraá firor'eene.
49001017	Mungú Aakoorén Yesu Kristo, Baabuú xirfuú koóm, aníng un firiiriím, kuungá' nu Qeeruuwós i haniisi, Qeeruuduú sagaalooa nee gwa/atamaaye ngu haniisi dirhúng i alé, as inós kuwa xua'.
49001018	Aníng a firiiriím inós ilaahúng awa qeeru ngi gweeri, as haraxu'utidár ateetmorhúng kawa tsahha', nee daqaari'iimár xirif ar aalirós adór i diri' baraá múk taa hhoohhooeesi.
49001019	Slám kawa xua' hhoohhooaarír uroó aleesleemuuwós baraá ateéká' haratlintatia'a.
49001020	/Uuruudá' gadiyeét ga tleéhh baraarén wa ale an /uuruudá' Mungú ira gadiyuús qoomár Kristo nguwa waaslee/atís baraá múk aa qaátl wa ale, guri qaás dakós oo doó /iyáy gawaá dooriwo.
49001021	Guri waawuti'iimár i haniís daanduú waawitá sleémeero, nee kudá' sleémeero awa aleesleemuú koomá', nee baaluuse, nee kudá' /uuruú koomá'. Inós kwaa qaás daanduú ume sleémeero ar mukdá' aleesleemuú koóm, kudá' baraá yaamuuká' i diriiá', nee kudá' baraá yaamaá hardahá' sleeme.
49001022	Mungú mura' sleémeero gwa gawaá dabaawós i qaás. Slám inós gun uráy haniis, as inós tawa ságw mukdá' inós gwa haratlintii',
49001023	nee mukdá' tawa slaqwtós. Mukwí sleémeero aa haáts inose, inósuudá' umuúqo gaaro ga boo/eemiís baraá muu sleémeerowo.
49002001	Aáng kuungá' aga qatlé' baraá munerhunge asma ilaiwa/ame waslerhúng nee tlakweemaahúng.
49002002	Qoomaadae kuungá' loohír tlaakw ana oté', tidár yaamuuká'. Kuungá' waawutmoó qeeruudá' oo neetlaame, kudá' gawtí dirií', una eehadé', qeeruudá' gadiyuús hamí baraá múk Mungú gwa sií' wa ale.
49002003	Tam atén sleémeero aáng aqo an adoodá'. Ana hootaán ar ilatleerír slaqoorén kawa eeharaharaan, nee sla'aarirós kawa tleehhaan. Gawaá adoorihe atén qoomaadae gár tiwa hariím, a sakwasleemár Mungú an slawaán, adoodár múk hatlá' sleeme.
49002004	Ala Mungú gurtleemuuwós ku úr, nee sla'aarirós ka ur diirene,
49002005	asma inós atén tina slafís dinkwa nee Kristo, qoomár atén tawa múk aa qaatl baraá muneerene as tlakweemaarén. Gár tundusa ba/amís a gurtleemuú Mungú.
49002006	Tina waaslee/atís dinkwa nee inós, nee tina iwiitiís gawaá doori dinkwa nee inós, ar baraá Yesu Kristo.
49002007	Adoorí gana tleéhh as ngiwa laqan dír qari sleémeerowo ar hardah adór hhooeemaawós nee gurtleemuuwós kur úr diirene baraá Kristo Yesuwo.
49002008	Gár tundusa ba/amís a gurtleemuú Mungú ar loohír haratlintaao. A gadiyérhungeeká, ala a gár Mungú naa tawó haniís.
49002009	Gawaá adoorihe hee mitiwa tawó xirfeemiís asma a tlehhmuú gadiyeéroseeká.
49002010	Asma atén a gadiyér Mungú. Inós atén tina tleéhh ar baraá Kristo Yesu, as atén tlehhma'aá hho' kiwa tleehhaan, kudá' Mungú aa qaroó amohhe'eés as atén kiwa eehaaraan.
49002011	Gawaá adoorihe inslawiimé' kunngá' a múk adoomá aáng. Qoomaadae kuungá' a múk xoordu baraá tlahhaywo. Mukdá' taa hheehhe'eés ar al/utlór slaqwa nuna babáy kuungá' a múk taa hheehhe'eesiiká.
49002012	Slám inslawaak qoomaadae kuungá' tunda paraátl dír Kristowo. Asma kuungá' a múk Israeliwooká. Nee baraá alqadoodár Munguhe kuungá' a kahhá', tam baraá al'axweesantadá' taa haragaasi nee alqadoodae. Kuungá' tawa hoté', a haraxu'utír koonda'aaká, slám Mungú u koonda'aaká baraá slafingwhúng oo baraaká' yaamuuwo.
49002013	Ala hám daxta, baraá Kristo Yesuwo, kuungaádá' aáng saawá' bál geeraawo, tunda tseeweés as gwa'arár Kristo.
49002014	Asma Kristo a wayduurén. Inós múk Yahudi nee múk xoordaá hatlá' giri wák tleéhh, nee wakaari gari hingeés, tidá' aa sihhit adór baqa tla/angw'ín i alé.
49002015	Qoomár wakaari ngiwa hingeés, an qoomaadá' dabe ngiwa hingeés dinkwa nee hara'ayaro, ar slaqwtós. Gawaá adoorihe baraá mukwí tsaraawo heé /abén oo wák guri tleéhh ar baraawós. Wayda guri tleéhh ar adoorí.
49002016	Inós ina gwaá' gawaá msalaába as wakaari ngiwa hingeesi. Gawaá adoorihe múk Yahudi nee múk xoordaá hatlá' giri wák tleéhh ar slaqwtá wák ar gawaá msalaába, giri ki/ís amór Mungú.
49002017	Kristo niri hardáh, Ya/abtór hho' ar wayda ngiri alki/iít dír kuungaásingá' saawá' awa xoordaá hatlá', nee dír kudaádá' tseewá' awa múk Yahudi.
49002018	Asma baraá Kristowo ateéká' tsaraawo loohi ana slawaán ar Baabá kuwa i tseewuwaan ar baraá Qeeruú wák.
49002019	Ala daxta kuungá' a dahaayeerooká, slám a múk waarahhaaká, ala an yaamu loouuse dinkwa nee múk hhohhó', slám a múk doó Mungú.
49002020	Kuungá' tunduna tleéhh gawaá ihhafiirídá' taa qaás nee ya/abuuse nee aaruuse, nee Kristo Yesu inósuú kilá' an tlaa/adá' ur ar do' ir gawduduy.
49002021	Inós do' sleémeero gun kón, nee gun tlehhiit, as iwa doó Mungú oo hhoohhoó' tleehhiiti ar baraá Aako.
49002022	Baraawose kuungá' tundu tlehhiit dinkwa nee inooín, tawa doó Mungú oo iwa hooti ar Qeeruuwós.
49003001	Gawaá adoorihe ánuú Paulo, án kuungá' nu aleefiriiriím, anuúwí taa tseék nee Kristo Yesu as daanduú kuungaásingá' múk xoordu.
49003002	Án ngi slaá' kuungá' aga axasé' gídaabá Mungú aníng iga ló'wa tsuúq as gadiyeérí ngiwa aníng i haniís, ar kuungá' nuwa sagadiyuus.
49003003	Mungú lu/aaráywós kudá' i tlehhemuú wa slai nguna geehhooutís, nguri xu'utís dir'eén i alé. Nee án lu/aaráydá' ngwa dirhúng i gooiím diirihe ar /ayma'aá niina.
49003004	Kuungá' bura soomusé', a tsahhá' adór lu/aaráydá' oo Kristo án ngura xuú'.
49003005	Qoomár aa waarahhi lu/aaráywí kwa laganiká dír múk i alé. Ala daxta kwa geehhooutís nee Qeeru dír ya/abuuseerós ar hhohho' nee dír aaruuse.
49003006	Lu/aaráy a kwí, baraá Kristo Yesuwo múk xoordu kwaa aaluuse tleéhh dinkwa nee múk Yahudi. Inooín a diqoó slaqwtá wák. Al'axweesantá Mungú a tooín sleeme, ar loohír Ya/abtór hho'.
49003007	Mungú aníng ina tsuúq, tiri sagadiyusmoó Ya/abtór hho' tleéhh, qoomár inós gadiyeét ngiwa tleéhh baraá slafingw'eé' wa ale ar aleesleemuuwós.
49003008	Aníng ti niiná ta múk Mungú sleémeerowo. Ala tam adoorihe Mungú aníng ina tsuúq, gadiyeét ngiri aníng i haniís, ar Ya/abtór hho' ngiwa alki/iit dír múk xoorduwo. Ya/abtoorí a iidíguú daqaari'iimár Kristo tidá' faarooro ta aleeslayká.
49003009	Nee án gár tiwa hariím a lu/aaráydá' Mungú i tleehhamór wa slai, loohír ir tleehharuuti aníng an gwa/atimís dír múk i alé. Iimír iimu/uungo Mungú, kudá' mura' sleémeero gwa tleehh, kaangwí guna luú/.
49003010	Gár geeraawo ngusa luú/, a as sagaalooarós ar yaariir ngiwa xu'utisi qoomaarihe dír waawitá nee dír kudá' aleesleemuú koomá' baraá yaamaá qeeruuwo ar loohír mukdá' inós gwa haratlintii'.
49003011	Mungú tí sleémeero gana qaás iimír iimu/uungo baraá muunuúwós i alé, as ngiwa boo/eesi ar baraá Kristo Yesu, Aakoorén.
49003012	Gawaá adoorihe atén Kristo bura haratlintiaán, daqaní atén a da'ayumitanaaká Mungú i tseewuwto ar baraawós, nee tari axweesaán nee Mungú ar wayda.
49003013	Ala án kuungá' nu firiím ma mune siaara' as adoorí án tiwa slahhe'eemisi as kuungá'. Asma slahha'amaayeerí a xirif dír kuungae.
49003014	Gawaá adoorihe gaarí an gár Baabá án ngusa i tumbarara'aáta nguri firiiriím.
49003015	Inós a Baabuú ló' oo na/'ii sleémeero awa gawaá doori nee awa baraá yaamuuwo.
49003016	Án Mungú u firiiriím as /uuru nguwa kuungá' i haniisi ar Qeeruuwós, baraá munerhunge, ar har qoomoó daqaari'iimár xirfuuwós,
49003017	as Kristo iwa baraá munerhúng wa hooti ar haratlintaao. Án Mungú u firiiriím gídaabá kuungá' masók dee/aruuhúng nee ihhafiirirhúng i baraá sla'aari,
49003018	as sla'aarír Kristo kawa tsahha' dinkwa nee múk Mungú sleémeero, adór sla'aarirós kar úr, bihhe nee tleenaango, nee tleenángw gawa, nee tleenángw baraywo.
49003019	Nee slám kawa tsahha' sla'aarirós tidá' xu'uti sleémeero ga baa/ as kawa yaariír. Gawaá adoorihe Mungú inósuú kilá' kuungá' nu ló'wa hatsiisi munguiimarose.
49003020	Mungú inós i xirfuuti, kudá' muruú waa/oo/amór yaariir gu tlehhiít ar /uuruudá' baraarén wa gadiyuús, ta kudá' sleémeero oo atén ta firiiriimaana laqaá ta inslaslaawaan.
49003021	Mungú i xirfuuti baraá mukose, as adoodá' atén tiwa haragaás nee Kristo Yesu. I xirfuuti umuúqo qarto ay alhhe'eesay wasle. Amin.
49004001	Áníng kuungá' nun ló'wa firiiriím, aniíwí taa tseék as Aako, hooté' ar adoodá' hariím as ateetamoodá' Aako kuungá' nura ateét.
49004002	Umuúqo daqto masók ti niinaweemisá' nee tawa múk tsatsa'arén, nee oo qiqitliím, tam tiwa sa qiqitliinda' ar baraá sla'aari.
49004003	Wakleeli'iimarhúng ló'wa harmagahhaak, tidá' Qeeru naa haniís ar kuungá' kiloohúng tawa baraá wayduú wa hota'.
49004004	Slaqwa a wak, tam Qeeru a wak, adoodá' kuungá' tundura ateét nee Mungú, as haraxu'utír wák kawa sleera'.
49004005	Aako a wak, nee haratlintaao a wak, nee slám baatiísmo a wak.
49004006	Mungú a wak, nee inós a Baabuú muu sleémeero. Inós i gawtí dirii' dír muu sleémeerowo, nee i gadiyuus baraá muu sleémeeró wa ale, slám i baraá muu sleémeeró i dirii'.
49004007	Ala umuúqo heewo diirene kwaa tsuúq ar har qoomaydá' Kristo aa haniís.
49004008	Gaarí an gár Gooi is kat gídaabá, “Ina tsa/án gawtí alé, múk taa baál baraá slaqwarár wa ale, nguri ar tsa/án, muu guri tsuqaá i hanmiís.”
49004009	Ala /aymuuwí gídaabárós a milá, kwí tawa kaahi, “Ina tsa/án”. Gídaabárós a ina ala geerí aweér sleeme baraá yaamaá baraay.
49004010	Kudá' aa aweer an kudá' aa tsa/an sleeme. Ina tsa/án gawtá kilá' i alé, doori sleémeero gay waaraáhh, as mura' sleémeero nguwa hatsiisi, as inós iwa deér.
49004011	Inós aleesleemuú Qeeru ngwa haniís, bahh'alé tawa ya/abuuse nee bahh'alé tawa múk ya/abtór amór Mungú daáhh ga axweemamiís, nee bahh'alé tawa múk Ya/abtór hhó' alki/iít. Nee slám bahh'alé tawa de'eamuuse nee intsaahhatuuse.
49004012	Gadiyér'ín a tí, múk hhohhó' oo Mungú kuwa amohhe'eemisi, as inooín Mungú nguwa sagadiyusiya', as slaqwtá Kristo kawa kwa/amisi.
49004013	Nee gawaá adoorihe atén sleémeero wakleeli'iima a i hardahaán as Garmoó Mungú ugwa haratlintiaán nee ugwa xu'uti hhe'eesaán, tam atén tari kwa/aán baraá heeuumarene, ar uraydá' ta slawaan as tawa ganaa'aan baraá Kristowo.
49004014	Daqaní atén a kumiitaanaaká adór na/'aá ninákw wa ale, tiwa kwakwaahhi nee gwanduú ma'aay umuúqo barto, nee tiwa huwahuwi nee fur'ár intsaahhatimisuú dimbadimbé oo lama, oo mukdá' ti al/agiím. Inooín an kudá' atén ti qwaareesár wa sla'á' ar al/aymar'ín.
49004015	Ala atén gár tiwa hariím masók an hootaán ar baraá looeema ar loohír sla'aari. Gawaá adoorihe an uraarawaán ay dír Kristo ngway i hardahaan. Nee inós an saga.
49004016	Inós slaqwa sleémeero gan haragaas dinkwár i alé, gari dinkwár i nighhitis ar kanuúdá' Mungú naa haniís. Inós umuúqo diqto gan aleesleemuú i hanmiis, gadiyeérós tidá' taa haniís ngiwa tlehh. Gawaá adoorihe slaqwa sleémeero in uraareér, nee tiri kwa/amís ar baraá sla'aari.
49004017	Gawaá adoorihe án kuungá' nun baw, slám nun gurbu'uúm kángw kilá' wa ale ar baraá umuú Aako, gídaabá, ma kumiitara' tawa hota' adór múk xoordaá hatlá' ar alé. Asma inooín inslaway'ín a tawo,
49004018	nee fuqurangw'ín i baraá giwtír i dirii'. Inooín dir'ín i káhh baraá slafingwdá' Mungú i haniisi. Asma inooín gár i xuiya' i káhh, slám ta ilaiwa/amér konká.
49004019	Inooín mure kaa máy, baraá slafingw'ine. Tari hoót baraá tlehhema'aá slisla/arén wa ale, ilatleerir'ín kari eeharahaár, ala taa ilaa/ii'iiká.
49004020	Ala kuungá' iidíguú Kristowo tunda adoosír intsaahhatimisiiká.
49004021	Kuungá' iidíguú Kristo ugwa axasé'. Looeemaadá' baraawós i diriiá' kingari dirhúng i intsaahhatimís, asma kuungá' tawa eeharuuseerós.
49004022	Gawaá adoorihe gár kuungá' tunduwa hariím a slafingwhúng kudá' oo aáng un meerá'. Munerhúng na warqesaak, ta adoodár aange, asma munerhúng aáng i baraá hhitiruumit as ilatleerír al/ayma.
49004023	Munerhúng nee sla'aarirhúng ka /abeemaá i ki/isi.
49004024	Munér /aben slawaak, ar taa tleéhh ar tlehhemuú Mungú, tidá' ti laqaqaam ar slafíngw ganaá' nee oo hhoohhoó', slafingwdá' looeemaá wa hariím.
49004025	Gawaá adoorihe, lama mawaak. Kuungá' looeema kilooín na axweesaak baraá tla/angwhunge. Asma atén sleémeero a diqoó slaqwtá wák, tidár Kristo.
49004026	Kuungá' bar aga buhhabuhhé', ti harmagahhe', tlakweema mi tleehhara'. Nee buhhtaasíng mindiwa baraá munerhúng wa kumiitiyé' nee looa iri dát.
49004027	Neetlaangw pa/aangw munguwa sláy oo ir dahi baraahúng i alé.
49004028	Heé fisaasiím, fiiso ngi may, ala inós gár kuwa hariím gadiyér hhoo' gan tleehh ar dabaawós awa kilá', as gaa ngiwa slay ar liitlakuuse ngir alee/iisi.
49004029	Axweesanoó tlákw mu kaahara', ala masók a axweesanoó gídaabár koóm, kudá' muu gu kwa/amís, nee kudá' amoqwaareemisaaká. Gawaá adoorihe axweesanayhúng i tsuuqaá huuwi dír mukdá' kuungá' nu iiár i qamiima.
49004030	Qeeruú hhoohhoó' oo Mungú mu gurhaamír ar awaara'. Asma Qeeruuwós an duguno diirene ar atén tir tsaahhi gídaabá atén a mukós, bál deeloodá' ar inós atén tiwa gweeri.
49004031	Ala kuungá' magoódár baraahúng i dirii' hingeesaak, nee xarslamaaye sleémeero, nee buhhta, nee kaantiingw nee /ooslisliingw, nee tlakweema sleémeero awa hatlá' mindiwa deeruutiyé'.
49004032	Kuungá' masók a múk tsatsa'aarén, nee tiwa sla'aasla'a' kiloohúng alé. Ti kiloohúng gurtlatleere' adoodá' Mungú kuungá' nura gurtláy baraá Kristowo.
49005001	Kuungá' a na/'aá Mungú, kudá' inós i slai. Gawaá adoorihe inós na eeharaak.
49005002	Hooté' ar sla'aari, adoodá' Kristo atén tira slaá', tiri kilós haniís as atén, ilahhooár Mungú wa ale, tidá' ta da/i, ar xarángw tsuú' koom.
49005003	Ala tsaatu'uuma nee slasla/areemaá dimbadimbé, nee ilatleeri, muruuwí mukuwa baloó oó' dirhunge, as kuungá' tawa múk hhohhó' oo Mungú.
49005004	Tam axweesanoó ilaiwa/ame wásl nee axweesanoó dakti'iima nee axweesanoó slasla/arén i harinká sleeme dirhunge. Ala gár kuungá' tundu wa hariím, Mungú un sluufimisá'.
49005005	Kuungá' /aymuuwí u xu'uti hhe'esá', gídaabá, heé tsaatusmo waawuti'iimár Kristo nee Mungú ga baloó aaliiká, laqaá tam heé slafiingós slasla/arén, laqaá tam heé ilatleerusmo sleeme, asma inós i munguaá hatlá' kón.
49005006	Hee munduwa al/aáy ar /ayma'aá gídaabár kooma'aaká. Asma múk ilaiwa/ame wásl sakwasleemár Mungú gun i hardarat as tlehhema'aá adoorí.
49005007	Nee múk adór kwí ma aldinku'uumisaara'.
49005008	Asma aáng kuungá' a giwti, ala hamí a gwa/ateema asma kuungá' tawa múk Aako. Hooté' adór múk baraá gwa/ateema kuwa hariím hotaango.
49005009	Asma didár gwa/ateema i dirii'iya' gár tleehharumiit a hhooeema sleémeero nee gan'amu nee looeema.
49005010	Gawaá adoorihe kuungá' tsaahhaagáy gídaabá gár Aako gu sla'atimis a milá.
49005011	Ma aldinku'uumisaara' nee mukdá' tlehhema'aá giwtír tlehhiít, kudá' gídaabár kooma'aaká. Ala tlehhemi'iidá' na geehhooeesaak.
49005012	Asma muruudá' ta tlehhahiti baraá lu/aaráy wa ale, tam kuwa axweesi a mure kángw kilá' wa ale.
49005013	Umuúqo gaaro ar tinda huúw dír gwa/ateemaá i alé, adór i diri' ka geehhooees. Nee umuúqo gaaro ar ta i gwa/aát nee gwa/ateema, i warqeér tari gwa/ateema.
49005014	Gaarí an gár tasa oó', “Tláw, kuúnguudá' guaiím, waasleé/ baraá múk aa qaátl wa ale, daqaní Kristo kuúng u i gwa/aat.”
49005015	Gawaá adoorihe, adór baraá slafingwhunge tar hota' alqaytsitaak. Ma hootara' adór múk daktanár ar alé, ala masók a adór múk sagaaloén.
49005016	Qoomaarí ta koonda' ar gadiyuusaak, asma de'emaaká' a de'emaá tlakweema.
49005017	Gawaá adoorihe ma daktana tleehhitaara', ala masók an xuá' gídaabá Aako gár i slai a milá ar ta tlehha'.
49005018	Xuftaaro ma kumiitara', asma bar xufitá', slafingwhúng sleémeero u qwaaresá'. Ala masók tundun hatsiis Qeeruú hhoohhooe.
49005019	Nee axweesé' kiloohúng alé ar wara'ami nee daa'ángw bara/, nee daa'ángw baraá Qeeru. Daaé' nee ta bar/á' baraá munerhunge as Aako.
49005020	Nee Mungú Baabá ku sluufimisá' daqisleém as mura' sleémeero ar baraá umuú Aakoorén Yesu Kristo.
49005021	Kuungá' kiloohúng ti ilaiwawa/e' as adoodá' Kristo kur ilaiwawa/a'.
49005022	Kuungá' tlaáwaay, hhawaateehúng ilaiwawa/aak, adór Aako kur ilaiwawa/a'.
49005023	Asma hhawaata a ságw hare, adoodár Kristo tar ságw mukós. Nee inós a Ba/amusmooín sleeme, nee inooín an slaqwtós.
49005024	Gawaá adoorihe, tlaawaay gár kuwa hariím, a hhawaateeín gin ilaiwawaa/ baraá umuúqo gaaro, adoodár múk Kríshaanáy Kristo ngur ilaiwawa/i.
49005025	Kuungá' hhawaáte, /ameenarhúng sla'aak, adoodá' Kristo mukós ngura slaá' sleeme, slafiingós guri duúx as inooín.
49005026	Adoorí gana tleéhh as mukós nguwa hhoohhooeesi nee nguwa hamaatli ar ma'aay ar /uuruú axweesantós.
49005027	Asma inós gár i slai a múk xirfuú koóm gun sláy, oo hhohhó', nee oo tlakweemaá koomaaká, kudá' gár slasla/aar ga koomaaká, kudá' /ootsoo ga koomaaká, laqaá muruú dimbadimbé oo tlákw oo adór kwí, ala alók a múk hhohhó' oo xaslxaanslír koomaaká.
49005028	Gawaá adoorihe hhawaate gár kiwa hariím a /ameenar'ín kawa slai adór slaqooín kir slai. Asma heé hareerós ga slaá', inós ti kilós slaa'.
49005029	Heé slaqwtós gaa aahh i kaahh. Ala gan /aymiis, nee gan amohhe'eemiis. Adoorí an adoodá' Kristo mukós ngur amohhe'eemisi.
49005030	Asma atén a diqoó slaqwtós.
49005031	Asma Gooi i kat, “Gaarí an gár hee baabuúwós nee aayoorós ngis geexay, nee tari hoot nee hareerós. Nee kuká' tsár tari slaqwtá wák.”
49005032	Lu/aaráywí ku úr. Ala án gár ni axwees a iidíguú Kristo nee mukós.
49005033	Ala iidíguuwí i kuungá' wa harín sleeme. Umuú heewo hareerós ngi slai adoodá' inós kilós tir slai. Nee hare hhawaatuuwós ngu ilaiwawa/.
49006001	Kuungá' ná/'ii, xwaylitérhúng ilaiwawa/aak ar baraá Aako. Gaarí an gár hariím.
49006002	“Baabuúwók nee aayo ilaiwawa/eek.” Hara'ayaarí an hara'ayaadár geera, tidá' al'axweesantá koom.
49006003	Al'axweesani a tí, “as amohhooa kawa sleer tawa hot deelór yaariire baraaká' yaamuuwo.”
49006004	Kuungá' xwaylité, na/'iihúng mi buhhtimisara', ala geeraharaharaak ar baraá ilaiwa/ame, nee kiwa naanaqá' ar baraá Aako.
49006005	Kuungá' lawaále, kuungá' daqaarerhúng tidá' ta sagadiyusa' ilaiwawa/aak, ar muunuú /awaák, ar dae nee daaraxaay, adoodá' geera Kristo kur sagadiyusa'.
49006006	Kuungá' masók a adór lawaaleedá' ilaá maaqumiisaaká. Ti harafade' tawa lawaalér Kristo, kudá' sla'aarír Mungú ngi tlehhiitá' ar muunuú /awaák.
49006007	Gadiyérhúng tleehhaak ar muunuú hhoó', masók a adór lawaalér múk sagadiyuusaaká, ala masók a adór lawaalér Aakoó sagadiyuus.
49006008	Inslawaak gídaabá umuúqo heewo oo hhooeema gaa tleehh, slasláwarós ga slay dír Aakoowo, barnaxes a lawaalmo, laqaá tam lawaalmoowooká.
49006009	Kuungá' daqaáre, gár kuungá' tunduwa hariím sleeme, aqo tí an tlehhá' sleeme dír lawaalerhunge. Lawaalerhúng ma dae tlaaqara'. Nee xuaak gídaabá kuungá' nee inooín Aakoohúng a wak. Inós i gawaá doorí dirii'. Dirose barqaanti i káhh.
49006010	Gimsé', ilakaaharu tleehhaak baraá Aakoowo, nee baraá aleesleemuú /uuruuwose.
49006011	Xoslaá slaqwarár Mungú sleémeero oohaak, as al/aymár Neetlaangw daqaní ila/aaro a aleesleerá'.
49006012	Asma wakuusér nee atén slaqwá' a mukooká, ala a waawitá nee kudá' aleesleemuú koomá', kudá' waawuti'iimá' daanduú yaamuuká' giwtír kooma'a, nee neetlaamér tlakw ar baraá yaamaá qeeru.
49006013	Gawaá adoorihe xoslaá slaqwarár Mungú sleémeero oohaak. Deeloodá' tlaakw bál binda hardát, daqaní wakusmoodá' u aleesleerá' kuwa baqa', nee arba/ato bura hhe'esé', ta sihhitano hhe'esá'.
49006014	Gimsé', ti amohhe'esé'. Siinootayhúng a looeema. Gaambór ta da/eewár qoomesa' a gan'amu.
49006015	Nee ya/ataá ta dahasa' a sla'aaridá' Ya/abtór hho' ar wayda kawa alki/ita'.
49006016	Nee gaambór ta koonda' umuúqo qoomaaro masók a haratlintaao, nee gaamboósinge daqaní kuungá' maheeri sleémeero awa Neetlaangw, kudá' asltá koomá', i aleesleerá' baqto.
49006017	Ba/ama oohaak sleeme, tawa kofiíyár gawit ar ta ságw i qasa'. Nee paángár Qeeru oohaak, an axweesantá Mungú.
49006018	Muruuwí sleémeero tlehhiitaak ar baraá firo, tawa firiiriinda' umuúqo daqto ar /uuruú Qeeruú hhoohhoó'. Gawaá adoorihe dalaaé' tawa kumita' baraá firooro, múk hhohhó' oo Mungú sleémeero kuwa aleefiriiriinda'.
49006019	Aníng sleeme aleefiriiriimaaré', as axweesanoó ni oo' nguwa slaw nee aleesleemu, oo lu/aaroó Ya/abtór hho' nguwa alki/iit ar pihhu'uuma.
49006020	Aníng a ya/abusmoó Ya/abtoorí hho', ala tam taa tseegi. Gawaá adoorihe, án aleefiriiriimaaré' as Ya/abtoorí hho' ngi axwees ar pihhu'uuma adoodá' án iwa hariím.
49006021	Iidíguueé' bur sla'á' nee adór nir kumiit, Tikiko ngu alki/iiti. Asma inós a hhiya' oo sla'aarsumo, slám i inkihhmuúb kón baraá gadiyér Aakoowo.
49006022	Án inós ngun amorhúng i ya/aáw as kuungá' iidíguurén kuwa axasa' nee nuwa gurkwa/asi.
49006023	Wayda masók i dír hhae sleémeero, nee sla'aari nee haratlintaao, kudá' amór Mungú Baabá daáhh, nee amór Aakoorén Yesu Kristo.
49006024	Mungú muu sleémeero ngu tsuuqi, kudá' Aakoorén Yesu ngu sla'á' ar sla'aarír faakaaká.
50001001	Ánuú Paulo nee Timoteo, sagadiyuusér Kristo Yesu, barwaárí ngina gooiimaán amór múk hhohhó' oo Mungú sleémeero oo baraá Kristo Yesu oo baraá Filipír i dirií', dinkwa nee geeraharuuser'ín nee sagadiyuusér múk Kríshaanáy.
50001002	Mungú Baabuúrén nee Aako Yesu Kristo kuungá' nu tsuuqi nee nu waydí haniisi.
50001003	Án Mungú un sluufimiís umuúqo qoomár barnaxes kuungá' naa insláw.
50001004	Qoomár barnaxes a firiiriím, án kuungá' sleémeero nun aleefiraariím ar qwala/.
50001005	Asma kuungá' aga dinku'uusé' nee aníng Ya/abtór hho' alki/ituuwo iimír bál geera nee tam ay laarí sleeme.
50001006	Gár án ni haratlintatii' a tí gídaabá, kudá' gadiyér hhoo' gaa iimu/un baraá munerhúng wa aleeró, inós gadiyeédá' ga alhhe'ees ay bál deelór Kristo nay xeer.
50001007	A gár hariím dir'eene adoorí ngiwa inslaslaw daanduuhunge, asma kuungá' a baraá muunuúeé' dir'á'. Asma kuungá' sleémeero tsuuqaá Mungú iga sleeré' adór aníng wa ale qoomár aníng tiwa tseék, nee tam qoomár Ya/abtór hho' ngiwa aleekal/aám nee looeemaawós ngiwa laqaqaám.
50001008	Mungú ga xuu' adór án kuungá' sleémeero nur artá wa slaá', asma nuwa ló'wa slaa' ar sla'aaridár amór Kristo Yesú daahh.
50001009	Gár aníng kuungá' nuwa aleefiriiriim a tí, gídaabá sla'aarirhúng i kumit iwa ló'wa doogiigiin dinkwa nee sagaalooa nee xu'uti sleémeerowo,
50001010	as kuungá' sakwasleemár ganaa' kawa aleesleera' tsatto baraá umuúqo gaaro. Daqaní kuungá' a múk hhó' oo xaslxaanslír koomaaká bál deeloodár Kristo birna hardát.
50001011	Nee kuungá' tundu hatsiis gan'amuwo, kudá' Kristo i tlehhiiti baraá munerhúng wa ale, as ilaiwa/amér Mungú nee xirfuuwós.
50001012	Hhaee'eé', gár ni slaa', kuungá' masók an xuá' gídaabá slahha'amaayeedá' sleémeero aníng naa sláw Ya/abtór hho' gaa ila/iká, ala gana alee/ís tsiyaayaaxaro.
50001013	Asma aníng gár tisa tseék a as tawa eeharusmoó Kristo, nee adoorí aa xu'utít dír askaári nee muu sleémeero oo diirí dirií'.
50001014	Nee tseegamor'eé' hha'aá yaariir awa Kríshaanáy gaa haratlintaao gawdés baraá Aakoowo, tari uraaráy baraá pihhu'uumaaro ar Ya/abtór hho' kawa alik/iiti ar dae wasle.
50001015	A gár xu'uti gídaabá muu bahh'alé i deer oo iidíguú Kristo gu alki/iít as da/i nee gila, ala tam adoorihe awa hatlá' i dayá' sleeme awa iidíguú Kristo ngu alki/iitá' ar muunuú hhoó'.
50001016	Kuká' iidíguuwí ngun alki/iitiyá' as sla'aari, asma ka xuu' gídaabá aníng tina qaás as Ya/abtór hho' ngiwa aleekal/aam.
50001017	Ala kudá' hatlá' a gídaabaheeká iidíguú Kristo nguna alki/iitiyá' ar muunuú hhoó', ala as fola. Inooín ka xui a slahha'amaayer'eé' kan dook baraá tseegamooro.
50001018	Ala a gaarooká. Aníng a qwalalaá/, asma iidíguú Kristo kuqo alki/iit umuúqo loohiro, barnaxes ar muunuú tlaákw laqaá ar muunuú hhoó'. Nee slám aníng a kumiít qwal/amaayeero,
50001019	asma aníng a xuú' gídaabá alhhe'eesaywo án ti gweer, as án kuungá' iwa aleefiriiriinda' nee as Qeeruú Yesu Kristo aníng iwa alee/iimisi.
50001020	Gár án ni haraxuu' nee ar ni harahhiif a tí gídaabá, aníng a baloó muruutaaká baraá umuúqo gaaro. Haraxu'utir'eé' a tí gídaabá umuúqo gaaro ar án ni slaw xirfuú Kristo gu laqaán ar geehhooeema dír muu sleémeerowo, adoodá' Kristo kura xirfayeés aáng, nee tam hamí sleeme kuqo xirfayees, as muruudá' án ni slaw barnaxes ar slafingw'eé' laqaá ar gwa'arar'eé'.
50001021	Asma dir'eene slafiingw an Kristo, nee gwa'ara gár ak hhoo' ngi húp.
50001022	Ala án bar kumiít hotaango, pa/aangw u koóm oo gadiyeérí ar gídaabár úr koom ngiwa koom tleehhamooro. Ala gawaá adoorihe ar ni tsawaar a xuaaká, slafiingw nee gwa'araro.
50001023	Aníng a baraá baraatsarár i dirií'. Aníng a ló'wa slaá' niwa tlaw, niwa hotángw aw amór Kristo, asma adoorí a tsiní kángw kilá' wa ale.
50001024	Ala aníng niwa kumiit slafiingo a gár gídaabár koom ak alé as kuungá'.
50001025	Aníng kaangwí u xuú'. Gawaá adoorihe a xuú' gídaabá aníng a kumiít slafiingo, dinkwa nee kuungá' sleémeero as kuungá' nuwa alee/iis, nee qwal/uuhúng nguwa dook baraá haratlintaaooro.
50001026	Aníng binda amorhúng i hardáh malé alé, pa/ángw yaariír daqaní u koondá' oo Kristo Yesu kuwa xirfayeemisa' as aníng.
50001027	Daxta gár gídaabár koom a kuungá' masók an hotá' ar adoodá' Ya/abtór Kristo kawa hariím. Án barnaxes naa hardáh amorhúng, laqaá barnaxes naa hardahiiká, gár án ni slaa' masók an axaás gídaabá kuungá' aga sihhitano hhe'esé' baraá haratlintaaoro ar wakleeli'iimár baraá Qeeru, nee haratlintaaór Ya/abtór hho' kawa aleeslaqwa' ar muunuú wák.
50001028	Wakuuserhúng ma da'ayuumitaara' baraá umuúqo gaaro. Kuungá' bar pihhu'uumár koondá', gaarí a laya dir'ine gídaabá inooín i qwaariyá'. Ala dirhunge a laya gídaabá kuungá' a ba/aandá'. Nee layaarí amór i dahh a amór Mungú inósuú kilá'.
50001029	Kuungá' qeemu ugwa sleeré' oo Kristo kuwa haratlintié'. Ala a har qeemuuwí kiloseeká, ala tunduna slahhe'eemiís sleeme as inós.
50001030	Asma kuungá' sleeme a slaqwá' baraá slaqwaraarí aníng ni slaaqw. Kuungá' aáng aníng iga aandé', niwa slaáqw, nee hamí aga axasé' adór aníng nir kumiít slaqwaraarihe.
50002001	Slafingwhúng baraá Kristoowo i /uuruú huwahúwi? Sla'aarirós nu gurkwa/amísa? Dinku'uumár baraá Qeeru i deéro? Hhooa nee gurtleemu i koondá'a?
50002002	Ala bar adoosíng, muunuú wák koomaak, as qwal/uueé' iwa boo/i. Kuungá' kiloohúng ti sla'aslae', dinku'uumár baraá qeeru koomaak, nee umuúqo daqto ti axweesanaay axamise'.
50002003	Umuúqo gaaro ma tlehhiitara' ar fola, laqaá ar daara/aangw. Ala masók umuúqo heewo tin kilós niinaweemiis.
50002004	Muruú múk hatlá' i slai na leelehhiitaak, ala a muruudá' kuungá' ta sla'a' kiloseeká.
50002005	Kuungá' masók muunuú adór kuduú Kristo Yesu un koondá'.
50002006	Inós iimír iimu/uungo tlehhemuuwós a adór kuquú Mungú. Inós nee Mungú i qoná'. Ala inós ina ya/án qoomtidá' nee Mungú tawa qon ngiwa geexay.
50002007	Baraá sla'aarirose uraydá' tawa adór Mungú guri geexáy, iri adór lawaalmo tleehhiít. Iri hee tleehhiít adór atén wa ale; Iri geehhooúy ar slaqsoó hee.
50002008	Tiri kilós niinaweés, iri hoót ar ilaiwa/ame ay gwa'araarós, eeít, gwa'araadár gawaá msalaába.
50002009	Gawaá adoorihe gaarí an gár Mungú nguwa gáwtí tsaa/asa hhe'eés, nee guri umuudá' úr i haniís, umuudá' umee sleémeero ga baá/.
50002010	Asma muu sleémeero umuuwí ngu i tumbarara'atia, mukdá' gawaá doorí i dirií' laqaá mukdá' baraá yaamí dirií' nee tam kuduú baraá gi'i.
50002011	Nee umuúqo heewo ngi ooi gídaabá, “Yesu Kristo a Aako,” as Mungú kuwa xirfayeesi.
50002012	Sla'aaruuser'eé', án qoomár niwa dirhúng i dirii', kuungá' axweesantaeé' ana ilaiwawa/é' umuúqo daqto. Ala a gár gídaabár koom tawa adoodár kumita' tam qoomár án niwa kaahh. Gadiyeét tleehhaak ar dae nee ar daaraxaay, as ba/amarhúng kawa boo/esa'.
50002013	Asma Mungú in baraahúng wa gadiyuus. Inós nun munér i hanmiis ar muruudá' i slai kuwa sla'a' tleehhamooro. Nee /uuru sleeme ngun hanmiis oo tidá' inós i slai kawa tlehha'.
50002014	Umuúqo gaaro bar tlehhitá', ma tlehhitaara' ar qununu/aay nee tlaampa'aamis.
50002015	Gawaá adoorihe heé kuungá' nu dakuusár i ara'ár i kaahh, as kuungá' tawa na/'aá Mungú tleehhita' awa ta dakuusár i faditiiká, laqaá awa al/ayma wasl, nee awa xaslxaanslír kooma'aaká baraá tla/ángw qartír sageegawden ar aa amooqwat. Kuungá' baraá tla/ángw qartihe tundu gehhó' tawa adór tsatse/uú gawaá doorí dirií',
50002016	asma kuungá' Ya/abtór hho' ar slafiingw an alki/itá' dir'ín i alé. Gawaá adoorihe kuungá' a xirfuueé' bál deeloodár Kristoowo, asma aníng aga tawó ti'i'iimiiká, laqaá aga tawó daawiimiitiiká gadiyeede.
50002017	Haratlintaaorhúng a ilahhooár án ni hanmiis dír geerá Mungú i alé. Bar adór garka tseerer'eé' iwa ku'uta gawaá daanduú ilahhooarí, aníng a qwalaá/ sleeme. Slám qwal/uueé' kwí ngway qasiís dirhúng i alé.
50002018	Qwalaala/é' kuungá' sleeme, qwalaala/é' dinkwa nee aníng.
50002019	Án haraxu'uti a koóm baraá Aako Yesuwo Timoteo nguwa ya/aaw ar gaanslaay iwa amorhúng i hardahi, as muunuúeé' iwa qwalaa/i iidíguuhúng bura axaás.
50002020	Heé hatlá' i kaahh oo nee aníng ti kaangw slawá' oo inós gu baá/, slám heé hatlá' i kaahh oo kuungá' nu sa daawiimiít adór inós wa ale.
50002021	Awa hatlá' sleémeero muruú ta leelehhiiti a muruuín kilooín ala a gadiyér Yesu Kristoowooká.
50002022	Ala kuungá' Timoteo u xuá' adór ir inkihhimuú kón. Inós gadiyeét gaa tlehhaahhiít ar Ya/abtór hho' dinkwa nee aníng, adór baabá nee garmaawós.
50002023	Kwí an kudaádá' án ni ya/aawár wa slaa' amorhúng i alé ar gaanslaay, barnaxes adór kwasleemar'eé' aga xuú'.
50002024	Nee aníng haraxu'uti a koóm sleeme baraá Aakoowo, gídaabá anuú kilá' ni hardáh amorhúng i alé deeloorí tseewe.
50002025	Gár án naa ár ar hariím a hhiyaarén Epafradito ngun ya/aáw amorhúng i alé. Inós nee aníng aga algadiyuusaán, slám inós a slaqwarusmoó wák dinkwa nee aníng. Inós kuungá' nguna ya/abé' amor'eé' alé as aníng iwa sagadiyuusi, nee tidá' án ni slaa' ngiwa hanmiisi.
50002026	Inós kuungá' sleémeero nuna ló'wa inslasláy, iri ló'wa daawiimiít as kuungá', asma adoodá' kuungá' kara axasé' gídaabá inós i tiiq.
50002027	Ar ló', inós aa ló'wa tiíq, afkwá bohoongw ngun wa kií/. Ala Mungú inós guri gurtláy. Tam aníng sleeme Mungú ina gurtláy, as gurhaamir'eé' miwa doogiín.
50002028	Gawaá adoorihe ilakaaharu una ló'wa tleéhh inós nguwa ya/aaw amorhúng i alé, as kuungá' tawa qwal/a' bura aandé', nee slám as gurhaamir'eé' iwa /aaruur.
50002029	Gawaá adoorihe, inós ilaoohaak ar qwal/uú yaariír, adór hhiya' oo baraá Aako. Múk adór inós ilaiwawa/aak.
50002030	Asma inós ina dáh baraá tsaxwa, iri nakaá/ gwa'araaro as gadiyér Kristo, as aníng iwa alee/iisi, alee/isaydá' kuungá' taa harslaaqaté'.
50003001	Alhhe'eesaywo gár án ni oo', hhaee'eé', qwalala/é' baraá Aakoó wa ale, aníng a slaaqaataaká gooiro tidá' naa qaroó dirhúng i gooiím, asma dirhunge i gídaabár koón ngiwa inkii/.
50003002	Ti harmagahhe' nee mukdá' oo adór seeaawe, sagadiyuuseedár muruú tlákw inslaaslaw, mukdá' slaqoo gi tlaquú wa slaá' ar al/utlo.
50003003	Ala múk taa al/utlín a atén, ar al/utloodár ló'. Qeeruú Mungú atén ti gan'aamiis baraá sluufayrene. Atén xirif un ara'araán as Kristo Yesu kilós. Gár hatlá' ar ta haraxuaan i káhh ar tlehhema'aá tawo.
50003004	Tlehhema'aá tawo geera bir bu'uutiyá', aníng gár ni da'ayuumiit i káhh. Umuúqo heewo geera bar tlehhema'aá tawo gin haraxu'utír wa slaa', geera alók aníng i baá/.
50003005	Aníng tina al/uútl qoomár tawa na/aay, bál dakaát. Aníng a heé xoorór Israeli, heé tlahhoó Benyamini, aníng a heé Ebrania, tam xwaylitér'eé' a múk Ebrania. Iidíguú hara'aya ooharo aníng a heé Farisayo.
50003006	Ilakaaharu una ló'wa tleéhh gawaá daanduú hara'aya ooharo, tam múk Kríshaanáy nguri gusiisiím. Geera barnaxes gan'amu kun slaasláy ar hara'aya boo/eesa, geera alók aníng a tlakweemaá koomaaká.
50003007	Ala muruudá' sleémeero aáng naa harafaár tawa slaasláw dir'eene, hám daxta muruudá' u harafadiít tawa /aareema dir'eene as Kristo.
50003008	Ala a muruuwí kiloseká. Mura' sleémeero un harafadiít tawa /aareemaá kilá' asma Kristo Yesu Aakooeé' nguwa xuú', gaarí a gár gídaabár koom ta muruú hatlá' sleémeero ba/a. Mura' sleémeero una geexáw as inós, mura' sleémeero una harafaár tawa xwaansloó tawo, as Kristo nguwa slaw,
50003009	nee niwa haragwaa' dirós i alé. Daxta aníng gan'amuú ni koom as hara'aya ngiwa boo/eés, i kaahh. Gan'amuú ni xuu' a kudá' kilós oo hee i slay as Yesu Kristo nguwa haratlintií', gan'amuudá' amór Mungú daáhh, as haratlintaao.
50003010	Gár án ni léelehhiit a wak kilós. A tí gídaabá Kristo nguwa xuu', /uuruú waasle/uuwós nguwa slaw, nee niwa haragwaa' nee inós baraá slahha'amaayeerós i alé. Nee aníng tawa adór inós baraá gwa' araarose.
50003011	Asma gár án ni haraxuu' masók a niwa waaslee/ baraá múk aa qaátl wa ale.
50003012	Aníng a kaahaaká gídaabá aníng amoodá' ta i qwaatlaan aga i hardáh qaroó alé, slám a kaahaaká gídaabá gan'amu ugwa qaroó sláw. Aasla'áy. Ala ilakaaharu un tlehhiít niwa kumiit as niwa hardah nee gadaádá' ngiwa oh, tidaádá' ar Kristo Yesu isa ateét, qoomár iwa óh.
50003013	Hháe, aníng a xuú' gídaabá gadaádá' aga i hardahiiká. Gár án ni tlehhiit a tí kilós, muruudá' naa alí geexáw un gunqareemiís, nee kuduú geeraaeé' i dirií' un i ti'i'iím.
50003014	A ló'wa naagamiís as amoodá' ta i qwaatlaan ngiwa i hardah, as slaasláwadá' Mungú isa ateét ar loohír Yesu ngiwa slaw, tidá' niwa hoot gawaá doorí wa ale.
50003015	Ateéká' sleémeero awa ganaa'á', gár tiwa hariím a adoorí an inslaslaawaán. Ala kuungá' bar adór hatlá' aga inslasleeré' gawaá umuúqo gaaro, Mungú muruudá' ngu kuungá' i geehhooutis.
50003016	Ala atén sleémeero gár tiwa hariím masók an kumiitaán ar digir wakeetingwdá' tara iimu/uumaán.
50003017	Hhaee'eé', kuungá' sleémeero adoorí án nir hoot nar hootaak. Asma atén a slaqsaay dír kuungae. Ga/aawaagáy ló'wa ale kudá' hootá' adór atén nir hootaan.
50003018	Asma án kaangwí ngwa qaroó oó' geerí ale daqtá yaariire, ala hám daxta ngun malé inkií/ ooaro ar hhirhheeri, gídaabá múk yaariír adór ir hooti a adór wakuusér gwa'arár Kristo ar gawaá msalaába.
50003019	Inooín i loohír i dirii'iyá', tidár baraá qwanoó kaw. Mungúín a gura'. Muruú tir xirfayeemisi a kuduú murér koóm. Muruú ta inslaslay oo baraaká' yaamu kilós.
50003020	Ala atén a yaamuloouusér gawaá doori. Slám atén Aakoorén Yesu Kristo u daamaaramaán niwa hardahi gawaá doorí wa aleeró, tiwa ba/amisi.
50003021	Inós slaqoorén kuká' hhitiruutá' giri warqees nee giri tleehh tawa adór slaqwtós tidár xirfuú koom. Inós adoorí tleehhamooro ga aleesláy. Asma inós /uuru gu kón oo mura' sleémeero nguwa qaasi baraá aleesleemuuwós i alé.
50004001	Gawaá adoorihe, hhaee'eé' awa sla'aaruuse, ma alí ki/aara' ala kwa/é' baraá slafingwhúng oo baraá Aakoowo. Sla'aaruúse, án kuungá' nun ló'wa inslasláw. Kuungá' a qwal/uueé'. Asma gadiyér'eé' gár ira geehhoouúr a kuungá'.
50004002	Aníng Euodia nee Sintike in firiím tiwa haraki/iya', masók muunuú wák ngun koná' baraá Aakoowo.
50004003	Nee kuúng sleeme, sla'aarusmooeé' oo sagadiyusmo dinkwa nee aníng, án kuúng u firiím, /ameenaasíng alee/iiseek. Asma inooín Ya/abtór hho' ngina sa slaqwiyé' nee aníng, nee Klementiwo, dinkwa nee kudá' hatlá' awa gadiyeét ngaa tleehhiye' nee aníng. Inooín umer'ín kaa gooín baraá kitaábuú slafiingw.
50004004	Qwalaala/é' daqisleém baraá Aakoó wa ale, slám nun malé baw, qwalaala/é'.
50004005	Hhooeemaahúng masók i geehhoouyá' dír muu sleémeerowo. Aako naa nakaá/.
50004006	Ma daawiimitaara' baraá umuúqo gaaro. Ala umuúqo gaaro ar ta sla'a'a Mungú na adbawaak, kuwa firiiriinda' nee kuwa sluufimisa'.
50004007	Nee wayduú Mungú, kudá' tsaahharo ta aleeslawaanaaká sagaalooarene, munerhúng ngi de'en, nee inslawayhúng baraá Kristo Yesuwo.
50004008	Alhhe'eesaywo, hhaee'eé', muruú kuungá' tunduwa hariím inslaslaango a kwí, muruudá' sleémeero oo ló', nee kudá' ilaiwa/amér koóm, muruudá' sleémeero oo gan'amuú koóm, nee kudá' hhohhó', slám muruudá' sleémeero oo sla'atimís nee oo hhooeemaá koóm, nee tlehhemi'iidá' sleémeero awa hhohho' nee awa xirfuú wa hariimá'.
50004009	Muruudá' taa dir'eé' wa intsahhé' nee kudá' taa ilaoté' tleehhaak, kudá' taa aandé' nee oo taa axasé' dir'eé' wa ale. Daqaní Mungú wayduú koóm i dinkwa nee kuungá'.
50004010	Aníng aga ló'wa qwalaá/ baraá Aakoowo, asma kuungá' aleesleemu ugwa malé sleeré' daxta, tam aníng iri insleeré' as alee/isaywí ni slaa' naa hanisé', adoodá' aáng ngur hanmaamisa'. Baraá tla/angwihe a gídaabaheeká án kuungá' ina gunqaresé'. Ala a gídaabá gár ta koonda' in káhh.
50004011	Aníng adoorí a kaahaaká as niwa gaa slaa'. Asma aníng umuúqo adooro aga intsaáhh.
50004012	Aníng bar aga /aarúw, gár tlaakw i káhh, barnaxes slaasláw iga wa tláhh, gár tlaakw i káhh sleeme. Umuúqo barto án ti amohhoó'. Bar aáx, laqaá bar qwariít, nee tam mura' bira wa tlaáhh, laqaá bira /aarúy, aníng ti amohhoó'.
50004013	Mura' sleémeero u aleesláw baraá kudaádá' aníng i /uuruú i hanmiisa.
50004014	Ala kuungá' adór hhoo' aga tlehhé' ar aníng iwa alee/isé' baraá slahha'amaayer'eé' tihe.
50004015	Ala kuungá' múk Filipi, kuungá' kilá' kaangwí u xuá', qoomaadár geeraawo Ya/abtór hho' ngiwa alki/iít, nee yaamaá Makedonia ngiwa geexáw, múk aa aldinku'uus nee aníng baraá mura' slaslaango nee hanmisuuwo a kuungá' múk Filipi kiloohúng. Múk Kríshaanoó amór yaamaá hatlae oo adoorí gaa tleehh i kaahh.
50004016	Tam qoomár aníng niwa Tesaloníkér i dirii', alee/isaay nguri hubé' qoomaadá' án nguwa slaa', tam a sagaáwa wakeeká.
50004017	Kuungá' ma kaahara' gídaabá aníng gár ni leelehhiit a ilahhooaadá' amorhúng daahh. Ala gár ni leelehhiit a slaqweedá' kuungá' ta sleera' asma tlehhemi'iidá' naa aníng i tlehhé'.
50004018	/Aymi'iiká' ni gooiim ngi laqaqaná' gídaabá ilahhooarhúng aga ilaóh. Nee ilahhooarí ka ló'wa ur. Daxta umuúqo gaaro ar ló'wa bu'uut a koóm, alá Epafradito ilahhooarhúng ngiwa huúw. Ilahhooarhúng tidá' naa hanisé' dír geerá Munguhe a adór ilahhooadár xarángw tsuú' koom, tidá' Mungú i ya/a/an nee i ak slai.
50004019	Nee Mungúeé' kudá' xirfuú koóm baraá Kristo Yesuwo, tidá' sleémeero kuungá' ta sla'a' ngi haniis ar har qoomoó daqaari'iimarós.
50004020	Mungúrén i xirfuuti, Baabuúrén ay alhhe'eesay wasle. Amin.
50004021	Umuúqo heewo kudá' hhoohhoó' oo Mungú intsihhiisaak, kudá' baraá Kristo Yesú i dirií'. Hhaeedá' nee aníng dinkwa kuungá' nu intsihhiimisiyá' sleeme.
50004022	Múk hhohhó' oo Mungú sleémeero kuungá' nu intsihhiimiis, ak alé múk doó waawutmoó múk Rumi.
50004023	Aakoorén Yesu Kristo munerhúng ngi tsuuqi.
51001001	Ánuú Paulo, ya/abusmoó Yesu Kristo ar sla'aarír Mungú, nee Timoteo hhiyaarén, barwaárí ngina gooiimaán
51001002	amorhúng i alé, kuungá' múk hhohhó' oo Mungú baraá yaamaá Kolosai, kudá' hhaeerén awa inkihhimuúa koomá' baraá Kristowo. Mungú Baabá kuungá' nu tsuuqi nee nu waydí haniisi.
51001003	Deelo sleémeero atén Mungú un sluufimiisaán, Baabuú Aakoorén Yesu Kristo, qoomár burnu aleefiriiriimaán.
51001004	Asma aga axaasaán kuungá' adór Kristo Yesu kura haratlintié', nee adór múk hhohhó' oo Mungú sleémeero kura slaé'.
51001005	Mungú un sluufimiisaán as haraxu'utidá' ta koonda', ar taa amohhe'eés gawaá doorí wa ale as kuungá'. Iidíguú haraxu'utirí una axasé' qoomár Ya/abtór hho' ar ló' niwa amorhúng i hardát.
51001006	Ya/abtoorí hho' in tsiyaayaaxát baraá yaamu sleémeerowo nee in tsuuqaá yaariír huwaahúp. Tam dirhunge sleeme a adoorí, iimír bál iidíguú tsuuqaá Mungú kuwa axasé', nee adór i dirii'iya' kiri tsaahha hhe'esé'.
51001007	Iidíguuwí kunguna dirhúng i intsaahhatimís nee Epafra, sla'aarusmoorén. Inós a lawaalmoó Kristo adór atén wa ale, slám an sagadiyusmoó Kristo oo inkihhimuú koóm as atén wa ale.
51001008	Inós iidíguú sla'aarirhúng tidá' Qeeruú hhoohhoó' naa dirhúng i haniís, nguna diirén i alki/iít.
51001009	Gawaá adoorihe iimír kaangwí kuwa axaasaán, atén kuungá' naa mawaaniiká aleefirooro. An firiiriimaán gídaabá Mungú nuwa sagaalooár i haniisi nee aleesleemuú amór Qeeruú hhoohhoó' daáhh, as sla'aarirós kawa tsaahha hhe'esa'.
51001010	Daqaní a aleesleerá' tawa hota' ar adór hariím dír Aakoowo, Aako kuri qwal/atisá', nee adoodá' inós i slai kari tlehhitá'. An malé firiimaán gídaabá kuungá' umuúqo gár hhoo' kawa tlehhita', nee tawa kumita' Mungú kuwa tsatsahhaanda'.
51001011	An firiiriimaán gídaabá Mungú baraá aleesleemuuwós kudá' xirfuú kooma, kuungá' nuwa /uuruú i haniisi, as tawa qitla' baraá mura' sleémeero oo ti'imiita.
51001012	Daqaní kuungá' Baabá kuri sluufimisá' ar qwal/amaaye, kudá' naa aleesleemuú i haniis oo tawa al dinku'uumisa' nee múk hhohhó' oo Mungú baraá waawuti'iimár gwa/ateemaawo.
51001013	Inós atén tina ba/amís baraá /uuruú giwtír wa ale, tiri dahaás baraá waawuti'iimár Garmaawós oo sla'aarusmo.
51001014	Asma Garmaawós kunguna haniís as atén tiwa gweeri baraá /uuruú giwtír wa ale, tlakweemaarén giri gurtláy.
51001015	Kristo an slaqsoó geehhoó' oo Mungúdá' geehhooeeká. Inós kuna geerí laqwaál nee Mungú, qoomár mura' sleémeero kuwa tleehhiiká, kudá' sleémeero oo taa tleéhh.
51001016	Mungú mura' sleémeero oo gawaá doori nee oo baraaká' yaamu guna tleéhh ar inós, muruudá' geehhoó' nee muruudá' geehhooeeká, kudá' baraá yaamaá qeeruú i dirií', adór waawitá nee bariisee, baaluuse nee kudá' sleémeero awa aleesleemuú koomá'. Mura' sleémeero Mungú guna tleéhh ar Kristo, nee as tawa kós.
51001017	Inós i daadeer dír iimu/úngw mura' sleémeerowo, nee baraawose mura' sleémeero in kumaamiit ar adoodá' ngura tleéhh.
51001018	Múk Kríshaanáy a slaqwtós, nee inós a saga. Inós an iimu/úngw Kríshaanáy. Inós an kudá' aa geeraá wa waaslee/ baraá múk aa qaátl wa ale, as inós iwa iimu/úngw umuúqo gaa tleehhiti.
51001019	Mungú gana slaá' iwa hooti nee Munguiimarós sleémeero baraá Garmá wa ale.
51001020	Mungú mura' sleémeero guna haraki/isár wa slaá' amoorós i alé ar baraá Garmaawós ar alé. Wayda guri tleéhh ar gwa'arár Garmaawós ar gawaá msalaába. Gawaá adoorihe Mungú mura' sleémeero guna ki/ís amoorós i alé, kuduú baraá yaamu, nee oo dooriiwo.
51001021	Aáng kuungá' tunduwa saáw dír Munguhe, baraá munerhúng nee inslawayhunge kuungá' a wakaaruuseerós, asma tlehhemi'iihúng ki tlakw.
51001022	Ala hám daxta kuungá' sleeme naa haraki/ís amoorós i alé ar Garmaawós. Asma Garmaawós ina hoót iri gwaá' as kuungá' nuwa amohhe'eesi, tawa sihhita' dír geeraawós i alé, tawa múk hhohhó' oo xaslxaanslír koomaaká, tam oo hhasaám wásl.
51001023	Ala kuungá' gár tunduwa hariím masók an kumitá' baraá haratlintaaooro, tawa sihhita' ar gawdeema gawaá ihhafiirír gawít i alé, nee tawa qutla'aaká baraá haraxu'utír taa sleeré' qoomár Ya/abtór hho' kawa axasé'. Ya/abtoorí hho' kaa alki/iít baraá yaamu sleémeero, nee aníng Paulo tina sagadiyusmoowós tleéhh.
51001024	Hám daxta a qwalalaá/ asma tiwa slahhe'eemisi as kuungá'. Án baraá slaqwte'eene birti slahhe'eemiis, a slahhe'eemisuú Kristo un boo/eemiís, kudá' aa meet baraá slahhe'eemisuuwós as slaqwtós. Slaqwtós gídaabárós an múk Kríshaanáy.
51001025	Mungú aníng ina sagadiyusmoó múk Kríshaanáy tleéhh. Gadiyér afhhamít ngina aníng i saayín as kuungá'. Gadiyeérí an Ya/abtór Mungú ngiwa gwa/atisa hhe'ees dirhúng i alé.
51001026	Ya/abtoodá' a lu/aaroó Mungú oo taa luú/ dír qartadá' aa geerí waarahhi, baraá kureeraá yaariir naa waarahhi'i, ala hám daxta kingina geehhooutís dír mukós oo hhohhoe.
51001027	Asma Mungú gana slaá' ngiwa gwa/atisi dir'ín i alé adór lu/aaráydá' ir daqaari'iimár kón nee xirif baraá múk xoorduuwo. Lu/aaráy an kwí gídaabá, Kristo i baraahúng i dirii'. Gawaá adoorihe kuungá' haraxu'uti a koondá' ar xirfuú Mungú kuwa sleera'.
51001028	Inós an kwí ni alki/iitaan, muu sleémeero un gurbu'uumaán. Umuúqo heewo un intsaahhatimiisaán ar sagaalooa sleémeero tidá' Mungú ni amoorén i hanmiisi. Asma gár ta sla'aan a umuú heewo un amohhe'eemisaán iwa sihhiiti dír geerá Mungú i ale, iwa heé qoóm tleehhiti baraá Kristo.
51001029	Aníng a gadiyuús nee a slaáqw as tí ngiwa boo/ees, ar baraá /uuruudá' úr oo Kristo ni aníng i hanmiisi, /uuruudá' ló'wa gadiyuús baraaeé' wa ale.
51002001	Gár ni slaa' masók kuungá' an tsahha' adór aníng nir daawiimiit as kuungá', nee as múk yaamaá Laodikia, nee as kudá' hatlá' sleémeero awa aníng iga ari'iiká.
51002002	Gár ni slaa' masók muner'ín kan gurkwa/as, nee inooín kiwa aldinku'uumisi baraá sla'aarír i alé, as xu'utír baraá qeeru ngiwa slaya', lu/aaroó Mungú kuwa tsaahha hhe' eesi. Nee lu/aaroó Mungú an Kristo.
51002003	Sagaalooár Mungú sleémeero nee xu'utirós sleémeero i baraá Kristo i dirí'.
51002004	Tí án ngina dirhúng i oó' as gídaabá hee munduwa al/aáy ar axweesanoó tawo oo lama.
51002005	Ala án tam kahha dirhunge slaqwto, ala a al dinkwa nee kuungá' ar baraá qeeru. Aníng a ló' wa qwalalaá/ asma aga tsaáhh adór slafingwhúng kur hhohhó', nee haratlintaaorhúng adór ir /uuruú koón baraá Kristoowo.
51002006	Kuungá' Kristo una ilaoté' tawa Aako. Nee ala daxta hooté' baraá slafingwhunge, tawa aldinku'uumisa' nee inós.
51002007	Dee/aruuhúng masók ku gawít baraawose, slafingwhúng gawaawós wa tlehhiitaak, kuungá' masók an kwa/aakwa/á' baraá haratlintaaorhunge ar adoodá' tundura intsaahhatimís, nee tawa hatsa' sluufaywo.
51002008	Ti harmagahhe', hee munduwa naáxw ar axweesanaywós oo tawo oo gídaabár koomaaká oo al/ayma. Asma axweesanaydá' amór naa daáhh a amór unaá muu, a amór Kristoowooká.
51002009	Mungú nee munguiimarós sleémeero i baraá Kristó wa hoot, gídaabá baraá slaqwtós.
51002010	Tam kuungaádá' aga dinku'use' nee inós, slafíngw haáts ugwa sleeré'. Inós ku úr dír baaluuse sleémeerowo nee kudá' sleémeero awa aleesleemuú koomá' ar baraá qeeru.
51002011	Kuungá' nee inós tawa aldinku'uumisé' tunduna hheehhe'eés, ala ar hheehhe'eemisuudú slaqwtooká, ala aqo ar hheehhe'eemisuú Kristó kilá', slaqwtahúng tidár tlakweema kawa hingesé'.
51002012	Asma qoomár tunduwa baatiís, tunduna al foól dinkwa nee Kristo. Slám qoomár tunduwa baatiís tunduna waaslee/atís sleeme dinkwa nee inós, asma /uuruú Mungú kuwa haratlintié', kudá' Kristo ngwa waaslee/atis baraá múk aa qaátl wa ale.
51002013	Kuungá' aáng a tu'u, as tlakweemaahúng wa ale, nee asma sleeme tunduna hheehhe'eesiiká, asma kuungá' tawa múk xoordaá hatlá'. Ala hám Mungú kuungá' sleeme naa slafís dinkwa nee Kristo. Mungú tlakweemaarén sleémeero gina gurtláy,
51002014	nee dugunoó iinarén guna fiíts, kudá' geera atén ti iinuús tlehhema'aá yaarire. Guri hingeés, guri kikií' gawaá msalaába.
51002015	Gawaá msalaábaro Kristo baaluusér neetlaame /uuruuín guna hingeés, nee kudá' aleesleemuú koomá' aleesleemuuín guna hingeés. Nee inós inooín sleémeero ngiwa baál, gari geehhooutís adór i dirii'iya'.
51002016	Ma ya/aamara' as hee nuwa tawó sakwasleemuuti as muruú /ayma nee muruú wahaangw, laqaá as deelór uren, laqaá as deelór slahhaangw niwa ti'iít, laqaá as deelór hungu/uuma.
51002017	Asma mura' sleémeero oo adór kwí a geehhantamoó tawo oo kudá' hardáh. Ala gár kilá' an Kristo.
51002018	Mukko i deer, oo ti kilooín niinaweemiís ar al/ayma, nee adoorí ngi sa qwalala/iyá', slám i malaykér firiiriná'. Nee tin kilooín xirfayeemisiyá' as iigu'utuuín, gár tas daara/an ar kilá' i káhh, a inslaway'ín oo tlákw. Múk adór kwí munduwa al/aáy nee tooqeemuuhúng guri hayoh.
51002019	Inooín taa mayé' tawa aldinku'uumisi nee Kristo, kuduú saga. Baraá geerahartá Kristowo slaqwa sleémeero kan /aymiis, nee diqiyaawós sleémeero, kin dinkwár i nighhitis ar kanee. Adoorihe slaqwa sleémeero /uuru gun sleér, iri uraareér adoodá' Mungú ngir slai.
51002020	Kuungá' aga alqatlé' dinkwa nee Kristo, tiri paratlé' nee aleesleemu sleémeero oo yaamuuká'. Ala asma milá mas ya/a/aandá' kuungá' tunduwa hara'ayiyin, adór múk oo slafíngw yaamuuká', gídaabá,
51002021	“Ma taatahhaar, ma tsaqaar, ma kwatiitaar.”
51002022	Muruuwí sleémeero a muruú hhitiruút burku sagadiyuus. Gawaá adoorihe hara'ayduudá' nee intsahhatisadá' amór i dahhi a amór muu.
51002023	Bir ga/eér kwaáo a adór múk sageeloén. Asma inooín malayke ngin firiiriiná', nee ti kilooín niinaweemiisiyá' ar al/aymár tawo. Slám slaqooín ngin slahhe'eemisiyá'. Ala tí sleémeero a gadiyér tawo, asma bira fák, aqo ilatleerír tawo ar kángw slaqo ngin boo/eemisiyá'.
51003001	Kuungá' tunda al waaslee/atís dinkwa nee Kristo. Gawaá adoorihe muruuduú gawaá doori na leelehhiitaak, amoodá' Kristo i dirii'i, aa iwiít dákw doó /iyáy oo Mungú.
51003002	Muruú gawaá doori na inslaslaawaak umuú siiwaro, ala a muruú baraaká' yaamuuwooká.
51003003	Asma kuungá' aga qatlé' nee slafingwhúng kwaa luú/ dinkwa nee Kristo baraá Mungú.
51003004	Kristo a slafingwhúng oo ló'. Inós bál binda male geehhooúy, kuungá' daqaní a geehhoouurá' dinkwa nee inós ar baraá xirif.
51003005	Gawaá adoorihe kuungá' ilatleerír slaqwa gaasaak, dinkwa nee tlehhmi'iiwós sleémeero, adór tsaatu'uuma nee slasla/aareema, ilatleerír tlakw nee inslawoó tlákw, tam da/i. Asma heé da/ita koóm, a heé munguaá hatlá' haratlintatií'.
51003006	Gawaá adoorihe sakwasleemár Mungú nin hardát dír mukdá' inós gu ilaiwawa/aaká as muruuwí.
51003007	Tam kuungá' kilá' aáng ana hoté' nee múk adór kwí, qoomár slafingwhúng kuwa baliiti nee ilatleerír adór tí.
51003008	Ala daxta kuungá' muruuwí sleémeero hingeesaak dirhunge, buhhta nee xarasleema, magoót nee daanda axweesani, nee /ooslisliingw.
51003009	Kuungá' kiloohúng miti lamtí tlaaqara'. Asma kuungá' munerhúng tidá' ar aáng aga warqesé', dinkwa nee tlehhemi'iiwós kudá' tlakwe.
51003010	Munér /aben kari sleeré'. Muneerí /aben baraahunge ka /abeemiimiis umuú daqto nee Mungú, tleehharusmoowós, ar slaqsoó Mungú. Gawaá adoorihe munerhúng in kumit Mungú nguwa tsaahha hhe'es.
51003011	Ala baraá slafiingwí /abene, barqaanti i káhh dír heé Yahudiro nee heé Yunani, laqaá dír heé taa al/uútl nee heé taa al/uutliiká, laqaá hoomoo, laqaá /aarusmo, laqaá lawaalmo nee kuduú lawaalmoowooká. Ala Kristo inós a mura' sleémeero nee i baraá muu sleémeero.
51003012	Kuungá' a múk Mungú aa tsawaár, mukós oo hhohó' oo i slai. Gawaá adoorihe muunuú gurtleemu koomaak, nee hhooeema, ti kiloohúng niinaweemise', nee tsatsaa'areema koomaak, nee qiqitliingw.
51003013	Kuungá' kiloohúng ti sa qiqitliinde', nee ti gurtlatleere' hee bar kuqá' gwa sa dakuús. Gár kuungá' tunduwa hariím a tin kiloohúng gurtlatleerá' adoodá' Aako kuungá' nura gurtláy.
51003014	Ala ak aleeró ti sla'aslae', asma sla'aari an gár mura' sleémeero gu haragaamiis ar baraá wakleeli'iimár ganaa'.
51003015	Nee wayduú Kristo i baalin baraá munerhunge, asma kuungá' tunduna ateét as wayduuwí qoomár tunduwa diqoó slaqwtá wák tleéhh. Slám kuungá' masók a múk sluufoó koóm.
51003016	Axweesantá Kristo masók i baraahúng wa hót ar yaareema. Ti intsaahhatimise' nee tiwa naanaqa' ar sagaalooa sleémeero. Mungú sa daa'aak ar sluufaay baraá munerhunge ar daa'ángw bara/, nee oo sluufaay, nee ar daa'ángw baraá qeeru.
51003017	Nee umuúqo gaaro ar ta tlehha'a ar axweesani laqaá ar tlehhma, sleémeero ka tlehhá' ar umuú Aako Yesu, nee Mungú Baabá kuwa sluufimisa' ar inós.
51003018	Kuungá' tlaáwaay, hhawaateehúng ilaiwawa/aak, adór kuungá' tunduwa hariím baraá Kristoowo.
51003019	Kuungá' hhawaáte, tlaawayhúng sla'asla'aak, slám mu buhhtimisaara'.
51003020	Kuungá' ná/'ii, xwaylitérhúng ilaiwawa/aak baraá mura' sleémeerowo. Asma adoorí Aako gu sla'atimis.
51003021	Kuungá' xwaylité, na/'iihúng mi buhhtimisaara', as matawa mune sií' as axweesanayhúng.
51003022	Kuungá' lawaále, daqaarerhúng tidá' ta sagadiyusa', ilaiwawa/aak baraá mura' sleémeerowo. Kuungá' masók a adór lawaaleedár ilaá maaqumiisaaká, tidá' ti tawó sla'atimis dír múk i alé. Ala masók an gadiyusá' ar muunuú /awaák, as adoodá' kuungá' Aako kuwa ilaiwawa/a'.
51003023	Umuúqo gaaro ar ta tlehha', tleehhaak ar muunuú /awaák. Ala masók a adór lawaalér Aakoó sagadiyuus, ala ar mukooká.
51003024	Kuungá' a xuá' gídaabá slaasláwarhúng ar aali a sleerá' dír Aakoowo. Asma Aakoó ta sagadiyusa' a heewooká, ala an Kristo.
51003025	Ala umuúqo heewo oo tidá' ganaa' gaa tleehhiiká, inós slaasláwarós ar hariím gan sláy, slám ar barqaanti wasl.
51004001	Kuungá' daqaáre, lawaalerhúng muruú ganaá' ti tlehhite', nee tidá' inooín kiwa hariím. Slám xuaak gídaabá kuungá' sleeme Aako u koondá' gawaá dooriiwo.
51004002	Kumiité' ló' wa ale baraá firooro, nee ta dal'a' baraá firooro nee baraá sluufaaywo.
51004003	Atén sleeme ti aleefiriiriinde' gídaabá Mungú pa/aangw ngu haniisi, oo ya/abtoorós ar lu/aaroó Kristo kawa alki/iitaan. Lu/aaráywí an kudá' aníng tisa tseék.
51004004	Firiiriimé' as aníng iidíguú lu/aaráywí nguwa axwees ar geehhooeema adoodá' aníng tiwa hariím.
51004005	Sagaalooa koomaak dír mukduú haratlintaaór koomaakahe, umuúqo pa/ángw taa sleeré' ar gadiyusaak.
51004006	Axweesanayhúng umuúqo daqto masók a axweesanoó tsatsaa'arén, nee oo gídaabár koóm, as umuúqo heewo oo gár yaahamiís, gaarós tidá' i yaahamiisi ngiwa tsaahhi ar hariima.
51004007	Tikiko iidíguueé' sleémeero ngu oo' dirhúng i alé. Inós a hhiyaarén oo sla'aarusmo, slám a alee/iisusmoó inkihhmuúb koóm. Inós i gadiyér Aakoó tleehh dinkwa nee atén.
51004008	Aníng nguna ya/aáw amorhúng i alé as kuungá' iidíguurén sleémeero kuwa xua', nee inós nuwa gurkwa/asi.
51004009	Onesimo nee inós ti koná', hhiyaarén oo inkihhmuú koóm, slám a sla'aarusmo. Nee inós a heehúng. Inooín iidíguú diirí atén tay diriiaan kunguqo alki/iit.
51004010	Aristarko, kudá' taa tseék dinkwa nee aníng, kuungá' nu intsihhiimiis, nee Marko sleeme, hhiyoó Barnaba. Kuungá' iidíguú Marko ugwa qaroó sleeré' gídaabá birna hardáh ku ilaotá'.
51004011	Yesu sleeme, kudá' ta babay Yusto, kuungá' nu intsihhiimiis. Inooínaká' in gadiyér tleehhiyá' dinkwa nee aníng as waawuti'iimár Mungú. Slám aníng in ló'wa gurkwa/amiisiyá'. Dír Kríshaanáydá' oo baraá múk Yahudiro heé gadiyuús dinkwa nee aníng i kaahh, aqo kuká' tám kilooín.
51004012	Epafra kuungá' nu intsihhiimiis. Inós a heehúng. Slám a lawaalmoó Kristo Yesu. Umuúqo daqto inós kuungá' nun aleeslaaqw baraá firooro, as gídaabá kuungá' tawa sihhita' nee tawa kwa/a' baraá haratlintaaooro, nee umuúqo gár Mungú i slai kawa tsahha' nee kawa eehada'.
51004013	Ánuú kilá' un lamabu'uúm gídaabá i ló'wa daawiimiit as kuungá' nee as kudá' baraá Laodikiár i diriiá' nee slám awa baraá Hierapoli.
51004014	Luka, kuduú qwaslaarmo oo sla'aarusmo, kuungá' nu intsihhimiis, nee Dema sleeme.
51004015	Hhaeedá' baraá Laodikiár i diriiá' intsihhiisaak. Nee Nimfa intsihhiisaak, nee múk Kríshaanáy kudá' baraá do'ós i burumbuuriimaamiít.
51004016	Barwaárí barkaa soomuús dirhunge, ka soomuusi sleeme dír múk Kríshaanáy kudá' baraá Laodikiár i dirií'. Nee barwaádá' taa amor'ín i gooín kuungá' ka soomusá' sleeme.
51004017	Arkipo ku beera', “Gadiyeérók tidá' tinda haniís baraá Aakoowo ga/aaweek, as kawa boo/es.”
51004018	Intsihhiisantí ánuú Paulo ngina gooiím ar dakw'eé' oo kilá'. Ma gunqaruutara' gídaabá aníng taa tseék. Mungú kuungá' nu tsuuqi.
52001001	Ánuú Paulo nee Silwano nee Timoteo barwaárí ngina gooiimaán amór múk Kríshaanáy oo baraá yaamaá Tesalonike, kudá' baraá Mungú Baabá i dirií' nee oo baraá Aako Yesu Kristo. Mungú kuungá' nu tsuuqi nee nu waydí haniisi.
52001002	Umuúqo deelooro Mungú un sluufimiisaán as kuungá' sleémeero, nuwa aleefiriiriimaan baraá saalingwrene.
52001003	Umuúqo deelooro an inslawiiwiimaán dír geerá Mungú Baabuúrene, adór haratlintaaorhúng ira geehhoouúr ar baraá tlehhemi'i, nee adór sla'aarirhúng nura tliw/iín as gadiyeét kawa ló'wa tlehha', nee haraxu'utirhúng baraá Aako Yesu Kristoowo adór qitla ngura hanís.
52001004	A xuaán gídaabá Mungú kuungá' nu slaa' nee adór nura tsawaár,
52001005	asma qoomár atén Ya/abtór hho' ngiwa amorhúng i huuwaán, ngaa huuwaaniiká ar axweesanaay kilós, ala ngina huuwaán ar /uuruú Qeeruú hhoohhoó', nee ataá kilá' qoomaadae a hatsaán haratlintaaór /uuruú kooma. Slám kuungá' kilá' a xuá' adór atén tara hootaán tla/angwhúng wa ale as kuungá' as tawa slaqsaay tleehhitaan.
52001006	Nee adór atén tara hootaán, kuungá' kari eehadé'. Gawaá adoorihe tari eeharuusér Aako tleehhité'. Kuungá' slahha'amaayér yaariir ana sleeré'. Ala tam adoorihe axweesantadá' ana ilaoté' ar qwala/, tidá' Qeeruú hhoohhoó' naa haniís.
52001007	Gawaá adoorihe kuungá' tari slaqsaay tleehhité' dír muu sleémeerowo oo aa haratlintii', kuduú baraá yaamaá Makedoniár i dirií', nee oo baraá Akáyuwo.
52001008	Asma axweesantá Mungú kaa axaás amorhúng wa ale, a baraá yaamaá Makedonia nee Akaya kiloseeká, ala iidíguú haratlintaaorhúng dír Munguhe aa tsiyaayaaxaát umuúqo diiro. Gawaá adoorihe atén gár ta ooaan i káhh.
52001009	Asma muu inooín awa kilá' iidíguuhúng ngu alki/iitiyá', adór kuungá' atén tira ilaoté', nee adór kuungá' mungi'iihúng kira geexeeré', tari warqeeré' amór Mungú i alé, as Mungúdá' slaáf oo ló' kuwa sagadiyusa',
52001010	nee Garmaawós Yesu kuwa daamaraanda' gawaá doorí alé, kudá' Mungú aa waasle/atís baraá múk aa qaátl wa ale. Yesuwí an kudá' atén ti ba/amís baraá sakwasleemaadá' sangw hardaha.
52002001	Hháe, kuungá' kilá' a xuá' gídaabá atén niwa hardahaán ayaahúng i alé, hardahamuurén kudá' a tawoorooká.
52002002	Kuungá' a xuá' adór atén tira slahhe'eemiís nee tiwa niqimís baraá yaamaá Filipír wa ale qoomár niwa hardahaaniiká ayaahúng i alé. Ala Mungú tiri /uuruú i haniís, Ya/abtór hho' ngari kuungá' i alki/iitaán, tam dukuutsér yaariir aga slaaslawaani.
52002003	Asma atén Ya/abtór hho' gár ngis alki/iitaan a gídaabaheeká atén ana dakuusaán, slám a alki/iitanaaká as inslaslángw slasla/arén, laqaá as hee kuwa al/aymár wa sla'aan.
52002004	Ala Mungúdá' muneerén ga xuú', inós Ya/abtór hho' ngina atén i saayín. Atén Ya/abtoorí an alki/iitaán ar adoodá' inós i slai. Atén heé ta sla'atimisan i kaahh, ala heé ta sla'atimisan a Mungú kudaádá' muneerén ga xuú'.
52002005	Asma kuungá' a xuá' gídaabá atén axweesanoó muu gu sla'atimís ugwa baloó axweesaniiká dír kuungae. Nee slám aga axweesaniiká as slaasláw kawa slawaan. Mungú a lamabu'usmoorén.
52002006	Atén xirfuú muu ugwa leelehhiitaniiká, tam dirhunge, laqaá tam dír múk hatlae.
52002007	Ala geeraawo a gár hariím atén ar yaariir kawa sla'aan dirhúng i alé as atén tawa ya/abuusér Kristo. Ala qoomár atén tawa tla/angwhúng i diriiaan, atén a múk tsatsaa'arén dirhunge, adoodár aayo na/'iiwós ngir amohhe'eemamis ar tsatsaa'areema.
52002008	Atén kuungá' nuna ló'wa sla'aán. Gawaá adoorihe Ya/abtór hho' ngina haniisár wa sla'aán dirhúng i alé. Ala a har tí kiloseeká, ala tam ataá kilá' tina haniisár wa sla'aán sleeme.
52002009	Hháe, án ngi slaá' kuungá' a insleerá' adór atén gadiyeét kara tleehhaán ar ilakaaharu. Asma qoomár atén Ya/abtór hho' kawa alki/iitaán dirhúng i ale, atén gadiyeérén an tlehhahhitaán tlaatla/aangw nee xweeraawo as slaasláwarén kawa slaslaawaan, as umuúqo heewo dirhunge muwa diitsakwaár ar awaán.
52002010	Kuungá' a lamabu'uuseerén, tam Mungú sleeme, gídaabá atén ana hootaán tla/angwhúng wa ale, kuungaádá' haratlintaauuse, ar slafíngw hhohhó' nee oo ganaá', nee slám aga dakuusaniiká.
52002011	Kuungá' a xuá' adór atén umuúqo heewo dirhunge ngura amohhe'eemaamiisaán, adoodár baabá na/'iiwós ngir amohhe'eemaamisi.
52002012	Nuna gurkwa/amiisaán nee nuri naanaaqaán, nuri harhhehhe'eemiisaán as tawa hota' ar slafíngw hariím dír Munguhe, kudá' kuungá' naa ateet tawa data' baraá waawuti'iimaarós tidá' xirfuú koom.
52002013	Gár hatlá' ar Mungú kuwa sluufimiisaan daqisleém a tí. Qoomár atén Ya/abtór Mungú ngiwa dirhúng i alki/iitaán, kuungá' Ya/abtoodá' kari iiár i qasé', nee kari ilaoté'. Kawa ilaoté' a adór Ya/abtór heewooká ala ar Mungú. Ala ar ló' a ar Mungú. Nee inós an kudá' gadiyér tleéhh baraahúng wa aleeró, kuungaásingá' aga haratlintie'.
52002014	Kuungá' hhaee'eé', gár kuungá' taa sleeré' a adór tidár múk Kríshaanáy oo baraá yaamaá Yudeár i dirií' aa sláy, mukdá' Yesu Kristo gwa haratlintii'. Kuungá' slahhe'eemisuú taa sleeré' dír xoororhúng ar kilá' wa ale, an adór slahhe'eemisuú inooín taa sláy dír múk Yahudír wa ale.
52002015	Múk Yahudi an kudá' Aako Yesu gwa gaas, nee aaruuse, nee atén sleeme tiri slahhe'eemisiyé'. Inooín sla'aarír Mungú kaa leelehhiitiiká. Slám a wakuusér muu sleémeero.
52002016	Asma inooín atén tin ila/aná' as Ya/abtór hho' mawa alki/iitaán dír múk xoordu, as gídaabá matawa ba/án. Gawaá adoorihe inooín harqoomayduú tlakweemaaín kun hatsimiis. Ala hám daxta sakwasleemár Mungú gaa i hardát.
52002017	Hháe, atén nee kuungá' tina paraatlaán har qoomár niinawe, ala ar slaqwa kilós, a gídaabaheeká ar baraá mune. Qoomaadae ana sla'aán nee ana ilatleeruusaán kángw kilá' wa aleeró tiwa araan nee kuungá'.
52002018	Gawaá adoorihe ana sla'aán niwa daqawan. Ánuú Paulo har geeraawo daqeemu una iiár, ay sagaáwa tsár sleeme. Ala Neetlaangw tiri ilaá/.
52002019	Kuungá' ka xua' haraxu'utirén nee qwal/uurén nee xirfuurén a milá dír geerá Aakoorén Yesuwo qoomár inós binda hardáh, ahaá, a kuungaáeéke?
52002020	Eeít, kuungá' an xirfuurén nee qwal/uurén.
52003001	Alhhe'eesaywo qitla nguri harslaaqataán. Tari al'axweesaán tawa diirír Athénér i meetaan atén kilootén.
52003002	Hhiyaarén Timoteo kuri ya/aawaán. Inós a sagadiyusmoó wák oo Mungú dinkwa nee atén baraá gadiyér Ya/abtór hho' ar Kristo kawa alki/iitaan. Inós atén nguna ya/aawaán as kuungá' nuwa gurkwa/asi nee haratlintaaorhúng ngiwa gawdeesi,
52003003	asma baraá tla/angwhunge hee miwa deeruút oo alí kií/ as slahhe'eemisuuwí. Kuungá' kilá' a xuá' gídaabá, slahhe'eemisuú adór kwí atén gár tiwa hariím aqo un slawaán.
52003004	Qoomaadá' atén tawa dirhúng i kahhaan, atén kuungá' naa qaroó ádbawaán gídaabá slahhe'eemis u slawaán. Nee adoorí an adoodá' aa tleehharut hamí, adoodá' kuungá' kara xué'.
52003005	Gaarí an gár aníng Timoteo ngusa ya/aáw, asma aníng qitla una harslaaqaát, ana xu'utír wa slaá' gídaabá, xáda xáy haratlintaaorhúng Neetlaangw gura bá/i, kudá' kuungá' nu iiara'ár, laqaá gadiyeédá' atén taa tleehhaán sleémeero aa gadiyér tawo tleehhít.
52003006	Ala Timoteo niwa amorhúng wa wayaá', iidíguú haratlintaaorhúng nguri huúw, nee oo sla'aarirhúng. Atén tina báy gídaabá kuungá' atén ti ló'wa inslasleerá' umuúqo daqto, nee gídaabá atén ti artá wa sla'á' adoorír atén kuungá' nur artá wa sla'aan.
52003007	Gawaá adoorihe, hháe, atén tam baraá slahha'amaayér úr i diriiana, ala iidíguú haratlintaaorhúng atén taa ló'wa gurkwa/ás.
52003008	Kuungá' bar aga gawduuré' baraá Aakoowo, atén slafingwrén daqaní ku amohhoó'.
52003009	Sluufoó bu'uút oo ta Mungú i haniisaan as kuungá', dír kway leehhaan a xuanaaká, nee as qwal/uudá' yaariír oo ta koomaan dír geerá Munguhe as kuungá'.
52003010	Xweera nee tlaatla/aango Mungú un ló'wa firiiriimaán as gitsee/erhúng ngiwa malé araan, nee kawa tleehhaan tidá' aa /aaruur baraá haratlintaaorhunge.
52003011	Mungú Baabá inós u kilá' nee Aakoorén Yesu atén ti geerahaari amorhúng i alé.
52003012	Aako inósuú kilá' sla'aarirhúng ngi ak doogi tiwa kiloohúng sla'asla'a', nee muu sleémeero kuwa sla'a', adoodá' atén kuungá' nur sla'aan.
52003013	Inós kuungá' nu /uuruú i haniisi, tawa múk hhohhó' oo xaslaansli wásl geerá Mungú Baabuúrene ay dír qoomaadá' Aakoorén Yesu i hardahi, dinkwa nee mukós oo hhohhó' sleémeero.
52004001	Hháe, kuungá' aga intsahhé' diirén wa ale adór kuungá' tunduwa hariím hotaango as Mungú kuwa sla'atisa'. Adoorí an adoosíng hám tar hota'. Ala hám daxta atén kuungá' nun firiimaán nee nun gurbuaán ar umuú Aako Yesu gídaabá, slafíngw adór kwisíng ba/a ar hootaak.
52004002	Kuungá' hara'ayadá' naa haniisaán a xuá', tidár amór Aako Yesú daahh.
52004003	Mungú gár i slai masók a kuungá' an hotá' ar slafíngw hhohhó', nee tsaatu'uuma sleémeero kari meerá'.
52004004	Umuúqo heewo dirhunge gár kuwa hariím a slaqwtós gan aleesláy ila/aango, slaqwtós ngiwa ilaiwawaa/i, nee ngiwa harmagaahhi iwa hot baraá hhoohhooaarír wa ale.
52004005	Ala kuungá' ma hootara' ar ilatleerír tlakw, adoodár múk xoordu ir hooti, kudá' Mungú xua'aaká.
52004006	Umuúqo heewo dirhunge hhiyaawós munguwa al/aáy, laqaá munguwa sadakuús baraá kaangwihe. Asma heé adoorí gaa tleehh ku sakwasleemuut nee Mungú, adoodá' ngira qaroó geerí gawdeesaán dirhúng i alé.
52004007	Asma Mungú atén taa ateetiiká as slafíngw tsaatu'uuma kuwa ar hootaan, ala tina ateét as slafíngw hhohhó' kuwa ar hootaan.
52004008	Umuúqo heewo oo intsaahhasarí gaa sii', a gídaabaheeká hee guna sií', ala a Mungú guna sií', kudá' Qeeruuwós oo hhoohhoó' ngu hanmiís dirhúng i alé.
52004009	Ala gawaá daanduú hhae kiwa sla'asla'a', aníng gár kuungá' nus i gooiim i káhh. Asma kuungá' kilá' tunduna intsaahhatimís nee Mungú tiwa sla'asla'a'.
52004010	Asma kuungá' sla'aari aga tlehhité' dír hhae sleémeero, kudá' baraá yaamu sleémeero awa Makedonia. Ala hháe, kuungá' nun firiimaán tawa kángw kilá' wa ak kumita' baraá sla'aariro.
52004011	Slamtí ilakaaharu tleehhaak baraá tsatsaa'areemaawo. Muruuhúng oo kuungá' nuwa hariím umuúqo deeloro tlehhitaak, nee gadiyeét kawa tlehhita' ar dabaahúng awa kilá', adoodá' nura hara'ayiimaán.
52004012	Gawaá adoorihe daqaní kuungá' tundu ilaiwawaa/ nee múk xoordu, nee umuúqo heewo u diitsakwaár ar eera'aaká.
52004013	Hháe, atén a sla'anaaká iidíguú mukdá' aa qaatl kuungá' kuwa xua'aaká. As gídaabá kuungá' ma gurhaamuutara' tawa adór mukduú hatlá' oo haraxu'uti wásl.
52004014	Atén a haratlintiaán gídaabá Yesu ina gwaá', niri waasleé/. Gawaá adoorihe tí sleeme a haratlintatiaán gídaabá mukdá' aa qaatl oo Yesu gwa haratlintii', Mungú gu huuw dinkwa nee inós.
52004015	Atén iidíguuwí ta kaahaan a kudá' Aako aa oó', gídaabá ateéká' slafá' bál Aako binda kií/, atén a giirimanaaká mukdá' aa qatli.
52004016	Asma Aako inós u kilá' i aweer gawaá doorí wa ale, afór ur ar hara'aya kari axaas, nee afór malaykamoó úr, nee tarumbeétár Mungú iri /aa/amiín. Mukdá' aa qaatl ar baraá Kristo kuri geerí waaslee/atis.
52004017	Aluuwo ateédá' slafá', ateédá' aga meetaan tiri xaampooiis dinkwa nee inooín ar baraá hunkáy, as Aako kuwa al'awaan gawtí alé. Nee gawaá adoorihe atén nee Aako a dinkwa ay alhhe'eesay wasle.
52004018	Ala kuungá' ti kiloohúng gurkwa/amise' ar /aymi'iiká'.
52005001	Hháe, ala iidíguú qooma nee siiwa ar muruuwí i tleehharuuti gár ngis kuungá' i gooiim i káhh.
52005002	Asma kuungá' kilá' a xuá' gíddabá deelór Aako ni hardát adoodár fisusmo nir hardahi xweeraawo.
52005003	Qoomaadá' tawa kaahi, “Wayda i deer nee amohhooa,” qoomaadá' an tidár hhitiru'uuma nur hhaawis, adoodá' /ameenír tsiiháy asltá xwayla ngir i hardararat. Ala guway ku aleeslayká.
52005004	Ala kuungá' hháe, kuungá' a baraá giwtirooká. Gawaá adoorihe a hariímaarooká deeloodá' kuungá' nuwa ar sleer adór fisusmór alé.
52005005	Asma kuungá' sleémeero a múk gwa/atamaaye, nee múk tlaatla/aangw. Atén a múk xweeraawooká, laqaá a múk giwtirooká.
52005006	Gawaá adoorihe atén gár tiwa hariím masók an guanaaká adoodár múk hatlá' sleémeero wa ale, ala masók an dalaa'aán nee tawa múk qoomoó koóm.
52005007	Asma mukdá' guú', i guaain a xweera, nee mukdá' ooniimiít, i oonimaamiti a xweera.
52005008	Ala ateéká' múk tlaatla/aangw, atén masók an múk qoomoó koóm. Atén masók haratlintaao nee sla'aari an da/ewár baqaán adór gaamboórén wa ale. Nee haraxu'utír ba/ama an dahaasaán adór kofiiyár gawít wa ale.
52005009	Asma Mungú atén taa tleehhiiká as sakwasleemaarós kawa slawaan, ala tina tleéhh as ba/ama kawa slawaan ar loohír Aakoorén Yesu Kristo.
52005010	Inós atén tina sa gwaá', as atén tawa hootaan dinkwa nee inós, barnaxes a dalaa'aán laqaá barnaxes a guaán.
52005011	Gawaá adoorihe kuungá' ti kiloohúng gurkwa/amise', nee ti kwa/amise', adoosír hamí ta tlehhaahhita'.
52005012	Hháe, a sla'aán kiwa tsahha' kudá' ti daawitimisá' as kuungá', nee nu sageesihhimiitá' ar baraá Aako, nee nu gurbu'uumá'.
52005013	Múk adór kwí ilaiwaa/a hhe'eesaak ar sla'aari as gadiyér'ín. Kuungá' wayda ar hootaak.
52005014	Hháe, atén kuungá' nu firiimaán, mukdá' gadiyér sla'aaká naanaaqaak, gurkwa/asaak múk daér koóm, mukdá' haratlintaao niiná alee/iimiisaak, slám kuungá' masók a múk qitluú koóm dír muu sleémeerowo.
52005015	Ga/aawaak, umuúqo heewo dirhunge magoót mingiwa buú', ala umuúqo daqto ti hhooeemaá i tlehhite' kuungá' kiloohúng nee dír muu sleémeerowo.
52005016	Qwalaala/é' daqisleém.
52005017	Firo ma baloó mawaara'.
52005018	Mungú sluufimisaak baraá umuúqo gaaro. Gaarí an gár Mungú i slai dír kuungaásingá' awa baraá Kristo Yesu i diriia'a.
52005019	Qeeru mu xasltisaara' as kuwa siasia'.
52005020	Axweesanoó ya/abtór amór Mungú daahh mu waaqaqa'aara' baloó alé.
52005021	Mura' sleémeero iiaraagáy, oo hhó' ku otá'.
52005022	Ti paratle' dír umuúqo gár tlaakwe.
52005023	Mungú inós u kilá', kudá' atén ti wayduú i hanimiís, inós kuungá' nu hhoohhooeesi kángw kilá' wa ale. Nee slám inós munerhúng nee qeeruuhúng nee slaqoohúng ngi xun as gár tlaakw munduwa sleér, ala kuungá' masók a múk xaslxaansli wásl ay bál deeloodár Aakoorén Yesu Kristo nay hardat.
52005024	Inósuudá' kuungá' nu ateetiím i inkihhimuúa kón, nee inós adoorí ga tleehh.
52005025	Hháe, atén ti aleefiriiriinde'.
52005026	Hhae sleémeero intsihhiisaak ar ma'amis, adoodár múk hhohhó' oo Mungú tir ma'amaamisi.
52005027	Án kuungá' nu hara'ayiím ar umuú Aako gídaabá, barwaárí ka soomusá' dír hhae sleémeerowo.
52005028	Aakoorén Yesu Kristo kuungá' nu tsuuqi.
53001001	Ánuú Paulo nee Silwano nee Timoteo barwaárí ngina gooiimaán amór múk Kríshaanáy oo baraá yaamaá Tesalonike, kudá' baraá Mungú Baabá i dirií' nee baraá Aako Yesu Kristo.
53001002	Mungú Baabá nee Aako Yesu Kristo kuungá' nu tsuuqi nee nu waydí haniisi.
53001003	Hháe, atén gár tiwa hariím a Mungú un sluufimiisaán umuúqo deelooro as kuungá'. A gár hariím adoorí atén kawa tleehhaan, asma haratlintaaorhúng aa ló'wa tláhh, nee slamtí aga ló'wa uraareeré' baraá sla'aarír kuungá' tiwa kiloohúng sla'asla'a'.
53001004	Gaarí an gár ataá kilá' xirif kus ara'araan daanduuhunge dír múk Kríshaanáy oo baraá yaamaá hatlae. Atén xirif un ara'araán as adoodá' kuungá' tawa kumita' baraá haratlintaaooro. Asma gusisiingw sleémeero u qiqitliindá' nee slahhe'eemisuudá' ta slasleera'.
53001005	Gaarí gár i laqaqaan a gídaabá Mungú sakwasleemár ganaa' ga tleehh. Sakwasleemarí gár i laqaqaan a gídaabá kuungá' a hariindá' waawuti'iimár Mungú kawa sleera'. Asma kuungá' tunduna slahhe'eemiís as waawuti'iimarí.
53001006	Mungú gan'amu gun tleehh. Mukdaádá' kuungá' naa slahhe'eemiis, inós gun slahhe'eemiis tawa bu'utuuín.
53001007	Nee kuungaásingá' tunda slahhe'eemiís, inós amohhooa ngari dirhúng i haniis, dinkwa nee atén. Adoorí in tleehharút qoomár Aako Yesu burkwa geehhooeés gawaá doorí wa ale dinkwa nee malaykeerós ar aleesleemuú koom.
53001008	Qoomaadae tsángw asla iri deeruut. Inós mukdaádá' Mungú gwa xuiiká guri sakwasleemuut, nee kudá' Ya/abtór hho' ar Aakoorén Yesu nga ilaiwawa/i'iiká.
53001009	Sakwasleemar'ín a kin qwaarees ay alhhe'eesay wasle, gídaabá kin paraatl dír gitsee/aá Aakoowo nee xirfuú aleesleemuuwós.
53001010	Adoorí in tleehharút bál deeloodá' ure, qoomár inós binda hardáh as inós kuwa diidi'iimisi nee mukós kudá' hhohhó', nee kuwa xirfeemisi nee mukdá' sleémeero oo inós gwa haratlintii'. Kuungá' sleeme a deer baraadae, asma kuungá' lamabu'ungwrén una haratlintié'.
53001011	Gawaá adoorihe gaarí an gár kuungá' atén nus aleefiriiriimaan umuúqo deelooro, gídaabá Mungú kuungá' nu harafaari tawa hariinda' ateetamoorose. Kuungá' a hhooeemaá sla'á'. Atén Mungú un firiiriimaán gídaabá inós hhooeemaasíng ngi boo/eesi baraá munerhunge. Nee slám gadiyérhúng tidá' sleémeero ar haratlintaao ngiwa boo/eesi.
53001012	Gawaá adoorihe umuú Aakoorén Yesu ku xirfayeesi baraahúng wa ale, nee kuungá' tundu xirfayeesi baraawós wa ale, ar loohír gurtleemuú Mungúrén nee Aako Yesu Kristo.
53002001	Ala hám daxta, hháe, iidíguú hardahamuú Aakoorén Yesu Kristo u alqaytsitaán, nee adoodaádá' atén tar burumburiitaan dír geeraawós i alé. Atén kuungá' nun firiimaán
53002002	gídaabá mutunduwa hhaawiís ar gaanslaay, laqaá mutunduwa dae tsaát ar iidíguudá' káh gídaabá deeloodár Aako hamí i hardát. Múk adoorír axweés, inooín ka xui aaru'uuma kana ár, laqaá axweesanaay kuna axaás oo amoorén daáhh, laqaá barwár kah ar gídaabá i amoorén dáhh.
53002003	Umuúqo heewo munduwa al/aáy ar umuúqo loohiro. Asma deeloodá' i hardatká ay dír dee/aanuudá' Mungú kuwa si'i ay dír ni iimu/un, nee Heedá' Tlaákw, kudá' ta sakwasleemuuti, ay dír i geehhoouy.
53002004	Inós a Wakaarusmo, inós tin oo úr tlehhiit dír muruudá' sleémeero muu i sluufimiisi adór mungi'ii'ín wa ale. Slám ti ureemiis dír muruudá' sleémeero oo hhohhoe. Nee inós in baraá Doó Mungú i iwtanángw aa'áy, iwa kaahi, “Aníng a Mungú.”
53002005	Ahaá, kuungá' a insleera'akáhe? Baré muruuwí aníng nguna kuungá' báw qoomár án tawa dinkwa nee kuungá'.
53002006	Gár inós gu ila/aam i deer gídaabá mindiwa geehhooúy qoomaarihe. Ala gár gu ila/aam kuungá' a xuá'. Qoomaadá' taa qaás barnaxes aa bó/, Heedaádá' Tlaákw iri geehhooúy.
53002007	Ala Heedá' Tlaákw i gadiyér tleehh ar baraá lu/aaráy tam hamí, ay dír heedaádá' ga ila/aám kway hingeesi.
53002008	Qoomaadá' an qoomár Heedá' Tlaákw tiwa geehhooeesi ar gaanslaay. Qoomaadae Aako Yesu niri hardah iri geehhooúy ar baraá xirif, nee Heedá' Tlaákw guri gaas ar hiinsluú afkós.
53002009	Heedá' Tlaákw nin hardah ar /uuruú Neetlaangw, nee inós umuúqo gár waa/oo/amór koom ga tleehh, nee layaá al/ayma.
53002010	Nee umuúqo loohír al/ayma gari tleehh as ngiwa qwaareesi kudá' sleémeero awa baraá loohír qwanáy i diriiá'. Inooín tan qwaar asma looeema kaa slaiiká ilaooharo, looeemaadá' geeraawo inooín ngi ba/amisá'.
53002011	Gaarí an gár Mungú inooín ngisa ya/án kiwa qwaareesi, asma inooín lama kana haratlintií' hariímár looeemaá wa ale.
53002012	Gawaá adoorihe kudá' sleémeero awa tlakweema ngaa sa qwalaala/iye' kin sakwasleemuut, asma looeema nga haratlinti'ii'iiká.
53002013	Hháe, kuungá' Aako nu slaa', nee atén gár tiwa hariím a Mungú un sluufimisaán umuúqo daqto as kuungá'. Asma Mungú kuungá' nuna tsawaár iimír iimu/uungo as ba/ama kawa sleera' ar loohír Qeeruú hhoohhoó', kudá' kuungá' nu hhoohhooeemiís, nee ar loohír looeema kiwa haratlintié'.
53002014	Mungú kuungá' nuna ateét as tí kawa sleera' ar loohír Ya/abtór hho' ar atén naa kuungá' i alki/iitaán, as kuungá' xirfuú Aakoorén Yesu Kristo kuwa sleera'.
53002015	Gawaá adoorihe, hháe, kuungá' gawduwé' baraá haratlintaaooro. Intsaahhasa sleémeero oohaak, tidá' atén naa kuungá' i intsaahhatimisaán baraá alki/ituurén nee baraá barwaárene.
53002016	Aakoorén Yesu Kristo inós u kilá' nee Mungú Baabuúrén, kudá' atén ti slaa', nee slám gurkwa/asár warqawaaká ngaa haniís ar baraá sla'aarirós, nee haraxu'utír hhoo',
53002017	inós munerhúng ngi gurkwa/asi, nee nuwa /uuruú i haniisi as umuúqo gár hhoo' kawa tlehhita' nee kawa axwesa'.
53003001	Alhhe'eesaywo, hháe, atén ti aleefiriiriinde'. Firiiriimé' as axweesantá Aako iwa geerí hi'it ar gaanslaay, nee kawa ilaoohi ar ilaiwa/ame ar adoodá' kuungá' kara ilaoté'.
53003002	Firiiriimé' sleeme as atén tiwa ba/amisi dír múk muruú ganaa'aaká gu leelehhahhiít, mukdá' tlákw. Asma a muu sleémeerowooká oo haratlintaaór koóm.
53003003	Ala Aako i inkihhimuúa kón. Kuungá' inós nu /uuruú i haniis, nee nu de'en dír kuduú tlakusmoowo.
53003004	Asma atén a haraxu'utír koomaán baraá Aakoowo gídaabá, tidá' atén ni hara'ayiyiimaan a tlehhitá' nee slám a kumitá' kawa tlehha'.
53003005	Aako munerhúng ngi gan'aamisi as Mungú kuwa sla'a', nee as Kristo kuwa daamaraanda' ar qiqitliingw.
53003006	Hháe, atén kuungá' nu hara'ayiimaán ar aleesleemuudá' taa atén i haniís nee Aako Yesu Kristo, ti paratle' nee hhae sleémeero awa tli/uuse, kudaádá' hara'ayaarén ngaa si'iye'.
53003007	Asma kuungá' kilá' a xuá' gídaabá gár kuungá' tunduwa hariím a an hotá' ar adoodá' atén tara hootaán. Qoomár tawa hootaán nee kuungá', atén aga tli/uusaniiká.
53003008	Asma atén umuúqo doó hee tawa /ayiimaani, heedaádá' bu'uto ugwa mawaaniiká. Ala atén ana ló'wa gadiyuusaán nee ana daawimiitaán tlaatla/aangw nee xweeraawo as umuúqo heewo dirhunge muwa diitsakwaár ar awaán.
53003009	Geeraawo a gár hariím atén kuungá' tiwa /aymisa'. Ala atén adoorí aga sla'aaniiká, asma gár atén ta sla'aan a masók atén an slaqsaay tleehhitaán dirhunge, as kuungá' tiwa eehada'.
53003010	Qoomár atén tawa dinkwa nee kuungá' hara'aya ngina haniisaán gídaabá, “Heé gadiyér sla'aaká, miwa /ayín.”
53003011	Ala daxta hamí aga axaasaán gídaabá baraá tla/angwhunge mukko i deer oo tli/uuse. Inooín gadiyér i tleehhiya' i káhh, ala gár i tleehhiya' a gadiyeedá muu ngin amoqwaaremisiyá'.
53003012	Muksíng un hara'ayiimaán nee un naanaqaán ar baraá umuú Aako Yesu Kristo gídaabá, ta hooti ar tsatsaa'areema, nee gadiyeét kawa tleehhi as muruú /aymar'ín kuwa slaslay.
53003013	Ala kuungá' hháe, ma baloó slaaqataara' tidá' ganaa' kawa tlehha'.
53003014	Heé axweesanoó baraá barwaárí gwa sii', heé adoorí ga/aawaak, ma aldinku'uusara' nee inós as dakuúsarós ngiwa tsaahhi.
53003015	Ala mu harafadiitara' tawa wakusmo, kuungá' naanaaqaak adór hhiyaahúng wa ale.
53003016	Aako inós u kilá' oo wayduú hanmiís, wayda ngu haniisi dirhunge daqisleém ar baraá umuúqo loohiro. Aako masók i dinkwa nee kuungá' sleémeero.
53003017	Ánuú Paulo gooirír alhhe'eesaay ngina gooiím ar dakw'eé' oo kilá'. Gaarí an layar'eé' baraá umuúqo barwár ni gooiima gídaabá amór i dahh a amor'eé'. Adoorí an adór án nir gooaaiim ar dakw'eé'.
53003018	Aakoorén Yesu Kristo kuungá' sleémeero nu tsuuqi.
54001001	Ánuú Paulo barwaárí ngina gooiím. Aníng a ya/abusmoó Kristo Yesu ar hara'ayár Mungú Ba/amusmoorén nee Kristo Yesu haraxu'utirén.
54001002	Barwaárí ngina gooiím amoorók Timoteo, garmaaeé' oo kilá' oo baraá haratlintaao. Mungú Baabá nee Aakoorén Kristo Yesu kuungá' nu tsuuqi, nee nu gurtlay, nee nu waydí haniisi.
54001003	Qoomár án niwa Makedoniár kaw, án kuúng una firiím gídaabá Efeso awa hooteek. Hám daxta un malé firiím. Asma kuúng muu bahh'alé kuwa hara'ayiyiin as intsaahhasár hatlá' mingiwa huúw.
54001004	Slám inooín tiita makawa eeharahaár nee yaeemaá tlet awa tlahhi'i kiwa fadiiti, asma muruuwí gár i huwahuuwi a partlito. Slám gár i bui i káhh dír geeraharusmoó gadiyér Munguhe, asma iimu/úngw gadiyér Mungú a haratlintaao.
54001005	Gár hara'ayaarí ngisa haniís masók sla'aari i doogigiín, tidá' baraá muunuú hhoohhoó' daahh, nee afór hho' ar baraá muunaá, nee haratlintaaór waaqoodár koomaaká.
54001006	Ala muu bahh'alé baraá loohirí ganaa' gaa geexáy, inslawoó muu kudá' gídaabár koomaaká kuri eehaár.
54001007	Inooín ka slaa' tawa intsaahhatuusér hara'ayár Mungú. Ala inooín awa kilá' axweesanaydá' ta axweesi ku xuuiiká, nee slám inslawaydá' ta aleekal/an ku tsatsahhanká.
54001008	A xuaán gídaabá hara'aya ka hhoo', hee bir ngir gadiyuus ar loohír ganaa'.
54001009	Gár atén tiwa hariím masók an tsaahhaán gídaabá hara'aya kaa qaasiiká as múk hhó'. Ala kana qaás as múk aa dee/aanuut, nee mukdá' hara'aya gaa sii'. Slám kana qaás as múk Mungú gwa haratlinti'iiká nee múk tlakweemaá tlehhahhiít, nee slám mukdá' hhohhoeeká, kudá' slasla/arén. Nee slám hara'aya kana qaás as múk baabi'ii'ín tsuú/ nee amuín, nee tsu/utuusér hatlá'.
54001010	Nee kana qaás as fuquuse nee as hhawaateedá' fuquusá' nee hhawaataá hatlá', laqaá /ameenár fuquus nee /ameenár hatlá', nee slám kana qaás as mukdá' múk fisiisiím nee lamuuse, nee mukdá' tawó lo'ór huwahuúw. Nee hara'aya kana qaás as daanduú umuúqo /aymuuwo oo nee intsaahhasár ló' ti slaslaawa'aaká.
54001011	Intsaahhasarí a tidá' tinda aníng i haniís, as ngiwa alki/iit, intsaahhasarí a Ya/abtoodá' hho' daanduú iidíguú xirfuú Mungú kudá' tsuuqaá koóm.
54001012	Aníng Kristo Yesu Aakoorén un sluufimiís, kudá' aníng iga /uuruú i haniis. Slám un sluufimiís asma aníng ina harafaár tawa heé inkihhimuúa koóm, iri qaás baraá gadiyeérós i alé,
54001013	aniídá' aáng geeraawo inós ugwa /ooslaasliim, nee ugwa gusiisiim, nee ugwa slahhe'eemiis. Ala Mungú aníng ina gurtláy, asma tí sleémeero ana tleéhh as xuawasler'eé'. Asma qoomaadae aníng Yesu ugwa haratlinti'iiká.
54001014	Aníng gurtleemuú Aakoorén una ló'wa sláw, dinkwa nee haratlintaao nee sla'aari tidá' ta koomaan baraá Kristo Yesuwo.
54001015	Kaangwí a oo ló', oo hariím haratlintaaooro, slám i ló'wa harín ya/aamaro gídaabá Kristo Yesu nina hardáh baraaká' yaamí alé as múk tlakuuse nguwa ba/amisi. Nee aníng a tlakusmoó úr ta tlakuuse sleémeerowo.
54001016	Gawaá adoorihe gaarí an gár án gurtleemu ngusa sláw, as Yesu Kristo qiqitliingós nguwa laqán dir'eé' alé, aníng tawa heé geera, as aníng niwa slaqsaay tleehhiit dír múk hatlá' oo aluú wa haratlintiia, nee slafíngw alhhe'eesay wásl kuwa slay.
54001017	Waawutmoó alhhe'eesay wásl kudá' baloó gwaa'aaká, kudá' geehhooeeká, inós kilós an Mungú. Ilaiwa/ame a tós nee xirif a kós ay alhhe'eesay wasle. Amin.
54001018	Timoteo, garmaaeé', án hara'ayaarí ngi kuúng i haniís asma nee aaru'uumadá' ti slaslayá', tidá' taa daanduuwók i oó' geerí alé. Aaru'uumadá' eehareek, nee slaqwaradá' hho' ka slaqw.
54001019	Mungú haratlintatieek, nee afoodá' hho' ar baraá muunuúwók kawa eeharahat. Kumiít baraá haratlintaaooroge nee afoodá' hho' ar baraá muunuúwók na iiár i qamimeek. Asma mukko i deer oo afór hho' ar baraá muner'ín gaa sii', haratlintaaor'ín dukuutse gari sleér, kari qwaareés.
54001020	Baraá tla/angw'ine Himenayo nee Iskanda i dayá'. Ala inooín aníng iga paraátl amór Neetlángw i alé, as ngiwa tsaahhiya' Mungú mukuwa /ooslislín.
54002001	Gár ni gawdeemiis ta muruú hatlá' sleémeerowo a tí, firo nee saaliingw nee aleefiro nee sluufaay, muruuwí sleémeero i tleehharuuti as muu sleémeero.
54002002	Waawitá aleefiriiriimaak nee kudá' aleesleemuú koomá' sleémeero, as atén tawa hootaan ar slafíngw amohhooa nee oo wayda, Mungú kuwa haratlintatiaan nee tawa hootaan ar adoodá' hariim.
54002003	Adoorí ka hhoo', slám Mungú Ba/amusmoorén gu sla'atimís.
54002004	Inós muu sleémeero gu slaa' iwa ba/an nee looeema ngiwa xuiya'.
54002005	Mungú a wak. Nee har'ohusmo a wak sleeme, kudá' har'ohiím tla/ángw Mungú wa ale nee muu. Inós a hee, Kristo Yesu.
54002006	Inós kilós tina haniís tawa bu'utuú gweermór muu sleémeero. Inós an lamabu'úngw muruuwí. Kuna ya/aáw nee Mungú qoomaadá' Mungú aa qaroó qaás iwa bó/.
54002007	Nee aníng tina qaás tawa alki/itusmoó iidíguuwí nee tawa Ya/abusmo. Tí ar ni kah ar ló', lamtá ni kah i káhh. Tina qaás múk xoordaá hatlá' nguwa intsaahhatimis daanduú haratlintaao nee looeemaawo.
54002008	Gár án ni slaa' hhawaate masók an múk daba' hhohhó' nee oo buhhabuhhaaká nee múk tlaampa'aamisaaká. Ala umuúqo diiro hhawaataá adoorí masók dabaaín ngin gawtí tleemisiyá' baraá firooro.
54002009	Tam /ameena sleeme an hara'ayiyiím gídaabá, masók inooín a múk qoóm nee oo tsatsaa'arén as tsitay'ín. Tsitay'ín masók a tsitoó qoóm. Slám mitiwa parootusiyé' ar se'eengw kuwa hhutliiti, laqaá ar kwaslaá tlaxo gawden, nee tlabaá tlaxo gawden.
54002010	Ala parootir'ín masók an tlehhema'aá hho'. Asma adoorí an adór hariím dír /ameenár kaaha, “Atén a Mungú ilaiwawa/aán.”
54002011	Baraá intsaahhasaro /ameena i intsaahhahhaan ar tsatsaa'areema nee ilaiwa/ame.
54002012	Aníng /ameena a ya/aámár i haniisaaká iwa intsaahhatimis laqaá ar hhawaata nguwa bal, ala gár kawa hariím a in xaslít.
54002013	Asma Adamu an heé taa geerí tleéhh, nee Efa kari aluudá' wa tleéhh.
54002014	Slám Adamu kwa al/ayiiká, ala a /ameeni kana al/aáy, tlakweema giri tléhh.
54002015	Ala /ameena inós ka ba/amis as xwaylar'ín, barnaxes taa kumiít baraá slafíngw haratlintaaooro nee sla'aari nee hhoohhooeema, dinkwa nee muunuú qoomoó koóm.
54003001	Axweesantí i looeemaá koón, tí kah gídaabá, “Hee bar gadiyér muu nguwa geeraharahari ga leelehhiit, a gadiyér ló'wa hhoo' gan slaa'.”
54003002	Geeraharusmo gár kuwa hariím masók a heé ta muruú tlákw i kaahiiká, inós masók hareerós a wak. Masók a heé qoóm nee oo sagaaloó', heé muruú qoomemeés, heé dahi'iimis, oo intsaahhatisa ga baál.
54003003	Inós masók a heé ooniitusmoowooká, heé múk muxaaká, masók a heé tsá', masók a heé kaanganusmowooká, slám masók a heé peésár ilatleerusaaká.
54003004	Inós masók a heé do'ós gu ló'wa sageesihhimiít, oo na/'iiwós gi hara'ayiyiím, adór hariímár alé.
54003005	Asma heé do'ós geeraharto gu aleeslaslawaaká, adór múk Mungú geeraharto ngur aleeslay a idoomá?
54003006	Slám inós masók a heé aa ba/aniiká deeloorí /abene, as miwa daar/uút, iri huu', kuri sakwasleemuut adór Neetlángw wa ale.
54003007	Slám inós gár kuwa hariím masók kun lamabu'úngw hhoó' i kah nee múk hatlá', as mukuwa daanda axweés muruú tlákw i alé, nee kuri oh nee tsaaxweelír Neetlaangw.
54003008	Alee/isuusér múk Kríshaanáy sleeme inooín masók a múk ilaiwa/amér koóm. Inooín masók a múk axweesanay'ín warqaqawaaká, nee slám masók a múk xuufiitaaká. Slám inooín peésár loohír ganaa'aaká masók ka slaiiká.
54003009	Inooín masók intsaahhasadár ló' ar haratlintaaoorén, tidá' taa geehhooeés ngi oohiyá' ar munér hho'.
54003010	Alee/isuuseerí sleeme ka ala iiari, ala gár daanduuine taa ár bir káhh, gadiyeét ngi tleehhiye'.
54003011	Tlaaway'ín sleeme masók a /ameenár ilaiwa/amér koom, masók a takaahuuseerooká. Inooín masók a múk qoóm, nee masók ta inkihhimuúb kón baraá mura' sleémeerowo.
54003012	Alee/isuusér múk Kríshaanáy inooón masók a múk tlaaway wakét, múk na/'ii'ín gi hara'ayiyiím gan'amúr alé, nee múk maray'ín gi aleesláw geeraharahaduuwo.
54003013	Múk gadiyér hho' ga tlehhiít dír múk Krishaanaye, ilaiwa/ame ga sláy, gawaá adóorihe ku iiár i qamín nee muu, qoomár haratlintaaoorén ar baraá Kristo Yesu bar ka alki/iit.
54003014	Aníng hamí barwaárí ngiwa amoorók i gooiim, a slaá' niwa amoorók i hardah deeloorí tseewe.
54003015	Ala tam adoorihe barwaárí an gooiím asma aníng binda tliík hardahamuwo, kuúng kawa xu' adór umuúqo heewo kuwa hariím hootaango baraá dinkwár múk Munguhe. Dinkwaarí an múk Kríshaanáy oo Mungúdá' slaáf, mukdá' looeemaá Mungú gi xuúm nee gi harmagagaáhh.
54003016	Ar ló', lu/aaroó haratlintaaoorén ku ló'wa úr. Mungú kuna geehhooutís ar slaqsoó hee. Gan'amuuwós kuna laqán nee Qeeru. Inós kuri ár nee malayke. Iidíguuwós kuri alki/iít dír xoorduuwo, inós kuri haratlintií' baraá yaamuuwo, kurir tláy gawaá doori.
54004001	Qeeruú hhoohhoó' adoorí gaa ló'wa xu'utís gídaabá qoomaadár alhhe'eesaay binda hardát, baldá' muu i deer oo haratlintaao ga máw. Inooín intsaahhasár dimbadimbé ar al/agigiim kari eehaar, nee intsaahhasár neetlaame.
54004002	Intsaahhasarí amór i dahh a amór mukduú lamuuse. Afoodá' hho' ar baraá muner'ín aa hhitirút adór gár taa daá/ ar muqslír da/a/aam.
54004003	Mukwí in intsaahhatimis gídaabá duuxo ka tlaakw. Slám ta kaahi muruú /aymarka ku tlaákw /aymaaro. Ala Mungú muruú /ayma sleémeero guna tleéhh as kuwa /ayi ar sluufaay nee mukdá' aa haratlintii', kudá' looeema gaa tsaahh.
54004004	Umuúqo gaaro ar Mungú aa tleéhh ka hhoo'. Ar si'imá wa hariim i káhh. Ala umuúqo gaaro gár kawa hariím masók a kan ilaoh ar sluufaay.
54004005	Asma axweesantá Mungú nee firo muruuwí sleémeero gwa hhoohhooés dír geerá Munguhe.
54004006	Intsaahhatisarí sleémeero alki/iiteek dír hhae. Daqaní kuúng a sagadiyusmoó hhoó' tleehhít oo Kristo Yesu. Asma kuúng qeeruuwók un /aymís axweesantá haratlintaaooro nee intsaahhasadár ló', tidá' kuúng ta eehát.
54004007	Ala kuúng ti harmagahh nee tiitadár slasla/aren, tiitadár amami'i, tidá' hariimaaká alki/ituuwo. Kuúng intsahhaám Mungú kuwa ilaiwawa/ baraá slafiingoge.
54004008	Asma slaqwa iwa intsahhaan neetoro as /uuru nguwa sleer, a gár gídaabár koom. Ala qeeru iwa intsahhan ilaiwa/amér Munguhe, a ak gár gídaabár koom kángw kilá' wa ale. Asma adoorí bara tléhh, al'axweesantá slafiingwí i deer, nee ar slafingwdá' aluú wa hardáh sleeme.
54004009	Kaangwí oo ló', oo hariím haratlintaaooro, slám i ló'wa harín ya/aamaro.
54004010	Gaarí an gár atén tas daawimiitaan nee tas ló'wa gadiyuusaan, asma haraxu'utirén aga qaasaán gawa Mungúduú slaáf. Inós a Ba/amusmoó muu sleémeero, ak alé oo mukdá' gwa haratlintii'.
54004011	Muruuwí hara'ayiimeek nee intsaahhatimiseek.
54004012	Hee masoombi'iimarók mingiwa waaqaá', ala kuúng na slaqsaay tleehhiít dír mukdá' aa haratlintii'i ar baraá axweesanaywók nee baraá tlehhemi'iiwók nee slám ar baraá sla'aari nee haratlintaao nee hhoohhooaari.
54004013	Qoomaarí án niwa hardahiiká, ilakaaharu tleehheek oo muu kuwa axweesantá Mungú i soomus, nee kuwa naanaq, nee kuwa intsaahhatimis.
54004014	Kuúng aleesleemuú Qeeru u koón baraawoge, kudá' taa sleér qoomár aaruuse iwa aaririín nee bariisee uwa dákw i qás. Ala aleesleemuusíng mu mawaar kuwa ar gadiyus.
54004015	Muruuwí na aldakuuteek nee kuwa tlehhit ar ilakaaharu, as muu ngiwa tsaahhi adór kuúng tar geerí kumit.
54004016	Adór kuúng tar hot ga/aaweek nee muruudá' ta intsaahhatimis ga/aaweek sleeme, kumiít muruuwí sleémeero kuwa tlehhit. Asma adoorí bara tléhh, daqaní kuúng kilók ti ba/amís, nee mukdá' sleémeero oo kuúng u iiárí qamiím sleeme.
54005001	Aakoó úr mu iigahhamiitaar, ala gurbueek adór baabá ar alé, nee masoomba adór hhaeewók ar alé.
54005002	Amami'i gurbueek adór aayírók ar alé, nee /ameenár ninakw adór hhaeewók awa dasú wa ale, ar baraá hhoohhooaari sleémeero.
54005003	/Ameenár kwaeeli ilaiwawa/eek, tidá' ló' wa kwaeeli.
54005004	Ala kwaalo'o barnaxes i na/'aá koón, laqaá na/'aá naangós, na/'iiká' gár kiwa hariím a hariímar'ín ngin xuiyá' ar múk dooín nguwa amohhe'eemisiya', nee xwaylitér'ín ngiwa ga/aya'. Asma tí ka hhoohhoo' dír geerá Munguhe.
54005005	Kwaalo'ór ló' a tidá' taa kilós geexáy. Inós haraxu'utirós gaa amór Mungú i hanís, slám i hót baraá firór wa ale nee saaliingo tlaatla/aangw nee xweeraawo.
54005006	Ala kwaalo'oodár ilatleerirós eeharahaar, inós aa gwá' tim slafa.
54005007	Muruuwí na hara'ayiimeek sleeme dir'ín i alé, as inooín mikiwa daanda axweés aluuwo.
54005008	Ala umuúqo heewo oo mukós gu amohhe'eemisaaká, ak alé múk do'ós oo kilá', heé adoorí haratlintaao gaa sií', nee inós a heé tlaákw kángw kilá' wa aleeró ta kudá' aa haratlinti'iiká ba/a.
54005009	Kwaalo'ór ta gooiin a tidár kureeraá mibeeraá lahhoó' gaa eer. Nee slám inós masók hhawaatuú gaa duux a wak.
54005010	Slám inós masók kaa lamabu'ún tlehhema'aá hhoe. Masók na/'ii nga umiín, nee dahaaye gaa dahi'iimís, slám masók ya'aá múk Mungú nga hamtlít, nee múk taa slahhe'eemiís ngwa alee/iimís, nee slám tlehhemuú hhoó' gwa tlehhít ar ilakaaharu.
54005011	Ala /ameenár kwaeeli ar ninakw ma ya/aamaar gooiro. Asma ilatleerir'ín ar slaqwa bira tláhh, ta quutl dír Kristowo, tari duuxór áy.
54005012	Nee daqaní inooín kiri sakwasleemuut as al'axweesantaín tidár geera nga si'iyé'.
54005013	Slám inooín waaweeraay ngun deliitiyá' nee gawaá adoorihe tli/a ngiri intsaahhiyá'. Ala a har tli/a kiloseká. Tam niri takaahuuse tleehhitiyá'. Nee sleeme tawa darahi baraá muruú muu, kudá' inooín wa hariimaaká.
54005014	Án ngi slaá' /ameenár kwaeeli ar ninakw a tsiní barka malé duxuút, nee na/'ii ngiwa laqwal, nee iwa maráy wa daawimit, as wakaarusmo pa/aangw munguwa sláy oo kiwa daanda axweesi muruú tlakwe.
54005015	Asma bahh'alé baraaine naa qaroó warqayé', Neetlaangw kuri eehaár.
54005016	Ala /ameenár aa haratlintii' barnaxes i deer, ar kwaeelaá koom dír do'ose, kwaeelidá' ngi alee/is inósar kilá', as múk Kríshaanáy mukuwa diitsakwaár ar áy. As múk Kríshaanáy /ameenadár kwaeeli ló' wa ale ngiwa alee/iisi.
54005017	Bariisér gadiyér'ín ar geeraharahat ga tleehh adoodá' ir qoon, ka ilaiwa/amér i haniisi ló'wa ale, ak alé tidá' ti daawiitimis ar muu kuwa axweesantá Mungú i alki/iiti nee kuwa intsaahhatimisi.
54005018	Asma Gooi i kat, “Awuú gadiyuús mu afa tseegaar,” nee slám i kat, “Heé gadiyuús i harín slaqwe ngiwa slay.”
54005019	Sakwasleemár daanduú geeraharusmoó múk Kríshaanáy ma ya/aamaar, aqo ay dír ki axas dír afér múk tsár wa ale, laqaá tám.
54005020	Kudá' tlakweema gaa tleehh iigahhaateek dír geerá muu sleémeero wa ale as awa hatlá' i da'ayuutiye'.
54005021	Án kuúng u hara'ayiím dír geerá Mungú wa ale nee dír geerá Kristo Yesu, nee dír geerá malaykeerós tidá' hhohho' gídaabá, hara'ayaaarí na eehareek baraá umuúqo gaaro ar barqaanti wasle dír umuúqo heewo.
54005022	Hee dákw i qaasaro ma gaanslimaar. Slám tlakweemaá múk hatlá' mi eeharaar. Kuúng kumiít baraá hhoohhooeemawo.
54005023	Iimír hamí ma'aay kilós mi wahaamaar, ala difaaír niina wahaameek as guruuwók as tiqtisíng kuúng u daawiitimaamis daqtá yaarire.
54005024	Tlakweemaá muu bahh'alé ki gehho', nee tlakweemaaín naa geerí hardahiyé' dír kwasleema ta inooine. Bahh'alé tlakweemaaín ki getlakw, ala i aluú wa geehhoouyá'.
54005025	Gawaá adoorihe tlehhema'aá hho' sleeme ki gehho'. Ala nee tam kudá' gehhoeká ki aleeslayká lu/uto ay alhhe'eesaay.
54006001	Mukdá' sleémeero oo lawaale ka xui gídaabá daqaarer'ín a múk hariím ilaiwa/ameero, as umuú Mungú mukuwa /ooslislín, nee intsaahhasarén sleeme.
54006002	Daqaareedár haratlintaauuse lawaaler'ín mingiwa waaqaqá' as tawa hhae. Ala lawaaleedá' gár kawa hariím a gin sageegadiyús kángw kilá' wa ale. Asma daqaareedá' ta alee/iimisi nee gadiyér lawaaleedá', inooín a haratlintaauuse, slám a sla'aaruuser'ín. Muruuwí na gawdeeseek baraá intsaahhasaroge.
54006003	Umuúqo heewo kudá' sagaalooár hatlá' ga intsaahhatimís, slám axweesanoó Aakoorén Yesu Kristo kuduú ló' gu ya/a/anká, nee intsaahhasár haratlintaaoorén,
54006004	heé adoorí i daara/án, nee slám heé adoorí gár i xui i káhh. Heé adoorí gár i slai ka tlaakw, asma inós gár i slai a tlaampa'amisuú axweesani nee kaangaani. Nee muruuwí gár ni huwi a da/i, nee gila, nee daanda axweesani, nee inslawoó tlákw daanduú heewo,
54006005	nee tlaampa'amisuú baloó faakaaká. Muruuwí sleémeero kun tlehhiit nee múk fuqurangw'ín aa hhitiruut, slám mukwí daxta looeema tsaahharo gi aleeslayká. Inooín ka xui diíni a gár slaasláwár úr huwahuuw.
54006006	Ala ar ló', ilaiwa/amér Mungú i slaasláwár yaariír huwahúp dír heewo, hee barnaxes ku yaanda hhoó' baraá tidá' i kona.
54006007	Asma atén niwa hardahaán baraaká' yaamu, gár ta koomaan i káhh, slám yaamu bir geexawaán, gár tar tlawaan i káhh.
54006008	Gawaá adoorihe atén barnaxes muruú /ayma u koomaán, nee inqwar, masók atén ti yaanda hhoó' muruuwihe.
54006009	Ala múk daqaari'iimár leelehhiít, inooín ta dah baraá iiara'at, kuri uhín nee tsaaxweelaay, asma ilatleerír yaariir ar tlakw nee ar daktu'uuma. Ilatleerirí muu gu /aytís baraá hhitiru'uuma nee qwanaay.
54006010	Asma ilatleerír peésa an iimu/úngw umuúqo gár tlaakw. Muu bahh'alé haratlintaao gaa máy, gurhaamír yaariir kari sláy asma ilatleerír peésa.
54006011	Ala kuúng a heé Mungú. Kuúng ti paratl nee muruú adór kwí. Gan'amu na eehareek, nee ilaiwa/ame nee haratlintaao, sla'aari nee qiqtliingw nee tsatsaa'areema.
54006012	Slaqwaraadá' hho' ar haratlintaao ar slaqweek. Slafingwduú alhhe'eesay wásl ooheek, kudá' Mungú kuúng usa ateét. Asma tí kuúnguú kilá' aga lamabu'uún, qoomár lamabu'uungók oo hhoó' kuwa ó' dír geerá lamabu'uusér yaariir wa ale.
54006013	Án kuúng u hara'ayiím dír geerá Mungú wa ale, kudá' mura' sleémeero gu slafíngw i hanmiís, nee dír geerá Kristo Yesu, kudá' lamabu'uungós oo hhohhó' gwa oo' dír geerá Pontio Pilató wa ale. Án kuúng un adoorír hara'ayiím.
54006014	Hara'ayaarí na ooheek, ar xaslxaansli wasle nee ar tlakweema wasle ay bál deeloodá' Aakoorén Yesu Kristo nay hardahi.
54006015	Asma qooma bira bó/, inós kungu geehhooees nee Mungú. Mungú inós a baalusmo, kudá' ta xirfaayeemisi, inós kilós an baalusmo, Waawutmoó waawitá nee Aakoó bariisee.
54006016	Inós kilós in gwaaiiká, dír i hooti a didá' gwa/ateemaá ta baloó i tseewuyká, slám inós heé gwa ar i kaahh, nee slám heé gu baala wa ár i kaahh. Xirif an kós, nee aleesleemu, ay dír alhhe'eesay wasle. Amin.
54006017	Mukdá' daqaari'iimar'ín baraaká' yaamu ga koóm ádbaweek matawa daara/án. Daqaari'iimar'ín tí makawa haraxuú', asma i fák. Ala masók inooín Mungú ngun haraxuiyá', kudá' mura' sleémeero oo ta sla'aan ngu hanmiís ar yaareema.
54006018	Inooín masók hhooeema kin tleehh, slám masók tlehhema'aá hho' awa yaariir ki tlehhiit, nee masók a múk gurhhó' oo múk qaqáw muruuine.
54006019	Gawaá adoorihe inooín ti daqaari'iimár i slayá', daqaari'iimár ló'wa hhoo' ar qoomaadá' xaw, as slafíngw ló' kuwa slay.
54006020	Timoteo, kuúng tidá' sleémeero tinda dirók i saayín harmagaahheek. Ti paratl nee axweesanayduú gídaabár koomaaká, kuduú múk Mungú haratlintatiaaká. Slám ti paratl nee tlaampa'amisuuduú múk ti sagaalooár i harafadiít. Ala sagaalooar'ín a sagaalooár loeká.
54006021	Asma muu i deer oo haratlintaaor'ín gaa geexay as sagaalooarí kawa eehaár. Mungú kuungá' sleémeero nu tsuuqi.
55001001	Anuú Paulo barwaárí ngina gooiím. Aníng a ya/abusmoó Kristo Yesu, ar adoodá' Mungú aa slaá', as slafingwdá' taa geerí al'axweés nguwa alki/iit, kudá' baraá Kristo Yesu i dirií'.
55001002	Barwaárí ngina gooiím amoorók Timoteo, garmaaeé' oo sla'aarusmo. Mungú Baabá nee Aakoorén Kristo Yesu kuúng u tsuuqi, nee u gurtlay, nee u waydí haniisi.
55001003	Mungúwí ni sagadiyuus ar muunuú hhoohhoó' iimír taati'iieé' wa ale un ló'wa sluufimiís. Aníng kuúng u baloó gunqareesaaká aleefirooro tlaatla/aangw nee xweeraawo.
55001004	Hhirhheeriwók bira insláw, aníng gár ni slaa' ló'wa ale a kuúng un ár, as kahhoó' muunuúeé' i haats qwal/uuwo.
55001005	Asma aníng a xuú' adór kuúng Mungú kura haratlintí' ar haratlintaaór waaqooda wasl. Haratlintaaoorí geeraawo aamaarók Loisi gan koón, nee aayoorók Eunike. Slám aníng a xuú' adór kuúng kar koón sleeme.
55001006	Gawaá adoorihe aníng kuúng u inslawtís gídaabá aleesleemuuduú Qeeru oo baraawók i dirií' dukeek i doogin, kudá' Mungú naa dirók i haniís qoomár aníng kuúng uwa dabaaeé' i qaás.
55001007	Asma Mungú muunuú dae ngwa atén i haniisiiká. Gár naa haniís a muunuú tawa kumiitaan /uuruú ar alé, nee oo sla'aari nee oo qoomoó koóm.
55001008	Aakoorén lamabu'uungo mu sa murumiitaar, tam aniíwí taa tseék as inós mi sa murumiitaar sleeme. Ala burtu slahhe'eemiis asma Ya/abtór hho', kuúng qiítl adoorír aníng wa ale, ar /uuruú Mungú.
55001009	Inós atén tina ba/amís, tiri ateét ar ateetamór hhohho'. Adoorí gana tleéhh, a gídaabaheeká as tlehhemi'iirén, ala gana tleéhh as adoodá' inós aa slaá', nee as gurtleemuuwós. Gurtleemuuwós kwí nguna haniís ar baraá Kristo Yesu iimír qoomaadá' gár taa iimu/ún iwa kahh.
55001010	Hamí gurtleemuuwí kunguna geehhooutís as hardahamuú Ba/amusmoorén Kristo Yesu. Inós gwa'ara gana baál, slafiingw nee hhituru'uuma wasle giri gwa/atís ar Ya/abtór hho'.
55001011	Ya/abtoorí hho' an tidá' aníng tisa qaás tawa alki/itusmo nee ya/abusmo nee intsaahhatusmo.
55001012	Gaarí an gár án nis adoorír slahhahhaa'. Ala aníng a murumiitaaká as slahha'amkwí, asma heedaádá' aníng naa haratlintií' u xuú'. Nee slám aníng a xuú' gídaabá gadaádá' inós naa aníng i haniís, de'eengo ga aleesláy ay bál alhhe'eesaay.
55001013	Intsaahhatimisuuduú ló', kudá' taa dir'eén wa axás ilaooheek, ku adoodár intsaahhatimís. Baraá slafiingoge hoót ar Yesu Kristo kuwa haratlintati' nee kuwa sla'.
55001014	Muruudá' hhó' oo tinda kuúng i saayín nee Mungú harmagahheek ar /uuruú Qeeruú hhoohhoó', kudá' baraarén wa hoót.
55001015	Kuúng a xú' adór mukduú baraá yaamaá Asia ira geexáy sleémeero, tam Figelo nee Hermogene sleeme.
55001016	Aako múk doó Onesiforo ngu gurtleemuú i haniisi. Asma daqtá yaarire inós aníng i gurkwa/mamis, tam tsegmueé' kwí aníng tiwa tseék gusa murumiitiiká sleeme.
55001017	Qoomár inós iwa Rumír i hardáh, ina leelehhahhiít, iri sláy.
55001018	Kuúng a ló'wa xú' adór inós aníng ira sagadiyuumaamiís baraá yaamaá Efesooro. Aako inós ngu gurtleemuú i haniisi Bál alhhe'eesaywo, gurtleemuudá' amór Aakoó daáhh.
55002001	Ala kuúng, garmaaeé', Mungú kuúng u tsuuqaá i hanmiis ar baraá Kristo Yesu. Gawaá adoorihe, kuúng masók a heé /uuruú koóm ar tsuuqaaká'.
55002002	Kuúng aga axás tidá' sleémeero aníng naa intsaahhatimís dír geerá múk wa ale. Kuúng intsaahhasarí ka qás dír dabaá múk inkihhimuú koóma i alé, kudá' aleesleemuú koóm oo múk hatlá' intsaahhasaro gu aleesláw.
55002003	Qiqtliím baraá slahha'amuú wa aleeró dinkwa nee aníng, tawa adór askaarmoó hhoó' oo Kristo Yesu.
55002004	Askaarmoó baraá slaqwarár i dirií', i dahiiká baraá daawitimér muruú hatlae, asma gár i slai a geeraharusmoowós kudá' úr kilós gun sla'atimis.
55002005	Tam heé qwaátl baraá neetooro, slamaangw gu slayká barnaxes aa qwaatliiká ar adór hariím.
55002006	Dooslusmoodá' gadiyeét gaa tleehh ar /uuru, inós gár kuwa hariím a bu'ungwduú gadiyeérós gun geerí /aay.
55002007	Tí án ni kah aldakuuteek, asma Aako sagaalooa ngi haniis dirók i alé ar mura' sleémeero kur tsahh.
55002008	Yesu Kristo na inslaweek. Inós a heé tlahhoó Daudi, nina waasleé/ baraá múk aa qaátl wa ale. Gaarí a Ya/abtór hho' ar aníng ni alki/aa/iit.
55002009	Aníng tin slahhe'eemiis as Ya/abtoorí hho', slám taa tseék tawa adór heé tlaákw. Ala axweesantá Mungú kaa tseegiiká.
55002010	Gawaá adoorihe aníng umuúqo gaaro an qiqtliím as múk taa tsawaár oo Mungú, asma inooín sleeme masók alhhe'eesaywo ba/amadár baraá Kristo Yesu i dirii' ngiwa slaya', dinkwa nee xirfuudá' alhhe'eesay wásl.
55002011	/Aymuuwí i harín haratlintaaooro gídaabá, “Atén bar ana alqatlaán dinkwa nee inós, a alhootaán dinkwa nee inós sleeme.
55002012	Atén bar aga qiitlaán, a alwaawuti'iimaán dinkwa nee inós sleeme. Atén inós bura sa tlaankaán, inós sleeme atén ti sa tlaank.
55002013	Atén bar inkihhimuúb koomanaaká, ala inós inkihhimuuwós i baloó faakiiká, asma inós kilós ti aleeslayká sa tlaankuuwo.”
55002014	Mukók inslawtiseek muruuwihe, naanaqeek dír geerá Mungú wa ale gídaabá, axweesanoó tlaampa'aamis kuwa may. Asma tlaampa'aamis i gídaabár konká, slám mukdá' axamiís gu qwaarees.
55002015	Kuúng ilakaaharu tleehheek as tawa sihhit dír geerá Mungú i alé, tawa adór sagadiyusmoó taa ya/án nee inós, sagadiyusmoodá' mure wásl daanduú gadiyeérose, sagadiyusmoodá' axweesantá looeema gaa intsaahhatimis ar adoodá' hariim.
55002016	Kuúng ti paratl nee axweesanoó gídaabár koomaaká, kudá' múk Mungú gwa haratlinti'iiká i axweemaamisi. Asma múk adoorí tan ak sawees dír Munguhe.
55002017	Nee intsaahhasar'ín in geerí kumít adór inkahhoó sooní. Baraá tla/ángw mukwihe Himenayo nee Fileto i dayá'.
55002018	Inooín loohidár looeema ngaa mayé'. Asma inooín ta kaahi gídaabá, “Waasle/ naa qaroó hardáh.” Nee gawaá adoorihe haratlintaaór muu bahh'alé kari qwaareés.
55002019	Ala iimu/úngw haratlintaao aa sihhiít, kudá' Mungú aa qaroó qaás. Iimu/uungwí layár kway gooín a tí, “Aako mukós gu xuu',” nee slám “Umuúqo heewo oo umuú Aako gu ateetiím, tlakweema ngi may.”
55002020	Baraá doó ure xooslár dáw a tidár miisli nee muqsla kiloseká, ala tam xooslár peehháy sleeme i deer, nee ar hhape. Xosluuká' taa geerí oó', kaa qaás as gadiyér xirfuú koom, nee kuká' hatlá' kaa qaás as gadiyér ak xirfuú koomaaká.
55002021	Ala hee bir taa hhoohhooeés nee tiri paraatl nee muruuwí tlákw kwí naa alki/iít, inós daqaní a xooslmoó taa qaás as gadiyér xirfuú koom, kudá' taa hhoohhooeés, oo Aakoó do'dá' wa hariím, nee slám a kudá' hariím baraá umuúqo gadiyér hhooe.
55002022	Ala kuúng ilatleeridár masoombi'iima ilaguweek. Ilakaaharu na tleehheek gan'amu kuwa sleer, nee haratlintaao, sla'aari nee wayda. Adoorí na tleehheek dinkwa nee mukdá' Aakoó ateetiím ar muunuú hhoohhoó'.
55002023	Ala kuúng ma haragwaa'aar baraá tlaampa'amisuú dakti'iima, kudá' sagaalooa wásl, asma a xú' gídaabá tlaampa'amisuuwí gár i huwi a gila.
55002024	Ala lawaalmoó Aako miwa gilá a'áy. Ala masók a heé hhoó' dír umuúqo heewo. Slám masók a intsaahhatusmoó hhoó', nee heé qiqtlíngw baál.
55002025	Slám masók inós a heé tsatsa'aár, qoomár bar i mukdá' qwatsín, oo inós gu tlaampa'amiís. Asma Mungú dooqa mukwí gu hhu'u'úngw i haniis, nee looeema ngiri tsaahhiyá'.
55002026	Gawaá adoorihe inooín sagaalooa ka slay, nee tawa ti'iiti baraá tsaaxweelidár Neetlaango. Asma inooín kaa tsegiít baraá tsaaxweelidá' i alé, as sla'aarír Neetlaangw ngiwa tlehhiitiya'.
55003001	Ala axweesanaywí xueek gídaabá, bál deelór alhhe'eesaay binda naká/, qoomár slafíngw gawít i hardát.
55003002	Asma qoomaadá' binda hardát, muu a múk ti kilooín slaá'. Slám muu a múk peésár slaá', nee a múk ti kilooín xirfayeemiís. Muu a múk daara/aám, nee a múk múk /ooslisliím, nee múk xwaylitér'ín ilaiwawa/aaká, nee múk sluufaay wásl. Nee slám a múk hhohhoeká.
55003003	Slám a múk múk maray'ín sla'aaká, a múk wayduú sla'aaká tlehhmuuwo. Nee slám inooín a múk /ayseenuuse, múk slaqooín ila/aamaaká, múk xaraásl, múk hhooeemaá sla'aaká,
55003004	múk múk sakikií/, múk siduuse nee daar/uuse, múk muruú baraaká' yaamu gu ak slaá' ta Munguhe.
55003005	Inooín bir ga/eér a adór múk Mungú, ala /uuruú Mungú ku ya/a/anká. Kuúng ti paratl dír múk adór kwihe.
55003006	Asma baraá múk adór kwihe, hhawaate i dayá' awa ti dahamiisá' baraá maraá múk i alé, nee /ameenár daktanaay kawa afa /aslin, tidá' tlakweema ngaa al'iilouye', nee kiwa uuruxun nee ilatleerír dimbadimbé.
55003007	/Ameenár adór tí daqisleém gár inooín ta slai a intsaahhasa. Ala xu'utír looeema i hardaharo ka baloó aleeslayká.
55003008	Adoodár aáng Yane nee Yambre tira tlaampa'aamisiyé' nee Musa, adoorí an adór hhawaateeká' sleeme tir tlaampa'aamisiya' nee looeema. Mukwí a múk aa fuqureema hhitiruumiit, slám haratlintaaor'ín i qoondaaká.
55003009	Ala inooín geerí kumita ka aleeslayká ak alé. Asma daktu'uumar'ín i geehhoouúr dír muu sleémeerowo, adór daktu'uumadár Yane nee Yambre ira geehhoouúr.
55003010	Ala kuúng aníng iga eehát baraá intsaahhasar'eene, nee digir wakeetingw'eene, nee adoodá' án ni slaa' baraá slafingw'eene. Nee slám haratlintaaor'eé' aga aán, nee daamaarangw'eé', nee sla'aarir'eé' nee qiqtlingw'eé'.
55003011	Nee slám án kuúng ina eehát baraá gusisingw'eene nee baraá slahha'amaayer'eene, adór muruudá' naa sláw baraá yaamaá Antiokiár wa ale, nee baraá Ikonio, nee baraá Listra. Gusisíngw yaariír una sláw. Ala Aako aníng ina ba/amís baraá muruuwí sleémeerowo.
55003012	Mukdá' sleémeero oo hotángw ilaiwa/ame gu slaá' nguwa ar hootiya' baraá Kristo Yesuwo aqo kin gusisín.
55003013	Ala múk tlákw nee al/aymuuse ta ak geerí kumiit baraá tlakweemaawo. Inooín in al/aginá', nee slám inooín awa kilá' kaa al/aáy.
55003014	Ala kuúng a inkihhimuú koón baraá looeemaadá' tuwa intsaahhatimisi nee kudá' kuúng taa ya/aán, asma kuúng a xú' gídaaá heé kuúng uga intsaahhatimis a heemá.
55003015	Asma iimír na/u'uumaroge kuúng Gooír hhohho' a xú', tidá' sagalooa ngi kuúng i hanmiis, as ba/ama kawa sleer ar loohír Kristo Yesu kuwa haratlinti'.
55003016	Gooi sleémeero i hiinsluú Mungú koón, nee i hariín muu nguwa looeemaá i intsaahhatimis, nee muu nguwa afa dukuun nee nguwa naanaq, nee slám muu nguwa geeraharahat as slafíngw ganaá' kuwa ar hooti.
55003017	As daqaní heé Mungú iwa boo/i nee kuwa amoohhe'eemisi as umuúqo gadiyér hhoo' ngiwa tleehhi.
55004001	Aníng kuúng u hara'ayiyiím dír geerá Mungú wa ale nee dír geerá Kristo Yesu, kudá' múk slaáf gu sakwasleemuút, nee kudá' aa qaatl. Slám u hara'ayiyiím asma hardahamuuwós nee waawuti'iimarós gídaabá,
55004002	Axweesani alki/iiteek, tiwa amohhe'es qoomaadá' hariima nee qoomaadá' hariimaakahe. Tlakweemaá muu geehhooutiseek, iigahhamiiteek, naanaqeek ar qitla sleémeero, nee kiwa intsaahhatimis.
55004003	Asma qooma i hardát ar muu intsaahhatimisuuduú ló' nguwa si'i. Aluuwo intsaahhatuuser'ín ar yaariir kari leeleehh ar adoodá' inooín ta slai, as intsaahhatimisuudá' inooín ta slai kuwa axamisi.
55004004	Inooín kari sii' tidá' ló' axaasaro, nee tiitár lama kari i warqáy.
55004005	Ala kuúng masók tin harmagáhh baraá mura' sleémeerowo as tidá' ló' kawa eehat. Kuúng qiqtliím baraá slahha'amuú ta sleera. Ya/abtór hho' alki/iiteek tawa gadiyeérók. Gadiyeérók boo/eeseek.
55004006	Asma aníng daxta ti ilahhooár wa haniis, nee qoomár gwa'arar'eé' naa hardát.
55004007	Slaqwarár hhoo' aga slaáqw, qwaatlo aga faák, nee haratlintaao aga xuúm.
55004008	Nee hám daxta gár aa met a slamangwduú gan'amu kunguwa tseegi, oo taa aníng wa amohhe'eés, kudá' Aako ni haniisi Baldae. Inós a sakwasleemusmoó ganaá'. Ala heé slamangwí gu sláw a aníng kilooeeneeká, ala tam kudá' sleémeero awa hardahamuuwós ngu haraxuuá' ar qwal/amaaye.
55004009	Ilakaaharu tleehheek niwa amor'eé' hardat ar gaanslaay.
55004010	Asma Dema muruú yaamu guna slaá', aníng iri geexáy, iri tláy ay Tesalonike. Kreske aa yaamaá Galatiár i tláy. Tito sleeme aa yaamaá Dalmatiár i tláy.
55004011	Luka kilós in diirí, an heé aa dir'eéní meet. Marko leelehhang, nee kuúng ni alhardatá', asma inós a alee/isusmoó hhoó' dir'eene.
55004012	Ala Tikiko ugwa ya/aáw Efeso.
55004013	Hiyay'eé' kudá' naa geexáw dír Karpo baraá yaamaá Troa, bindi amoorí keér, huwang, nee kitaabi'iidá' sleeme, ak alé kudá' kaahari.
55004014	Iskanda, kuduú kareermo, adór tlaakw gaa ló'wa tleéhh dir'eene. Maweek Aako gu li/áyc buu' as tlehhemi'iiwós kudaádá'.
55004015	Ala kuúng ti harmagahh dír heesinge, asma inós axweesanayrén guna ló'wa sií'.
55004016	Heé aníng iga lamabu'un i kaahh tam oo wák baraá kwasleemar'eene bál har geeraawo. Ala sleémeero ina geexayé'. Ala tlakweemaaká' mikiwa daandeemooín i harafaár.
55004017	Ala Aako ina sihhiít dinkwa nee aníng, aníng iri /uuruú i haniís. Asma Aako gár i slai a Ya/abtór hho' sleémeero kawa alki/iiti nee aníng, as múk xoordu sleémeero ngiwa axaasi. Aníng tiri ba/amís baraá afkwá dirángw wa ale.
55004018	Aako aníng i ba/amis baraá umuúqo /aymuú tlaakwe, nee iwa amohhe'eemisi ay dír ni hardah baraá waawuti'iimarós ar gawaá doori. Inós i xirfuuti ay alhhe'eesay wasle. Amin.
55004019	Priska nee Akila intsihhiiseek, nee múk doó Onesiforowo.
55004020	Erasto ina meét yaamaá Korintór i alé. Trofimo una geexáw yaamaá Mileto, asma i tiiq.
55004021	Kuúng ilakaaharu tleehheek niwa hardat dír qoomár tsaaqwa nira xeeriiká. Eubulo i kuúng intsihhiimiis, nee Pude, nee Lino, nee Klaudia, tam hhae sleémeero.
55004022	Aako muunuúwók ngu de'en. Aako kuungá' nu tsuuqi.
56001001	Ánuú Paulo barwaárí ngina gooiím. Aníng a sagadiyusmoó Mungú nee ya/abusmoó Yesu Kristo. Aníng tina tsawaár nee tina ya/aáw as múk Mungú aa tsawaár nguwa alee/iis iwa haratlintii'i nee iidíguú looeema nguwa xuiya', kudá' hariím as Mungú kuwa ilaiwawa/i,
56001002	nee sleeme as haraxu'utír slafíngw alhhe'eesay wásl kawa slay, kudá' Mungú aa qaroó geerí al'axweés iimír iimu/úngw wa ale. Mungú lama gaa ooiiká.
56001003	Gawaá adoorihe, qoomaadá' iwa bó/, Mungú Ya/abtoorós gari geehhooeés, tidá' tinda aníng i saayín nee Mungú Ba/amusmoorén as ngiwa alki/iit.
56001004	Tito, kuúng a garmaaeé' oo kilá' baraá haratlintaaoorí ta koomaana. Aníng barwaárí ngina amoorók gooiím. Mungú Baabuúrén nee Kristo Yesu, Ba/amusmoorén, kuúng u tsuuqi, nee u waydí haniisi.
56001005	Án kuúng una yaamaá Kretér i geexáw as gadiyeédá' aa met kawa alhhe'es, ak alé bariisee kawa qas baraá umuúqo gixsaro, ar adoodá' aníng kuúng ura hara'ayiím.
56001006	Geeraharusmoó múk Kríshaanáy masók a heé xaslxaansli wásl. Heé hare wák, nee na/'iiwós masók a na/'aá haratlintaaór koomá', awa ta daanda kaahiiká muruú tlakwe. Inooín masók a fuquuseerooká laqaá kudá' ilaiwa/amér kooma'aaká.
56001007	Asma geeraharusmoó múk Kríshaanáy inós gadiyér Mungú kaa dabaawós i qaás. Gawaá adoorihe a gár hariím inós tawa heé xaslxaansli wásl. Inós masók a heé ti kilós sla'atimisaaká, nee a heé buhhta inslaahheeká, masók a xuufutusmoowooká nee a gilusmoowooká. Nee slám masók a heé slaasláwár mure ga sla'aaká.
56001008	Ala inós masók a heé múk dahi'iimís, nee heé hhooeemaá slaá'. Nee masók a heé qoomoó koóm, nee heé gan'amuú koóm. Nee slám masók a heé hhoohhoó' oo ti kilós harmagagaáhh.
56001009	Inós masók a heé axweesantá haratlintaao gaa oh, adoodá' kura intsaahhatimís, as muu nguwa aleeslay gurbu'uungo ar axweesantadár ló', nee múk axweesantadá' ga siaasií' nguwa ar ba/i.
56001010	Asma dirhunge múk yaariír i deer oo ilaiwa/ame wásl, ak alé kudá' taa al/utlín. Inooín axweesanoó lamtá tawo kun axweemaamiis, as múk hatlá' kuwa al/agin.
56001011	Mukwí ku afee tseegi. Asma inooín múk maraá muu ngun sageeqwaareemisiyá' as intsaahhasár lama ngiwa intsaahhatimisiya' ar mure wasl, as inooín slaasláw kawa slay.
56001012	Heé ayaaín, nee slám a aarusmooín oo kilá' ina oó', “Múk Krete a lamuuse umuúqo deelooro, inooín a makaá tlakw, slám a hheehhuusér tli/uuse.”
56001013	Tí aarusmoowí aa oó' ar ló'. Gawaá adoorihe, kuúng inooín iigahhaateek ló'wa ale ar xaraasleema, as inooín masók a múk aa kwaa/ baraá haratlintaaooro,
56001014	nee tiitár múk Yahudi makawa iiár i qamín, laqaá hara'ayár muu makawa eeharahaár, kudá' looeema gaa sii'.
56001015	Mura' sleémeero ku hhohhó' dír mukdá' hhohhoe, ala gár hhoohhoo' i káhh dír mukdá' slasla/arene, kudá' haratlintaaór kooma'aaká. Asma fuqurangw'ín kwaa slasla/aareés, nee muner'ín sleeme.
56001016	Inooín ta kaahi atén Mungú u xuaán, ala inooín Mungú ku siaasii' ar tlehhemi'ii'ín. Inooín a múk aa dee/aanuut ló'wa ale, tam múk hatlá' in xinanii' as inooín. Tam gár hhoo' tleehhamooro ar i aleeslaya' i káhh.
56002001	Ala kuúng axweesanaydá' intsaahhasár looeemaá wa hariím intsaahhatimiseek.
56002002	Bariisér aa uraareer ka beer, ar tunduwa hariím masók an danqamisuú koondá', nee masók a múk ilaiwa/amér koóm, nee sagaalooa. Nee slám masók a múk aa uraaray baraá haratlintaaooro, nee baraá sla'aariro, nee tam baraá qiqitliingo.
56002003	/Ameenár aa uraareer ka beer sleeme, gár tunduwa hariím masók an hotá' ar adoodá' múk hhohhó' oo Mungú ir hotaatin. Nee slám kuungá' daandeemaá muu mi kaahara', nee xufta ma intsaahhara'. Ala kuungá' masók tidá' hho' an intsaahhatimisá',
56002004	as sagaalooa kawa hanisa' dír /ameenár ninakw. Ka intsaahhatimisá' hhawaateeín ngiwa slaiya', nee na/'ii'ín sleeme,
56002005	nee tawa /ameenár danqamisuú koom, nee ar hhohho'. Slám ka intsaahhatimisá' tawa /ameenár gadiyér tleehh dír maray'ín wa aleeró tawa /ameenár hho', nee hhawaateeín ngiwa ilaiwawa/iya', axweesantá Mungú makawa biibisín.
56002006	Tam masoomba sleeme naanaqeek gídaabá masók a múk danqamisuú koóm.
56002007	Ala kuúnguú kilá' masók an slaqsoó hhoó' tleehhít ar baraá tlehhema'aá hho' sleémeero, nee ar baraá intsaahhatimisuuwo, kawa intsaahhatimis ar ilaiwa/ame nee ar looeema.
56002008	Axweesantók sleémeero masók a axweesantadá' hariim ar ta waaqaqaiiká, as mukdaádá' atén ti tlaampa'aamisuú wa slaá', masók gár tlaakw ar ta ari i káhh daandeemoorene.
56002009	Lawaale bariiser'ín ngi ilaiwawa/ nee nigwa sla'atimis baraá umuúqo gaaro. Axweesantá bariiser'ín mingiwa warqeemís,
56002010	slám muruú bariiser'ín munguwa fisisiín. Ala inooín gár kiwa hariím masók inkihhimua ngun laqaqaná' umuúqo deelooro, as intsaahhatimisuú Mungú Ba/amusmoorén kuwa xirfeemisi baraá umuúqo gár i tleehhiia.
56002011	Asma gurtleemuú Mungú kwa geehhooutís as muu sleémeero kuwa ba/amisi.
56002012	Gurtleemuuwí atén tin intsaahhatimis tlakweema kiwa siaan, nee ilatleerír tlákw adór tidár múk aa haratlintii'iiká. Nee slám atén tawa hootaan ar danqamis nee gan'amu nee ar Mungú kuwa ilaiwawa/aan hamí baraaká' yaamuwo,
56002013	qoomár boo/emisuú haraxu'utirén kuwa daamaaramaan. Haraxu'uti an tí gídaabá Mungúrén oo úr nee Ba/amusmoorén Yesu Kristo nin hardah ar baraá xirif.
56002014	Inósuú kilá' slafiingós nguna haniís as daandeemoorén, as atén tiwa ba/amisi baraá tlakweema sleémeerowo, nee atén tiri múk hhohhó' tleehh, nee atén tawa mukós kudá' tlehhema'aá hhohho' ngi tlehhiitá' ar ilakaaharu.
56002015	/Aymi'iiká' intsaahhatimiseek, muu kuwa gurkwa/amis nee kuwa naanaq ar aleesleemu sleémeero. Kuúng hee muwa waaqaá'.
56003001	Muu inslawtiseek iwa ilaiwa/amér kon dír geerá múk aleesleemuú kooma, nee kudá' /uuruú kooma'a, nee ta iialooeesi nee tiwa amohhe'eesiya' umuúqo gadiyér hhooe.
56003002	Inooín muu mukuwa daandeemo axweés, ala inooín masók a múk wayda nee oo hhó', nee umuúqo daqto masók a múk tsatsaa'arén dír muu sleémeerowo.
56003003	Aáng atén sleeme a daktana, slám ilaiwa/ame a koomanaaká. A múk aa qwaar, nee atén a lawaalér ilatleeri nee qwal/uú dimbadimbé. Atén ana hootaán baraá tlakweema nee da/i, muu una buhhtimisaán, nee ngiri aahhaán.
56003004	Ala qoomár hhooeemaá Mungú Ba/amusmoorén kiwa geehhooeés, nee sla'aarirós,
56003005	inós atén tiri ba/amís. Ala gár tisa ba/amís a gídaabaheeká atén tlehhema'aá ganaa'á' ina tleehhaán, ala tina ba/amís as gurtleemuuwós. Mungú tina slafís ar hamtlitór laqwali'iimár /aben, tina /abeemiís ar Qeeruú hhoohhoó',
56003006	oo yaariír, kudá' naa atén i ku'uús, ar loohír Yesu Kristo, Ba/amusmoorén.
56003007	Tina gan'amuuse tleéhh as gurtleemuuwós, nee atén tina aaluusér slafíngw alhhe'eesay wásl tleéhh, adoodár haraxu'utirén i kat.
56003008	Tí sleémeero ar naa oó' ar ló'. Nee án gár ni slaa' muruuwí masók un gawdés ooaro, as mukdá' Mungú gwa sangw haratlintii' ki slai, tlehhema'aá hho' kiwa tlehhiiti. Adoorí ka hhoo' nee slám i gídaabár koón dír muko.
56003009	Ala kuúng ti paratl nee muruuduú dakti'iima, kudá' tlaampa'aamisuú huwahuúw, nee faarór digir wakeetíngw tlahhi'iiwo, nee gila. Slám ti paratl nee tlaampa'amisuú daanduú hara'aya. Asma muruuwí alee/iisoó i huuwi i kaahh, nee slám gídaabár i kon i káhh.
56003010	Heé partlór huwahuúw bir deer, naanaaqeek har geeraawo, tam sagaáwa tsár sleeme. Ala bira sií', sieek.
56003011	Asma a xú' gídaabá heé adoosíng a heé aa hhitiruut. I tlakweemaá tlehhiit, nee slám gi xuu'.
56003012	Qoomár Artema laqaá Tikiko burngwa ya/aáw amoorók i alé, ilakaaharu tleehheek ar niwa amor'eé' hardat baraá gixsár Nikapoli. Asma aníng gár ni slaa' an hotángw áw didá' i alé qoomár tsaaqwaro.
56003013	Sena, kudá' hara'ayár xuú', nee Apolo alee/iiseek ar ilakaaharu baraá aaii'ine, matawa gaa /aarúy.
56003014	Nee mukrén sleeme gár kuwa hariím masók gan intsaahh ar tlehhema'aá hho' kiwa tleehhi didaádá' kiwa hariím, as matawa tawó hoót baraá slafingw'ine.
56003015	Muu sleémeero oo nee aníng dinkwa kuungá' nu intsihhiimiis. Mulqeerén tidá' atén ti slaa' ar baraá haratlintaao intsihhiiseek. Mungú kuungá' sleémeero nu tsuuqi.
57001001	Ánuú Paulo oo taa tseék as Kristo Yesu barwaárí ngina gooiím dinkwa nee Timoteo hhiyaarén, amoorók Filemoni, sla'aarusmoorén, oo gadiyér tleéhh dinkwa nee atén,
57001002	nee amór Afia, hho'oorén, nee amór Arkipo, askaarmoó Kristo adór aníng wa ale, nee amór múk Kríshaanáy kudá' baraá do'ók wa burumburiimamiít.
57001003	Mungú Baabuúrén nee Aako Yesu Kristo kuungá' nu tsuuqi nee nu waydí haniisi.
57001004	Deelo sleémeero án Mungú un sluufimiís as kuúng, nee un inslasláw baraá firor'eene,
57001005	asma iidíguú sla'aarirók u axamiís nee haratlintaaór ta koon dír Aako Yesuwo nee dír múk hhohhó' sleémeerowo.
57001006	Án kuúng gár uwa aleefiriiriim a tí gídaabá kuúng masók haratlintaaoorók an lamabu'uún dír múk hatlá' i alé. Gawaá adoorihe atén sleémeero tsuuqadá' sleémeero masók ki tsaahha hhe'eesaán, kudá' ta koomaan baraá Kristowo.
57001007	Asma qwal/uú yaariír ugwa sláw nee gurkwa/asa, as sla'aarirók, asma munér múk taa hhehhe'eés kaa qwal/atís nee kuúng, hhiyaaeé'.
57001008	Gawaá adoorihe, baraá Kristowo aníng geeraawo a aleesláw ar kuúng uwa hara'ayiim tidá' kuúng tawa hariin tleehhamooro. Ala a sla'aaká kuúng uwa hara'ayiim.
57001009	Ala án kuúng u firiím adoorí kawa tlehh as sla'aari. Ánuú Paulo a aako, nee slám a baraá tsegma as Kristo.
57001010	Aníng kuúng u firiím as na/ay'eé' Onesimo. Inós aníng una laqwaál ar baraá Yesu baraá tsegmoó wa ale.
57001011	Inós bál geera kuúng uga gaa wa buuiiká, ala hamí u ló' wa gaa wa buu', kuúng nee aninge.
57001012	Hamí ngun ki/ís amoorók i alé inós u kilá', nee inós a adór muunuúeé' oo kilá'.
57001013	Aníng ana slaá' iwa amor'eé' wa hooti, as aníng iwa sagadiyuusi daanduuwók wa ale, baraá tsegmuuwí ni diriia as Ya/abtór hho'.
57001014	Ala aga slaiiká gaa ngiwa kilooeé' tleehh, aqo adór kuúng ta kat, asma sla'aarirók mawa harakeés masók a adór kuúng ta sla'.
57001015	Gaarí dooqa an gár kusa paraátl diroge qoomár niinawe, as kuwa malé sleer, tay al hotá' ay alhhe'eesay wasle.
57001016	Iimír hamí inós a adór lawaalmoowooká, ala a lawaalmo ba/a. Inós a hhiya' oo sla'aarusmo. Ar ló' aníng u slaá', ala kuúng u ak slá' asma a heewók, nee hamí a hhiyaawók baraá Kristowo.
57001017	Ala kuúng aníng bira tsáhh adór tar dinku'usmoowók baraá haratlintaaooro, inós ilaooheek adór ánuú kilá' wa ale.
57001018	Nee kuúng bura /aytín, laqaá kuúng bur iinús gaaro, gaasíng daanduueé' gooiimeek.
57001019	Aníng Paulo al/axweesantí ngina gooiím ar dakw'eé' oo kilá', gídaabá aníng ngi buú'. A mak sla'aaká uwa inslawtis ar gídaabá kuúng a iinar'eé' koón. Iinadá' a slafiingók oo kilá'.
57001020	Ala hhiyaaeé', gár ni slaa' bu'utuuwo a tí, Alee/iisáng gawaá kaangwihe ar loohír hariím baraá Aakoowo. Muunaáeé' qwal/aseek ar baraá Kristo.
57001021	Tí ngina kuúng i gooiím asma ngiwa xuu' ar gídaabá kuúng adoodá' án naa firiím a tléhh, nee kari harwaaráhh.
57001022	Aníng kuúng u firiím, dír hotaeé' amohhe'eeseek, asma aníng aga haraxuú' gídaabá, Mungú án i alee/iis ar niwa amorhúng i hardah adoodá' kara firiindé' dír Munguhe.
57001023	Epafra kuúng u intsihhiimiis, kudá' taa tseék dinkwa nee aníng asma Kristo Yesu.
57001024	Tam Marko nee Aristarko nee Dema nee Luka, kudá' nee aníng algadiyuusá', kuúng u intsiihhiimisiyá' sleeme.
57001025	Aakoorén Yesu Kristo munerhúng ngi tsuuqi.
58001001	Mungú aáng aa axweés dír baabi'iirén ar afér aaruuse ki/imaá yaarire nee slám ar adór dimbadimbé.
58001002	Ala de'emaarén kuká' alhhe'eesayhe aa diirén i axweés ar Garmaawós, kudá' aa aalusmoó wa qaás oo mura' sleémeero, slamí mura' sleémeero guna baraá inós ar tleéhh.
58001003	Inós an gwa/ateemaadá' miiri/a' awa xirfuú Mungú. Inós an slaqsoó Mungú kilá'. Inós mura' sleémeero gun amohhe'eemaamiis ar axweesantós tidá' aleesleemuú koom. Inós tlakweema hamaatlaro ngiwa hhe'eés, iri iwiít bihhaá dákw doó /iyáy oo Mungú Alesleemusmo gawaá dooriiwo.
58001004	Iri ló'wa xirfuút malayke ba/a, as umuudá' aa aál oo tawa Garma kuwa ló'wa xirif ta ak oo malaykeero.
58001005	Asma Mungú tam iimír aange aa ooiiká dír malaykamo tam oo wák gídaabá, “Kuúng a Garmaaeé', án kuúng laarí una laqwaál.” Nee slám aa ooiiká gídaabá, “Aníng a baabá tleehhiít dirose, nee inós dir'eene tari Garma.”
58001006	Nee malé alé qoomár Garmaawós oo baris nguwa huwtá wa slai baraá yaamuú i alé, ina oó', “Malaykér Mungú sleémeero ngu i tumbarara'at.”
58001007	Nee daanduú malaykeero i kaahi, “Malaykeerós gaa tleéhh ar adór fur'a, nee sagadiyuuseerós ar adór tsángw asla.”
58001008	Ala dír Garmaawo i kaahi, “Mungú, kitaangók oo waawuti'iima ku alhhe'eesay wásl, nee waawuti'iimarók a waawuti'iimár gan'amu.
58001009	Kuúng gan'amu una slá' nee dee/anu una sí'. Gawaá adoorihe, Mungú, inós a Mungúwók, inós kuúng ugwa qwal/uú i haniís oo tuwa qaás waawutmoó alé ta hhaeewoge.”
58001010	Nee slám i malé kaahi, “Kuúng, Aáko, iimír iimu/uungo yaamu ina ihháf, nee doori a gadiyér dabaawók.
58001011	Muruuwí i hhitiruut, ala kuúng a kumít. Muruuwí sleémeero i qarúy adór inqwaruú wa ale.
58001012	Kuúng u mutuutúk adór inqwaruú wa ale. Muruuwí sleémeero ku kwaahh adór inqwaruú aa qaátl wa ale, as inqwaruú /abén kuwa tsiiti. Ala kuúng a baloó warqeeraaká, nee kureeriiwók hartsatitar'ín i káhh.”
58001013	Asma Mungú tam iimír aange aa ooiiká dír malaykamoowós tam oo wák gídaabá, “Iwiít bihhaá dakwe'eé' oo doó /iyáy ay dír wakuuseerók ngay qaas baraá dabaawók i alé.”
58001014	Gawaá adoorihe malayke sleémeero a qeeru. Inooín kaa ya/aáw nee Mungú as mukdá' ba/ama ga sláw nguwa sagadiyuusiya'.
58002001	Gawaá adoorihe atén gár tiwa hariím ya/abtoodá' taa axaasaán an ak alqaytsimiitaán ló'wa ale, as gídaabá atén mawa paslaán baraá loohirene.
58002002	Asma tam Axweesantadá' taa oó' nee malayke, a Axweesantá /uuruú koom. Nee umuúqo hee oo axweesantadá' gaa eeharahaariiká, laqaá oo gaa ilaiwawa/iiká, inós sakwasleema gari sláy adoodár inós wa hariím.
58002003	Gawaá adoorihe atén sakwasleemaro adór tar /uwaan a adoomá, bar ba/amár ur ar adór tí a gaár i xuanaaká. Ba/amarí geeraawo kana alki/iít nee Aako inósuú kilá'. Nee aluuwo kingiri diirén i xu'utís nee kudá' nga axaasiye' gídaabá ar ló'.
58002004	Tam Mungú inósuú kilá' sleeme ba/amarí gari lamabu'ún ar loohír laya nee muruú waa/oo/amo nee tlehhema'aá dimbadimbé awa /uuruú koomá', nee ar aleesleemuú dimbadimbé oo Qeeruú hhoohhoó' kuwa hanmiisi ar adoodá' inós i slai.
58002005	Iidíguú diirihe ta axweesaan a iidiguú yaamuudá' xaawá'. Mungú yaamuudá' gaa dabaá malaykér i qaasiiká as ngiwa sa waawuti'ii'iin.
58002006	Adoorí heeko wák gaa lamabu'ún baraá Gooiro gídaabá, “Hee a gár milá, tam kuúng kuwa inslasleer? Laqaá na/oó hee a gár milá, tam kuúng inós kuwa sa daawimit?
58002007	Qoomarka niinawe inós una qás tawa heé niiná dír malaykeero. Kuúng una slamángw i dahás oo xirif nee oo ilaiwa/ame.
58002008	Mura' sleémeero una gawaá dabaawós i qás.” Qoomár Mungú mura' sleémeero nguwa dabaawós i qaás, gár aa geexáy i káhh qaasaro, ala mura' sleémeero kuna gawaá dabaawós i qaás. Ala atén mura' sleémeero ugwa araaniiká gídaabá kwaa dabaawós i qaás.
58002009	Ala heé taa araán a Yesu. Inós qoomarka niinawe kuna qaás tawa heé niiná dír malaykeero, ala hamí kwaa slamángw i dahaás oo xiríf nee oo ilaiwa/ame, as slahha'amuuduú gwa'ara aa sláy. Mungú adoorí gana tleéhh as Yesu gwa'ara ngiwa tsaqi as daanduú umuúqo heewo.
58002010	Mungú inós an kudá' mura' sleémeero gwa tleehh, nee slám inós an kudá' mura' sleémeero gu amohhe'eemiís. Slám Mungú gana slaá' na/'aá yaariir ngiwa hardahaasi dír xirfuú i alé. Gawaá adoorihe, dirose a gár hariím Yesu nguwa boo/eesi ar loohír slahha'amaaye. Asma Yesu an kudá' muu gu geerahaár amór ba/amár i alé.
58002011	Inós muu gu hhoohhooeemiis tlakweemaaine. Inós nee mukdá' taa hhoohhooeemiís Baabuúín a wak. Gawaá adoorihe inós i murumiitiiká inooín ngiwa hhaeewós ar ateetin.
58002012	I kaahi, “Aníng umuuwók u alki/iít dír hhaee'eene. Aníng kuúng u xirfayeemiís ar daa'aangw baraá tla/ángw mukók wa ale.”
58002013	Nee i malé kaahi, “Aníng Mungú un haratlintií'.” Nee malé alé i kaahi, “Aníng a diirí dirií' dinkwa nee na/'iidá' Mungú naa aníng i haniís.”
58002014	Na/'ii tseerer'ín a wak, nee slaqwtaín a wak. Gawaá adoorihe inós sleeme muruuwí guna sláy adór inooín wa ale. Adoorí gana tleéhh as gwa'ara ngiwa slay. Asma ar loohír gwa'araarose inós gár i slai a /uuruú Neetlaangw nguwa hhitin, kudá' úr oo gwa'ara.
58002015	Gawaá adoorihe inós gár i slai a muu nguwa gweeri, kudá' taa tsegiít baraá lawali'iimár daér gwa'ara baraá slafingw'ín sleémeerowo.
58002016	A gár geehhoo' gídaabá inós naa hardahiiká as malayke ngiwa alee/iisár ay. Ala gár nisa hardáh a xwaylár Abrahamu ngina alee/iisár áy.
58002017	Gawaá adoorihe inós gár kuwa hariím, a inós kuwa adór hhaeewós tleehhi baraá mura' sleémeerowo. Gár kusa adoorí laáq a inós masók a geeraharusmooín oo úr oo saaliingw, kudá' gurtleemuú koóm nee inkihhimua baraá kángw Munguhe, as tlakweemaá mukós ngiwa hingeesi.
58002018	Asma inósuú kilá' kwaa slahhe'eemiís nee kuri iiara'ár. Gawaá adoorihe inós kudá' sleémeero awa ta iiara'ari gi aleesláy alee/iisaro.
58003001	Hhaee'eé', kuungá' awa hhohho', kuungá' sleeme tunda ateét nee Mungú. Yesu ga/aawaak. Inós an ya/abusmo nee an geeraharusmoó úr oo saaliingw, kudá' atén ta lamabu'uumaan gídaabá u haratlintiaán.
58003002	Inós i inkihhimuúb kón dír Munguhe, kudá' inós gwa qaas baraá gadiyeérós i alé. Adoodár Musa sleeme ira inkihhimuút baraá doó Mungú sleémeerowo.
58003003	Yesu i xirfuú kón ló'wa ale ta Musawo. Asma umuúqo heé doó tleéhh, xirfuuwós ku úr ta xirfuú do'dá' aa tleehhi.
58003004	Umuúqo do'o i tleehharusmoowós kón, ala Mungú inós mura' sleémeero guna tleéhh.
58003005	Musa inós a heé inkihhimuú koóm baraá doó Munguhe, asma inós tawa sagadiyusmo. Inós muruudá' Mungú i alki/iiti aluuwo guna lamabu'ún.
58003006	Ala Kristo inós i inkihhimuú kón asma inós tawa Garma. Inós kwaa qaás gawaá daanduú doó Mungú sleémeerowo as nguwa baali. Atén an do'ós, barnaxes a kumiitaán baraá pihhu'uumarene nee haraxu'utirene, haraxu'utirén kawa diidi'iimisaan ay alhhe'eesaay.
58003007	Gawaá adoorihe Qeeruú hhoohhoó' i kaahi, “Laarí bar afór Mungú aga axasé',
58003008	munerhúng ma gawdeesara', adoodá' taa tlehhé' qoomár aníng iwa sié' baraá xanxáy wa ale, qoomár iwa iiara'adé'.
58003009	Baabi'iihúng tlehhemi'iieé' ngaa ariyé', kudá' naa baraá xanxáy wa tlehhiít kureeraá mibeerá tsiyahhe. Ala tam adoorihe inooín aníng ina iiara'ariyé' nee iri daawitisiyé'.
58003010	Gawaá adoorihe aníng qartadá' ana i buúhh, niri oó', ‘Mukwí deelo sleémeero a múk muner'ín aa qwat, nee slám loohir'eé' kaa baloó xuiiká.’
58003011	Aníng ana buúhh, lo'o ngiri huúw gídaabá, ‘Inooín i baloó dahiaaká baraá amohhooar'eéní alé.’ ”
58003012	Hhaee'eé', ga/aawaak. Tam heé wák baraá tla/angwhunge miwa deeruút oo muunaá tlaákw nee oo haratlintaao wásl, tam iri qwaar as Mungúdá' slaáf nguwa geexáy.
58003013	Ala kuungá' umuúqo deelooro ti gurbu'uunde' dír /aymuuwí “laarí” ir kumiiti, as tam heé wák baraá tla/angwhunge miwa ya/án kuwa al/ayi nee tlakweema, nee iri gawdúy.
58003014	Asma atén sleémeero a alqaatuusér Kristo, barnaxés atén aga kumiitaán ar pihhu'uumarén tidá' ta koomaan iimír iimu/uungo.
58003015	Gaarí an gár Gooi is kat, “Laarí bar afór Mungú aga axasé', munerhúng ma gawdeesara' adoodá' taa tlehhé' qoomár aníng iwa sié'.”
58003016	Múk afór Mungú gaa axaas, inós kuri sií', a ín heemá? A mukdáeéke sleémeero oo Misrír daáhh, kudá' taa geeraharahaár nee Musa.
58003017	Mungú múk aa i buhhabuúhh kureeraá mibeeraá tsiyahhe a ín heemá? Múk aa i buhhabuúhh a kudáeéke tlakweema nga tleehhiye', kudá' aa qaatl baraá xanxáy i alé.
58003018	Nee slám múk Mungú aa lu'ús gídaabá i dahiiká baraá amohhooarós i alé, a ín heemá? Ar ló', a mukdá' inós gwa sii'.
58003019	Gawaá adoorihe aga araán gídaabá dahmu ngwa aleeslay'iiká, asma Mungú ngwa haratlinti'ii'iiká.
58004001	Tam hamí al'axweesantadá' i deer gídaabá tawa dahaan baraá amohhooár Mungú. Gawaá adoorihe, atén ti harmagahhaán, as heé wák baraahunge miwa deeruút gídaabá amohhooarí gaa dakuús.
58004002	Asma Ya/abtór hho' diirene kinga alki/iít adoodá' kara alik/iít dír mukduú aange. Ala Ya/abtoodá' inooín gár ngiwa gaa bú' i káhh. Asma kaa axaás, ala kaa haratlintii'iiká baraá muner'ine.
58004003	Ala ateéká' aga haratlintiiaan, atén a dahaán baraá amohhooadá' i alé. Asma Gooi iidíguú amohhooarí gu kát gídaabá, “Aníng aga buúhh, lo'o ngiri huúw gídaabá, ‘Mukwí i baloó dahiiká baraá amohhooar'eene.’ ” Mungú adoorí gana oó', tam gadiyeérós sleémeero gaa geehhooeesi iimír yaamu kiwa tleehhi.
58004004	Asma dirkaaro adoorí gana oó' daanduú deelór faanqw gídaabá, “Bál faanqw Mungú ina hungu/uús baraá gadiyeeduuwós sleémeerowo.”
58004005	Diirihe sleeme kaa gooín gídaabá, “Mukwí i baloó dahiiká baraá amohhooar'eene.”
58004006	Gawaá adoorihe a gár xu'utír koom gídaabá múk dáh baraá amohhooarí i alé i deer. Ala mukdá' Ya/abtór hho' gaa geerí axaas, inooín dahmu ngwa aleeslay'iiká, asma Ya/abtór hho' nga haratlinti'ii'iiká.
58004007	Gawaá adoorihe Mungú deelór hatlá' gari qaás, deeloodá' gari báy “Laarí”. Iidíguú deeloorí guna alki/iít ar afór Daudi alaá kureeraá yaariir niwa waarahhiyé'. Iidíguuwí kwa gooín baraá gooirí taa qaroó ooaán gídaabá, “Laarí bar afór Mungú aga axasé', munerhúng ma gawdeesara'.”
58004008	Yoshua geeraawo bar muu ngwa dahaás baraá amohhooár i alé, Mungú geera iidíguú deelór hatlá' ngwa ooiiká.
58004009	Gawaá adoorihe amohhooár deelór hungu/uma i deer, ar taa amohhe'eés as múk Mungú.
58004010	Asma heé aa dah baraá amohhooár Mungú, inós aa hungu/uús baraá gadiyeérose, adoodár Mungú sleeme ira hungu/uús baraá gadiyeeduwose.
58004011	Ala atén gár tiwa hariím a ilakaaharu un tleehhaán tawa dahaan baraá amohhooadá' i alé, nee umuúqo heewo dahma mingiwa dakuús baraá amohhooadá' i alé as dee/aanu, adoodá' inooín tara dee/aanuút.
58004012	Asma axweesantá Mungú i sláf. Nee slám i /uuruú koón. Nee i xarásl ló'wa ale tam paángár afe tsár ga bá/. Axweesantá Mungú i dát baraá heé i alé, qeeru nee muuná giri parátl, tam fadu nee waeemoowós giri parátl sleeme. Nee slám axweesantá Mungú inslawoó hee gu sakwasleemút, nee umuúqo gár i slai baraá muunaáwose.
58004013	Umuúqo gaaro ar Mungú i harslaaqati arto i káhh. Mura' sleémeero i kístí dirii', nee ku geehhoó' dír ilaawose, nee dír geeraawose atén sleémeero faaro a tleehhaán daanduú slafingwrene.
58004014	Gawaá adoorihe atén haratlintaaoorén tidá' ta koomaan masók an ló'wa oohaán. Asma atén Geeraharusmoó úr oo saaliingw u koomaán. Inós aa waaraáhh ar tla/ángw doori ay dír geerá Mungú i alé. Inós an Yesu, Garmoó Mungú.
58004015	Geeraharusmoorén kudá' úr oo saaliingw, inós atén ti gurtleemuú wa ara'ar baraá liitlakweerene. Asma inósuú kilá' kuna iiara'ár adór atén wa aleeró baraá mura' sleémeerowo, ala tlakweema gaa tleehhiiká.
58004016	Gawaá adoorihe atén masók an tseewuwaán ar pihhu'uuma amór kitángw Mungú, didá' tsuuqaá Mungú kiwa slay, as tíwa gurtleemuú i haniisi, nee /uuru kuwa slawaan, kudá' atén ti alee/iimiís qoomár hariím wa ale.
58005001	Umuúqo geeraharusmoó úr oo saalíngw múk Yahudi kun tsawaar baraá tla/ángw múk wa ale. Kuri qaas tawa heé Mungú sagadiyuús daandeemooín wa ale. Inós muruudá' muu naa ilahhooár wa huúw guri huuw dír geerá Mungú, nee hikwaadá' tinda huúw sleeme, kudá' ta tsu/i as tlakweema.
58005002	A gár ya/aam inós tawa heé tsatsa'aár dír mukdá' liitlakwene nee oo aa dakuus. Asma inósuú kilá' ku liitlaákw baraá muruú yaarire.
58005003	Gawaá adoorihe gár inós kuwa hariím, ilahhooa gan haniis as tlakweemaawós kilós sleeme, ala a as tlakweemaá muu kilooineeká.
58005004	Hee i kaahh oo ilaiwa/ameerí ga óh, tawa geeraharusmoó úr oo saaliingw. Ala aqo har kudá' taa ateét nee Mungú, adoodár Haruni kura ateét.
58005005	Tam Kristo sleeme inós taa kilós xirfeesiiká tiwa Geeraharusmoó úr oo saaliingw tleehhi. Ala a Mungú guna ilaiwa/ameerí haniís, iri oó', “Kuúng a Garmaaeé', aníng kuúng laarí una laqwaál.”
58005006	Slám dír hatlae i malé kaahi, “Kuúng a geeraharusmoó saaliingw ay alhhe'eesay wasle, ar adoodár Melkisedeki.”
58005007	Qoomár Yesu iwa baraaká' yaamuú wa hoót, Mungú guna i /aa/amín ar afór ur, nee ar hhirhheeri, guri firiirín nee nguwa ateetin. Asma Mungú inós gu aleesláy nguwa ba/amisi baraá gwa'araaro. Inós kuri iiár i qaás nee Mungú asma adoodá' tiwa niinaweés, nee adoodá' Mungú nguwa ilaiwawaá/.
58005008	Inós a Garmoó Mungú. Ala tam adoorihe inós iia looemis guna intsaatsaáhh, as adoodá' kuwa slahhe'eemiís.
58005009	Gawaá adoorihe inós kuri bu'uutiís nee Mungú. Bu'uutisaro kuwa hhe'eés, inós tari heé ba/amár alhhe'eesay wásl ngaa huuw dír mukdá' sleémeero oo inós ngu iia looemisa'a.
58005010	Nee slám Mungú guri Geeraharusmoó úr báy oo saaliingw ar adoodár Melkisedeki.
58005011	Gawaá daanduú kaangwihe atén /ayma'aá yaariir i koomaán awa ni dirhúng i kaahaan. Ala ooaro a gár gawit, asma kuungá' tundu gawdén gaa tsaahharo.
58005012	Dirhunge geera a gár hariím kuungá' tawa intsaahhatuuse, asma deeloorí sleémeero aa waarahh iimír kuungá' tunduwa ba/amís. Ala kuungá' hamí a intsaahhatuusér sla'á' malé ale, ar nu intsaahhatimis muruuduú geera baraá axweesantá Munguhe. Kuungá' geera gár tundus hariím a muruú /aymár gawdén, ala hám daxta kuungá' gár ta sla'a' a ilwa.
58005013	Umuúqo heewo oo ilwaá slaá', inós a na/aay, nee iidíguú gár ganaa' nee ar tlaakw ga tsaahhiiká.
58005014	Ala muruú /aymár gawdén a oo múk urén. Asma inooín muruú hhó' nee oo tlákw kwaa intsaáhh tsatsahhaango.
58006001	Gawaá adoorihe intsaahhasadá' sleémeero ar iimu/uuma daanduú Kristowo masók an alí geexawaán, nee tari geerí kumiitaán baraá intsaahhasadár hee gu kwa/as baraá slafíngw qeeruuwo. Atén a sla'aanaaká kawa malé inki/aan intsaahhasadár iimu/uuma, gídaabá, hee iwa hhu'u'un as tlehhma'aá slafa'aaká ngiwa may, nee Mungú nguwa haratlintii'i;
58006002	nee intsaahhasár daanduú baatiísmo nee ar dákw i qaasa; nee intsaahhasár daanduú waasle/ nee sakwasleemár alhhe'eesay wásl.
58006003	Ala ta tihe, atén gár tiwa hariím an geerí hi'iitaán. Adoorí an tleehhaán, bar Mungú ngaa slaá'.
58006004	Asma múk aa qaroó alí kii/, adór kungur ki/isi baraá hhu'u'úngw i alé a adoomá? Asma inooín kingina dahaás baraá gwa/ateemaá Mungú i alé, tsuuqaá Mungú kudá' gawaá dooraá dahhá' kiri tsaáq, Qeeruú hhoohhoó' kuri én,
58006005	axweesantá Mungú kari tsaáq, adór kar hhoó', nee /uuruú yaamuudá' xaawá' kuri tsaáhh.
58006006	Nee aluuwo tari alí kií/. I ya/aandaaká múk adoosíng kuwa ki/isi baraá hhu'u'úngw i alé, asma inooín Garmoó Mungú ku malé kiki'ín gawaá msalaábár i alé, nee ku murekeemiis geerá múk wa ale.
58006007	Yaamaá ta du'umiís nee tluwaay daqtá yaarire, nee bu'úngw hhó' nguri laqwaaliyé', oo gídaabár koóm dír dooslusmoowo, yaamaá adoorí tsuuqaá Mungú ngi slayá'.
58006008	Ala yaamuudá' gár naa laqwaliyé' bar laqaya' nee fuquráy, gár i buiya' i káhh. Yaamaá adoorí kaa nak/aás lu'usaro nee Mungú. Alhhe'eesaywo ki da/a/án baraá asla.
58006009	Ala atén tam adoorí kaahana, sla'aaruuser'eé', atén a xuaán daandeemoohunge gídaabá, kuungá' a tsiní, nee kuungá' ba/ama a harahi'itá'.
58006010	Asma Mungú inós i ganaa'. Slám gadiyérhúng tidá' taa tlehhé' ga gunqareesiiká, nee sla'aarirhúng tidá' taa dirós i geehhooesé' ar loohír múk hhohhó' oo Mungú kuwa sagadiyusé' nee slám tam hamí a kumitá' kuwa sagadiyusa'.
58006011	Gár atén ta ló'wa sla'aan masók umuuqo heewo dirhunge in adoodár kumiit ar inkihhimu ay alhee'eesaay, as muruudá' ta haraxua' kuwa sleera'.
58006012	Atén a sla'aanaaká kuungá' tawa tli/uuse, ala kuungá' masók a adór mukdá' aa haratlintii', kudá' qiqtliím, nee kawa sleera' tidá' Mungú naa al'axweés.
58006013	Qoomár Mungú al'axweesani ngiwa oó' dír Abrahamu, lo'o gari huúw gídaabá tidá' aa oó' i tleehharút. Lo'oodá' gari huúw ar umuuwós inósuú kilá', asma oo úr oo inós gu baá/ i kaahh, oo lo'o ngir huwi.
58006014	Ina oó', “Ar ló', án kuúng u tsuúq, nee u xwaylár yaariír i haniís.”
58006015	Gawaá adoorihe Abrahamu iri qiqtlín, nee gadaádá' Mungú aa al'axweés, gari sláy.
58006016	Hee barnaxes lo'o ga huuw, lo'oodá' gan huuw ar umuú kudá' úr oo inós gu baá/. Gawaá adoorihe kaangaani sleémeero dír muko gár ga tsaat a lo'o.
58006017	Gawaá adoorihe Mungú sleeme lo'o gana huúw qoomár al'axweesantós ngiwa gawdeesár wa slaá' dír mukdá' al'axweesnatadá' ga aál, gídaabá inós i baloó warqayká baraá tidá' aa al'axweesi.
58006018	Gawaá adoorihe Mungú muruuwí tsár gwa huúw, al'axweesantós nee lo'o. Muruuwí i baloó warqayká, nee Mungú lama ga baloó ooiiká daanduú muruuwihe. Ateéká' inós ugwa i guwaan, muruuwí atén tin ló'wa gurkwa/amis, as kawa oohaan haraxu'utidá' geeraarén i dirii'.
58006019	Haraxu'utirí a toorén. Haraxu'utirí muneerén gaa ló'wa ót as miwa qwát. Adoodár miringamo kur baraá ma'áy i ila/aa/an ar tlaa/a, as mukuwa tliw/ín nee gwaanduú ma'aay. Haraxu'utirén tí alhhe'eesaywós dír kay tseék a gawaá doori, dír ira waaráhh a dír baquú baraá doó Mungú i dirií'.
58006020	Yesu ina dáh baraadí alé tawa heé giiriím dír atene, nee tawa saayusmoorén. Asma inós an geeraharusmoorén oo saaliingw ar adoodár Melkisedeki ay alhhe'eesay wasle.
58007001	Melkisedeki inós a waawutmoó Salemu. Slám inós a geeraharusmoó saaliingw oo Mungúduú gawtí dirií'. Melkisedeki Abrahamu guna al'áy qoomaadár Abrahamu iwa slaqwarár dahhi, waawitá nguwa tsuú/. Abrahamu kuna tsuúq nee Melkisedeki.
58007002	Abrahamu ilahhooa gari haniís dír Melkisedeki. Gár aa haniís a gár wák baraá umuúqo muruú mibaango kudá' i kona. Umuú Melkisedeki gídaabárós ar geera a “Waawutmoó Gan'amu.” Nee slám inós a waawutmoó Salemu, gídaabárós an “Waawutmoó Wayda”.
58007003	Inós i baabuú konká, slám i aayór konká, slám tlahhaywós i kaahh. Iimu/úngw deeloorós i kaahh, slám alhhe'eesoó slafiingós i kaahh. Ala inós a adór Garmoó Mungú. Inós a geeraharusmoó saaliingw ay alhhe'eesay wasle.
58007004	Ga/aawaak heewí adór kur úr. Asma baabuúrén Abrahamu ilahhooa gana haniís amór heewí i alé. Baraá muruudá' sleémeero naa hayohi, gár wák gana haniís baraá muruú mibaango.
58007005	Baraá na/'aá Lawiwo bahh'alé a geeraharuusér saaliingw. Inooín hara'aya gaa ádbeér gídaabá ilahhooa ka ohín, gár wák baraá umuúqo muruú mibaango, dír múk wa ale. Muruuwí dír kuwa ohin a dír hhaeeín, ala tam inooín a xwaylár Abrahamuwo.
58007006	Melkisedeki inós a heé baraá tlahhaydá' dahhaaká. Ala tam adoorihe inós ilahhooa gana óh dír Abrahamú wa ale, gár wák baraá umuúqo muruú mibaango. Slám inós Abrahamu guri tsuúq, kudá' al'axweesantá Mungú gaa slay.
58007007	Ala gaarí a gár taa si'iiká gídaabá kudá' tsuuqa gi hanmiís ku úr ta kudá' taa tsuuqi.
58007008	Na/'aá Lawi inooín i ilahhooár ohiná' ar gár wák baraá umuúqo muruú mibaango. Ala tam adoorihe inooín a múk qaátl. Ala Melkisedeki inós a heé taa lamabu'un nee Gooi gídaabá inós tam hamí i slaaf.
58007009	Slám i ya/aán ooaro gídaabá Lawi sleeme, kudá' ilahhooár ohaahiím, inósuú kilá' ilahhooa gaa haniís sleeme, gár wák baraá umuúqo muruú mibaango, qoomár Abrahamu ilahhooa ngiwa haniís.
58007010	Asma qoomár Abrahamu kuwa al'áy nee Melkisedeki, Lawi qoomaadae i baraá slaqwtá Abrahamú i kaahh.
58007011	Ala hám daxta hara'aya sleémeero, tidá' taa amór múk i haniís, iimu/uungós a hara'ayaadá' taa haniís daanduú geeraharu'uumadár saaliingw ar tlahhoó Lawi. Ala gár yaahasár slaa' i deer diirihe. Barnaxes geeraharu'uumarí ar saaliingw ar tlahhoó Lawi bir gan'amuú huwahúp, geeraharusmoó saaliingw oo adór hatlá' gár nisa hardáh a milá? Asma geeraharusmoowí a adór Haruniwooká, ala a adór Melkisedeki.
58007012	Asma geeraharu'uumár saaliingw bira warqeér, hara'aya sleeme gár kawa hariím aqo in warqeér.
58007013	Heé taa axweesantí káh an Aako Yesu. Nee inós a heé tlahhoó hatlá'. Slám baraá tlahhaywose heé gadiyér meésár ilahhooa gaa tleehh i kaahh.
58007014	A gár xu'utiit gídaabá Aakoorén tlahhaywós a tlahhoó Yuda. Slám Musa iidíguú geeraharuusér saaliingw nguwa axweés, gár aa oó' i káhh gawaá daanduú tlahhaywihe.
58007015	Gaarí kaa geehhooesa hhe'eés ar adoorí gídaabá, Geeraharusmoó saaliingw oo diimbé naa ti'iít. Inós a adór Melkisedeki.
58007016	Inós gár isa geeraharusmoó saaliingw tleehhiít a hara'ayár mukooká, tidár daanduú tlahhaay. Ala gár isa geeraharusmoó saaliingw tleehhiít a /uuruú slafingwdá' baloó warqawaaká.
58007017	Asma Gooi iidíguuwós gu kát gídaabá, “Kuúng a geeraharusmoó saaliingw ay alhhe'eesay wasle, ar adór Melkisedeki.”
58007018	Gawaá adoorihe hara'ayaadár geera kaa hingeés, asma i /uuruú koondaaká, slám gár i bu' i káhh.
58007019	Asma hara'ayaadár Musa gár aa aleesleér i káhh boo/eesaro. Ala daanduú hara'ayaadae haraxu'utír ak hho' kingina haniís. Ar loohír haraxu'utirihe a aleeslawaán Mungú kuwa i hardahaan.
58007020	Gaarí iwa tleehharút, Mungú lo'o gana huúw. Geeraharuuseedár saaliingw ar aáng kawa qamín, Mungú lo'ór aa huúw i káhh.
58007021	Ala Yesu kuna geeraharusmoó saalíngw wa qaás ar lo'o. Asma Mungú guna adoorí báy, “Aako lo'o gana huúw, slám ga baloó amohhu'unká, ‘Kuúng a geeraharusmoó saaliingw ay alhhe'eesay wasle.’ ”
58007022	Gawaá adoorihe alqadoorí ka ló'wa hhoo' ta tidár aange, as adoodá' Yesu tawa lamabu'usmoowós.
58007023	Nee slám gár hatlá' ar dimbé i deer. Geeraharuuseedár saaliingw ar aáng, inooín ki yaariir, asma inooín kumiita ngaa aleeslay'iiká as adoodá' inooín tawa múk qaátl.
58007024	Ala Yesu inós i slaaf ay alhhe'eesay wasle, nee geeraharu'uumarós ar saaliingw ka baloó haniisiiká heé hatlá' i alé.
58007025	Ala gawaá adoorihe kudá' Mungú ngu i daqaqawá' ar loohír inós, inós gi ló'wa aleesláy ba/amisaro, asma inós i slaaf daqisleém as ngiwa aleefiriirin.
58007026	Gawaá adoorihe Yesu an geeraharusmoó úr oo saaliingw oo atén ti gaa wa buú'. Asma inós ku hhoohhoó'. Nee slám inós i tlakweemaá konká, nee xaslxaanslír i kon i káhh. Nee slám kwaa paraátl dír tlakuuseero, nee kwaa tsa/aás ay gawaá daanduú doori.
58007027	Inós a adór geeraharuuseedár hatlaeeká ar saaliingw. Asma inós ilahhooa gár ngis duxun umuúqo deelooro i káhh, adoodá' geeraharuuseedá' aáng ngira duxuún. Inooín ilahhooa kana geerí duxún, as tlakweemaaín awa kilá', aluuwo as tlakweemaá muu. Ala inós ilahhooár wák kilós gana haniís sagaáwa wák wa ale qoomár inós kilós tiwa haniís.
58007028	Asma hara'ayár Musa muu gun qamiín, tawa geeraharuusér saaliingw, inooín tam a múk tlakweemaá kooma. Ala axweesantadá' taa haniís ar lo'o, slám kana haniís alaá hara'ayár Musa wa aleeró, axweesantí Garma guna qás geeraharusmoó saalíngw wa ale, kudá' taa bu'uutiís ay alhhe'eesay wasle.
58008001	Gár ak ur baraá muruuwí taa axweesani a tí gídaabá, atén geeraharusmoó úr oo saaliingw oo adoorí hamí u koomaán. Inós aa iwiít dákw doó /iyáy oo kitángw aleesleemu oo Mungúduú aleesleemuú koóm oo gawaá doori.
58008002	Inós an geeraharusmoó úr oo saaliingw. Dír iwa gadiyuusi an didá' ak hhoohhoo', gídaabá baraá heémaadár ló', tidá' Aako aa tleéhh. Slám a gár hee aa tleehhiiká.
58008003	Umuúqo geeraharusmoó úr oo saaliingo kwaa qaás as ilahhooa ngiwa hanmiisi dír Munguhe, tam hikwa ngiwa tsu/i ilahhooár wa ale. Gawaá adoorihe geeraharusmoorén kwí sleeme gár kus hariím masók gár i duuxi in deer as ngiwa duuxi ilahhooár wa ale.
58008004	Inós geera barnaxes in baraaká' yaamu, geera alók inós a geeraharusmoó saaliingooká. Asma geeraharuusér saaliingw i deer, ar ilahhooár hanmamiis ar taa hara'ayín adoodár hara'ayár Musa i kat.
58008005	Inooín gadiyeét ngin tleehhiyá'. Gadiyér'ín tidá' an adór slaqsaay nee hhaantamo oo muruú gawaá doori. Gawaá adoorihe inooín an adór Musa. Asma Musa heéma ngiwa tleehhamór wa slaá', kuna hara'ayín nee Mungú gídaabá, “Ga/aaweek, umuúqo gaaro kawa tlehh ar adór slaqsaydá' taa kuúng i laqán gawaá tloomár wa ale.”
58008006	Ala hám daxta gadiyér geeraharu'uumár saaliingw, tidá' Yesu aa sláy, ka ló'wa hhoo' ta tooine. An adoodá' alqadoodá' inós aa tleéhh, sleeme ka ak hhoo' ta tidár geeraawo, asma alqadoorí kaa qaás gawaá al'axweesantá ak hho'.
58008007	Alqadoodá' geeraawo barnaxes i dakuúsár koondaaká, geera alók alqadór hatlá' gár kas leelehhiiti nee Mungú i káhh.
58008008	Asma Mungú gaa ár gídaabá mukós aa dakuús, iri oó', “Aako i kaahi. Ga/aawaak, deelo i hardát ar aníng alqadór /aben ngiwa tleehh nee múk Israeli, tam nee múk tlahhoó Yuda sleeme.
58008009	Alqadoorí a adór tidár aangeeká, tidá' naa alqadiím dír baabi'iihúng, qoomár ngiwa duúx ar dakw'eé' baraá yaamaá Misrír wa ale. Asma inooín alqador'eé' kaa eeharahariiká. Gawaá adoorihe aníng inooín ngiri máw sadaawimituuwo. Axweesanaywí Aako guna káh.
58008010	Aako i malé kaahi. Hám daxta, alqadoorí an tidá' ni tleehh nee múk Israeli alaá deeloorihe, gídaabá. Aníng hara'ayar'eé' an qaás baraá inslaway'ín i alé, nee ngiri gooiím baraá muner'ín i alé. Slám aníng tari Mungúín nee inooín tari muk'eé'.
58008011	Hee i kaahh oo inslaawmoowós gu intsaahhatimís, laqaá hhiyaawós, nguwa bay gídaabá, ‘Aako na xueek.’ Asma sleémeero án ti xuu', iimír heé niiná tam ay heé úr.
58008012	Asma aníng tlehhmi'ii'ín awa tlakw i gurtláw, nee tlakweemaaín ngiri baloó inslawaaká.”
58008013	Diirihe Mungú iidíguú alqadór /aben gwa axweés. Gawaá adoorihe gídaabárós gár i laqaqaan a alqadoodár geera ina diín. Ala gaa barnaxes aa qaruúr, nee aa diín, gadaádá' qwanaywo aa naká/.
58009001	Alqadoodár geera inós i dabeerós koón gawaá daanduú saaliingo. Slám dirós tidá' hhoohhoo' ar saaliingw i deer ar taa tleéhh nee muu.
58009002	Heémarka i deer ar matla/eerdaá tsár koom. Matla/aangós oo geera a kudá' ta babay Didá' Hhoohhoo'. Muruú baraadí dirií' an tsaa'asi nee meésa, nee mikaáteedá' taa qaás as Mungú.
58009003	Alaá baquuwo matla/ángw hatlá' i deer, oo ta babay Didá' ak ló'wa Hhoohhoo'.
58009004	Baraadane meésa i deer ar taa tleéhh ar miisli. Meésaarí gadiyeérós a kan ilahhooár i qamaamín ar muruú xarángw tsuú' koóm kuwa da/a/an. Gár hatlá' baraadane a sandakmooduú alqado, oo taa tuntuúk ar miisli umuúqo barto. Muruú baraá sandakmoowihe dáw, an sirwír miisli, tidá' muruudá' ta babay maána ga koom, nee hhartá Haruni, tidá' naa harma/, nee tlaa/eedá' tsár awa taa axweesantá alqadór i gooín.
58009005	Gawaá daanduú sandakmoowihe kitángw gurtleemu i deer, nee gawaawose malaykér tsár ar xirfayen i deer, ar taa tleéhh ar slaqsaay, nee ar kitángw gurtleemu gwa tuntuk ar hhampe'eeri'ín. Malaykeerí gár i laqaqaan a gídaabá Mungú i deer diirihe. Ala daxta pa/aangw i kaahh oo umuúqo gaaro kawa wakeetimaan alki/ituuwo.
58009006	Adoorí an adór muruuwí sleémeero kura qamín. Nee geeraharuusér saaliingw in dararát umuúqo daqto baraá matla/angwduú geera oo heéma, as gadiyér'ín ar saaliingw kawa tleehhi.
58009007	Ala baraá matla/amgwduú tsár oo heémaaro, heé daraaráh a geeraharusmoó úr oo saaliingw kilós. Slamí in dah sagaáwa wák wa ale gawaá kurkú wake. Slám i dahiiká tawó alé barnaxes tseere i káhh. Tseereerí gan duux dír Mungú as daanduuwós nee as daanduú tlakweemaá muu, kudá' taa xuiiká.
58009008	Gawaá adoorihe Qeeruú hhoohhoó' gaa laqaaqán gídaabá, loohír tar dahi baraá matla/angwduú tsár oo heéma oo ta babay Didá' ak Hhoohhoo' kaa gweeriiká, asma ay hamí matla/angwduú geera oo heéma i kumiit.
58009009	Gaarí a slaqsaay oo qoomaarí ga laqaqaám. Gídaabárós a tí, ilahhooár ta harmiisi dír Mungú i alé ar loohirí, nee hikwaá ilahhooa, muunuú heedaádá' saaliím hhoohhooeesaro gu aleesleeraaká.
58009010	Asma hara'ayár loohirí an hara'ayár tlehhema'aá slaqo kilós, daanduú muruú /ayma nee wahaangw nee hamtlór slaqwa. Hara'ayarí kana duúx ay dír qoomaadá' Mungú loohír /aben ngi qaasi.
58009011	Ala Kristo inós naa hardáh. Inós an geeraharusmoó úr oo saaliingw as muruudá' hhó', kudá' ni hardáh. Inós ina waaraáhh ar baraá heémaadá' ak ur, tidá' ak qoom, heémaadá' taa tleehhiiká ar dabér muu. Gídaabárós a heémár baraá yaamuuwooká.
58009012	Slám inós aa dahiiká baraá heémár i alé ar tseerér gurtaawe nee ar damaay, ala ina dáh sagaáwa wák kilós baraá didár hhoohhoó' i alé ar tseereerós ar kilá'. Gawaá adoorihe ba/amár alhhe'eesay wásl gana tleéhh.
58009013	Asma tseerér gurtaawe nee ar awee, nee da/arár damaá hikwa barnaxes kaa tsifaqamiís gawaá slaqwaá mukdá' ta har meetín i alé, mukdá' guri hhoohhooés,
58009014	xáy, tseerér Kristo tí ga ló'wa bá/áke? Asma inós tina kilós haniís dír Mungú i alé ar /uuruú qeeruú alhhe'eesay wásl as tawa ilahhooár xaslxaansli wasl. Tseereerós muneerén ga hamátl nee tlehhema'aá slafíngw kooma'aaká, as masók atén Mungúdá' slaáf kuwa sagadiyuusaan.
58009015	Asma aáng Mungú al'axweesani gana haniís dír múk i alé gídaabá aalír alhhe'eesay wásl kawa slay. Ala muu Mungú guna sadakuús qoomár alqadoodár geeraawo. Kristo iri gwaá' as muu nguwa gweeri dír tlehhemi'ii'ín kudae. Gawaá adoorihe Kristo an haraki/isusmoó alqadór /aben, as mukdá' taa ateét nee Mungú al'axweesantadá' Mungú aa oó' kawa slay ar adoorí.
58009016	Gídaabárós a tí, alqadoorí a adór alqadór aali. Alqadór aali bir deer, al'axweesantadár aali kawa haniisi i /uuruú koondaaká ay dír gwa'arár heedaádá' alqadoodá' gaa oo' i xu'utit.
58009017	Asma qoomár inós bir slaaf, alqadoodá' i /uuruú koondaaká.
58009018	Gawaá adoorihe tam qoomár alqadoodár aáng kawa alqadín, tseere i deer.
58009019	Asma Musa adoorí gana tleéhh, gár har geerá a hara'ayár Mungú sleémeero gana alki/iít dír mukdá' aa burumburiit. Aluuwo tseerér damaay nee ar gurtaawe gari taataáhh, dinkwa nee ma'aay, tseere gari tsifaqamiís ar se'éngw bee/aangw oo da/atén nee loo/ór hisoópo, dír Kitaábu nee dír muu sleémeerowo,
58009020	iri káh, “Gaarí a tseerér alqadoodá' Mungú naa hara'ayín dirhúng i alé.”
58009021	Slám tseere gari malé tsifaqamiís dír heémaadá' nee dír xoosla sleémeero ar tara gadiyuús baraá saaliingo.
58009022	Slám hara'aya i kat gídaabá, mura' sleémeero kun hhoohhooeemiis ar tseere. Ala bar tseere aa ku'utiká, gurtleemu i kaahh.
58009023	Muruuwí a slaqsoó muruuduú gawaá doori. Gawaá adoorihe gár kuwa hariím aqo kun hhoohhooees ar ilahhooadá' ak hhoo'.
58009024	Asma Kristo inós aa dahiiká baraá doó hhoohhoó' i alé, oo taa tleéhh ar dabaá muu. Asma do'wí taa tleéhh ar daba', an slaqsoó do'duú kilá' oo hhoohhoó'. Ala inós ina dáh gawaá dooraá kilá', as tiwa laqaaqan hamí dír geerá Mungú i alé as atén.
58009025	Slám Kristo inós aa darahiiká daqtá yaarire as tiwa haniisi, adoodár geeraharusmoó úr oo saaliingw ir dararahi umuúqo kurko ar tseerér hikwaá ilahhooa.
58009026	Asma geera barnaxes a adoorí, geera Kristo gár kuwa hariím a gwa'araarós gan inkaakii/ daqtá yaarire iimír yaamu kiwa tleéhh. Ala hamí qoomaarír alhhe'eesaywo inós nina hardáh baraaká' yaamu sagaáwa wák kilós as tlakweema ngiwa hingeesi ar gwa'araarós, tiwa kilós haniís ilahhooár wa ale.
58009027	Muu gár kuwa hariím a in qaatl sagaáwa wák wa ale, nee alaá gwa'araaro tari sakwasleema.
58009028	Adoorí an adoodár Kristo sleeme ku laqi. Inós kuna ilahhooár wa haniís sagaáwa wák wa ale as tlakweemaá múk yaariír ngiwa hingeesi. Inós nin malé ti'iit baraaká' yaamuuwo sagaáwa tsár wa ale. Ala gár nis hardahi a tlakweema hingeesarooká, ala a mukdá' inós gu daamaaraám nguwa ba/amisi.
58010001	Hara'ayár Musa a geehhantamoó tawo oo muruudá' hhó' oo hardáh, ala a muruudá' oo kil'eeká. Asma hikwaá ilahhooa kin adoodá' ar harmamiis umuúqo kurko. Ala gawaá loohír adoorihe hara'ayár Musa muu boo/eesaro gu aleesleeraaká, kudá' ilahhooadá' ga hanmamiís.
58010002	Ala geera bar ngi aleesleeér, geera alók inooín ilahhooadá' kaa qaroó máy hanmisuuwo. Asma mukdá' ilahhooár makaay ga hanmiís, geera barnaxes tlakweemaaín kaa qaro hamaátl sagaáwa wák wa ale, geera alók tlakweemaá hamaatlár sla'á' i kahhiyá' baraá muner'ine.
58010003	Ala ilahhooarí ar hikwa hanmisuwo a muu gun inslawtimís umuúqo kurko iidíguú daanduú tlakweemaawo.
58010004	Asma tseerér awee nee ar gurtaawe tlakweema hingeesaro gi baloó aleesleeraaká.
58010005	Gawaá adoorihe, qoomár Kristo niwa dahmaá slai baraaká' yaamí alé, iri oó' dír Mungú gídaabá, “Kuúng gár ta sla' a ilahhooarooká, laqaá hikwaá ilahhooarooká. Ala slaqwa ngina aníng i hanís.
58010006	Kuúng ilahhooa aga slaiká, tidár hikwaá ilahhooa kiwa adoodá' alda/i gawaá meésár ilahhooár i aleeró. Slám ilahhooaduudá' ta hanmamisi as tlakweema iga slaiká.
58010007	Ala aníng niri oó', ‘Mungú, aníng a deer, as tidá' kuúng ta sla' ngiwa tleehh adoodá' kara gooín daanduueé' wa ale baraá kitaábuú hara'ayár Musawo.’ ”
58010008	Gár geeraawo aa oó' a tí, “Kuúng ilahhooa a sla'aká, slám hikwaá ilahhooa sleeme i sla'aká, laqaá hikwaá ilahhooa awa ta adoodá' alda/i, laqaá ilahhooár taa hanmiís as tlakweema. Ilahhooarí sleémeero kuúng u sla'atimiská.” Inós adoorí gana oó', ilahhooarí sleémeero tam ka hanmamiisi ar adoodá' hara'ayár Musa i kat.
58010009	Inós iri malé oó', “Mungú, aníng a deer, as tidá' kuúng ta sla' ngiwa tleehh.” Gawaá adoorihe Kristo ilahhooadár geera ar hikwa gana hingeés, as tidá' /aben ngiwa qaasi ar tiwa kilós haniisi.
58010010	Yesu Kristo gana tleéhh tidá' sleémeero ar Mungú aa slaá'. Gawaá adoorihe atén taa hamaátl as adoodá' Yesu Kristo slaqwtós ngiwa ilahhooár wa haniís sagaáwa wák wa ale.
58010011	Umuúqo geeraharusmoó saalíngw múk Yahudiro gadiyeérós gan tlehhahhiit umuúqo deelooro ar ilahhooadá' ar kilá' ngiwa hanmaamisi umuúqo daqto. Ala ilahhooarí tlakweema hingeesaro gi baloó aleesleeraaká.
58010012	Ala Kristo ilahhooár wák kilós gana haniís as tlakweema. Ilahhooarí an tidá' hoot ay alhhe'eesay wasle. Adoorí tlee hhamooro ngiwa hhe'eés, iri iwiít bihhaá dákw /iyáy oo Mungú.
58010013	Diirí an didár wakuuseerós ngiwa daamaaran kawa baali nee Mungú, nee kawa baraá dabaawós i qaasi.
58010014	Asma ar ilahhooár wák kilós, tidá' aa haniís, inós mukdá' aa hhoohhooeés gwa múk ganaá' tleéhh ay alhhe'eesay wasle.
58010015	Asma Qeeruú hhoohhoó' sleeme i lamabu'ún. Geeraawo gár i kaahi a tí,
58010016	“Aako i kaahi, Gaarí an alqadoodá' án ni tleehhamór wa slaa' nee inooín alaá deeloodá' sleemeerowo. Aníng hara'ayar'eé' an baraá muner'ín i qaás, nee an baraá inslaway'ín i gooiím.”
58010017	Nee iri malé oó', “Aníng tlakweemaaín nee tlehhemi'ii'ín kudá' tlakw i baloó inslawaaká.”
58010018	Gawaá adoorihe, tlakweema barnaxes kaa gurtláy, ilahhooár tlakweema gár kas malé haniisi i káhh daqaní.
58010019	Gawaá adoorihe, hhaee'eé', atén a aleeslawaán tawa dahaan ar pihhu'uuma ay Didá' ak Hhoohhoo' ar tseerér Yesu.
58010020	Inós slaqwtós ngiwa haniís, loohír /aben gana gweér ar slafíngw koom. Atén an waaraahhaán ar loohirí, ar baraá baquuduú doó Mungú ay amór Mungú.
58010021	Atén geeraharusmoó úr oo saaliingw u koomaán oo múk doó Mungú sleémeero gu ga/áw.
58010022	Tlakweemaá muneerén kaa hamaátl, nee muneerén kaa hhoohhooeés. Slám slaqoorén kaa hamaátl ar ma'aá hhohho'. Gawaá adoorihe atén Mungú ku haratseewuwaán ar haratlintaaór ló', ar xure wasl.
58010023	Haraxu'utirén tidá' taa lamabu'uumaán ka oohaán nee mawa baloó geexawaán. Asma Mungú al'axweesantós ngaa haniís, nee inós i inkihhimuúc kón.
58010024	Atén masók ti kilootén ga/aawaán nee ti alee/iimisaán as tawa hootaan ar sla'aari nee ar tlehhema'aá hho'.
58010025	Slám atén dinku'uumarén mawa mamaawaán, adoodá' muu bahh'alé i tlehhahhiti, ala masók tin kilootén harakeemisaán, ak alé as deeloodá' kawa tsahha' gídaabá naa naká/.
58010026	Atén xu'uti barnaxes aga slawaán daanduú iidíguú looeema, aluuwo tlakweemaá sidoót kiri malé tleehhaán, ilahhooár tlakweemaadá' gi hingees i káhh daqaní.
58010027	Ala aqo an daamaaraamaán ar daér ur, ay qoomár sakwasleema nee buhhtaá Mungú awa xaraaslá'. Buhhtaadá' umuúqo heewo oo Mungú gwa sii' ngu /ayiyá' adór astlá wa ale.
58010028	Heé hara'ayár Musa gaa sii', inós gár kuwa hariím a in gwaa', ku gurtlayká, barnaxes múk tsár, laqaá tám, tlakweemaawós ngaa lamabu'uné'.
58010029	Ala heé Garmoó Mungú gwa kalaa/ a adoomá? Sakwasleemarós ka ak ureéke? Asma inós tseerér alqadór Mungú gaa waaqaá', tidá' inós gwa hhoohhooes, nee inós Qeeruú Mungú guri malé /oosliislín, kudá' tsuuqa gi hanmaamiís.
58010030	Asma inós u xuaán kudá' aa oo', “Li/aayd a daanduueé', aníng li/aay u buú'.” Nee aa malé oó', “Aako mukós gu sakwasleemuut.”
58010031	A gár dae tlaaq kángw kilá' wa ale bara huuaán baraá dabaá Mungú slaáf i alé.
58010032	Kuungá' inslawaak muruudá' taa sleeré' aáng. Asma qoomár kuungá' gwa/ateemaá Mungú kiwa sangw sleeré', qoomaadae ana ló'wa qiqtlaatliindé' baraá tlaampa'amisuú urene, nee slahha'amaayér yaariir ar taa sleeri'i.
58010033	Daqtakaaro kuungá' kilá' tunduna niqimís, tunduri slahhe'eemiís, nee tunduri /oosliislín dír geerá múk wa ale. Nee siiwarkaaro kuungá' ana dinku'umisé' nee múk hatlá' oo taa adoorí laqán.
58010034	Kuungá' ana slahhahhaé' dinkwa nee mukdá' taa tsegiít. Slám muu muruuhúng nguwa hayohín, kuungá' adoodá' ana ya/aandé' ar qwal/amaaye. Asma kuungá' aga xué' gídaabá daqaari'iimarhúng ar hatlá' i deer, tidá' baloó faakaaká.
58010035	Gawaá adoorihe, pihhu'uumarhúng ma qwaareesara', asma gídaabár ak ur ga koón.
58010036	Kuungá' gár tunduwa hariím a an qiqtliindá', as adoodá' Mungú aa slaá' kawa tlehhita', nee gadaádá' inós aa oó' baraá al'axweesantose kawa sleera'.
58010037	Asma Gooi i kat, “Alaá deelór niinawe kudá' hardáh niqo hardah, inós i kwahhaasiiká.
58010038	Ala hee'eé' kudá' gan'amkú koóm, inós gár ir slafi a haratlintaao. Ala barnaxes aa alí kií/, muunuúeé' i qwalala/iiká as inós.”
58010039	Atén a kahhaán baraá tla/ángw mukdá' alí kikii/a, tari qwaaraán. Ala atén dír tay diriiaan a baraá tla/ángw mukdá' haratlintaaór koóm, tari ba/amán.
58011001	Haratlintaao bar koomaán a ló'wa xuaán gídaabá gadá' ta haraxuaan i tleehharút, slám a tsaahhaán gídaabá muruudá' ta araanaaká i deer.
58011002	Baabi'iirén awa aáng kaa hhooeemaá i lamabu'ún asma haratlintaaor'ín.
58011003	Haratlintaao bar koomaán a tsaahhaán gídaabá, yaamu kina tleéhh ar axweesantá Mungú. Muruudá' gehhoó' kuna tleéhh ar muruú gehhooeeká.
58011004	Habili Mungú guna haratlintií', ilahhooár ak hhoo' ta tidár Kainiwo gari amór Mungú i haniís. Mungú ilahhooár Habili gari ya/án, gari ilaóh. Gawaá adoorihe Mungú Habili gway lamabu'ún as haratlintaaoorós, gídaabá a heé ganaá'. Habili tim aa gwaai ala tam laarí inós i kumiit axweesanto ar haratlintaaoorós.
58011005	Henoko sleeme a heé haratlintaaór koóm. Gawaá adoorihe kuna loohatís nee Mungú ay baraá slafíngw hatlá', nee aa gwaaiiká. Kaa gooín gídaabá, “Kwaa ariiká malé alé, asma Mungú gura tláy.” A xuaán gídaabá gaarí ina tleehharút asma haratlintaaoorós. Asma Gooi i malé kat gídaabá, qoomár inós kuwa ar tlayká, inós Mungú gwa qwal/atís.
58011006	Ala heé haratlintaaór koomaaká, Mungú qwal/atisaro gu aleeslayká. Asma heé amór Mungú káw, gár kuwa hariím a in haratlintii' gídaabá Mungú i deer, nee gídaabá Mungú mukdá' inós gu leelehhiít, gu slaasláwár i haniis.
58011007	Nuhu inós a heé haratlintaaór koóm. Inós kuna gurbuú' nee Mungú daanduú iidíguú muruú hardáh oo geetlaákw qoomaadae. Adoodá' Mungú aa oó' gari ilaiwawaá/, miringamo guri tleéhh as múk do'ós nguwa ba/amisi. Múk aa haratlintii'iiká kuna sakwasleemuút as haratlintaaorós. Inós gan'amu guri sláy as haratlintaaoorós.
58011008	Abrahamu sleeme inós a heé haratlintaaór koóm. Inós kuwa ateét, ateetamór Mungú gari iiár i qaás, iri tláy dír yaamuuwós wa ale, iri hardáh ay dír yaamuudá' Mungú aa al'axweés dirós i alé gídaabá i sleér. Slám iri tláy yaamuuwós wa ale, ala amór i kay gaa xuiiká.
58011009	Iri hoót ar haratlintaao baraá yaamuudá' Mungú aa amoorós i al'axweés. Ala inós a adór dahaaymo baraá yaamuudae. Ina hoót baraá heémár wa ale dinkwa nee Isaka nee Yakobo. Inooín sleeme al'axweesantadá' Mungú aa oó' kaa sláy.
58011010	Asma Abrahamu inós gár i haraxui, a gixsadá' Mungú aa geerí aldakuút gídaabá ngiwa tleehh, nee gari tleéhh, gixsadá' ihhafiirír hhoo' ga koom.
58011011	Tam Sara sleeme inós i haratlintaaór koón. Gawaá adoorihe inós /uuru guri sleér, iri tsít, inós tam aa diindi. Asma inós al'axweesantadá' Mungú aa dirós i oó' gana haratlintí', gídaabá inós ga boo/ees.
58011012	Gawaá adoorihe Abrahamu xwayla gari sláy, inós tam a adór heé aa gwaai. Nee heewí wák xwaylarós ka yaariir tam faarooro ka aleeslayká. Faaroorós a adór tsatse/uú gawaá doori nee adór hhasángw baraá afaá tlawi.
58011013	Mukwí sleémeero ina qaátl, tawa baraá haratlintaaór i dirii'i. Ala muruudá' Mungú aa al'axweés inooín kwaa slayká. Kuna ár amór saáw i alé, kuri sa qwalaalaá/. Nee tari ya/án gídaabá inooín a dahaaye nee aauuse baraá yaamuuwo.
58011014	Múk axweesantá adór tí ga axweemaamiís, ga laqaqán gídaabá inooín ayaaín oo kilá' ku leelehhiit.
58011015	Geeraawo bar yaamaá ta leelehhiiti an kudá' ta dahhi, geera alók pa/aangw ku sláy oo tar ki/i.
58011016	Ala a yaamuudaeeká. Ala yaamaá inooín ta leelehhiiti an yaamuudá' ak hhoo', an yaamaá gawaá doori. Gawaá adoorihe Mungú i murumiitiiká kuwa babay a Mungúín. Asma inós gixsár inooín ta hooti gaa tleéhh.
58011017	Abrahamu inós a heé haratlintaaór koóm, tam garmaawós oo kilós Isaka guri ilahhooár wa haniís, qoomár Mungú Abrahamu nguwa iiár, Abrahamu inós an kudá' Mungú aa al'axweesantós i haniís. Ala Abrahamu ina ya/án garmaawós oo kilós nguwa ilahhooár wa haniisi,
58011018	kudá' Mungú aa i axweés aáng iwa oó', “Xwaylár Isaka an tidá' ta babay xwaylarók.”
58011019	Asma Abrahamu ga xuu' gídaabá, Mungú i /uuruú kón oo hee nguwa waaslee/atisi baraá múk aa qaátl wa ale, nee ar ló', Isaka nguwa malé sláy a adór heé naa sláy baraá waasle/uú wa ale. Adoorí ina tleehharút ar slaqsaay.
58011020	Isaka sleeme inós a heé haratlintaaór koóm, tam Yakobo nee Esau giri tsuúq. Asma tsuuqaadá' aa al'axweés a daanduú muruudá' aluú wa hardáh.
58011021	Yakobo i haratlintaaór kón. Qoomár inós iwa afkwá gwa'arár i dirii'i, na/'aá Yosefu giri tsuúq tsaraawo, ságw hhartós guri i tlintií', iri Mungú sluufimiís.
58011022	Tam Yosefu sleeme a heé haratlintaaór koóm. Qoomár gwa'araarós iwa naká/, inós iidíguú ti'inángw múk Israeli baraá yaamaá Misriro guri alki/iít, hara'aya gari haniís daanduú faduuwose gídaabá adór ki laqi.
58011023	Xwaylitér Musa a múk haratlintaaór koóm. Na/ay'ín Musa kuri luú/ har afi qoomár slahheeraá tám alaá xwaylarose. Asma na/aay kuri tsaáhh gídaabá a na/oó hhoohhoó' kángw kilá' wa ale. Gawaá adoorihe taa da'ayuutiiká tam hara'ayár waawutmo si'imaawo.
58011024	Musa sleeme inós a heé haratlintaaór koóm. Inós qoomár tawa heé úr, iri sií' kuwa ateetin gídaabá a na/oó dasír Farao.
58011025	Iri tsawdín slahha'amaaye ngiwa slaslay dinkwa nee múk Mungú, ta iwa qwalaala/i ar har qoomár niina baraá tlakweemaá wa ale.
58011026	Inós gana ár gídaabá, niqimis kuwa slay as Kristo, a gár gídaabár koom ló'wa ale ta daqaari'iimár Misri sleémeerowo. Asma inós gár i haraxui a bu'utuudá' i aluú wa slay.
58011027	Musa ina yaamaá Misrír wa tláy ar haratlintaao, tam xaraasleemaá waawutmo gaa da'ayuutiiká. Asma ina kumiít ar pihhu'uuma adór heé Mungúdá' geetlaákw gu ga/áw.
58011028	Musa deelmoó Pasaáka guri gaás ar haratlintaao, muu guri hara'ayín gídaabá tseere ka sliki gawaá duuxuute, as malaykamoodá' tsu/uút na/'aá baris baraá múk Israeliwo mingiwa tsuú/.
58011029	Tari waaraáhh ar haratlintaao ar baraá tla/ángw tlawtá Shamu adór yaamaá kaahaár wa ale. Múk Misri adoodá' múk Israeli aa tleéhh kawa iiár eeharto, kiri guú/ nee ma'aay.
58011030	Múk Israeli koo/ír gixsár Yeriko kana harwediít. Alaá deelo faanqwe koo/idá' iri hú' as haratlintaaoodá'.
58011031	Rahabu, /ameenidár tsaatuso'o, inós sleeme i haratlintaaór koón. Inós kaa gaasiiká dinkwa nee mukdá' aa dee/aanuut. Asma inós mukdá' aa tsee/aaríngw ay guna dahi'íse ar wayda.
58011032	A adoomá, gár án ni dook a milá daxta? Asma qooma i bu'utaká ar iidíguú Gideoni nguwa alki/iit, nee iidíguú Baraáka nee Samsoni nee Yefta nee Daudi nee Samweli nee iidíguú aaruuse.
58011033	Mukwí a múk haratlintaaór koóm. Inooín waawituú yaamaá hatlá' ngurir ba/iyé', adór ganaa' ngiri tleehhiyé', ngiri tsaahhiyé' gídaabá al'axweesantá Mungú kaa boo/eés. Slám inooín afér direeri ngiri tseegiyé',
58011034	aslaá xaraaslá' kiri tsuú/, nee slám inooín tana ba/án pangadaá xaraasla'a as mikiwa tsuú/. Inooín a múk slaqootlakwén, aluuwo /uuru nguri slayé' as haratlintaao. Tari slaqwaruusér xaraasl tleehhiít, slaqwaruusér hooma kari gusiisín.
58011035	/Ameena bahh'alé muk'ín kudá' aa qaatl guna sleér, tinda waasleé/ baraá múk aa qaátl wa ale. Bahh'alé kiri slahhe'eemiís kángw kilá' wa ale, tam kiri tsuú/, ala kaa slaiiká kiwa ba/amisi asma gár ta slai a waasle/uudá' ak hhoó' kun sláy.
58011036	Nee bahh'alé iiara'aduú niqimis nguna slayé' nee muxta, tam kiri tsegiít ar píngu, kiri dahamiís baraá doó tseegamo.
58011037	Kina tlaquút ar tlaa/e, nee kina siiqiít ar masumenadu, kina iiara'ár nee kiri tsuú/ ar pangadu. Inooín tana harweeriirín tawa tlabaá bee/ángw dahamiisi nee tlabaá aara. Inooín a múk liitlakwén oo ta slahhe'eemiisi nee oo ta muruú tlákw i tlehhiiti.
58011038	Yaamuuká' i harina'aaká mukwí nguwa kona'. Inooín tana harweeriirín didá' muu iwa kahhi nee gawaá tlom'i. Tana hoót baraá mar'o nee baraá boh'ee.
58011039	Mukwí sleémeero kuna ya/án nee Mungú as haratlintaaor'ín, ala gadaádá' Mungú aa al'axweés ngaa slay'iiká.
58011040	Asma Mungú gár ak hhoo' gaa amohhe'eés iimír aáng wa ale as atén. Inós gár i slai a boo/eesár axweesantós inooín makawa i giirín hardahamuuwo ta atene, ala masók an al i hardahaán.
58012001	Ala atén taa harweér nee lambu'uuseerí yaariir adór hunkár alé. Gawaá adoorihe atén sleeme gár tiwa hariím a muruudá' sleémeero oo atén ti iilooeemiís un kwahhaán, nee tiwa paratlaan nee tlakweemaadá' sleémeero awa atén taa oohiye', nee slám atén tawa geerí ta'aaiman ar qitla baraá qwaatloodá' taa dír geeraarén i qaasi.
58012002	Atén gár tiwa hariím masók a Yesu un ga/aawaán umuúqo siiwaro. Asma inós an iimu/úngw haratlintaaoorén, nee slám inós haratlintaaoorén ga boo/ees. Inós qwal/uudá' inós gu daamaaraám guna ár. Gawaá adoorihe gwa'arár msalaába gari qiqtlín, tam murér gwa'arár adoorí ga gaár i xuiiká. Nee hamí aa iwiít bihhaá dákw doó /iyáy oo kitangwduú aleesleemu oo Mungú.
58012003	Kuungá' inós inslawaak, adór inós tlaampa'amisuú xaraásl oo múk tlakuuse ngura sa qiqtlín. Gawaá adoorihe kuungá' ma slaaqataara' nee ma mune siaara'.
58012004	Kuungá' an slaqwá' nee tlakweema, ala tam hamihe heé taa gaás i kaahh baraahunge as slaqwaraarí.
58012005	Ahaá, axweesantadá' Mungú ar gurkwa/amisuú koom, kuungá' aga gunqaresí'i, tidá' tinda amorhúng i gooín as kuungá' tawa na/'iiwós, axweesantadá' kah, “Garmaaeé', gurbu'utá Aako maa waaqa'aar, nee slám ma mune siaar burtu iigahhamiit nee inós.
58012006	Asma Aako umuúqo heé i slai aqo gun iigahhamiit, nee umuúqo garmoó aa slaá' aqo gun muux.”
58012007	Kuungá' gár tunduwa hariím a slahha'amaayeerí an saqiqtliindá' as tunduwa intsaahhatimisi nee Mungú. Asma Mungú kuungá' nun adoorí laqán as kuungá' tawa daaqaywós. Garma i deéro oo ta muxiiká nee baabuúwós?
58012008	Ala kuungá' burtundu muxiiká, ar adoodá' umuúqo heewo is harin, daqdá' kuungá' a na/'aá doroowáy, slám a na/'aá kil'eeká.
58012009	Baabi'iirén awa slaqwa atén tina muxiyé', nee atén inooín ngiri ilaiwawa/aán. Ala gawaá adoorihe a tsiníheéke Baabuúduú muneerén bura ak ilaiwawa/aán, nee tari slafaán.
58012010	Baabi'iirén awa slaqwa baraaká' yaamuwo atén tin muxaxiná' as slafiingwí oo har qoomár niina. Slám tina muxiyé' ar har adoodá' inooín taa ár. Ala Mungú inós atén tin muux ar adoodá' atén ti gaa waa buu', asma inós gár i slai masók atén hhohhoaarirós tidá' an slawaán.
58012011	Qoomár hee burku muux, muxta dirose a gár qwal/uú koomaaká, ala a gár gurhaamír koom. Ala aluuwo muxtaadá' gár ni hup a slafíngw ganaá' oo wayduú koóm dír heedaádá' muxtaadá' gaa slayi.
58012012	Gawaá adoorihe, daberhúng tidá' aa wananaut gawtí gan'aasaak, nee gurunge'eerihúng kudá' /uuruú kooma'aaká kwa/asaak.
58012013	Lohudaá ya'aahúng qwatsaak, as yaaeedá' aa sol'ot miwa qét, ala masók a kan hungu/uus.
58012014	Wayda leeleehhaak, tawa hota' ar wayda nee muu sleémeerowo. Nee hhoohhooeema leelehhitaak, asma heé Mungú gu ár i kaahh, hhoohhooeema bir kahhiyá'.
58012015	Ga/aawaak, hee tsuuqaá Mungú mingiwa sií'. Slám ga/aawaak, magoót miwa deeruút baraá tla/angwhunge, nee nuri hhitín. Asma magoót ar adoorí ga aleesleér múk Kríshaanáy sleémeero nguwa qarkwí qas.
58012016	Slám heé tsaatusmo miwa deeruút. Slám hee mukuwa baál nee qeeruú adór kuduú múk baraaká' yaamu, adoodár Esaú wa ale. Asma inós aalirós ar barisi'iima gana weeriís as muruú /aymár wák kilós.
58012017	Nee kuungá' a xuá' gídaabá, inós aluuwo tsuuqaá baabuúwós ngiwa leelehhiít, kuri sií'. Asma inós pa/ángw hhu'u'uungw gwa slayká, tam ngwa leelehhiiti kángw kilá' wa ale ar hhirhheeri.
58012018	Asma tloomár kuungá' taa i hardaté' a tloomár kwatiitaro ta aleeslayká dabaawo, a tloomár Sináirooká, tidár múk Israeli aa i hardáh aáng. Slám kuungá' asltadá' gawaadá' wa oh aga i hardati'iiká, laqaá tlaangídá' bo/ ar gawaadá' i dirii', nee giwti nee baambao,
58012019	nee slám /aa/aá tarumbeéta, nee afór axwees. Asma afoodá' ina adoodár axwés, tam mukdá' axamiís iri firín gídaabá, afoodá' mindiwa malé ilawáts dir'ín i alé.
58012020	Asma inooín qitla kwaa aleeslayká hara'ayaadá' taa amor'ín i oó' gídaabá, “Kudá' tloomarí ga kwatiít aqo kun tlaquut ar tlaa/e tam barnaxes a makiito'o.”
58012021	Muruudá' taa ár a muruú dae tlaáq kángw kilá' wa ale. Tam Musa iri oó', “Aníng aga ló'wa da'ayuút, tam nay daaraxaát.”
58012022	Ala kuungá' tloomár taa i hardaté' a tloomár Sayuni, nee gixsár Mungúdá' slaáf, gídaabá Yerusalemudá' gawaá doorí dirii', nee amaqawár yaariir ar malayke.
58012023	Kuungá' dír tay dir'a' a baraá boo/oó mukdá' qwal/uú koóm, dinkwaadár na/'aá Mungú, kudá' baris. Umer'ín kaa gooín gawaá dooriwo. Kuungá' dír tawa sihhimita' a dír geerá Mungú, kuduú sakwasleemusmoó muu sleémeero, nee dír geerá qeereemaá mukdá' ganaá', kudá' taa hhoohhooeés.
58012024	Kuungá' nina hardaté' dír Yesu. Inós an harki/isusmoó alqadoodá' /aben. Tam tseereerós tidá' hhoohhooeemiis i ak axwés ta tseereedár Habiliwo.
58012025	Ala qaytsité', Yesudá' nee kuungá' axweés mu siaara'. Mukdá' Mungú gwa sii' iiár i qaasaro, qoomár iwa axweés baraá yaamu ar afór Musa, mukdá' aa ba/anká. Ala atén adór tar ba/aman a adoomá, atén barnaxes inós ugwa siaán, kudá' gawaá doorí wa axweés?
58012026	Qoomaadae afór Mungú yaamu gina diingís. Ala hamí al'axweesani ngaa haniís gídaabá, “Yaamu in diingiís malé ale sagaáwa wake, ala a yaamu kiloseeká, tam doori sleeme.”
58012027	/Aymi'iidá' “malé ale sagaáwa wake” gídaabár i laqaqana' a tí: Muruudá' diingisaro ta aleeslay, ku hingees. Gídaabárós a muruudá' sleémeero oo taa tleéhh. Ala muruudá' diingisaro ta aleeslayká, i kumiit.
58012028	Waawuti'iimár atén ta slawaan a tidá' ta diingisiiká. Gawaá adoorihe atén gár tiwa hariím, a Mungú un sluufimiisaán ar adoodá' inós i slai, ar tiwa niinaweemisaan nee kuwa ilaiwawa/aan.
58012029	Asma ar ló', Mungúrén an asltá mura' sleémeero gu /aay.
58013001	Kuungá' kumiité' tiwa sla'asla'a' adór hha'aá baraá Kristó wa ale.
58013002	Ma gunqaruutara' dahaaye kawa dahi'iimisa' baraá marayhunge. Asma awa adoorí ngaa tlehhiitiye', daqtakaaro malaykér Mungú ngaa dahi'isiyé', ala inooín kaa xuiiká.
58013003	Mukdá' taa tsegiít baraá doó tseegamór i aleeró, inslaslaawaak. Kuungá' sleeme masók an adór múk taa tsegiít dinkwa nee inooín. Tam mukdá' ta slahhe'eemisi sleeme inslaslaawaak, asma kuungá' sleeme a múk slaqwaá koóm adór inooín wa ale.
58013004	Muu sleémeero duuxo ngi ilaiwawa/i. Hhawaata nee hareerós masók a múk inkihhimuúf koóm baraá duuxor'ine. Asma Mungú fuquuse nee tsaatuuse ga sakwasleemuut.
58013005	Kuungá' ti harmagahhe' gawaá sla'aarír peésaro, ala muruudá' kuungá' ta koonda' i bu'uuti dirhunge. Asma Mungú inósuú kilá' ina oó', “Aníng kuúng u gaa wa /aaruwaaká, slám u baloó mawaaká.”
58013006	Gawaá adoorihe atén adoorí ooaro a aleeslawaán ar haratlintaao gídaabá, “Aako an alee/iisusmooeé', a da'ayumiitaaká. Hee gár i aníng i tleehhi a umós?”
58013007	Kuungá' geeraharuuserhúng inslawaak, tidá' axweesantá Mungú ngaa dirhúng i alki/it. Slafingw'ín kuungá' inslawaak adór inooín tara hoót, nee adór tara qaátl, haratlintaaor'ín na eeharaak.
58013008	Yesu Kristo inós an kuduú isá/ nee laarí tam ay alhhe'eesay wasle.
58013009	Kuungá' intsaahhasár dimbadimbé ar hatlá' munduwa paslís baraá loohír ganaa'a. Asma gár muneerén ga gawdees a tsuuqaá Mungú, ala a hara'ayár dimbadimbeheeká ar daanduú muruú /ayma. Asma mukdá' hara'ayaarí gaa eehaar, alee/isoó taa sláy i kaahh dír hara'ayaarihe.
58013010	Atén meésár ilahhooa a koomaán. Geeraharuusér salíngw múk Yahudi, tidá' gadiyuus baraá heémár wa ale, ya/aám ka konká ar muruuduú gawaá daanduú meésaarén tí nguwa /ak.
58013011	Geeraharusmoó úr oo saalíngw múk Yahudi tseerér hikwaadá' taa tsuú/ ilahhooár wa ale, gan haahuuw baraá heéma ay Didá' ak Hhoohhoo', as ilahhooár tlakweemaá wa ale. Ala slaqwaá makaydá' kin da/aa/aa/án dír tsee/aá gixsár wa ale.
58013012	Gaarí an gár Yesu kusa gaás dír tsee/aá afkuú gixsár i alé, muu nguwa hhoohhooeesi ar tseereerós ar kilá'.
58013013	Gawaá adoorihe qwalaasé', atén u i daqawán amór tsee/aá gixsár i alé, atén sleeme mure kawa slawaan dinkwa nee inós.
58013014	Asma baraaká' yaamuuwo gixsár ak hoot a koomanaaká, ala atén gixsadá' hardah an leelehhiitaán.
58013015	Gawaá adoorihe atén masók Mungú un ilahhooarén i hanmiisaán ar xirif umuúqo daqto ar loohír Yesu. Gídaabárós a Mungú un xirfayeemisaán ar afeerén.
58013016	Kuungá' ma gunqaruutaara' tlehhma'aá hho' kiwa tlehha' nee tiwa alee/iimisa', asma gaarí an ilahhooadá' Mungú gu ak qwal/atimis.
58013017	Kuungá' geeraharuuserhúng ilaiwawa/aak, nee adoodá' inooín ta kaahi tlehhiitaak. Asma inooín munerhúng ngin ga/aayá' xweera nee tlaatla/aango. Asma faarór gadiyér'ín ngi ooiyá' dír Mungú i alé. Kuungá' bar iga ilaiwawa/é', inooín daqaní gadiyér'ín ngi tleehhiyá' ar qwala/, ala ar gurhaamirooká. Ala barnaxes kan tleehh ar gurhaami gadiyér'ín daqaní gár dirhunge i bu' i káhh.
58013018	Kuungá' kumiité' atén tiwa aleefiriiriinda'. Atén a xuaán gídaabá atén munér hho' a koomaán. Asma atén gár ta sla'aan a tidá' ganaa' kawa tleehhaan umuúqo deelooro.
58013019	Án kuungá' nun ló'wa harhhehhe'eemiís aníng iwa aleefiriiriinda' dír Mungú wa ale, as Mungú aníng iwa ki/isi amorhúng i alé ar gaanslaay.
58013020	Aakoorén Yesu inós an de'eamusmoó úr oo bee/aangw. Mungúduú wayduú koóm Yesuwí guna waaslee/atís baraá múk aa qaátl wa ale, ar /uuruú tseereedár alqadór alhhe'eesay wasl.
58013021	Mungúwí umuúqo gár hhoo' ngi kuungá' i haniisi, as kuungá' sla'aarirós kawa tlehha'. Inós tidá' i slai ngi tleehhi baraá muneerene ar loohír Yesu Kristo. Inós i xirfuuti ay alhhe'eesay wasle. Amin.
58013022	Hháe, án kuungá' nun harhheehhe'eemiís, kuungá' axweesantír gurbu'uungw na ilaoohaak ar inkihhimu. Asma barwaárí naa kuungá' i gooiím axweesanoó yaariír oo i koon i kaahh.
58013023	Án kuungá' nu xu'utisár wa slaá', gídaabá hhiyaarén Timoteo kwaa gweér baraá tseegamooro. Ala inós bar naa hardáh ar gaanslaay, án nee inós ti al koomaán niwa amorhúng i hardahaan.
58013024	Geeraharuuserhúng sleémeero intsihhiisaak, dinkwa nee múk hhohhó' oo Mungú sleémeero. Hhaeedaádá' yaamaá Italiár dahhá' kuungá' nu intsihhiimisiyá'.
58013025	Mungú kuungá' sleémeero nu tsuuqi.
59001001	Anuú Yakobo, lawaalmoó Mungú nee oo Aako Yesu Kristo barwaárí ngina gooiím amór tlahha'aá mibá nee tsár awa naa diyaya/aatiye' baraá yaamaá dimbadimbé. Laawaay.
59001002	Hhaee'eé', kuungá' iiara'aduú dimbadimbé bura sleeré', kuungá' harafaaraak tawa qwal/uú úr dirhunge.
59001003	Asma kuungá' a xuá' gídaabá haratlintaaorhúng barka iiara'ár, gár i huwahup a qiqtliingw.
59001004	Ala qiqtliingw gadiyér ganaa' ngi tleehhi, as kuungá' masók a múk ganaá' baraá umuúqo gaaro, nee tam tawa múk qoóm, slám kuungá' a /aaruura'aaká.
59001005	Ala baraá tla/angwhunge hee barnaxes sagaalooa gu wa /aaruúr, gár kuwa hariím a Mungú gun firín, kudá' muu sleémeero gu tsuuqaá i hanmiís ar yaareema, slám i gahhamiitiiká. Inós sagaalooa ngi haniis.
59001006	Ala i firin ar haratlintaao ar xure wasle. Asma heé xurumiít a adór gwaanduú ma'aay oo baraá tlawi, kudá' ta gusiisin nee fur'a nee kuwa kwakwaahhi umuúqo bihhiwo.
59001007	Asma heé adór kwí inós miwa haraxuú' dír Aakoowo gídaabá iwa gaa slay.
59001008	Asma inós a heé badu tsár oo baabaqaamiís baraá lohuduuwós sleémeerowo.
59001009	Hhiya' kudá' uroó koomaaká i qwalaa/i asma kwaa uráy i haniís nee Mungú.
59001010	Nee kuduú daqaarmo, inós i qwalaa/i asma kwaa niinaweés. Asma daqaarmo in adór /ayór sla/atá wa qwaar.
59001011	Asma tsee/amuú xaraásl sla/a gan da/aa/án, gari kaahas, /ayorós iri hú', hhoohhooartós iri fák. Tam daqaarmo sleeme aqo in adoodár /oots iri qwaar baraá daawitimeerós sleémeerowo.
59001012	Heé amohhoó' an kudá' iiara'at gu sa qiqtliím. Asma iiara'at bungura ar baá/, aluuwo slamaangw gu sláy. Slamaangwí an slafingwdá' Mungú aa al'axweés nguwa haniisi dír kudá' sleémeero awa inós ngu sla'á'.
59001013	Hee burku iiara'ar, miwa káh, “Aníng tin iiara'ar nee Mungú.” Asma Mungú ku baloó iiara'ariiká nee tlakweema. Slám inósuú kilá' hee gu baloó iiariiká.
59001014	Ala umuúqo heewo kun iiara'ar nee ilatleerirós ar kilá', tidá' tlakw, kun uuruxún nee kun al/agín.
59001015	Aluuwo ilatleerirós bira tsít, iri laqwál tlakweema. Nee tlakweemaadá' binda kwa/iyé', gwa'ara ngiri laqwaaliyá'.
59001016	Hhaee'eé' awa sla'aaruúse, mutunduwa al/aáy.
59001017	Umuúqo gár hhoo' nee umuúqo gár ganaa' amór kingiwa hanmiisi a gawaá doori. Amór Mungú ngin dáhh, kudá' gwa/ateemaá gawaá doori gaa tleehh. Asma inós i warqaaqayká, slám atén ti baraá giwtír i geexayká.
59001018	Gawaá sla'aarirose inós atén tina laqwaál ar axweesantá looeema. Adoorí gana tleéhh as atén tawa adór bu'uungós tleehhitaan, kudá' aa giirin, baraá muruuwós kudá' sleémeero oo aa tleehhi.
59001019	Hhaee'eé' awa sla'aaruúse, tí xuaak gídaabá, umuúqo heewo masók ku inslaáhh gaa axaasaro, ala miwa gaanslín ilawatsto, laqaá buhhtaawo.
59001020	Asma buhhtaá hee gan'amuú Mungú ngu tlehhiitiaaká.
59001021	Gawaá adoorihe, slasla/aru sleémeero hingeesaak, nee tlakweema sleémeerowo, nee axweesantadá' tinda dahaás baraá munerhúng i alé kawa ilaota' ar tsatsa'areema, axweesantadá' ba/amisaro ga aleeslaw.
59001022	Kuungá' adoodá' axweesani i kat na tlehhiitaak, ala ma tawó axamiisara', nee tin kiloohúng al/agiindá'.
59001023	Asma hee bar axweesani ga tawó axamiis, ala gár i tlehhiiti i káhh, heé adoorí a adór heé gitsee/aawós gaa i qaytsiit ar baraá looa.
59001024	Tina i qaytsiít, ala iri tláy, tiri gunqaarees adoodá' i dirii'i.
59001025	Ala heé hara'ayár ganaa' gaa i qaytsiit, tidár muu gu gweer baraá lawaali'iimaaro, nee iri baraadá' wa hoot, heedaádá' tidá' aa axaás ga gunqareesiiká, ala a gan tlehhiit. Heewí daqaní a heé amohhoó' baraá tidá' sleémeero i tlehhiiti.
59001026	Hee bir kaahi, “Aníng a diínír koóm,” ala inós tsifraangós gu il/anká, heewí a muunuúwós kilós gun al/agín. Diínír heé adoorí i hariindaaká.
59001027	Diínír hhoohhoo', ar slasla/areeká dír geerá Mungú Baabahe, a tí, panaay nee /ameenár kwaeeli kiwa qaytsuú aeera' baraá slahha'amuuine, nee tiwa harmagahha' nee tlakweemaá yaamu.
59002001	Hhaee'eé', kuungá' Aakoorén Yesu Kristo ugwa haratlintié', kudá' baraá xirfuú wa hoót. Gawaá adoorihe kuungá' bar alhotá' nee muu, barqaanti ma tlehhiitara'.
59002002	Gawaá slaqsaywo múk tsár bar naa hardáh baraá doohúng oo saaliingw. Oo wák inqwaruú hhohhó' ngwa tsiít, nee munga'aá miiri/á' ngaa dahaás. Oo tsár a liitlakusmo, slám inqwaruú naa dahaás ku slasla/arén.
59002003	Kuungá' heedaáduú inqwaruú hhohhó' ngwa dahaas, una ilaiwa/é', kuri beera', “Qwaláng, diirí hhoohhoo' i iwiiteek.” Ala heedá' oo liitlakusmo kuri beera', “Kuúng diisíng i sihhiiteek,” laqaá, “Qwaláng, diirír ya'aaeé' i iwiiteek.”
59002004	Ala kuungá' adoorí bara tlehhé', a barqaanti ana tlehhé' baraá tla/angwhunge, sakwasleemár ganaa'aaká kay tlehhé' ar sla'aarirhúng tidá' tlakw taa eehadé'.
59002005	Hhaee'eé' awa sla'aaruúse, iia qaasaak. Ahaá, Mungú liitlakuusér baraaká' yaamu gaa tsawaáriíke, tawa daqaarér haratlintaao, nee aaluusér waawuti'iima, tidá' aa al'axweés haniisaro dír mukdá' inós gu slaá'.
59002006	Ala kuungá' liitlakusmo una murekesé'. Múk kuungá' nu slahhe'eemiís nee tunduri huwahuuw amór maraá kwasleema, a daqaareéroóke?
59002007	Slám múk umuuhúng gu /ooslisliím a inooíneéke, umuuhúng kwisíng hhoohhoó' oo Mungú naa haniís.
59002008	Ala bar kuungá' dabeedár waawuti'iima aga boo/esé', tidá' taa gooín gídaabá, “Inslaawmoowók slaeek, adoodár kuúng tir kilók sla',” kuungá' daqaní adór hhoo' aga tlehhé'.
59002009	Ala bar kuungá' muu ugwa barqaantusé', tlakweema iga tlehhé', nee dabe nuri sakwasleemút, kuungá' tawa múk dabe gaa sii' eeharto.
59002010	Hee bar dabe sleémeero gaa óh, ala hara'ayár wák gari sií', inós dabe sleémeero gaa sií'.
59002011	Asma kudaádá' aa oo', “Ma fuquusaar,” a kudaádá' aa oo', “Hee mu gaasaar” sleeme. Ala kuúng tam aga fuqusiká, ala bar aga tsu/út, kuúng dabe sleémeero aga sí'.
59002012	Axweesanayhúng nee tlehhemi'iihúng masók a adór mukdá' ta sakwasleemuuti ar dabeedár muu gu gweer baraá lawaali'iimaro.
59002013	Asma sakwasleema i gurtleemuú koondaaká dír heedaádá' gurtleemu gwa tleehhiikahe. Ala heedaádá' gurtleemu gwa tleehh, gár i da'ayumiiti i káhh dír geerá kwasleemaro.
59002014	Hhaee'eé', hee bir kaahi, “Aníng a haratlintaaór koóm,” ala barnaxes tlehhema'aá haratlintaaór laqaaqaamá' gi konká, haratlintaaoodá' gár i bu' a milá? Xáy, haratlintaaoodá' gu ba/amísa?
59002015	Gawaá slaqsaywo an ooaan gídaabá hhiyaako wák laqaá hho'orka wák gár aa tsít a inqwaruú slaxareemo, nee muruú /ayma gu koondaaká.
59002016	Ala heé wák baraá tla/angwhunge binga báy, “Tláw ar wayda, inqwaruú tsaaqwa ga ilaá/ tsiiteek, /ayma aweek,” ala barnaxes gár taa hanisé' i káhh ar slaqwtós ga gaa wa buu', alee/isoó aa sleér a milá daqaní?
59002017	Haratlintaao sleeme a adoosíng. Barnaxes haratlintaao aa geehhoouuriiká ar baraá tlehhemi'i, haratlintaaoodá' a gár aa gwa'.
59002018	Laqaá daqtakaaro heeko i ooi, “Kuúng gár ta koon a haratlintaao, aníng gár ni koom a tlehhemi'i.” Ala gár án ni oo' a tí gídaabá, “Haratlintaaoorók tidá' tlehhema'aá koomaaká laqaamang, gídaabá tawa haratlintaaór ló', nee daqaní aníng haratlintaaor'eé' ngi laqaám ar loohír tlehhemi'i, gídaabá tawa ar ló'.”
59002019	Kuúng a haratlintaatí' gídaabá Mungú a wak. Adoosíng i qoón. Tam neetlaame sleeme adoosíng ga haratlintaatí', nee ta daararaax sleeme as dae.
59002020	Kuúng a daktani. Kuúng a xu'ukáhe gídaabá haratlintaaór tlehhema'aá koomaaká, gár i bu' i káhh.
59002021	Ahaá, baabuúrén Abrahamu kuwa gan'amuú i harafaár, gár kusa gan'amuú i harafaár a tlehhemi'iiwookáhe, qoomár garmaawós nguwa ilahhooár wa haniís.
59002022	A ga/eéraáke, haratlintaao gadiyeét gana tléhh dinkwa nee tlehhemi'iiwós, nee ar gídaabá haratlintaaoorós iri bó/ ar loohír tlehhemi'i.
59002023	Gawaá adoorihe Gooidá' iri bó/, tidá' aa kat gídaabá, “Abrahamu Mungú guna haratlintií', inós kuri gan'amuú i harafaár as haratlintaao,” slám inós kuri báy a mulqumoó Mungú.
59002024	Gawaá adoorihe a ga/eéraáke adór hee kur gan'amuú i harafadiiti as tlehhemi'i ala as haratlintaao kiloseká.
59002025	Tam Rahabu sleeme, tidár tsaatuso'o, an adoodá'. Inós ya/abuuseedár aáng gana dahi'ísa nee gari dúx ar loohír hatlá'. Inós kaa gan'amuú i harafaáriíke as tlehhemi'iidá'?
59002026	Asma muuná bira /eét, slaqwa aa gwá'. Gawaá adoorihe tlehhemi'i bir kahhiyá' sleeme, haratlintaao aa gwá'.
59003001	Hhaee'eé', múk yaariír baraahunge matawa intsaahhatuuse tleehhimiít, asma a xuá' gídaabá ateéká' intsaahhatuuse sakwasleemarén ka gawit ló'wa ale ta tidár múk hatlae.
59003002	Asma atén sleémeero a dakumaamiisaán baraá muruú yaarire. Heé dakumiisaaká baraá axweesanto, inós a heé ganaá', a heé slaqwtós sleémeero ila/aro ga aleesláw, nee geeraharto.
59003003	Atén him'e a qamiimaán gawaá taqeesamá faras, as geerahartarén ngiwa ya/ana', gawaá adoorihe slaqooín sleémeero warqeesaro i aleeslawaán.
59003004	Slám malé alé miringamoób úr ga/aawaak, ala tam ku ure, nee tam ku huwahuwi nee fur'ár xaraasla, ala ku aleesláy warqeesaro nee xooslmoodá' niiná oo madit amoodár geeraharusmo ngur slai huwto.
59003005	Tsifraangw sleeme an adoorí. Inós tam xooslmoó niinawe, ala muruú inós tir xirfeemisi ku ló'wa urén. Qaytsité' tsitiito'ór niina ar asla adór gartá ur ló'wa ale ngir ohaahiin.
59003006	Nee tsifraangw a adór asla. Inós a adór yaamaá naa hatsiye' tlakweemaawo. Inós i baraá slaqoorén i dirii', an kudá' slaqwa sleémeero ga tlakweemár a'áw, slafiingw sleémeero guri oohiis ar asla, nee inósuú kilá' asltós amór i dahh a baraá asltá daqisleém.
59003007	Asma umuúqo makaá dimbadimbehe, nee tsir/o, nee ya'aawasle nee makaá baraá tlawtí diriiá', de'eengo ki aleesláy, slám kaa qaroó de'én nee muu.
59003008	Ala heé tsifraangw de'eengo gu aleesláw i kaahh. Inós a adór tlakweemaá lakiita'aaká, inós aa haáts qarkwá gwa'arár huwahuwa.
59003009	Atén Mungú, kudaáduú Aako nee Baabá, un diidi'iimisaán ar tsifraangwí. Slám ar tsifraangwí oo kilae mukdá' taa tleéhh ar slaqsoó Mungú un lu'umisaán.
59003010	Gawaá afkwihe gár ti'imiit a tsuuqa nee lo'o. Gawaá adoorihe hhaee'eé', muruú adór kwí miwa tleehharuút.
59003011	Kutli i káhh ar ma'aá tsuuá' duxuum, iri ma'aá qarqará' dúx sleeme baraá tsinqár wák wa ale.
59003012	Hhaee'eé', /aantsí i deéro ar mamaá miseituni gi laqwaal? Laqaá xa'anoó sabiíbu i deéro oo /aantsí ga laqwaál? Gawaá adoorihe sleeme kutltá ma'aá diwtá koom, ma'aá tsuuá' ngi duxká.
59003013	Baraá tla/angwhunge heé sagaalooár koóm nee oo xu'utír koóm i deéro? Ala bir deer, inós gár kuwa hariím i hooti ar hotángw hhoohhoó', nee sagaalooarós ngi laqan ar tlehhemi'i, ar tsatsa'areemaadá' baraá sagaalooár dahhá'.
59003014	Ala kuungá' barnaxes da/itá tlarara/aay a koondá' baraá munerhunge, nee barnaxes ti kiloohúng sla'á', ma daara/aamara' tiwa kiloohúng xirfayeemisa' ar lama, looeema kari siá'.
59003015	Sagaalooarí a tidá' naa gawaá doorí wa awetká, ala a tidár baraá yaamu, a ar qeeruuwooká ala ar Neetlaangw.
59003016	Asma didár da/i iwa deér, nee muu tiwa kilooín slai, tlaahhi i kahhká, nee umuúqo tlehhema'aá tlakw i dayá' didaádae.
59003017	Ala sagaalooadá' gawaá dooraá daahh a adoorí, gár har geerá ka hhoohhoo'. Slám i wayduú koón, nee ka tsatsa'aar. Nee slám axweesanoó muu gu huwaahúp. Nee slám fola i kaahh dirose, laqaá hhaahhafiingw.
59003018	Mukduú loo/ír qamiím ar wayda, gadiyér'ín gár i huwahup a gan'amu.
59004001	Slaqwararí sleémeero nee gilaká' sleémeero baraá tla/angwhunge amór i dahhiya' a amá? A baraá ilatleerirhúngeéke, tidá' slaaqw baraá slaqoohúng wa ale.
59004002	A ilatleeruusá', ala gár ta koonda' i káhh. A tsu/utá' nee a da/itá ara'aandá', ala gár ta slasleera' i káhh. A mak slaqwá' nee a muxutá'. Gár ta koonda' i káhh asma a firiiriinda'aaká.
59004003	A mak firiiriindá', ala a slasleera'aaká asma firorhúng ka tlakw. Asma an firiiriindá' as ilatleerirhúng kawa boo/esa'.
59004004	Kuungá' tunda inkihhimuc wásl! Kuungá' a xua'aakáhe gídaabá, hee bar mulqumoó múk aa haratlintii'iiká, inós a wakusmo dír Munguhe. Gawaá adoorihe heedaádá' ga slaá' tawa mulqumoó múk aa haratlintii'iiká, inós tin wakusmo tleehhiit dír Munguhe.
59004005	Laqaá kuungá' ka xua' Gooi in tawó axwésa, tidá' kah gídaabá, “Mungú qeeruudá' aa baraarén i qaás, gun ilatleeruus ló'wa ale, as masók tawa kós kilós.”
59004006	Ala tam adoorihe tsuuqaadá' ni atén i hanmiisi ki ak ló'wa ur. Gawaá adoorihe Gooi i malé kat, “Mungú múk daara/aám gu sii', ala mukdá' ti niinaweemiís gu gurtláy.”
59004007	Gawaá adoorihe Mungú ilaiwawa/aak, Neetlaangw na siiaak, nee inós kuungá' nuqo ilagoow.
59004008	Mungú na haratseewuwaak, daqaní inós kuungá' nu haratseewúy. Dabaahúng hhoohhooeesaak, kuungaásingá' tlakuuse. Nee munerhúng hamaatlaak, kuungaásingá' badu tsarét.
59004009	Gurhaamuuté', nee tsuunqumisé', nee /aa/amiimé'. Qasengwhúng i warqay tawa tsuunqumis, nee qwal/uuhúng i warqay tawa gurhaami.
59004010	Ti niinaweese' dír geerá Aakoowo, nee daqaní inós kuungá' nu ureemiis.
59004011	Hháe, miti /aysanáy i tlaaqara'. Heé hhiyaawós gu /aysantí tlaáq, laqaá gu sakwasleemuút, heewí a hara'aya gan /aysantí tlaaq laqaá gan sakwasleemuut. Ala kuúng hara'aya bara sakwasleemút, kuúng a heé hara'ayár eeharaharaaká, ala aga sakwasleemusmo tleehhít.
59004012	Kudá' hara'aya gaa haniis nee kuduú sakwasleemusmo a wak kilós. Inós an kudá' hee ba/amisaro gu aleesláw, laqaá nguwa qwaareesi. Kuúng a heemá tam heé hatlá' kuwa sakwasleemut?
59004013	Ala iia qaasaak. Bahh'alé baraahunge a kata', “Laarí laqaá matlo a dahaán baraá gixsarka, nee tari hootaán baraadá' wa ale kurkú wake, halaanu'uuma kari tleehhaán nee slaasláwár yaariir kari slawaán.”
59004014	Ala tam adoorihe kuungá' a xua'aaká ar matlo tleehharuut. Slafingwhúng a gár milá? Asma kuungá' a adór wahaamuú qoomár niina, ala siiwár niina bira waaráhh iri ilaá wa qwaar.
59004015	A tsiní geera bar kata', “Aako biringa slaá', a slafaán nee adoorí ngay tleehhaán, laqaá tí.”
59004016	Ala hám daxta kuungá' a daara/aandá', nee ti kiloohúng xirfayeemisá'. Ala daara/aangw sleémeero oo adór kwí ku tlaákw.
59004017	Heedaádá' gár hhoo' tleehhamooro ga xuú', ala gari tleehhiiká, heedaádá' tlakweema gaa tleéhh.
59005001	Iia qaasaak, kuungaásingá' daqaare, /aa/é', tsuunqumiisé', as slahha'amuuwí kuungá' ta sleera'.
59005002	Daqaari'iimarhúng aa díx, nee tsitayhúng kwaa /aáy nee sisbú.
59005003	Miislirhúng nee lapiyárhúng kuútu gaa óh. Kuútusíng in lamabu'uungw tleehhiit oo kuungá' nu sakwasleemuút. Asma kuútusíng fu'unaá slaqoohúng gi /aay adór asltá wa ale. Kuungá' daqaari'iima ana qasé' qoomaarír alhhe'eesoó yaamuuwo.
59005004	Kuungá' slaqwér mukdá' aa bu'un baraá qamuuhúng wa ale aga bui'iiká. Slaqwér mukwí i tseeamiín, nee /aa/aá mukdá' aa bu'un naa dahiyé' baraá iiaá Aakoó xoordu.
59005005	Kuungá' baraá slafingwhunge ana hoté' ar hheehha nee ar qwal/uú ilatleeri. Kuungá' munerhúng ana wahhaareemisé' deeloodár tsu/utaaro.
59005006	Kuungá' heedá' gan'amuú koóm una sakwasleemuté' kuri gasé', ala inós kilós taa aleekal/anká.
59005007	Gawaá adoorihe, hhaee'eé', qiqtliimé' ay dír hardahamuú Aako. Qaytsiité', dooslusmo adór ir qiqtlaatlin qoomár bu'uungós oo gídaabár koóm nguwa daamaaran baraá qaymoorós i alé. In qiqtlaatlín iimír tluwoó saxi ay tluwoó buhaare.
59005008	Kuungá' sleeme qiqtliimé', munerhúng gawdeemisaak, asma hardahamuú Aako naa nakaá/.
59005009	Hháe, kuungá' miti sa qununu/aara' as mutunduwa sakwasleemuút. Qaytsiité', sakwasleemusmo naa hardáh, aa sihhiít afkuú doó i alé.
59005010	Hháe, aaruuseedá' aa axwes ar aleesleemuudá' Aako aa dir'ín i haniís, inooín masók a slaqsaay dirhunge, as adoodá' niwa qiqtliné' qoomár slahha'amu nguwa slayé'.
59005011	Ga/aawaak, múkdá' aa qiqtlaatlin ay alhhe'eesaay atén un babawaan a múk amohhoó'. Kuungá' iidíguú qiqtlíngw Ayubu ugwa axasé', nee aga aandé' tidá' Aako aa tleéhh dír Ayubú i alé alhhe'eesaywo. Aako guruuwós i tlatláy nee inós i haats gurtleemuuwo.
59005012	Ala alaá tí sleémeerowo, hhaee'eé', kuungá' lo'o ma huwahuwaara'. Miti lu'umisaara' ar doori, laqaá ar yaamu, laqaá miti lu'umisaara' ar umuúqo gaaro. “Ka hhoó'” bara oé', masók an “Ka hhoó',” nee “Aasla'áy” bara oé', masók an “Aasla'áy,” as sakwasleemár Mungú kuungá' munduwa sleér.
59005013	Hee baraahunge slahha'amu bunga sláy, inós Mungú ngu firin. Hee bir qwalalaa/, inós Mungú ngu diidi'iimisi.
59005014	Hee baraahunge bir tiiq, inós bariisér múk Kríshaanáy ngi ateeti, nee inooín ngu aleefirine', nee nguwa slikiya' ar di/i ar aleesleemuudá' Aako aa dir'ín i haniís.
59005015	Aleefiroorír hararlintaaór koom tiqtusmoodá' gu alee/ís, nee Aako heedaádá' guri hungu/uus. Nee bar tlakweema ngaa tleéhh, ki gurtláy.
59005016	Gawaá adoorihe, kuungá' ti kiloohúng i hhu'u'uunde', nee ti kiloohúng aleefiriiriinde' as tunduwa hungu/uusi. Firór heé gan'amuú koóm i ló'wa gaa bú'.
59005017	Eliya inós a heé adór atén. Inós ina ló'wa firiirín as tluwaay miwa tluúw. Nee tluwaay niri taxaatiiká yaamí alé har qoomár kureeraá tám nee slahheeraá lahhooe.
59005018	Aluuwo iri malé firín, tluwaay iri tluúw, yaamu niri laqwaaliyé'.
59005019	Hhaee'eé', heehúng bira qwaár baraá looeemaawo, nee bar heé hatlá' ngwa ki/ís,
59005020	kuungá' xuaak gídaabá, heé heé tlakusmo ngwa ki/is, nee niri kií/ baraá loohír qwanáy wa ale, inós qeeruú tlakusmoodá' gwa ba/amís baraá gwa'arár wa ale, slám tlakweemaá yaariir awa heedaádá' kaa gurtláy as inós.
60001001	Ánuú Petro, ya/abusmoó Yesu Kristo, barwaárí ngina gooiím amór múk taa tsawaár oo Mungú, oo aa diyaayaa/aat, oo hoót baraá yaamaá dahaayi'iimár wa ale, baraá yaamaá Ponto nee Galatia nee Kapadokia nee Asia nee Bitinia.
60001002	Kuungá' tunduna tsawaár as adoodá' Mungú Baabá inósuú kilá' aa slaá', as kuungá' tunduwa múk hhohhó' tleehhi ar Qeeruuwós, nee as Yesu Kristo kuwa ilaiwawa/a' nee tunduwa tseerér Yesu Kristó i tsifaqamiisi. Tsuuqaá Mungú nee wayduuwós i ló'wa doogine' dirhunge.
60001003	Mungú Baabuú Aakoorén Yesu Kristo i xirfuuti. Inós atén tina sagaáwa tsár wa laqwaál ar gurtleemuuwós oo yaariír qoomár Yesu Kristo nguwa waaslee/atís baraá múk aa qaátl wa ale, as atén haraxu'utír slafiingw kawa slawaan.
60001004	Gawaá adoorihe atén aalír hhitiruutaaká a slawaán. Tidá' slasla/aruutaaká, slám i /otská. Tidá' taa amohhe'eemiís gawaá doorí wa ale as atén.
60001005	Kuungá' tundun de'én nee /uuruú Mungú ar loohír haratlintaao, as ba/amadá' taa qaroó amohhe'eés kawa ilaota', tidá' tindi geehhooutisi bál deelór alhhe'eesaywo.
60001006	Gawaá adoorihe kuungá' a ló'wa qwalaala/á', ala tam gurhaamuta'a qoomaarí niinawe as iiara'aduú dimbadimbé, asma adoorí i pa/aká.
60001007	Iiara'aduuwí gídaabárós i deer. A haratlintaaorhúng kan iiara'ar, gídaabá xáda xáy haratlintaaorhúng tisíng ar lóe? Miisli a gár qwaar, tam kaa iiari ar baraá asltadár miislír hhoohhooeemiis. Ala haratlintaaorhúng i gídaabár koón kángw kilá' wa ale ta miisliro. Asma haratlintaaorhúng barkaa iiár, gár kawa hariím kan diidi'iimiis nee kan xirfeemiis nee kan ilaiwawaa/ qoomár Yesu Kristo burkwa geehhooutís.
60001008	Kuungá' inós u sla'á' tam ugwa aandi'iikahe. Slám inós u haratlintaatiá' tam hamí u ara'aanda'aakahe. Kuungá' u sageeqwalaala/á' ar qwal/uú xirfuú koóm, kudá' alki/ituuwo ta aleesleera'aaká,
60001009	asma haratlintaaorhúng gár i huwaahup a ba/amár munerhúng.
60001010	Ba/amarí an tidá' aaruuse aa leelehhít nee aa tsee/aariín. Aaruuseedá' ina aaririín iidíguú ba/amadá' kuungá' nu i hardah,
60001011	qooma gari leelehhít gídaabá qoomár muruuwí i tleehharuuti a gaalá, nee a qoomár adoomá. Asma Qeeruú Kristo, kudá' baraaín i dirií', iidíguú qoomaadá' gwa qaro geerí oó', nee slahha'amaayér Kristo i slay gari dir'ín i lamaabu'ún, nee xirfuú i slay aluudae.
60001012	Kaangwí kuri dir'ín i gwa/atís gídaabá inooín iidíguuwí gár kus kaahi a inooineeká, ala as kuungá'. Nee hám daxta iidíguuwí kunga oó' dirhunge nee mukdá' Ya/abtór hhoo' ngaa alki/iit dirhúng i alé ar loohír Qeeruú hhoohhoó', kudá' tinda ya/aáw gawaá doorí wa ale. Muruuwí tam malayke sleeme gun ilatleerús nguwa artá wa sla'.
60001013	Gawaá adoorihe inqwaruuhúng siinootaak, nee ta dal'á'. Kuungá' masók tsuuqaadá' tindi haniisi qoomár Yesu Kristo burkwa geehhooeés, in haraxuá' ló'wa ale.
60001014	Kuungá' masók a na/'aá ilaiwa/amér koomá', slám ma kumiitara' tunduwa uuruxun nee ilatleerirhúng, tidá' taa eehadé' qoomár gár ta xua' iwa kahh.
60001015	Kudá' kuungá' naa ateet ku hhoohhoó'. Gawaá adoorihe kuungá' sleeme masók a múk hhohhó' baraá muruudá' sleémeero ta tlehhita'a.
60001016	Asma Gooi i kat, “Kuungá' masók a múk hhohhó', asma aníng ti hhoohhoó'.”
60001017	Kuungá' Mungú bur firiiriindá', un Baabúr ateetiindá', inósuudá' umuúqo heewo gu sakwasleemuút ar adoodá' tlehhemi'iiwós ar barqaanti wasle. Gawaá adoorihe, kuungá' hooté' ar Mungú kuwa ilaiwawa/a' baraá qoomaarí tawa hota' baraaká' yaamuú wa ale adór dahaaye.
60001018	Kuungá' a xuá' gídaabá gár kuungá' tundura tlaáxw a muruudá' hhitiruumitaaká, a lapiyaheeká, laqaá miislirooká, as kuungá' niwa ti'ita' baraá tlehhemi'iihúng kudá' hariima'aakahe, kudá' taa ilaoté' amór baabi'iihúng wa ale.
60001019	Ala gár kuungá' tundura tlaáxw a tseerér gídaabár koom, tidár deelmoó bee/i, kudá' slasla/areeká, nee kudá' xaslxaanslír koomaaká, gídaabá ar Kristo.
60001020	Gaarí an gár inós kusa tsawaár nee Mungú iimír yaamu kiwa tleehhiiká, nee hamí baraá deeloorír alhhe'eesaywo kuna geehhooutís as kuungá'.
60001021	Kuungá' Mungú ugwa haratlintié' ar inós, Mungúdá' inós gwa waaslee/atis baraá múk aa qaátl wa ale, guri xirfuú i haniís. As kuungá' Mungú kuwa haratlintia' nee kuwa haraxua'.
60001022	Kuungá' taa hhoohhooesé' asma looeema iga ilaiwawa/é', as tawa hota' ar sla'aarír hhaahhafiingw wasl dír hhaeewo. Gawaá adoorihe kuungá' ti sla'aaslae' ló'wa ale ar mune sleémeero.
60001023	Asma kuungá' tunda laqwaál sagaáwa tsare, ar xwaylár slaqwtooká, ala ar xwaylár qeeru. Xwaylarí ina tleehharút ar /uuruú axweesantá Mungú, tidár slafíngw koom, nee slám i hotaatiín ay alhhe'eesay wasle.
60001024	Asma Gooi i kat, “Muu sleémeero a adór gitso, nee hhohhoarir'ín sleémeero a adór /ayór gitso. Gitso in kát, nee /ayo iri páhh.
60001025	Ala axweesantá Aako in hotaatiín ay alhhe'eesay wasle.” Axweesantí an tidá' taa dirhúng wa alki/iít baraá Ya/abtór hho'.
60002001	Gawaá adoorihe tlakweema sleémeero hingeesaak, lama nee hhaahhafiingw sleémeero, da/i nee /ayseeno sleémeero.
60002002	Adoodár na/'aá qaweero ilwa ngir ilatleeruusiya', kuungá' sleeme ilwaá qeeru, ilwaadá' kilá', ilatleeruusaak, as kuungá' tawa uraareera' ay dír ba/ama kay i hardata',
60002003	kuungá' bar aga tsaqé' gídaabá Aako ku hhoó'.
60002004	Qwalaasé' amoorós, inós a tlaa/adá' slaaf. Inós kwaa sií' nee muu, ala dír geerá Munguhe inós a tlaa/adá' taa tsawaár, tidá' gídaabár koom.
60002005	Kuungá' kilá' sleeme masók a adór tlaa/aá slafá', tundu tleehhi tawa doó qeeru tleehhita'. Kuungá' masók a geeraharuusér saaliingw tleehhitá', tidá' hhohho', nee ilahhooár qeeru kawa huba', tidá' ta ya/an nee Mungú ar loohír Yesu Kristo.
60002006	Asma kaa gooín baraá Gooiro gídaabá, “Ga/aaweek, aníng tlaa/ár ur ar do' ir gawduy, tidá' taa tsawaár nee ar gídaabár koom, a qaás gawaá Sioni. Umuúqo heewo oo inós gwa haratlintii' ku murekeesiiká.”
60002007	Gawaá adoorihe inós i xirif tleehhiit dír kuungaásingá' aga haratlinti'ii'i. Ala dír kudá' naa haratlinti'ii'ikahe a adór “tlaa/aadá' tleehharuuse aa sí' aa tlaa/ár ur tleehhít ar koo/i.”
60002008	Nee kaa malé gooín gídaabá tlaa/arí a, “tlaa/ár inooine a dukuutsmo, nee tlaa/ár inooín ta i huui.” Inooín Axweesantadá' haratlintaaooro kan siaasii'. Gawaá adoorihe axweesantadá' iri dukuutsmo tleehhít dir'ine, asma gaarí an gár Mungú aa slaá' daandeemaaine.
60002009	Ala kuungá' a xoorór taa tsawaár, geeraharuusér saaliingw ar doó waawutmo, xoorór hhoohhoo', xooroodár Mungú aa tós tleéhh, as kuungá' tlehhemi'iiwós kudá' xirfayen kuungá' kiwa alki/ita', kudá' inós aa tleéhh. Inós kuungá' nuna ateét baraá giwtír wa ale, nuri dahaás baraá gwa/atamaayeerós tidár waa/oo/amór koom.
60002010	Asma kuungá' aáng geeraawo a xooroorooká, ala hám daxta a xoorór Mungú. Kuungá' aáng gurtleemuú Mungú ugwa sleeri'iiká, ala hám daxta gurtleemu ugwa sleeré'.
60002011	Sla'aaruuser'eé', kuungá' a adór múk waaraáhh nee adór dahaaye tawa hota' baraaká' yaamuuwo. Ala án kuungá' nu gurbuú', kuungá' ti harmagahhe' nee ilatleeri sleémeero ar slaqwa, asma i sláqw nee qeeru.
60002012	Slafingwhúng masók i tlehhema'aá hhohho' laqaaqán dír geerá múk xoorduuwo. As qoomár inooín bartundu /aysaní tlaaq, gídaabá a muruú tlákw tlehhitá', ala inooín tlehhemi'iihúng awa hhohho' birkaa ara'ár, daqaní inooín Mungú ku xirfayees bál inós birna hardáh.
60002013	Kuungá' iialooemisé' as Aako dír muu sleémeero oo aleesleemuú koóm, kudá' taa uráy hanmiís nee muu. Iialooemisé' dír waawutmoowo, asma inós i aleesleemuú kón ta muu sleémeerowo.
60002014	Iialooemisé' dír ga/awuuseerose, asma inooín a múk tinda ya/aáw nee inós, as mukdá' tlakweema gaa tlehhiit kuwa doohhomiisi, nee kudá' tlehhema'aá hhohho' gaa tlehhiit kuwa diidi'iimisi.
60002015	Asma gár Mungú i slai a tí gídaabá, kuungá' bar hhooeema iga tlehhé', daqaní múk axweesantá dakti'iimár axweés u xasltisá'.
60002016	Kuungá' a múk taa gweér baraá lawaali'iimár wa ale. Gawaá adoorihe gweermoosíng tunduwa gweér masók a Mungú un sageegadiyusá', ala a gídaabaheeká a tlakweema in tlehhitá' ar tawa axwesa' gídaabá atén taa gweér.
60002017	Muu sleémeero ilaiwawa/aak. Hhae sla'asla'aak, Mungú ilaiwawa/aak. Waawutmo ilaiwa/ame ti hanise'.
60002018	Kuungá' lawaále, iialooemisé' dír daqaarerhunge ar ilaiwa/amér yaariir. Ala a gídaabaheeká kudá' hho' nee kudá' tsatsa'aren kilooín, ala tam kudá' xaraaslá' sleeme.
60002019	Daqaní Mungú kuungá' nu tsuuq, asma Mungú ku sla'atimis nee heé slahha'amu gu sa qiqtlaatliím as gan'amu. Heé qiqtliím as Mungú baraá slahha'amaayeedá' inós wa hariimaaká, inós ku tsuuq nee Mungú.
60002020	Ala heé qiqtliím baraá slahha'amaayeedá' inós wa hariima as tlakweemaadá' aa tleéhh, inós gár kus xirfeemisi a milá? Ala kuungá' adór ganaa' bar ana tlehhé', slahha'amu kuri qiqtliindá', daqaní tundu tsuuq nee Mungú.
60002021	Gaarí an gár kuungá' tundusa ateét. Asma Kristo inós kuna slahhe'eemiís as kuungá', inós iri slaqsaay tleehhiít as kuungá' digiruuwós kuwa eehada'.
60002022	Inós tlakweemaá aa tleéhh i kahhiyá', slám lama gaa baloó ooiiká.
60002023	Inós qoomár kuwa /ooslislín, /ooslima gaa taqár buiiká. Qoomár kuwa slahhe'eemiís, mukdá' gwa slahhe'eemiis gwa dae tsatiiká, ala tiri qaás dír dabaá Mungú, kudá' sakwasleemár ganaa' ga tleéhh.
60002024	Kristo inósuú kilá' tlakweemaarén gina gagaár ar gawaá slaqwtós ay gawaá msalaába, as atén masók a adór múk aa qaatl baraá muruú tlakweemaawo, nee slám atén masók a múk slaáf baraá muruú gan'amuuwo. Kuungá' tunduri hungu/uús as inkahhi'iidá' inós aa sláy.
60002025	Kuungá' aáng a adór bee/ángw aa qwaar, ala hám daxta naa ki/é' amór de'eamusmo nee xuumusmoó munerhúng.
60003001	Kuungá' tlaáwaay sleeme, iialooemisé' dír hhawaateehunge, asma tam hhawaateehúng kudá' axweesantá Mungú ngaa haratlinti'ii'iiká, ngi haratlinti'iiye' as tlehhemi'iihúng, tam kaa ádbaykahe.
60003002	Asma slafingwhúng kwa ár, adór kur hhohhó', nee adór ir ilaiwa/amér kon.
60003003	Kuungá' tlaáwaay, hhohhoaari ma leelehhitara' ar parootír slaqwa, adór se'eengw kuwa hhutlita', nee tiwa parootusa' ar muruú tlaxór gawden, nee ar inqwaruú hhohhó'.
60003004	Ala hhohhoaarirhúng masók a hhohhoaaridár baraá muuná, tidá' geetlaakw, slám i hhitirutaká. A hhohhoaaridár muunuú tsatsa'aár nee amoohhoa. An tidár gídaabár koom ló'wa ale geerá Munguhe.
60003005	/Ameenaadá' hhohho' ar aáng hhohhoaari adór ngira leelehhít an adoorí. Inooín Mungú kuna haraxuú', tam iri iialooemís dír hhawaateeine.
60003006	Sara adoorí gana tléhh. Inós ina iialooemís dír Abrahamuwo, guna Aakoowós ar ateetiín. Kuungá' bar tlehhma'aá hhohho' iga tlehhé' awa adór kuká', nee bar hotá' ar dae wasle, daqaní kuungá' a na/'iiwós.
60003007	Kuungá' hhawaáte, nee tlaawayhúng hooté' ar sagaalooa, kiwa ilaiwawa/a' as inooín tawa múk /uuruú koomaaká ta kuungane, asma inooín nee kuungá' a al aaluusér slafíngw alhhe'eesay wásl, kudá' tinda tawó haniís amorhúng i alé. Adoosíng tleehhaak as firorhúng makawa baáq.
60003008	/Aymuú alhhe'eesaay a kwí, “Kuungá' sleémeero masók a múk ti kaangw axamiís, nee múk gurtleemuú ara'ár, nee slám hhae na sla'asla'aak. Kuungá' masók a múk gurtleemuú koóm, nee múk ti kilooín niinaweemiís.
60003009	Tlakweema mi kuqá' ar bu'uumara', laqaá burtunda /ooslín, /oosli ma tiqá' ar bu'uumaara'. Ala kuungá' masók tsuuqaá Mungú in hanmisá'. Asma gaarí an gár Mungú kuungá' nusa ateét sleeme as tsuuqa kiwa sleera'.
60003010	Asma kaa gooín gídaabá, ‘Umuúqo heewo oo slafiingós gu slaá', nee oo deelór qwal/amaaye ga leelehhiít, inós tsifraangós ngu ilaa/i tlakweema mingiwa ooín, nee afkós ngu ilaa/i lama mingiwa káh.
60003011	Inós tlakweema ngi may nee tlehhema'aá hho' ngi tleehhi. Wayda ngu leeleehhi ar ilakaaharu.
60003012	Asma Aako mukdá' gan'amuú koóm gun ga/áy, nee firor'ín ga axamiis umuúqo siiwaro. Ala gitsee/aá Aako i daanduú mukdá' tlakweemaá tlehhiít. Asma Aako mukdá' tlakweemaá tlehhiít gu sii'.’ ”
60003013	Ala heé kuungá' nu aleesláw slahhe'eemisuuwo a heemá bar kuungá' gár ta sla'a' a hhooeema in tlehhá'.
60003014	Ala kuungá' bartundun slahhe'eemiis as gan'amu kuwa tlehhiité', kuungá' daqaní a múk amoohhó'. Kuungá' mutunduwa tawó dae tlaáq, laqaá ma tawó amoqwaqwadiimara'.
60003015	Ala Kristo na xirfeemisaak baraá munerhunge tawa Aakoohúng. Umuúqo siiwaro kuungá' masók taa amohhe'esé' ar heé yaahamiís kuwa i ilawatsa', as iidíguú haraxu'utidár baraahúng i dirii' kuwa alki/ita' dirós i alé.
60003016	Ala adoorí tleehhaak ar tsatsa'areema nee ilaiwa/ame, as munerhúng masók ka hhohho'. Gawaá adoorihe mukdá' kuungá' nu daanda kaantiím as slafingwhúng oo Krishaanu'uuma, inooín ki murekeesi as kaantingw'ín kudá'.
60003017	Asma a tsiní burtu slahhe'eemiis as tlehhema'aá hhohho', barnaxes a sla'aarír Mungú, ta tuwa slahhe'eemisi as tlehhema'aá tlakw.
60003018	Tam Kristo sleeme inós ina gwaá' as tlakweema. Ina gwaá' sagaáwa wák wa ale as tlakweema sleémeero. Inósuudá' gan'amuú koóm kuna slahhe'eemiís as mukdá' gan'amuú koomaaká, as inós atén tiwa huuwi amór Mungú. Slaqwtós kana gaás, ala kuri waaslee/atís ar Qeeru.
60003019	Slám iri tláy ar baraá Qeeru ay dír muneedár baraá tseegamór i dirii', gari i dahareemiís.
60003020	Mukwí an kudá' Mungú gwa sii' qoomár de'emaá Nuhuwo. Qoomaadaádae Mungú ina daamarán ar qiqtliingw qoomár miringamoó úr kuwa tleehhahhiiti. Baraá miringamoodae múk niiná ina ba/án ar baraá ma'aay, inooín a dakaát kilós.
60003021	Ma'aydá' a slaqsoó baatiísmo, kudá' kuungá' nu ba/amiimís de'emakaákae. Baatiísmo a gídaabaheeká slasla/aruú slaqwa gun hingeemiis, ala baatiísmo a gídaabá hee Mungú gun firiirín as muunuú hhoó' nguwa slay, ar /uuruú waasle/uú Yesu Kristo, kudá' aa iwiit dákw doó /iyáy oo Mungú.
60003022	Inós ina tsa/án gawaá doori, nee malayke nee kudá' aleesleemuú koomá' nee kudá' /uuruú koomá' kaa gawaá dabaawós i qaás.
60004001	Kristo slahhe'eemisuú slaqwa gwa sa qiqtlín. Gawaá adoorihe kuungá' sleeme gár tunduwa hariím a inslawoó adoorí un koondá' gídaabá, heedaádá' slahhe'eemisuú slaqwa gwa sa qiqtlin, inós taa paraátl dír tlakweemaawo.
60004002	Gawaá adoorihe qoomár aa meti baraá slafingwhúng baraaká' yaamuuwo, kuungá' gár tunduwa hariím an hotá' ar sla'aarír Mungú kawa tlehha', ala a gídaabaheeká an hotá' ar ilatleerír muu kawa eeharahada'.
60004003	Asma qoomaadá' aa waarahhi kuungá' sla'aarír múk Mungú xuaaká ana eehadé'. Ala a ido daxta. Qoomaadae ana hoté' ar slafíngw slasla/arén oo mure wásl, nee ar ilatleerír tlakw. Ana hoté' ar oonitime nee hheehha nee layda, nee slám ana hoté' ar munguaá hatlá' kiwa sluufimisa' adoodár hariimaaká.
60004004	Inooín i waa/oo/amór ara'ariyá' asma kuungá' tawa daqaqeera'aaká daxta baraá tlehhemi'ii'ín kudá' slasla/arene, kudá' hariima wasle. Gawaá adoorihe tundu /ooslislín.
60004005	Ala inooín iidíguú slafingw'ín ku alki/iit dír geerá kudá' muu gu sakwasleemuút. Inós taa amoohhe'eés as múk slaáf nee múk aa qaatl nguwa sakwasleemuuti.
60004006	Asma Ya/abtór hho' kana alki/iít dír múk aa qaatl, as inooín masók tan slaaf baraá qeeruuwo, ar adoodá' Mungú ir slafi, ala tam inooín sakwasleemár slaqwa nga slay'i adoodár muu kuwa hariím.
60004007	Alhhe'eesoó mura' sleémeero aa nakaá/. Gawaá adoorihe kuungá' masók a múk ti ila/aám nee múk dalaá', as kuungá' tawa múk Mungú firiiriím.
60004008	Ala gár gídaabár koom ta muruuwí sleémeerowo a tí, kuungá' kiloohúng ti sla'aslae'. Asma sla'aari tlakweemaá yaariir gi tuntúk.
60004009	Nee slám kuungá' kiloohúng ti dahi'iimise' ar qununu/ay wasle.
60004010	Kuungá' ti kiloohúng sagadiyuumise' ar adoodá' Qeeruú hhoohhoó' umuúqo heewo ngway aleesleemuú i haniís, kuungá' masók tawa adór sagadiyuusér hho' ar tsuuqaá dimbadimbé awa Mungú gi koom.
60004011	Heé axweesantá Mungú alki/iít, ngi alki/iiti adoodá' axweesantá Mungú i kat. Heé gadiyuús, i gadiyuusi ar /uuruudá' Mungú aa haniís dirós i alé, as Mungú iwa xirfuuti baraá mura' sleémeerowo ar loohír Yesu Kristo. Xirif nee aleesleemu a kós tam ay alhhe'eesay wasle. Amin.
60004012	Sla'aaruuser'eé', kuungá' ma waa/oo/amiimara' as slahha'amuú yaariír kwisíng ta slasleera', oo adór iiara'aduú asla, tawa kata' a gár waa/oo/amór koom.
60004013	Ala kuungá' qwalala/é' as adoodá' slahha'amaayér Kristo kawa tsaqé', as kuungá' tawa qwal/amaaye hhe'esa', qoomár xirfuuwós kuwa geehhooutís.
60004014	Kuungá' bar tundun /ooslislín as Kristo, kuungá' daqaní a múk amoohhó'. Asma Qeeruú Xiríf, gídaabá Qeeruú Mungú, i gawaahúng i dirii'.
60004015	Ala hee baraá tla/angwhunge mukuwa slahhe'eemiís as iwa tsu/uút, laqaá as tlehhmuú tlákw ngwa tleéhh, laqaá as tawa heé ti dahamiís baraá muruú múk i aleeró.
60004016	Ala bar hee kun slahhe'eemiis as inós tawa Krishaanmo, inós miwa muruút. Ala inós Mungú ngu xirfeesi as adoodá' inós kuwa Krishaanmo babay.
60004017	Asma qooma naa xeér ar sakwasleema iwa iimu/uun dír múk Mungú wa ale. Ala barnaxes sakwasleema in iimu/uún diirén wa ale, ala alhhe'eesaywós a idoomá dír mukdaádá' Ya/abtór hho' ar Mungú gaa si'i.
60004018	Asma Gooi i kat, “Ala ba/amár heedaáduú gan'amuú koóm barnaxes a gár gawit, xáy, a adoomá dír heedaádá' Mungú ilaiwawa/aakahe nee oo tlakusmoowo.”
60004019	Gawaá adoorihe mukdaádá' ta slahhe'eemisi ar adoodá' Mungú i slai, muner'ín ngi dabaá Mungú i qaasiye', asma inós a tleehharusmooín oo inkihhimuúa koóm, nee inooín tawa qiqtlin baraá tlehhema'aá hhó' wa ale.
60005001	Kuungá' bariisee, án kuungá' nu gurbuú'. Asma aníng sleeme a aakoó adór kuungá'. Slám aníng a lamabu'usmoó slahha'amaayér Kristo. Tam xirfuudá' ta geehhooeesi a kwe'eé' sleeme.
60005002	Gawaá adoorihe án kuungá' nu gurbuú', gídaabá. Kuungá' múk Mungú de'eemaak, kudá' taa dabaahúng i saayín, nee kawa sageesihhimita'. Ala adoorí ma tleehhara' as tunduwa harakeemisi, ala masók an tlehhá' ar sla'aarirhúng ar kilá', asma an adoodá' Mungú i slai. Slám ma tleehhara' as peésa kawa sleera' kilós ala na tleehhaak ar muunuú /awaák.
60005003	Nee slám kuungá' miti baaluuse tlehhiitara' daanduú kudá' taa amorhúng i saayín, ala masók kuungá' an slaqsaay tleehhitá' dir'ine.
60005004	Nee de'eamusmoodá' úr qoomár burkwa geehhooeés, kuungá' slamangwduú xiríf u sleerá', kudá' baloó hhitiruutaaká.
60005005	Kuungá' masoómba sleeme, iialooemisé' dír múk urene. Kuungá' sleémeero niinaweema ya/aamaak, as tiwa kiloohúng sagadiyusa'. Asma kaa gooín gídaabá, “Mungú múk daara/aám gu sii', ala mukdá' ti niinaweemiís gu gurtláy.”
60005006	Gawaá adoorihe, ti niinaweese' baraá dákw Mungú, kudá' /uuruú koóm, as inós nuwa uráy i haniisi, qoomaarós bira xeér.
60005007	Daawitimerhúng sleémeero gawaawós ti qase', asma inós ti daawitimis as kuungá'.
60005008	Kuungá' masók a múk qoóm. Dalaaé', asma wakusmoohúng, Neetlaangw, i harweerirín adór dirángw wa ale, kudá' aahhamiím, as heé i gu/i nguwa leelehhiiti.
60005009	Ala kuungá' kwí siaak, tawa ló'wa sihhita' baraá haratlintaaooro. Asma kuungá' a xuá' gídaabá, slahha'amuú adór kwí kuungá' ta slasleera', hhaeehúng sleeme ngu slaslayá' umuúqo dír i dirii'iia baraaká' yaamuuwo.
60005010	Mungúdá' tsuuqa sleémeero gi tawó hanmiís, inós kuungá' naa ateét as xirfuuwós kudá' alhhe'eesay wásl kuwa sleera' ar loohír Kristo. Kuungá' burtunda slahhe'eemiís deelór niinawe, daqaní Mungúdá' oo kuungá' naa ateet, gadiyeérós ga alhhe'ees baraahúng wa ale. Inós kuungá' nu aleesleemuú i haniis nee nu gawdees, nu /uuruú i haniis, nee nu sihhitis baraá haratlintaaooro.
60005011	Aleesleemu a kós ay alhhe'eesay wasle. Amin.
60005012	Án barwaárí naa amorhúng i gooiimi a Silwano ina alee/iís. Inós a hhiyoó inkihhimuúb koóm ló'wa ale. Barwaárí ngina gooiím as kuungá' nuwa gurbuu' nee nuwa lamabu'uum gídaabá gaarí a gurtleemuú ló' oo Mungú. Ala gawaá adoorihe, gawduwé' baraá gurtleemuuwí wa ale.
60005013	Múk Kríshaanáy kudá' baraá yaamaá Babélír i dirií' kuungá' nu intsihhiimiis. Mukwí kwaa tsawaár adór kuungá' wa ale. Nee garmaaeé', Marko, sleeme kuungá' nu intsihhiimiis.
60005014	Kuungá' ti kiloohúng intsihhiimise' ar ma'amisuú sla'aari, ar adoodá' múk hhohhó' oo Mungú tir ma'amaamisi. Mungú kuungá' nu waydí haniisi, kuungaásingá' sleémeero awa baraá Kristó i diriiá'. Amin.
61001001	Ánuú Simoni Petro, lawaalmoó Yesu Kristo nee ya/abusmoowós, aníng barwaárí ngina gooiím amór mukdá' haratlintaaór gídaabár koom gaa slay, adór atén wa ale, ar loohír gan'amuú Mungú nee Ba/amusmoorén Yesu Kristo.
61001002	Tsuuqaá Mungú nee wayduuwós i ló'wa doogine' dirhunge, as iidíguú Mungú nee oo Aako Yesu kuwa xua'.
61001003	Mungú atén tina ateét ar xirfuuwós nee /uuruuwós. Inós atén nguri xuaán. Aluuwo inós mura' sleémeero nguri atén i haniís ar /uuruuwós kuduú munguiima, muruudá' sleémeero atén ta sla'aan as tawa hootaan ar slafíngw Mungú kuwa ilaiwawa/aan.
61001004	Gawaá adoorihe tam al'axweesanoó urén nee oo gídaabár koóm atén ugwa slawaán ar xirfuuwós nee /uuruuwós. Kuungá' al'axweesanaywí bura haratlintié', hhitiru'uumár baraaká' yaamu daqaní ilagowto a aleesleerá', nee tlehhmuú munguiima u sleerá'.
61001005	Gawaá adoorihe kuungá' ilakaaharu tleehhaak, as kuungá' baraá haratlintaaorhunge hhooeema kiwa laqaqaanda', nee baraá hhooeemaahunge xu'uti kawa laqaqaanda',
61001006	nee baraá xu'utirhunge kuungá' kiloohúng tiwa ila/aanda', nee baraá ila/angwhunge qiqtliingw kuwa laqaqaanda', nee baraá qiqtlingwhunge Mungú kuwa ilaiwawa/a',
61001007	nee baraá ilaiwa/amerhunge hhae kiwa sla'asla'a', nee baraá sla'aarír hhaeewo muu sleémeero kuwa sla'a'.
61001008	Ala muruuwí sleémeero barnaxes i deer dirhunge, nee bira doogiigín, kuungá' daqaní a tawó iwiwita'aaká, nee slám slafingwhúng daqaní muruú hhó' ngu huuw, nee Aakoorén Yesu Kristo u ló'wa xu'uti hhe'esá'.
61001009	Ala heé muruuwí gu koomaaká, inós a heé ila' naa boo/aye', nee a taampa. Asma aa gunqaruút gídaabá tlakweemaawós kudá' aáng kaa hamaátl.
61001010	Gawaá adoorihe, hháe, ilakaaharu ló'wa tleehhaak as ateetamorhúng kawa gawdesa', nee tsawdorhúng. Ala kuungá' bar aga hoté' ar adoorí, kuungá' daqaní gár dirhunge dukutsmo tleehhiit i káhh.
61001011	Gawaá adoorihe kuungá' daqaní tundu ya/aámár i haniis ló'wa ale tawa data' baraá waawuti'iimár alhhe'eesay wasl, tidár Aakoorén nee Ba/amusmoorén Yesu Kristo.
61001012	Gawaá adoorihe, aníng gár ni slaa' a kuungá' nun inslawtimís daanduú muruuwihe umuúqo daqto. Ala tam kuungá' muruuwí ugwa xui'i, nee tam aga gawduuri'i baraá looeemaadá' taa ilaoti'i.
61001013	Án ngi slaá' a gár hariím aníng kuungá' nuwa inslawtimis umuúqo daqto daanduú muruuwihe qoomaarí án niwa slaaf.
61001014	Asma aníng a xuú' gídaabá qooma aa naká/ ar aníng slaqwtí ngiwa geexaw. Asma Aakoorén Yesu Kristo aníng iga ádbáy.
61001015	Gawaá adoorihe aníng ilakaaharu un tlehhiít as kuungá' muruuwí ku inslasleerá' daqisleém, tam qoomár aníng bara gwaá' sleeme.
61001016	Asma atén tiitár tawo ar sagaalooa aga eeharaharaaniiká qoomár atén iidíguú /uuruú Aakoorén Yesu Kristo nguwa dirhúng i alki/iitaán, nee iidíguú ki/imaawós. Ala atén awa kilá' inós una araán ilaarene, nee xirfuuwós oo munguiima.
61001017	Asma Mungú Baabá guna ilaiwa/amér i haniís nee xirif, qoomár afoodá' baraá xirfuú úr daahh nguwa i hardát, tidá' kah, “Kwí an Garmaaeé', sla'aarusmooeé', oo aníng iga qwal/atis.”
61001018	Atén awa kilá' afoorí ana axaasaán iwa gawaá dooraá dáhh, qoomaadá' atén tawa dinkwa nee inós gawaá tloomadá' hhoohhooe.
61001019	Gawaá adoorihe atén axweesantadá' aaruuse aa alki/ít an ló'wa haratlintiaán. Kuungá' adór hho' aga tlehhé' barnaxes axweesantadá' aga alqaytsité'. Asma axweesantadá' a adór tsaa'astá baraá giwtír wa oh, ay dír iimi i /awaakuur, nee ay dír tsatsee/ír Haymú i geehhouur baraá munerhúng wa ale.
61001020	Ala kuungá' /aymuuwí xuaak gídaabá, aaru'uuma i káhh baraá Gooír hhoohhooe ar hee i ilaharmiisi ar adoodá' inós i slai.
61001021	Asma axweesantá aaru'uuma kinga baloó huuwiiká as adoodá' hee i slai. Ala muu axweesantá Mungú gana axweés kiwa geeraharahaár nee Qeeruú hhoohhoó' baraá muner'ine.
61002001	Ala tam qoomaadae sleeme aaruusér lama i deer baraá tla/ángw muko. Tam baraahunge sleeme intsaahhatuusér lama i hardát. Inooín intsaahhasár hhiita ngin dahaasiyá' ar baraá naaqo, tam Aakoodá' inooín gaa tlaaxw nguri sa tlaankiyá'. Ala gawaá adoorihe inooín tin harakeemisiyá' baraá qwanáy i alé ar adoorí.
61002002	Múk yaariír inooín gi eehaar baraá slafingw'ín kudá' slasla/aare, nee loohidár looeema ka /ooslislín as inooín.
61002003	Inooín ta haats ilatleerír peésaro. Lameemá tawo kin tawó tlaaq as peésa ngiwa slaya' dirhúng wa ale. Ala iimír aáng sakwasleemar'ín kaa qaro tsaát, nee inooín amór i kaya' a baraá qwanaay.
61002004	Asma Mungú malaykeedá' tlakweema gaa tlehh, gaa gurtlayká, ala gana kwaáhh baraá bohóngw qwanaay. Tan baraadá' wa hoot, kawa tsegiít nee kawa xun baraá giwtír wa ale, as Deeloodár sakwasleema kawa daamaaran.
61002005	Mungú múk aáng gwa gurtlayká sleeme, ala tluwoó da/atén nguri huúw daanduú yaamaá múk tlákw. Heé aa ba/an a Nuhu kilós, kudaádá' iidíguú gan'amu gu alki/aa/iít, nee múk faanqw oo hatlá' iri ba/án sleeme dinkwa nee inós.
61002006	Nee slám Mungú gixsár Sodoma nee Gomora gari sakwasleemuút, gari daá/ ar asla, gari slaqsaay tleéhh oo dae tlaáq dír múk tlakwe, oo aluuká' wa i tláw, gídaabá inooín adór ki laqi an adoodá' sleeme.
61002007	Ala Mungú Lutu guna ba/amís. Inós a heé gan'amuú koóm. Inós kuna daawitimiís nee slafíngw slasla/arén oo mukdá' tlákw oo yaamuudá' wa hoót.
61002008	Heewí gan'amuú koóm nee oo Mungú ilaiwawaá/, inós ina hoót baraá tla/ángw mukdá' wa ale, umuúqo deelooro kuri slahhe'eemiís baraá muunuúwose, as muruudá' tlákw sleémeero oo aa ga/áy nee aa axamiís.
61002009	Tí gár i laqaqaan a gídaabá Mungú ga aleesláy múk inós ilaiwawaá/ nguwa ba/amisi baraá iiara'aduwo. Slám ga aleesláy múk tlákw nguwa baraá tseegamór i ilaa/i, ay dír sakwasleema ngay slaya' bál deelór sakwasleemaro,
61002010	ak alé mukdá' ilatleerír slasla/aren ar slaqooín ga eeharahaár, kudá' aleesleemuú Mungú waaqaqaá'. Intsaahhatuuseerí ar lama inooín a afakaharuusér sidór koom, slám a takaahuuse, slám ta daaraxiiká, ala tam malaykeedár aleesleemuú koom kan /ooslislín.
61002011	Malayke ka uren nee i /uuruú koón ta intsaahhatuuseedae. Ala tam adoorihe malayke i qiqtliindaaká inooín ngiwa /ooslisliin qoomár birki sakwasleemuut dír geerá Munguhe.
61002012	Ala intsaahhatuuseerí muruú ta xuiiká kun /ooslislín. Inooín a adór makaá fuqurángw kooma'aaká, kudá' taa tleéhh as kiwa oohi nee kiwa qwaareesi. Inooín sleeme ki qwaarees adoorír aleeró, asma hhitiru'uumar'ín taqá'.
61002013	Inooín ki slahhe'eemiis asma adoodá' inooín ngira slahhe'eemisiyá'. Tam qoomár tlaatla/aangw inooín ta qwalalaa/ as hheehha. Mukwí bar nee kuungá' a al iwitá' dír muruú /aymaaro, inooín barta /ayín ar bi'iri, gaarí a gár múk Kríshaanáy gu slasla/areemiis nee gu murér i qamiim.
61002014	Inooín gár hatlá' ta ilatleeruus i káhh, aqo har /ameenár tsaatuuse kilós, slám inooín i hhe'eesiaaká tlakweemaawo. Inooín múk aa kwa/iiká baraá haratlintaaooro ngun qwaareemiisiyá'. Inooín a múk peésár slaá' ló'wa ale. Gawaá adoorihe inooín kaa lu'ús nee Mungú.
61002015	Asma inooín loohidá' ganaa' kaa geexáy, tari qwaár. Asma inooín loohír Balaamu kana eehaár, garmoó Beori. Inós gár ganaa'aaká gana tleéhh as peésa ngiwa slay.
61002016	Ala inós kuri iigahhaát as tlakweemaawós kudá'. Asma daqwaydá' axweesani ga aleeslawaaká, iri axweés ar afór hee, aarusmoowí guri ilaá/ baraá tlehhemuuwós kuduú sagawasleero.
61002017	Mukwí a adór tsinqa'aá naa /one', nee slám a adór hunkoó ta gusisin nee fur'a. Mungú hotangw'ín gwa amohhe'eés didár ma/amír wa ale.
61002018	Asma inooín axweesanoó urén kun kah oo gídaabá wásl. Inooín ilatleerír slaqwa kan ar gadiyuus as múk aa sangw haratlintii' kuwa al/ayi, mukdá' baraá tla/ángw tlakuuse ngwa sangw geexay.
61002019	Inooín gár ta al'axweés dír múk i alé a gídaabá ki gweer baraá lawaali'iimaro. Ala laatí inooín awa kilá' a lawaalér tlehhema'aá hhitiru'uuma. Asma hee burkwa baál nee gaa, inós a lawaalmoó gadaádá'.
61002020	Mukwí geeraawo tina paraátl dír slasla/aruú baraaká' yaamuuwo, qoomár Aakoorén nee Ba/amusmoorén Yesu Kristo kuwa xuú'. Aluuwo kuri malé uuruúx tari kií/ baraá slasla/aruudí alé, kiri baál nee slasla/aruudá'. Gawaá adoorihe tlehhemuuín kwí oo alhhe'eesaay ku ló'wa tlaákw ta kuduú geera ba/a.
61002021	Geeraawo a tsiní dir'ine barnaxas loohidár ganaa' bar kaa baloó xuiiká, ta kawa xui, aluuwo hara'ayadá' hhoohhoo' tidá' taa dir'ín i haniís kari máy.
61002022	Inooín a adór axweesantadár múk urén ar kah gídaabá, “Seeaay wa/ariwós gaa sakií/,” nee ar hatlá' i kat, “Baynimo bura hamátl, inós i malé kii/ baraá baa/ír i ale.”
61003001	Sla'aaruuser'eé'. Barwaárí án ni kuungá' i gooiim ar tsár. Gawaá barwaduuká' tsaraawo aníng muruuwí nguna inslawtimís, as inslawoó hhohhó' nguwa daarkitis baraá munerhunge.
61003002	Asma gár kuungá' tunduwa hariím a /aymi'iidá' awa aaruusér aáng ar hhohho' in insleerá', nee hara'ayaadá' Aako nee Ba/amusmo, tidá' tinda amorhúng i huúw nee ya/abuuserhúng.
61003003	Gár har geerá a tí gídaabá baraá deeloodár alhhe'eesaywo muu ni hardah oo ilatleerir'ín eeharahaár. Inooín kuungá' nuri niqimiisiyá',
61003004	tawa kaahi gídaabá, “Inós al'axweesani ngina haniísiíke gídaabá niwa ki/i, ala i amá? Baabi'iirén naa qaroó qatliyé', ala mura' sleémeero u ga/eerá'aáke i adoodaádí kaahh, adoodár aáng iimír yaamu kiwa tleéhh.”
61003005	Múk adoorí káh, kaa gunqareés gídaabá, iimír aáng doori nee yaamu kina tleéhh ar axweesantá Mungú. Kina tleéhh ar ma'aay nee ar baraá ma'aay.
61003006	Ala yaamuudá' geera kina qwaareés sleeme ar ma'aay, ar ma'aydá' tluwoó da/atén.
61003007	Doori nee yaamu kuká' hamí daawá' kina amohhe'eés nee kin xún ar axweesantá Mungú sleeme, nee in kumiitiyá' ar adoorós tidá' i dirii'iya' ay bál deeloodár sakwasleema. Baldá' bira xeér, kiri daa/ ar asla, nee múk tlakuuse kuri sakwasleemuut nee kuri qwaarees.
61003008	Sla'aaruuser'eé', gaarí wák ma gunqareesara'. Dír Aakoowo deelór wák a adór kureeraá kumuú wák, nee slám kureeraá kumuú wák a adór deelór wák dirose.
61003009	Muu bahh'alé i kaahi, Aako al'axweesantós boo/eesaro i tligatliik. Ala a adoosingeeká. Ala inós kuungá' nun sageeqiqtlín. Asma gu slaiiká tam heé wák iwa qwaari. Ala masók sleémeero tlakweemaaín ngiwa hhu'u'una'.
61003010	Ala deelór Aako i hardát adór fisusmoó ar alé. Baldá' doori ni ilaá wa qwaariyá' ar kududuhoó úr, nee tsatse/ asla gu ót nee iri weeq. Yaamu nee muruú baraawós i dirií' sleémeero niri qwaariyá'.
61003011	Ala mura' sleémeero barqo in adoorír weeq, kuungá' gár tunduwa hariím masók an hotá' ar slafíngw hhohhó' nee oo Mungú kuwa ilaiwawa/a',
61003012	qoomár deeloodár Mungú kawa daamaraanda' nee kawa harakeemisa'. Ala deeloodá' bál binda hardát, doori asla gi ót nay weeqiyá', nee tam tsatse/ i weeq as asla.
61003013	Ala Mungú al'axweesani ngina diirén i haniís, dooraá /aben kiwa slawaan, nee yaamaá /aben. Baraadaádae gár dáw a gan'amu. Nee atén muruuwí un haraxuaán.
61003014	Sla'aaruuser'eé', kuungá' muruuwí u daamaraandá'. Gawaá adoorihe ilakaaharu tleehhaak tawa wayduú koonda', nee tawa sihhita' dír geeraawós i alé tunduwa hhohhó' nee tawa múk xaslxanslír koomaaká.
61003015	Nee kuungá' xuaak gídaabá, qiqtlíngw Aakoorén gár ni huwi dirhunge a ba/ama. Tam hhiyaarén, kuduú sla'aarusmo, Paulo, adoorí sleeme ngaa gooín amorhúng i alé. Inós kuna geeraharahaár nee sagaalooadá' aa sláy dír Mungú wa ale.
61003016	Adoorí an adoodá' i kaahi baraá barwaduuwós kudá' sleémeerowo, qoomár bar i iidíguuwí alki/iit. Baraá barwaduuwose muruuko ku gawdén tsaahharo. Múk xu'utír koomaaká nee múk aa kwa/iiká muruuwí gun warqeemiis, adoodár muruú hatlá' sleeme oo baraá Gooi ngur warqeemaamisiya'.
61003017	Ala kuungá' sla'aaruuser'eé', kuungá' adoorí aga qaroó xué'. Gawaá adoorihe ti harmagahhe'. Ma ya/aamara' tunduwa uuruuxi baraá haratlintaaorhúng tidá' taa oti'i, nee tunduri qwaarees nee múk tlákw.
61003018	Kuungá' uraarawé' Aakoorén nee Ba/amusmoorén Yesu Kristo kuwa xua', nee tawa gawduura' ar loohír tsuuqaawós kudá' ni tawó hanmamiisi dirhúng i alé.
62001001	Kángw axweesantá slafiingw ngun gooiimaán amorhúng, axweesantadá' qaroó daadáw iimír iimu/uungo, tidá' taa axaasaán, nee taa araán ar ilaarén, tidá' taa ga/aawaán kay kwatimiitaán ar dabaarén.
62001002	Slafiingwí nina geehhooúy, atén kway araán, slám ngun dirhúng i lamabu'uumaán nee ngun alki/iitaán slafingwdá' alhhe'eesay wásl, kudá' geeraawo amór Mungú Baabá i dirií', tinda amoorén i geehhooutís.
62001003	Tidá' taa araán nee taa axaasaán ngin dirhúng i alki/iitaán, asma kuungá' niwa haragwa'a' diirén, dír dinku'uumaarén, tidá' ar dinkwa nee Baabá, nee Garmaawós Yesu Kristo.
62001004	Tí ngin amorhúng i gooiimaán asma qwal/amaayeerén iwa bo/.
62001005	Iidíguú taa dirós wa axaasaán oo ni kuungá' i alki/iitaan an kwí, Mungú a gwa/ateema, tam giwtír baraawose dáw i káhh.
62001006	Atén bar kaahaan a al dinku'uumiisaán nee Mungú, amorqae atén a baraá giwtír wa kumiitaán, daqaní a lama an kaahaán, nee adór ló' a tlehhiitanaaká.
62001007	Atén bar baraá gwa/atamaayér wa kumiitaán, adoodár inós ir baraá gwa/atamaayér i dirii'i, daqaní atén an kilootén dinku'uumisaán, nee tseerér Garmaawós Yesu, tlakweemaarén sleémeero gin hamátl.
62001008	Atén bar kaahaan tlakweema i koomanaaká, ti kilootén al/agiimaán, tam looeema baraarene i kahhiyá'.
62001009	Tlakweemaarén bira hhu'u'uumaán, inós an kudá' axweesantós boo/eemiís, nee kudá' gan'amuú koóm, inós tlakweemaarén aqo gin gurtláy, tiri hamaatl muruú tlákw sleémeero kudá' ta tlehhahhitaana.
62001010	Atén bar kaahaan tlakweema iga tleehhaniiká, inós una lamusmo tleehhaán, tam axweesantós i káhh baraarene.
62002001	Laqwalor'eé' ar ninakw, tí ngin kuungá' i gooiím as kahhoó' tlakweema mi tleehhara'. Ala hee bar tlakweema gaa tleéhh, heé ti aleefiriiriím dír Baabahe u koomaán, an Yesu Kristo, kudá' gan'amkuú koóm.
62002002	Inós an kudá' taa haniís as atén tiwa haraki/isi nee Mungú as tlakweemaarén, ala as tlakweemaarén kilooineeká, ala nee tlakweemaá muu sleémeero.
62002003	Hara'ayaarós bara oohaán, daqaní aga tsaahhaán gídaabá ugwa xuaán.
62002004	Heé káh “Aníng inós ugwa xuú',” ala hara'ayaarós ga ohinaká, inós a lamusmo, tam looeema i kahhiyá' baraawose.
62002005	Ala heé axweesantá Mungú gaa oh, baraawose sla'aarír Mungú aa tleehharút ló'wa ale, adór atén tar hootaan dinkwa nee Mungú, kay tsaahhaán.
62002006	Heé káh, inós nee Mungú a dinkwa, gár kuwa hariím, a adoodár Kristo inós sleeme gan ar hoot.
62002007	Sla'aaruuser'eé', hara'ayár ni kuungá' i gooiim ar /abeneeká, ala a hara'ayaadá' ta xua' qaroó alé iimír iimu/uungo. Hara'ayaadá' ta qaroó xua' a axweesantadá' taa axasé'.
62002008	Ala inós ka /aben sleeme, axweesantadár ló' baraawose nee baraahunge, tidá' kah, giwti i waaráhh, nee gwa/ateemaadá' awa ló' naa qaroó gwa/aatiyé'.
62002009	Heé káh, aníng a baraá gwa/ateema, ala inós hhiyaawós gwa aáhh, inós i baraá giwti tam hamí.
62002010	Heé hhiyaawós gu slaá', i baraá gwa/ateema. Baraawose gár gu hariaw i káhh.
62002011	Ala heé hhiyaawós gwa aahh, i baraá giwti, slám i baraá giwtír wa hi'imiit, ala amór i kay ga xuiiká. Asma giwti ilaawós gaa taampuúr.
62002012	Tí ngin kuungá' i gooiím, kuungá' laqwalór ninakw, asma tlakweemaahúng kaa gurtláy as Yesu.
62002013	Tí ngin kuungá' i gooiím, kuungá' ín baabá, asma kudá' daadáw iimír iimu/uungo ugwa xué'. Tí ngin kuungá' i gooiím, masoómba, asma kudá' tlaákw ugwa ar ba/é'.
62002014	Tí ngina kuungá' i gooiím, láqwalo, asma Baabá ugwa xué'. Tí ngina kuungá' i gooiím, kuungá' ín baabá, asma kudá' daadáw iimír iimu/uungo ugwa xué'. Tí ngina kuungá' i gooiím, masoómba, asma a /uuruú koondá', nee axweesantá Mungú i baraahúng wa hót, nee kuungá' kudá' tlaákw ugwa ar ba/é'.
62002015	Yaamu mi sla'aara', tam muruú baraá yaamuú i dirií'. Hee bar yaamu gaa slaá', sla'aarír Baabá baraawose i káhh.
62002016	Asma umuúqo gár baraá yaamuuwo, gídaabá, ilatleerír slaqwa, nar ila', nee muruú urén oo muu gwa daara/ángw ar ay baraá slafingw'ine, muruuwí i amór Mungú dahhiiká, ala a muruú baraá yaamuuká'.
62002017	Ala yaamu i waarahhiyá' dinkwa nee ilatleerir'ín, ala heé adoodá' Mungú i slai ga tlehhiít i kumamiit ay kureér.
62002018	Láqwalo, gaarí a qoomár alhhe'eesaay, adoodá' kara axasé' gídaabá, wakusmoó Kristo ni hardah. Tam hamí wakuusér Kristo ar yaariir aa qaroó deerút. Ala adoorihe gaarí a qoomár alhhe'eesaay.
62002019	Mukwí ina diirén wa tláy, ala asma inooín awa bartareneká. Inooín geera bar awa bartarén, geera taa al hoót nee atén. Ala tana tláy as kiwa tsaahha hhe'eesaan adór tar awa bartareneká.
62002020	Ala kuungá' tunda Qeeruú hhoohhoó' i haniís nee kudá' Hhoohhoó', gawaá adoorihe mura' sleémeero u xuá'.
62002021	Tí ngina kuungá' i gooiím, as gídaabaheeká kuungá' looeema i xua'aaká, ala a as gídaabá looeema i xuá', sleeme a xuá' gídaabá, baraá looeemaawo lama tam ar niiná i káhh.
62002022	Heé lamusmoó kilá' an kwí káh, Yesu a Kristowooká. Kwí an Wakusmoó Kristo, kudá' Baabá nee Garmaawo gi sa tlaank.
62002023	Heé Garma gwa tlaank, tam Baabá gwa tlaánk sleeme, oo Garma gwa ya/an, tam Baabá gwa ya/án sleeme.
62002024	Tidá' kuungá' taa qaroó axasé' iimír iimu/uungo masók i baraahúng wa iwiiwít. Tidá' taa qaroó axasé', bir baraahúng wa iwiiwít, kuungá' daqaní sleeme a baraá Garmá wa iwiiwitá' nee baraá Baabá.
62002025	Al'axweesantá inós naa diirén i oó' aa tí, slafíngw alhhe'eesay wásl kuwa slawaan.
62002026	Kaangwí nguna dirhúng i gooiím daanduú mukdá' kuungá' nu qwaareemisa.
62002027	Kuungá' tunda Qeeruú hhoohhoó' i haniís. Nee Qeeruuwí hhoohhoó' tinda kuungá' i haniís, inós bir baraahúng i dirii', daqaní hee kuungá' gár nus intsaahhatimisi i káhh. Asma Qeeruudá' tinda kuungá' i haniís, inós mura' sleémeero ngu kuungá' i intsaahhatimis. Nee gár ni kuungá' i intsaahhatimisi a looeema, a lamtooká. Tidá' kuungá' nuwa intsaahhatimisi oohaak, ta baraawós wa hotá'.
62002028	Kuungá' laqwalór ninakw, baraawós wa hootaak, as qoomár Kristo birna hardáh, burkwa geehhooeés, atén mitiwa mureekeés dír geeraawós wa ale, ala ku ilaoohaán ar qwala/.
62002029	Kuungá' a xuá' adór inós tar kudá' gan'amkuú koóm. Gawaá adoorihe xuaak sleeme gídaabá, umuúqo heé gan'amkuú tlehhiít, kwaa laqwaál nee inós.
62003001	Sla'aarír Baabá adór kar úr áx ga/aawaak, tí ar atén tiwa na/'aá Mungú ar ateetin, anqo adór hamí ta i diriiaan. Gaarí an gár múk aa haratlintii'iiká atén tis tsatsahhanká, asma Baabá sleeme kwa tsaahhiiká.
62003002	Sla'aaruúse, daxta atén a na/'aá Mungú, ala adór aluuwo ta laqaan hamírihe naa gehhoouuriká, ala tí a xuaán gídaabá Yesu bir na wayaá', atén a adór inós tleehhitaán. Asma un araán adoodá' inósuú kilá' i dirii'i.
62003003	Ala umuúqo heé haraxu'utír adoorí ga koóm gawaá Yesuwo, tin hhoohhooeemiis adoodá' Yesu kur hhoohhoó'.
62003004	Umuúqo heé tlakweemaá tlehhiít, a hara'ayár Mungú eeharto gana sií'. Asma hara'ayár Mungú barkaa sií' eeharto, an tlakweema.
62003005	Kuungá' a xuá' gídaabá Yesu kunguna geehhooutís tlakweema ngiwa hingeesi, asma inós i tlakweemaá konká.
62003006	Heé baraawós wa hoót i tlakweemaá tlehhiitiiká. Heé tlakweemaá tlehhaahhiít, kwí Yesu gwa ariiká, nee gwa tsaahhiiká sleeme.
62003007	Laqwalór ninakw, hee munduwa al/aáy. Heé gan'amkuú tlehhaahhiít, an heé ganaá' adoodá' Yesu ir ganaai.
62003008	Heé tlakweemaá tlehhaahhiít a oo Neetlaangw, asma Neetlaangw i qaroó tlakweemaá tlehhaahhiit iimír iimu/uungo. Garmoó Mungú kunguna geehhooutís, as gadiyér Neetlaangw ngiwa hhitin.
62003009	Umuúqo heé taa laqwaali nee Mungú, tlakweema gi tlehhaahhitiiká, asma dahaasíngw Mungú i baraawós i dirii'. Slám i kumiitiiká tlakweema tlehhituwo, asma inós a na/oó Mungú.
62003010	Gawaá adoorihe na/'aá Mungú ki geehhoo', tam na/'aá Neetlaangw sleeme. Asma heé tlakweemaá tlehhaahhiít kwa laqwaaliiká nee Mungú, tam kudá' hhiyaawós ahhiít sleeme.
62003011	Asma iidíguuwí ugwa qaroó axasé' iimír iiumu/uungo, gídaabá, “Atén ti kilootén sla'asla'aané'.”
62003012	Atén mawa adór Kaini tleehhitaán, kuduú bartá Neetlaangw, oo hhiyaawós gwa gaas. Kaini hhiyaawós gár ngusa gaás a milá? Gár ngusa gaás a tlehhemi'iiwós kin tlakw, ala awa hhiyaawós in ganaaiyá'.
62003013	Hhaee'eé', ma waa/oo/ara' múk aa haratlintii'iiká bur na aáhh.
62003014	Atén a xuaán adór gwa'ara ngira geexawaán nay waarahhaán amór slafiingw. Tí an xuaán asma hhaeerén i sla'aán. Heé sla'aari wásl i baraá gwa'arár i kaahh.
62003015	Umuúqo heé hhiyaawós gwa aahh, an kudá' múk tsu/a/iím. Nee kuungá' a xuá' gídaabá heé múk tsu/a/iím slafíngw alhhe'eesay wásl gu konká baraawose.
62003016	Atén daxta sla'aari aga tsaahhaán, asma Yesu slafiingós guna duúx as atén. Gawaá adoorihe atén sleeme gár tiwa hariím a slafingwrén un duuxaán as hhaeerén.
62003017	Ala heé muruú baraaká' yaamu gu koóm, bar hhiyaawós oo gár koomaaká gun tawó ga/áy, ala gu alee/iimisiiká, xáy sla'aarír Mungú iqo deéro baraá heé adoorihe?
62003018	Laqwalór ninakw, sla'aarirén miwa axweesantá tawo tleehhít, ala masók sla'aarirén an sla'aarír tlehhema'aá koom, nee ar looeema.
62003019	Gawaá adoorihe daqaní a xuaán adór atén tar múk looeema, muneerén kay tsaeesaán adoorír alé dír geeraawose,
62003020	gawaá umuúqo gaaro ar muneerén tiwa sakwasleemuta, asma Mungú ku úr ta muneerene, nee inós mura' sleémeero gu xuu'.
62003021	Sla'aaruúse, muneerén bar atén ti sakwasleemutaká, daqaní dír Munguhe a da'ayumiitaanaaká.
62003022	Nee umuúqo gár ta dirós i firiimana a slawaán, asma hara'ayaarós kawa eeharaharaan, nee adoodá' inós i slai kawa tlehhiitaan.
62003023	Hara'ayaarós a tí, “Garmaawós Yesu Kristo ku haratlintiaán, nee atén nee hhaeerén ti sla'asla'aané' adoodá' tira hara'ayín.”
62003024	Heé hara'ayaarós ga eeharahaár, in baraá Mungú wa hoot, nee Mungú baraawós. Gawaá adoorihe a xuaán gídaabá inós i baraarén wa hoot, ar Qeeruú hhoohhoó' oo naa atén i haniís.
62004001	Sla'aaruúse, umuú gár ta kaahi ma haratlintatiaara', tlaampa'aasaak ala alé, áx amór i dahh a amór Mungúhe. Asma múk yaariír naa ti'iimiít baraá yaamuuwo oo káh, “Atén a aaruuse,” ala a loeeká.
62004002	Qeeruú Mungú adór kur tsahha' a adoorí, “Umuúqo heé káh, Yesu Kristo nina hardáh ar iwa slaqwa tleehhiít, tí amór i dahh a amór Mungú.”
62004003	Umuúqo gár ta kaahi ar Yesu kuwa siasi'i i amór Mungú dahhaká. Kangwsíng an oo kudá' Kristo ngwa si'iye', kangwdá' taa axasé' tawa kaahi, “Ni hardah, nee hamí naa qaroó baraá yaamí hardáh.”
62004004	Laqwalór ninakw, kuungá' awa Mungú, nee kuungá' mukdá' káh atén a aaruuse, ala a lama, kuungá' mukdá' ugwa ar ba/é', asma Mungú i baraahúng i dirii', nee inós ku úr ta Wakusmoó Kristo oo baraá yaamí diriia.
62004005	Kuká' awa baraá yaamu, muruú ta axweesi oo baraá yaamu, nee yaamu tooín ngi axamiisiyá'.
62004006	Atén awa Mungú, umuúqo heé Mungú gu xuú', axweesantarén ga axamiis, múk Munguheeká axweesantarén ga axamiisiiká. Adoorihe a tsaahhaán tidár ló' nee tidá' tlakw.
62004007	Sla'aaruúse, ti sla'asla'aané'. Asma sla'aari amór i dahh a amór Mungú. Kudá' sla'aarír koóm, a kudá' taa laqwaál nee Mungú, nee inós Mungú gwa tsaáhh.
62004008	Heé sla'aarír koomaaká, Mungú gwa tsaahhiiká, asma Mungú a sla'aari.
62004009	Adoorihe sla'aarír Mungú kinga amoorén i geehhooutís, gídaabá, Mungú Garmaawós oo kilós ngwa ya/aáw baraá yaamuú i ale, asma inós kuwa slafíngw ar slawaan.
62004010	Sla'aari an tí, gídaabá Mungú atén tina slaá', a gídaabaheeká atén inós una sla'aán. Garmaawós nguna ya/aáw asma atén nee Mungú tiwa haraki/isi, nee wayda nguwa tleehhi as tlakweemaarén.
62004011	Sla'aaruúse, bar Mungú atén taa slaá' adoorír ale, atén gár tiwa hariím masók tin sla'asla'aán sleeme.
62004012	Heé Mungú gwa baloó ar i kaahh. Atén birti sla'asla'aán, Mungú i baraarén wa hoot, sla'aarirós iri ganá' baraarene.
62004013	Adoorihe kari xuaán gídaabá atén a baraawós wa hootaán, asma atén inós taa qáy Qeeruuwose.
62004014	Atén aga araán kay lamabu'uumaán gídaabá, Baabá Garma nguna ya/aáw tawa Ba/amusmoó yaamu.
62004015	Hee bira ya/án gídaabá Yesu Kristo a Garmoó Mungú, Mungú i baraawós i dirii'. Nee inós i baraá Mungú.
62004016	Atén adór Mungú tira slaá', aga tsaahhaán, nee sla'aarirós kari haratlintiaán. Mungú a sla'aari. Kudá' baraá sla'aarír wa hoót, in baraá Mungú, nee Mungú i baraawós.
62004017	Adoorihe sla'aari kana gan'aás baraarene, as kahhoó' bál Deelór Sakwasleemaaro a da'ayumiitanaaká. Asma adoodá' inós i dirii'i, an adór atén ti diriiaan baraá yaamuukae.
62004018	Baraá sla'aariro dae i káhh. Ala sla'aarír ganaa' dae gan hingés. Asma dae i sakwasleemár koón. Heé daér koóm, baraá sla'aariro aa ganaiiká.
62004019	Atén Mungú un sla'aán, asma inós atén tina slaá' geerí ale.
62004020	Hee bir kaahi, “Mungú án u slaá',” ala hhiyaawós gu slaiiká, inós a lamusmo. Asma hee bar hhiyaawós kudá' i ga/ay gwa harslaaqaát sla'atiro, Mungú oo aa ariiká gu aslayká sla'atiro.
62004021	Inós tina adoorír hara'ayín gídaabá, “Heé Mungú gu slaá', gár kuwa hariím a hhiyaawós gun slaa' sleeme.”
62005001	Umuúqo heé adoorí gaa haratlintii' gídaabá, Yesu a Kristo, heewí kwa laqwaál nee Mungú. Heé baabuú na/aay gu slaá', na/aydá' baabá aa laqwaál gu slaa' sleeme.
62005002	Adoorihe na/'aá Mungú adór kir sla'aan a tsaahhaán, bar Mungú u sla'aán, nee dabeerós bara eeharaán.
62005003	Asma dabeerós bar eeharaharaán, tí gár i laqaaqaan a gídaabá, atén Mungú u sla'aán. Slám bur sla'aán, dabeerós eeharto ka gawideká.
62005004	Heé taa laqwaál nee Mungú, yaamu gir baa/. Mungú bura haratlintiaán, haratlintaaoorén tí an gár yaamu gir baa/.
62005005	Heé yaamu gir baá/ a heemá, aqo har kudá' aa haratlintí'iíke gídaabá, Yesu a Garmoó Mungú.
62005006	Yesu Kristo an kwí naa hardah ar ma'aay nee tseere. Naa hardihiiká ar ma'aay kilooín, ala nina hardáh ar ma'aay nee tseere. Qeeru an kudá' gu lamabu'uúm, asma Qeeru a looeema.
62005007	Asma awa ngu lamabu'uumá' a tám [gawaá dooriwo, a Baabá, nee Axweesani, nee Qeeruú hhoohhoó', ala kuká' tám a wak.
62005008	Awa tám i dayá' baraá yaamuuwo, awa ngu lamabu'uumá']. Qeeru, nee ma'aay, nee tseere. Kuká' tamaawo lamabu'ungw'ín a wák.
62005009	Atén lamabu'úngw muu u ya/aa/amaán, ala lamabu'úngw Mungú ku ak úr. Lamabu'úngw Mungú a kwí oo Garmaawós nguwa lamabu'un.
62005010	Heé Garmoó Mungú gwa haratlintii', lamabu'uungwí gu kón baraawose. Heé Mungú gwa haratlintii'iiká, a Mungú guna lamusmo tleéhh, asma lamabu'uungwí Mungú Garmaawós nguwa lamabu'ún, gwa haratlintii'iiká.
62005011	Lamabu'uungw an kwí, Mungú slafíngw alhhe'eesay wásl nguna haniís. Slafiingwí naa haniís i baraá Garmaawós i dirii'.
62005012	Heé Garmoó Mungú gwa haratlintii', slafiingwí gu kón, oo Garmoó Mungú gwa haratlinti'iiká, slafiingwí gu konká.
62005013	Kaangwí nguna kuungá' i gooiím, asma kawa xua' adór slafíngw alhhe'eesay wásl kur koonda', kuungaádá' Garmoó Mungú ugwa haratlintie'.
62005014	Adoorihe a haraxu'utír koomaán dirose gídaabá bar ugwa firiimaán ar adór inós i slai, ti axaas.
62005015	Atén bara xuaán gídaabá ti axamiis, daqaní umuúqo gár kuwa firiimana, a xuaán gídaabá aga slawaán.
62005016	Hee bar hhiyaawós gwa ár, i tlakweemaá tlehhiit, ala a tlakweemaá gwa'arár kooma'aaká, ngu aleefirin, nee Mungú gu slafíngw i haniis. Ala firoorí a har dír mukdá' tlakweemaá gwa'ara nga tleehhi'iiká. Tlakweemaá gwa'arár koomá' i dayá'. Aníng a kaahaaká ngu aleefirin as tlakweemaaká'.
62005017	Umuúqo gár ganaa'aaká a tlakweema, ala tlakweemaá gwa'arár kooma'aaká i dayá'.
62005018	Atén a xuaán gídaabá heé taa laqwaál nee Mungú i tlakweemaá tlehhiitiiká, ala inós ku harmagagaahh nee Garmoó Mungú, tam Neetlaangw gu kwatiitiiká.
62005019	A xuaán gídaabá atén a múk Mungú, ala yaamu sleémeero kudá' tlaákw gin baliit.
62005020	Garmoó Mungú adór nira hardáh, atén a xuaán, nee inós fuquraangw ngwa haniís oo inósuuduú Mungú ló' kuwa xuaan. Nee atén a baraá inósuuduú ló' i diriiaán, as tawa baraá Garmaawós Yesu Kristo. Kwí an Mungú ló' nee slafíngw alhhe'eesay wásl.
62005021	Laqwalór ninakw, munguaá lamto ti harmagahhe'.
63001001	Anínguú Aako barwaárí ngina amoorók i gooiím, kiíng, aáyo, kiídá' taa tsawaár, nee amór na/'iiwók, kudá' naa slaá' ar baraá looeema. Heé nu slaá' a aníng kilooeeneeká, tam awa hatlá' sleémeero kudá' looeema ngi xuá' sleeme nu slaiyá'.
63001002	Asma looeemaaká' baraatén i diriiá', slám alhhe'eesay'ín i kaahh, aqo nee atén an alhotaatimaán.
63001003	Mungú Baabá nee Garmaawós Yesu Kristo atén ti tsuuqi, nee ti gurtlay, nee ti waydí haniisi ar baraá looeema nee sla'aari.
63001004	Ana qwalaá/ ló'wa ale asma na/'iiwók bahh'ale i baraá looeemaá i dirii'iyá', adoodá' Baabá tira hara'ayín.
63001005	Aáyo, daxta i firiím, a gídaabaheeká in hara'ayár /abén i haniís, aqo tidá' ta qaroó koomaan iimír iimu/úngw wa ale, tidá' kah gídaabá ti sla'asla'ané'.
63001006	Sla'aari a tí, “Ta hootaán ar adoodá' Mungú tira hara'ayín. Tí an tidá' tinda hara'ayín, adoodá' kara axasé' qaroó alé iimír iimu/uungo gídaabá, ‘Hooté' baraá sla'aarír wa ale.’ ”
63001007	Al/aymuusér yaariir asma naa ti'ít baraá yaamuuwo, ar kah, Yesu Kristo a slaqwa tleehhiitiiká. Kwí an kuduú al/aymusmo, nee Wakusmoó Kristo.
63001008	Kuungá' ti harmagahhe', gadiyérhúng tidá' taa tlehhé' bu'utuuwós miwa qwaár, as kahhoó' kuungá' bu'utuudá' hariím kuwa adá wa sleera'.
63001009	Heé baraá intsaahhasár Kristó wa kumiitaaká, ala iri harwaaraáhh, heé adoorí Mungú baraawose i kaahh. Ala heé baraá intsaahhatisár Kristó wa kumaamiít, kwí Baabá gu kón nee Garmaawo.
63001010	Hee birna amorhúng káy, inós bar intsaahhastí ngi amorhúng i huwahuwiiká, mu dahi'isaara', nee mu taaqweesara' sleeme.
63001011	Asma heé gu taaqweemiís, a kudá' tlehhemi'iiwós kudá' tlakw gi tlehhiít.
63001012	Muruú yaariír oo ni ooár wa slaa' i deer, ala nguwa gawaá barwár i gooiim ar wiíno u sla'aaká. Gár ni slaa' a nin amorhúng i hardáh, nuri i axweés ar afa, asma qwal/amaayeerén iwa bo/.
63001013	Na/'aá hho'oorók tidá' taa tsawaár i intsihhiimisyá'.
64001001	Anínguú aako, barwaárí ngina amoorók i gooiím, sla'aarusmooeé' Gáyo. Aníng kuúng un slaá' ar baraá looeema.
64001002	Sla'aarusmooeé', án kuúng un aleefiriiriím as adór hhoo' kawa ar hot, nee slaqwtók masók ka hhoo', adoodá' muunuúwók kur hhoó'.
64001003	Aníng ana ló'wa qwalaá/, asma hhaeekaari niwa hardihiyé', iidíguuwók nguri lamabu'uné' diirene adór kuúng looeema kira ót, nee adoodá' kuúng tar hot baraá looeemá wa ale.
64001004	Qwal/amaayér ur ar tí ga baa/ i káhh, tí naa axaás ar gídaabá na/'iieé' i baraá looeema.
64001005	Sla'aarusmooeé', kuúng tu iialoó' baraá umuú gadiyér taa tlehhi as hhae, tam as hhaeedá' dahaayeero sleeme.
64001006	Inooín hhooeemaawók kina alki/iít dír múk Kríshaanáy. Xa, inooín alee/iiseek, adór hariím dír geerá Munguhe, as iwa kumiitiya' baraá aaii'ine. Daqaní adór hhoo' aga tléhh.
64001007	Asma inooín tindina tláy as Yesu, nee gár taa sláy i káhh amór múk xoordaá hatlae.
64001008	Gár atén tiwa hariím a múk adór kwí un ilaohiimaán, as gadiyér'ín tidár looeema aga haratlaa/aán.
64001009	Kángw naa gooiím amór múk Kríshaanáy i deer, ala Diotrefe, kudá' uroó slaá' dir'ine, inós atén taa aleeya/aniká.
64001010	Aníng bir na hardáh, kaangós kudá' aa tleéhh ngu dirhúng i alki/iít, adór inós axweesanoó tlákw oo dakti'iima ngura daanduurén i aaín. Slám a har tiheeká, asma inós hhae gina sií' ilaooharo, tam mukdá' gi ilaoohár wa slaá' guna ilaá/ sleeme, guri paraátl dír múk Kríshaanayhe.
64001011	Sla'aarúsmo, tlehhma'aá tlakw mi eeharaar, awa hho' na eehareek. Heé tlehhma'aá hho' gi tlehhiít a heé Mungú. Ala heé tlehhma'aá tlakw gi tlehhiít, Mungú gwa ariiká.
64001012	Demetrio ku lamabu'úngw hhoó' i kah nee muu sleémeero. Tam looeemaá kilá' sleeme ngu lamabu'uná'. Ala atén sleeme un lamabu'uumaán, nee kuúng a xú' adór gár atén ta kaahaan tar ar ló'.
64001013	Muruú yaariír oo ni kuúng i ooár wa slaa' i deer geeraawo. Ala ngu ooaaká ar nguwa gooiim ar wiíno nee kalaámu.
64001014	Asma baraá deeloorí tseewe aníng ni hardahamuú slaá' amoorók i alé, daqaní a afér ar axweesaán.
64001015	Wayduú Mungú masók i dirók. Mulqeerén i kuúng intsihhiimís. Mulqeerén intsihhiiseek, umuú heewo ar umuuwós.
65001001	Ánuú Yuda a lawaalmoó Yesu Kristo nee slám a hhiyoó Yakobo. Aníng barwaárí ngina gooiím dír mukdá' taa ateét nee Mungú, kudá' taa slaá' nee Mungú Baabá, nee kiri amohhe'eemiís as Yesu Kristo.
65001002	Gurtleemu nee wayda nee sla'aari masók kingi dook dirhunge.
65001003	Sla'aaruúse, aníng iidíguú ba/ama nguwa dirhúng i gooiim una ló'wa slaá'. Nee ba/amarí a toorén atén sleémeero. Ala aníng ana tsaáhh gídaabá gár hariím gooiro a kuungá' nun gurbuú'. Gurbu'ungw'eé' a kwí gídaabá kuungá' haratlintaao sageeslaqwaak, tidá' Mungú aa saayín amór mukós sagaáwa wák wa ale.
65001004	Asma muu i deer oo aa qawti dah. Mukwí kuna sakwasleemarí i gooín iimír aáng wa ale. Inooín a múk Mungú da'ayuumitaaká, slám a múk tsuuqaá Mungú harneét ar hotángw tlákw. Nee inooín kudá' úr oo kilós, Aakoorén Yesu Kristo, ngu sa tlaankiyá'.
65001005	Iidíguuwí ngun inslawtisár wa slaá' dirhúng i alé, ala tam ugwa geerí xui'i gídaabá, Aako mukós guna ba/amís baraá yaamaá Misrír wa ale, aluuwo mukdá' inós gwa haratlintii'iiká guri qwaareés.
65001006	Nee malayke sleeme tidá' taa uráy i haniís, uray'ín kudá' taa sláy kwaa gaár i xuiiká, ala didár hotaín wa hariim kari geexáy. Gawaá adoorihe Mungú gari tseék baraá giwti ar tseegamór alhhe'eesay wasl, as kiwa sakwasleemuuti bál deelór sakwasleemár ure.
65001007	Múk gixsár Sodoma nee Gomora inslawaak sleeme, nee múk gixsadaá hatlá' awa bihheedá' i tsewen. Inooín sleeme adoodár malaykeedá' kana tleéhh, tsaatu'uuma kana eehaár, ilatleerír tlakw baraá slaqooine ina baaliín, tam tsaatu'uumadár tlakw ar irangeét kana tlehhiít. Mukwí kwaa sakwasleemuút as tawa slaqsaay tleehhiti dír múk hatlae, kiwa slahhe'eemisi baraá asltá alhhe'eesoó koomaaká.
65001008	Tam mukwí naa tla/angwhúng i dah sleeme aqo adoodá'. Inooín baraá tlataín awa tawooro slaqooín kin slasla/areemiis, tan siaasii' kiwa baliiti nee Mungú, nee kudá' xirfayen awa gawaá doori kin /ooslislín.
65001009	Ala tam Mikaeli, malaykamoodá' úr, qoomár tiwa tlaampa'aasiyé' nee Neetlaangw daanduú slaqwtá Musá wa ale, aa qiitliiká sleeme nguwa /ooslin, aqo ina oó', “Aako kuúng u iigahhaati.”
65001010	Ala mukwí muruudá' ta tsatsahhanká kun /ooslislín. Nee muruudá' slaqo oo iimír iimu/uungw ta tsatsahhan, kudá' makaá fuqurángw kooma'aaká sleeme i tsatsahhana', mukwí slaqooín gin hhitiitín ar muruudá'.
65001011	Mukwí a tsaxwa sakwaasleemar'ín ngiwa wa /akuuti. Asma inooín loohír Kaini kana eehaár. Tari /eét baraá dakuúsadár Balaamu, as tawa bu'utú slai, inooín tari qwaár baraá dee/aanuú adór kuduú Kora.
65001012	A múk hhitár huwahuúw baraá dinku'uumarhúng tidár muruú /aymár sla'aariro. Tan al /ayín nee kuungá' ar mure wasle. Inooín kilooín tin xuiyá'. Inooín a adór hunkoó tar hii'imiiti nee fur'a, ala i tluwoó konká. Slám inooín a adór xaa'aá mamaá kooma'aaká qoomár hariímár mamaá xaaiwo, kudá' taa dee/aruú al tuú/ nee niri kahiyé' niri slupuutiyé'.
65001013	Inooín a adór gwaanduú tlawi, kudá' ila/aaro ta aleeslayká, mureewasler'ín ka geehhoo' adór sloorór gwaanduú baraá tlawi. Inooín a adór tsatse/uú tawó qwaqwadiím, kudá' dir'ín taa amohhe'eés ay alhhe'eesay wásl baraá ma/ami.
65001014	Nee Henoko a heé faanqw alaá Adamuwo. Inós aari gana oó' daanduú mukwihe iwa kaahi, “Qaytsité', Aako naa hardáh nee malaykeerós ar hhohho' ar kumér kúm.
65001015	Inós nina hardáh as sakwasleema ngiwa tleehhi gawaá daanduú muu sleémeero. Mukdá' sleémeero oo Mungú gwa ilaiwa/iiká guri doohhimiis, as gawaá daanduú tlehhemi'ii'ín kudá' sleémeero awa qwanaay taa tlehhiít, kudá' Mungú kuwa ilaiwawa/iiká. Kiri malé doohhimiis as gawaá daanduú axweesanaydá' xaraásl sleémeero awa tlakuuseedá' Mungú ilaiwawa/aaká aa kát daanduuwós i alé.”
65001016	Mukwí a múk tawó qununuú/ nee oo naeetuús. Nee laatí inooín a múk ilatleerir'ín eeharahaár. Mukwí axweesanoó daara/aangw gun ar axwees, nee bartakaaro tin sla'atimisiyá' dír múk urén as slaasláw kawa dir'ín wa slay.
65001017	Ala kuungá' sla'aaruúse, inslawaak /ayma'aá taa káh aáng nee Ya/abuusér Aakoorén Yesu Kristo.
65001018	Inooín tana oó', “Qoomár alhhe'eesaywo waniquuse i deerút awa ilatleerir'ín tidár qwanaay ngi eeharahará'.”
65001019	Mukwí an múk wakaarír huwahuúw. Inooín muruú ta eeharahari a muruú baraaká' yaamu kilós, muruú qeeru ku eeharahariiká.
65001020	Ala kuungá' sla'aaruuser'eé', ti kwa/ase' baraá haratlintaaorhúng tidá' hhoohhooe, nee tawa firiiriinda' baraá /uuruú Qeeruú hhoohhooe.
65001021	Kuungá' kumiité' baraá sla'aarír Munguhe, nee slafíngw alhhe'eesay wásl kuwa daamaaraanda', kudá' Aako Yesu Kristo ni haniisi ar gurtleemuuwós.
65001022	Múk xurér koóm baraá muner'ine, gurtlatlaawaak.
65001023	Awa hatlá' ba/amisaak ar kiwa baraá asltá wa dafimita'. Bahh'alé i dayá' awa ta gurtlatleera', ala ar dae. Tam inqwaruuín aahhaak kudá' taa slasla/aareés nee ilatleerír slaqwa.
65001024	-
65001025	Mungú kilós, inós a Ba/amusmoorén ar baraá Yesu Kristo Aakoorén. Inós kuungá' nu aleesláy nuwa de'en as dukuutsmo munduwa tuú', slám nuri sihhitis dír geerá xirfuuwós tawa múk xaslxaansli wásl, nee tawa múk baraá qwal/uú úr. Inós xirif a kós, nee uraay, nee aleesleemu, nee /uuru, iimír iimu/uungo ay hamí, tam ay alhhe'eesay wasle. Amin.
66001001	Gaarí a gár Mungú aa geehhoeés dír Yesu Kristo, as Yesu Kristo muruudá' hardáh ar gaanslaay nguwa laqan dír sagadiyuuseerós i alé. Kristo malaykamoowós guri ya/aáw amór sagadiyusmoowós Yohana, as muruuwí nguwa dirós i laqan.
66001002	Nee Yohana muruudá' sleémeero aa ár guri alki/iít. Inós axweesantá Mungú gari lamabu'ún, nee lamabu'úngw Yesu Kristo sleeme.
66001003	Heé amohhoó' a kudá' axweesantá aaru'uumarí ga soomuús. Nee múk amohhoó' a kudá' ga axamiís nee gari oh tidá' taa baraaká' i gooín. Asma qooma aa naká/.
66001004	Ánuú Yohana muruuwí una gooiím dír múk Kríshaanáy oo baraá gixsadaá faanqw awa baraá yaamaá Asia. Mungú kuungá' nu tsuuqi nee nu waydí haniisi. Inós an kudá' dáw, nee kudá' daadáw nee kudá' hardáh. Nee slám gurtleemu nee wayda amór i dahhi a amór qeeruudá' faanqw, kudá' dír geerá kitaangós oo aleesleemuú i dirií',
66001005	nee amór Yesu Kristo. Inós an lamabu'usmoodá' inkihhimuúa koóm, nee slám inós an heé geera oo naa waaslee/ baraá múk aa qaátl wa ale. Nee slám inós a waawutmoó waawitá sleémeero baraá yaamuuwo. Inós atén tin slaa', nee tina gweér baraá lawaali'iimár tlakweemaá wa ale ar tseereerós.
66001006	Inós atén tina waawuti'iimár i sláy, tiri geeraharuusér saaliingw tleéhh, as atén Mungú, Baabuúwós, kuwa sagadiyuusaan. Xirif nee aleesleemu i dirós ay alhhe'eesay wasle. Amin.
66001007	Qaytsiít, inós ni hardah ar baraá hunkáy. Umuúqo heewo guri ar ar ila', tam mukdá' inós gwa mutin sleeme guri ar. Nee muu sleémeero oo baraaká' yaamu iri /aa/amín ar gurhaami as inós. Eeít, adoorí an adoodá' tleehharuut. Amin.
66001008	Aakoó Mungú i kaahi gídaabá, “Aníng an Alfa nee Omega, aníng an iimu/uungw nee alhhe'eesaay.” Aníng an kudá' dáw, kudá' daadáw, nee kudá' hardáh, kuduú Aleesleemusmoó mura' sleémeero.
66001009	Aníng a Yohana, hhiyaahúng, kudá' aa al dinku'uus nee kuungá' baraá slahha'amaayeero, nee baraá Waawuti'iima, nee baraá qiqtliingw baraá Yesuwo. Qoomarkaaro aníng ana hardáh baraá yaamaá kaahaar awa tla/ángw tlawi, awa ta babay Patmo. Gár nisa didá' i hardáh a axweesantá Mungú ana alki/iít nee Yesu una lamabu'uúm.
66001010	Bál Deelór Aakoowo Qeeru aníng ina i hardáh, afór ur ngiri axaás ar axwees aluueé' wa ale. Afoorí a adór afór tarumbeéta.
66001011	Afoorí ina beér, “Gár kuúng ta aan gooiimeek baraá kitaábuú i alé, nee daqaní kay ya/áp amór múk Kríshaanáy oo baraá gixsadaá faanqw, gídaabá amór kuduú Efeso, nee Smirna, nee Pergamo, nee Tiatira, nee Sardi, nee Filadelfia, nee Laodikia.”
66001012	Aníng niri warqáw as afoodá' amor'eé' i axwees ngiwa ar. Nee qoomár niwa warqáw, kiteeraá faanqw awa tsa'asoó koomá' ina ár, awa taa tleéhh ar miisli.
66001013	Nee baraá tla/ángw kiteeridá' tsa'asoó kooma'a, heeko una ár oo adór slaqsoó garmoó hee. Hiiyoó naa dahaás aa hardáh ay baraá ya'a', nee tla/aangós gwa tseék ar himú miisli.
66001014	Se'éngw sagós ku /awák adór se'éngw bee/aangw oo ló'wa /awák, nee adór tlaa/aá tluwaay. Nee ilaawós i gwa/aatiyá' adór tsángw asltá wa ale.
66001015	Nee ya'aawós a adór muqslír tlaxo ur, ar taa hamaatla hhe'eés ló'wa ale ar baraá asla. Nee afoorós a adór ma'aá yaariir awa wa/amiimá' baraá wa/ángw i alé.
66001016	Nee baraá dakós oo doó /iyayhe i tsatse/uú faánqw kón, nee paángár afa xaraasl badu tsaraawo i baraá afkós wa ti'iimít. Slám gitsee/aawós i gwa/aatiyá' adór tsee/amaá wa ale qoomár tsee/amá bira siirií/.
66001017	Aníng qoomár nguwa ár, niri huú' dír ya'aawós i alé adór heé aa gwaa'. Dakós oo doó /iyáy nguri qaás gawaaeé' i alé, iri oó', “Ma da'ayuumitaar. Aníng a kudá' oo geera nee kudá' oo alhhe'eesaay,
66001018	kudá' slaáf. Aníng geeraawo aga gwaá', nee qaytsiít hamí a slaáf ay alhhe'eesay wasle. Nee slám aníng gweermo a koóm ar gwa'ara nee ar didár múk aa qaatlb.
66001019	Gawaá adoorihe, muruudá' kuúng taa aán gooiimeek, kudá' dáw nee tam kudá' sangw hardáh sleeme.
66001020	Lu/aaroó tsatse/uudá' faanqw, kudá' kuúng taa aán baraá dakw'eé' oo doó /iyáy, nee oo kiteeridá' faanqw awa miisli awa tsa'asoó koomá', gídaabárós a tí, tsatse/uudá' faanqw a malaykér múk Kríshaanáyduú baraá gixsadaá faanqw. Nee kiteeridá' faanqw awa tsa'asoó koomá' a múk Kríshaanáyduú baraá gixsadaá faanqw.”
66002001	“Gooiimeek amór malaykamooduú múk Kríshaanáy oo baraá Efesór i dirií', “ ‘Axweesantí dír i dahh an dír kudá' tsatse/uú faanqw gwa oh ar dakós oo doó /iyáy, kudá' hi'iimiít baraá tla/ángw kiteeridá' faanqw awa miisli awa tsa'asoó koomá'.
66002002	Aníng iidíguú tlehhemi'iiwók u xuú', nee daawitimeerók nee qiqtliingók. Nee slám a xuú' gídaabá múk tlákw sa qiqtliingo u aleesleeraaká. Slám mukdá' ugwa iiát, kudá' káh gídaabá, inooín a ya/abuuse, ala laatí a ya/abuuseerooká, kiri tsáhh gídaabá a lamuuse.
66002003	Slám kuúng ana qiqtliín nee slahha'amaayér yaariir ana slaasleér as aníng, slám aga slaaqatiká.’
66002004	Ala aníng axweesantaka a koóm daanduuwoge gídaabá, ‘Kuúng sla'aarirók tidár geera aga meér.’
66002005	Gawaá adoorihe, inslaweek didá' kuúng tawa hú', hhu'u'uúm, nee tlehhemi'iiwók kudá' geera ta tlehhahhit ki tléhh. Ala adoorí barnaxes aga tlehhiká, aníng niqo hardáh amoorók, nee aníng daqaní kitaangók kudá' tsa'astá koóm u hingeés dirós tidá' i dirii'i, bar kuúng aga hhu'u'uundiiká.
66002006	Ala kuúng gár hhoo' diroge a tí gídaabá, kuúng tlehhema'aá múk Nikolai iga áhh. Aníng sleeme tlehhemi'ii'ín iga aáhh.”
66002007	“Heé iaá koóm, axweesantí ngi axaasi, tí Qeeru i kaahi dír múk Kríshaanáy, “ ‘Heedaádá' arba/ati ga sláw, aníng u ya/aámár i haniís ar mamaác xa'anooduú slafiingw ngiwa /ayi, kudá' baraá asalmoó Mungú i dirií'.’ ”
66002008	“Gooiimeek amór malaykamooduú múk Kríshaanáy oo baraá Smirnár i dirií', “ ‘Axweesantí dír i dahh a dír kuduú geera nee oo alhhe'eesaay. Inós geeraawo ina gwaá' ala iri slaáf.
66002009	Aníng slahha'amaayeerók a xuú', nee liitlakweerók. Ala kuúng a daqaarmo. Nee slám a xuú' /ooslislíngw mukdá' káh, atén a múk Yahudi, ala laatí a inooineeká, ala inooín laatí a múk Neetlángw eeharahaár.
66002010	Slahha'amaayeedá' kuúng ta sleer ma da'ayuutaar. Ga/aaweek, Neetlaangw kuungá' bahh'alé nu tsegiit baraá doó tseegamo, as tunduwa iiari. Nee kuungá' slahha'amu u sleerá' deelo mibaangw. Kuúng masók a inkihhimuúd koón tam ay gwa'ara, daqaní aníng slamángw slafiingw ngu haniís.’ ”
66002011	“Heedaádá' iaá koóm axweesantí ngi axaasi, tí Qeeru i kaahi dír múk Kríshaanáy, “ ‘Heé arba/ati ga sláw, inós ku slahhe'eesiiká nee gwa'araadár tsár.’ ”
66002012	“Gooiimeek amór malaykamooduú múk Kríshaanáy oo baraá Pergámó i dirií', “ ‘Axweesantí dír i dahh a dír kudá' paángadá' afa xaraasl badu tsaraawo ga koóm.
66002013	Kuúng dír ta hot aníng a xuú'. Kuúng dír ta hot a didár kitángw aleesleemu oo Neetlaangw. Ala án kuúng iga sa tlankká, slám ana kumamít aníng iwa haratlinti' tam qoomár de'emaá Antipa tawa lamabu'usmooeé', slám a lamabu'usmooeé' oo inkihhimuú koóm. Inós kuna gaás baraá tla/angwhúng i alé, didár Neetlangw i hooti.
66002014	Ala aníng axweesanoó niiná u koóm daanduuwoge. Kuúng mukko u koón diroge, oo intsaahhatimisuú Balaamu gu eeharahaár. Inós an kudá' Balaki gwa intsaahhatimis adór múk Israeli ngur al/ayi, as masók inooín fu'unaydá' kiwa /ayi, kudá' taa ilahhooár wa hanimiís dír munguaá murslaaqat, nee slám tawa fuqusi.
66002015	Nee slám malé alé kuúng mukko u koón oo intsaahhatimisuú múk Nikolai gu eeharahaár.
66002016	Gawaá adoorihe, hhu'u'uúm. Nee bar hhu'u'uundaaká, aníng ni hardáh amoorók, nee aníng niri slaáqw nee inooín ar paangár gawaá afkueé' daahh.’ ”
66002017	“Heé iaá koóm, axweesantí ngi axaasi, tí Qeeru i kaahi dír múk Kríshaanáy, “ ‘Heedaádá' arba/ati ga sláw, aníng maánadá' taa luú/, tidá' gawaá dooraá daahh, a haniís. Nee tlaa/anoó /awaák nguri haniís. Nee gawaá daanduú tlaa/anoodae umuú /abén kwaa gooín, oo ta baloó tsaahhiiká nee hee, aqo har heedaádá' gu sláw.’ ”
66002018	“Gooiimeek amór malaykamooduú múk Kríshaanáy oo baraá Tiatírár i dirií', “ ‘Axweesantí dír i dahh a dír Garmoó Mungú, kudá' ilaawós gwa/aatá' adór tsángw asla, nee ya'aawós a adór muqslír tlaxo ur, tidá' ló'wa gwa/aat.
66002019	Aníng tlehhemi'iiwók i xuú', nee sla'aarirók, nee haratlintaaoorók, nee gadiyeérók nee qiqtliingók. Nee slám a xuú' gídaabá tlehhemi'iiwók kudá' alhhe'eesaay ki ak yaariir ta kudá' geeraawo.
66002020	Ala aníng axweesantaka a koóm daanduuwoge gídaabá. /Ameenidá' ta babay Yesebeli a aleeya/a/aán. Inós ti babeer a aaruso'o, nee sagadiyuuser'eé' gari intsaahhatimís nee gari qwaarés as tawa fuqusi, nee fu'unaydá' kiwa /ayi awa taa ilahhooár wa haniís dír munguaá murslaaqat.
66002021	Aníng pa/aangw una haniís dirós i alé as iwa hhu'u'uun. Ala fuqtós tidá' ga sla'aká nguwa hhu'u'uun.
66002022	Qaytsiít, aníng inós a qaatiís ar tiqti, nee mukdá' nee inós alfuquusá' u slahha'amkwaá yaariír i haniís, inooín barnaxes ta hhu'u'unká nee tlehhema'aá /ameenidá' birkaa mayká.
66002023	Nee aníng na/'iiwós i faák tsu/utaaro. Nee múk Kríshaanáy sleémeero gari xuu' gídaabá aníng an kudá' munér muu ga tsee/ariím nee inslawaywo. Nee aníng umuúqo heewo baraahunge un buú' ar adoodá' inós wa hariím as tlehhemi'iiwós kudá' aa tlehhiít.’ ”
66002024	“ ‘Ala kuungaásingá' aga mete' dír Tiatira, kuungá' intsaahhatimisuuwí tlákw ugwa eehadi'iiká. Kuungá' muruudá' ugwa xui'iiká, kudá' inooín tawa kaahi a lu/aaroó muruú Neetlaangw. Án kuungá' nu baw gídaabá án huuwár hatlá' ngi qaasaaká daandeemoohúng i aleeró.
66002025	Ala a tisíng ta koonda' na ooha hhe'eesaak ay dír án ni hardah.
66002026	Heedaádá' arba/ati gaa slay, nee adoodá' aníng ni slaa' gari tlehhahhiit ay alhhe'eesaay, aníng heewí u waawutmoó wa qaás daanduú múk xoorduwo.
66002027	Nee inós múk xoordu guri sawaawuti'ii'ín ar hhartá muqsli, nee guri parhhamiis adór qaambeesamá wa ale. Asma tam aníng waawuti'iimarí ana sláw dír Baabuúeé' wa ale.
66002028	Nee slám aníng tsatsee/idár matlatle a dirós i haniís.’ ”
66002029	“Heé iaá koóm, axweesantí ngi axaasi, tí Qeeru i kaahi dír múk Kríshaanáy.”
66003001	“Gooiimeek amór malaykamooduú múk Kríshaanáy oo baraá Sardír i dirií', “ ‘Axweesantí dír i dahh a dír kudá' qeereemadá' faanqw oo Mungú gu koóm, nee tsatse/uudá' faanqw. Aníng iidíguú tlehhemi'iiwók u xuú'. Kuúng tuwa xui a sláf, ala laatí kuúng aga gwá'.
66003002	Gawaá adoorihe, daarkiít. Slafingwdá' niiná oo aa meet baraawoge /uuruú i qaaseek dír ira faakiiká. Asma aníng tlehhemi'iiwók iga ár i ganaaiiaaká dír geerá Mungúeene.
66003003	Gawaá adoorihe axweesantadá' adór kara ilaót nee adór kara axamís inslaweek, nee ka ót, ta hhu'u'uún. Ala kuúng bar aga dal'iká, aníng ni hardáh amoorók i aleeró adór fisusmo, ala qoomaadá' aníng ni hardah kuúng a xu'uká.
66003004	Ala kuúng múk niiná u koón baraá Sardiro, oo tlabaaín gaa slasla/areemisiiká. Inooín ta al hi'iimiit nee aníng, tlabaaín awa /awak kaa dahaás, asma inooín i hariná'.
66003005	Heedaádá' arba/ati gaa slay, inós ku tlabaá awák i dahaas, nee umuuwós u baloó fiitsaaká baraá kitaábuuduú slafiingo. Nee slám aníng umuuwós un ya/aám dír geerá Baabuúeene nee dír geerá malaykeerós gídaabá inós an kwe'eé'.’ ”
66003006	“Heé iaá koóm, axweesantí ngi axaasi, tí Qeeru i kaahi dír múk Kríshaanáy.”
66003007	“Gooiimeek amór malaykamooduú múk Kríshaanáy oo baraá Filadelfiár i dirií', “ ‘Axweesantí dír i dahh a dír kudá' Hhoohhoó', kudá' looeemaá axweés, kudá' gweermór Daudi ga koóm. Inós afkuú do' bar ngwa gweér, heé tseegaro gu aleesláw i kaahh. Nee inós bar ngwa tseék, heé gweermooro gu aleesláw i kaahh.
66003008	Aníng iidíguú tlehhemi'iiwók u xuú'. Qaytsiít, aníng afkuú do' oo taa gweér ngwa qaás dír geeraawók i alé, ala heé tseegamooro gu aleesláw i kaahh. Aníng a xuú' gídaabá /uuruú niiná u koón, nee slám kuúng axweesante'eé' aga ót, nee aníng iga si'iká.
66003009	Ga/aaweek, mukko i deer oo Neetlángw eeharahaár. Inooín ta kaahi atén a múk Yahudi, ala laatí a loeká, ala inooín a lamuuse. Aníng mukwí ngu /uurutís as iwa amoorók i hardahi, nee iwa tumbarara'aati dír geeraawók i alé, as inooín ngiwa tsaahhiya' gídaabá aníng kuúng u slaá'.
66003010	Kuúng axweesante'eé' tidá' daanduú qiqtliingw aga ót. Gawaá adoorihe aníng kuúng u xuúm qoomaadár iiara'aduuwo, tidá' hardah baraá yaamu sleémeerowo, as muu sleémeero oo baraaká' yaamu kuwa iiari.
66003011	Aníng ni hardáh ar gaanslaay. Tidá' ta koon ooha hhe'eeseek, as hee slamaangók munguwa hayóh.
66003012	Heedaádá' arba/ati gaa slay, aníng inós un uhumoó Doó Mungúeé' tleéhh, nee baraadaádae iri ti'iitiiká baloó ale. Nee gawaawose aníng umuú Mungúeé' un gooiím, nee umuú gixsár Mungúeé', Yerusalemudá' /aben, tidá' awdiit gawaá dooriiwo amór Mungúeé' wa ale. Nee slám aníng umuueé' kudá' /abén u gooiím.’ ”
66003013	“Heé iaá koóm axweesantí ngi axaasi, tidá' Qeeru i kaahi dír múk Kríshaanáy.”
66003014	“Gooiimeek amór malaykamooduú múk Kríshaanáy oo baraá Laodikiár i dirií', “ ‘Axweesantí dír i dahh a dír kudá' ta babay Amin. Inós an lamabu'usmooduú inkihhimuúe koóm nee oo looeemaá axweés. Inós an iimu/úngw muruudá' sleémeero Mungú aa tleéhh.
66003015	Aníng iidíguú tlehhemi'iiwók u xuú', adór kuúng tur tsatsa'aareeká nee slám adór tar da/a/aandaaká. Geeraawo alók a tsiní kuúng barnaxes tun tsatsa'areema hhe'eés, laqaá barnaxes an da/a/aán.
66003016	Ala daxta kuúng hám a tawó matláxw. Kuúng tu tsatsa'aareeká, nee slám a da/a/aandaaká. Gawaá adoorihe aníng kuúng u waá/ gawaá afkwe'eene.
66003017	Kuúng a kat, “Aníng a daqaarmo. Án tina kilooeé' daqaaritiís, slám gár iwa /aaruur i káhh.” Ala laatí kuúng a xu'uká gídaabá kuúng a liitlakusmo, kuúng a heé gurtleemuú slaá', nee a narkutmo, nee heé taampa, nee slám a /aankwets.
66003018	Gawaá adoorihe gár kuúng uwa hariím a adoorí an tléhh, Miislidá' taa hamaátl ar baraá asla dir'eé' tiwa tlaxw, as kuúng tawa daqaarmo tleehhit, nee tlabaadá' /awak kiwa tlaxw, nee kiwa dahas, as /aankwetsuuwók kudá' murér koóm mukuwa ara'ár. Nee slám maasáy na tlaxweek, ilaawók kiri slík, as kuúng tawa xumis.
66003019	Mukdá' sleémeero aníng ni slaa' un iigahhamiít nee un muúx. Gawaá adoorihe kuúng ilakaaharu tleehheek, hhu'u'uúm.
66003020	Ga/aaweek, aníng a sihhimiít afkuú dó' wa ale, a ateetiím. Hee barnaxes afor'eé' gaa axaás, nee afkuú do' guri gweér, aníng a dáh amoorós, aníng niri al/ayiím nee inós, nee inós iri al/ayín dinkwa nee aníng.
66003021	Heedaádá' arba/ati gaa slay, aníng inós u iwiitiís dinkwa nee aníng baraá kitangw'eé' kuduú aleesleemu, adoodá' aníng arba/ati ngira sláw, niri iwiít dinkwa nee Baabuúeé' baraá kitaangós kuduú aleesleemu.’ ”
66003022	“Heé iaá koóm, axweesantí ngi axaasi, tidá' Qeeru i kaahi dír múk Kríshaanáy.”
66004001	Alaá muruuwí sleémeerowo aníng niri malé qaytsiít, nee ga/aaweek, afkuú doó taa gweér una ár gawaá dooriiwo. Nee afoodá' aa axwes nee aníng qoomaadár geeraawo, tidár adór tarumbeéta, aníng iri beér, “Amoorí tsa/amang, nee muruudá' hardahamuuwo aluuwo hariím, aníng ngu laqaám amoorók i alé.”
66004002	Qoomaadár kilae Qeeru aníng iri i hardáh. Nee gawaá dooriiwo Kitángw aleesleemu kwaa qaás, nee heé wák naxés aa iwiít gawaá kitangwdá' i aleeró.
66004003	Nee heedaádá' aa iwiit, inós bura ga/eér, i miirii/ adór tlaa/edá' tlaxo ur ta babay yaspi nee akiki. Nee ga/alér tluwaay kitangwduú aleesleemu gwa harwét, kalaywós a adór tlaa/anoodá' ta babay sumaridi.
66004004	Kitangwduú aleesleemu kiteeraá mibeeri tsár nee tsiyáhh awa hatlá' awa aleesleemu nguna harweeriyé'. Nee gawaá kiteeridá' mibeeri tsár nee tsiyáhh bariisér mibeeri tsár nee tsiyáhh i gawaadá' wa iwiiwít. Inooín tlabaá /awak ngaa dahamiisiyé', nee gawaá sager'ine gár naa dahaasiyé' a slam'eeraá miisli.
66004005	Nee gawaá kitangwduú aleesleemuwo gár ti'imiit a mankari nee xuuraai nee kududuhaay. Nee dír geerá kitangwduú aleesleemuwo tsa'asoó faanqw i dír geeraadá' wa oh. Tsa'asaywí a Qeeruú faanqw oo Mungú.
66004006	Nee dír geerá kitangwduú aleesleemuwo tlawi i deer ar slaqás adór looa, nee ar xumiis adór looár wa ale. Nee baraá tla/ángw kitángw aleesleemuwo nee bihhe sleémeero ar kitangwdae muruú slaáf oo tsiyáhh i deer. Muruuwí aa haáts ilaawo amór geera nee amór aluuwo.
66004007	Nee baraá muruudá' slafa gár geera a adór diraangw. Nee gár tsár a adór awu, nee gár tám i gitse/aá koón adór heé wa ale. Nee gár tsiyáhh a adór gwareesír gawtí tlatlaw.
66004008	Nee muruuwí slaáf tsiyahhaawo umuúqo gaaro hhampe'eeraá lahhoó' gi koón. Nee hhampe'eeriká' kaa harweér nee ila', nee tam baraá guruú hhampe'eeriwo. Muruuwí i daa' xweera nee tlaatla/aangw, ta hungu/uumisiiká sleeme. Gár ta daai a tí, “Aakoó Mungú Aleesleemusmo inós ku hhoohhoó', ku hhoohhoó', ku hhoohhoó'. Inós an kudá' daadáw, nee an kudá' dáw, nee kudá' sangw hardáh sleeme.”
66004009	Muruuwí slaáf xirif nee ilaiwa/ame nee sluufaay kun hanmiis dír kudá' gawaá kitángw aleesleemuú i dirií', kudá' slaáf ay alhhe'eesay wasle.
66004010	Qoomár inooín barta adoorí tlehhiit, umuúqo daqto bariiseedá' mibeeri tsár nee tsiyáhh in tumbarara'amítf dír geerá kudá' gawaá kitángw aleesleemuú i dirií'. Inooín kudá' slaáf ay alhhe'eesay wasle kun sluufimiis. Nee inooín slam'eeri'ín kin kwakwaahh dír geerá kitangwduú aleesleemu, ta kaahi,
66004011	“Kuúng Aakoorén nee Mungúrén, kuúng a hariín xirif kuwa ilaot, nee ilaiwa/ame nee aleesleemu. Asma kuúng mura' sleémeero una tléhh. Nee mura' sleémeero ina deeruút nee kuna tleéhh as sla'aarirók.”
66005001	Aluuwo kitaábu una ár. I baraá dákw doó /iyáy oo kudá' aa iwiit gawaá kitangwduú aleesleemu. Kitaábuudá' i gooír kón baraá guruuwo nee gawaá daanduuwo sleeme. Nee slám kitaábuuwí kwaa tseék ar kufúlaay faanqw.
66005002	Malaykamoó aleesleemuú koóm nguri ár. Inós ina axweés ar afór ur, iri oó', “Heé hariím a heemá kitaábuuwí nguwa gweeri nee kufúlaywose?”
66005003	Ala hee i kaahh gawaá dooriiwo, laqaá tam baraá yaamuuwo, laqaá baraá guruú yaamuuwo oo kitaábuudá' gwa aleeslay gweeraro, laqaá tam nguwa i qaytsiiti.
66005004	Aníng niri /aa/amiím ar gurhaami as adoodá' heé taa ár iwa kahhi, oo hariím kitaábuudá' gweeraro laqaá nguwa i qaytsiiti.
66005005	Nee heé wák baraá bariiseedae aníng ina báy, “Ma /aa/amiimaar. Qaytsiít, Dirángw tlahhoó Yuda i deer, oo hhay Daudi. Inós arba/ati gaa sláy. Gawaá adoorihe inós i harín kitaábu nguwa gweeri nee tam kufúlaywós kudá' faanqw sleeme.”
66005006	Hamtidae Deelmoó bee/i una ár aa sihiít dír tla/ángw kitangwduú aleesleemuú i alé, nee tla/ángw muruudá' slaáf oo tsiyáhh, nee tla/ángw bariiseedá' mibeeri tsár nee tsiyáhh. Deelmooduú bee/i bura ga/eér, inós a adór deelmoó taa gaás. Inós xareemaá faanqw gi kón, nee ilaá faanqw. Ilaadá' faanqw a Qeeruú faanqw oo Mungú, kudá' taa ya/aáw baraá yaamu sleémeero.
66005007	Deelmooduú bee/i niri hardáh, kitaábu guri taataáhh gawaá dákw doó /iyáy wa ale oo kudá' aa iwiit gawaá kitangwduú aleesleemu.
66005008	Qoomár kitaábuudá' nguwa taataáhh, muruudá' tsiyáhh oo slaáf nee bariiseedá' mibeeri tsár nee tsiyáhh tari tumbarara'aát dír geerá Deelmoó bee/i. Umuúqo heewo baraine i marímbár úr kón, nee slooqa'aá miisli awa muruú xarángw tsuú' koomá' oo ta da/a/an ilahhooár wa ale. Muruuwí xarángw tsuú' koóm an firór múk hhohhó' oo Mungú.
66005009	Inooín daa'ángw /abén ngun daaiyá', gídaabá, “Kuúng a hariín kitaábu kuwa taatahh nee kufúlaywós kuwa gwet, asma kuúng tuna gaás, nee muu una tláxw dír Mungú i alé ar tseereerók, múk umuúqo tlahhaywo nee umuúqo tsifriro, nee umuúqo mar'eefo nee umuúqo xoorooro.
66005010	Kuúng inooín kiri waawuti'iimár i sleér, nee kiri geeraharuusér saaliingw tléhh as Mungúrén kuwa sagadiyuusi. Nee inooín yaamu ngiwa sa waawuti'ii'ina'.”
66005011	Aníng niri qaytsiít, afór malaykér yaariir ana axaás. Malaykeedá' kitangwduú aleesleemu gwa harwét, nee muruuduú tsiyáhh oo slaáf, nee bariiseedá'. Nee faaror'ín a kumér kúm.
66005012	Inooín tari daá' ar afór ur ta kaahi, “Deelmoó bee/i, kudá' taa gaás, inós i harín aleesleemu nguwa slay, nee daqaari'iima, nee sagaalooa, nee /uuru, nee xirif, nee ilaiwa/ame nee tsuuqa.”
66005013	Aluuwo aníng afór mura' sleémeero kudá' taa tleéhh ana axaás, kuduú gawaá doori nee kuduú baraá yaamu, nee tam kuduú baraá guruú yaamu, nee kuduú baraá tlawi sleeme. Muruuwí sleémeero aníng una axamiís tawa daai, ta kaahi, “Kudá' aa iwiit gawaá kitangwduú aleesleemu, nee Deelmoó bee/i, inooín tsuuqa a kooín, nee xirif, nee ilaiwa/ame nee aleesleemu ay alhhe'eesay wasle.”
66005014	Nee muruudá' tsiyáhh oo slaáf iri oó', “Amin.” Nee bariisee iri tumbarara'át, iri sluufimís.
66006001	Aluudae Deelmoó bee/i nguri ár qoomár inós kufúlidár geera ngiwa gweér baraá kufúlaydá' faanqwe. Nee gár wák baraá muruudá' tsiyáhh oo slafa ana axaás i axwés ar afór adór kududuhaay, i kat, “Qwaláng.”
66006002	Aníng niri qaytsiít, faraásír /awaak ana ár. Heé faraásidá' gaa i tsa/an i ga/alér kón. Nee inós kuri slamángw i haniís. Iri ti'iít ar baali, nee iri baalír áy.
66006003	Nee Deelmoó bee/i kufúlidár tsár ngiwa gweér, aníng afór gár tsár baraá muruudá' tsiyáhh oo slafa ana axaás, i kat, “Qwaláng.”
66006004	Faraásír hatlá' ar daa/aat adór asltá wa ale niri ti'ít. Nee heé faraásirí gaa i tsa/an kuri aleesleemuú i haniís oo wayda nguwa hingeesi baraá yaamuuwo, as muu tiwa kilooín tsu/i. Nee paángár ur kari inós i haniís.
66006005	Nee Deelmoó bee/i kufúlidár tám ngiwa gweér, aníng afór gár tám baraá muruuduú tsiyáhh oo slafa ngiri axaás, i kat, “Qwaláng.” Niri qaytsiít, faraásír boo/ ngiri ár. Heé faraásirí gaa i tsa/an xooslmoó qoomeemes gu kón baraá dakose.
66006006	Afoo ngiri axaás sleeme, ar baraá tla/ángw muruudá' tsiyáhh oo slaáf daahh. Afoorí i kat, “Angaáno oo har qoomoó slooqomoó wák, tlaxoorós a slaqwér tlaatla/ángw wák. Balángw shayíri oo har qoomoó slooqa'á tám, tlaxoorós a slaqwér tlaatla/ángw wák. Ala di/i nee difaái ma hhitiimaar.”
66006007	Deelmoó bee/i kufúlidár tsiyáhh ngiwa gweér, aníng afór gár tsiyáhh baraá muruudá' tsiyáhh oo slafa ngiri axaás, i kat, “Qwaláng.”
66006008	Aníng niri qaytsiít, faraásír hatlá' ngiri ár ar bahbahay. Heé faraásirí gaa i tsa/an umuuwós a Gwa'ara, nee didár múk aa qaatlg nee inós tina al koomakoné'. Inooín kiri aleesleemuú i haniís baraá yaamuuwo daanduú barakár wák ar baraá baduudá' tsiyahhawo, as muu kuwa tsu/i ar paánga, nee ar giyeét nee ar pu/i, nee ar makaá xaraaslá' awa baraaká' yaamu.
66006009	Nee Deelmoó bee/i kufúlidár kooán ngiwa gweér, aníng qeeruú muu una ár baraá guruú meésár ilahhooa. Mukwí an kudá' taa tsuú/ as axweesantá Mungú nee as lamabu'ungw'ín kudá' taa lamabu'ún.
66006010	Inooín tari tseeamín ar afór ur ta kaahi, “Aáko, kuúsíng hhoohhoó' nee oo looeemaá axweés, kuúng ta daamaraaraan ay xaylá? Kuúng sakwasleema ka tlehh a xaylá, as tseereerén kawa li/áy bu' dír mukdá' baraá yaamuú wa hoota?”
66006011	Umuúqo heewo baraaine kuri hiyoó tleér i haniís oo /awaák. Kiri báy, “Kuungá' iwiiwité', deelór niiná kilós i káhh, ay dír faarór sagadiyuusér adór kuungá' nee ar hhaeehúng i bo/, kudá' ta tsu/i adoodá' kuungá' tundura tsuú/.”
66006012	Nee aníng Deelmoó bee/i nguri ár qoomár inós kufúlidár lahhoó' ngiwa gweér. Kunseelír ur niri hardát, looa iri boo/eér adór guniár taa tleéhh ar se'eengw, slahhaangw sleémeero iri tseere tleehhiít.
66006013	Tsatse/ iri paáhh yaamí alé adoodár na/'aá /aantsí awa naa hamaari'iiká kir pahhamaamisi qoomár bar ka diingiís nee bambaór yaariir.
66006014	Doori niri quutliyé' adór slambaree/i kar waageqaaqay. Nee umuúqo tloomaro kari loohatís dirós tidá' i dir'a. Nee slám umuúqo yaamaá kaahaare awa baraá tla/ángw tlawtí diriia'a kiri loohatís sleeme.
66006015	Qoomaadae waawitú baraaká' yaamu nee múk urén, nee geeraharuusér slaqwara, nee múk daqaare, nee múk aleesleemuú koóm, nee umuúqo heewo, oo lawaalmo nee oo lawaalmoowooká, sleémeero tari nahhaát baraá mar'i, nee baraá gur'ér tla/u ar baraá tlom'í dirii'.
66006016	Inooín tari tseé' ar afór ur, dír tlom'i nee dír tla/u, ta kaahi, “Atén ti harahue', atén ti lu/e', dír geerá gitsee/aá kudá' aa iwiiti gawaá kitangwduú aleesleemu, nee dír Deelmoó bee/iro.
66006017	Asma Deeloodá' ur naa hardát ar Mungú nee Deelmoó bee/i sakwasleema kawa tleehhi, nee heé sihhiít bál deeloodae a heemá?”
66007001	Alaá tihe aníng malaykér tsiyáhh ngiri ár aa sihhít bihhe tsiyáhh ar yaamu. Inooín fur'adá' tsiyáhh ar yaamu kan ila/án, as fur'adá' miwa fukukueeliín baraá yaamuú i alé, laqaá tam gawaá daanduú tlawi, nee laqaá tam gawaá umuúqo xa'anoowo.
66007002	Nee malaykamoó hatlá' nguri malé ár oo tsa/a/ám amoodá' looa niwa tsiirarihh. Inós i layár kón ar Mungú slaáf. Inós malaykeedá' tsiyáhh gari i tseé' ar afór ur, tidá' aleesleemu gwa sleer yaamu ngiwa hhitiin nee tlawi.
66007003	Malaykamoodá' iri oó', “Yaamu mi kwatiitara', laqaá tlawi, laqaá tam xaai, ay dír laya ngay hhe'eesaan qaasaro gawaá gitsee/ér sagadiyuusér Mungúrén.”
66007004	Mukdá' taa layár i qamín aníng faaror'ín ana axamiís. Faaror'ín a múk kume tsiiruú wák nee mibeeraá tsiyáhh nee tsiyáhh oo taa layár i qamín baraá tlahhi'iidá' múk Israeliwo.
66007005	Múk tlahhoó Yuda kume mibá nee tsár oo taa layár i qamín. Oo tlahhoó Reubeni kume mibá nee tsár. Oo tlahhoó Gadi kume mibá nee tsár.
66007006	Oo tlahhoó Asheri kume mibá nee tsár. Oo tlahhoó Naftali kume mibá nee tsár. Oo tlahhoó Manase kume mibá nee tsár.
66007007	Oo tlahhoó Simeoni kume mibá nee tsár. Oo tlahhoó Lawi kume mibá nee tsár. Oo tlahhoó Isakari kume mibá nee tsár.
66007008	Oo tlahhoó Sabuloni kume mibá nee tsár. Oo tlahhoó Yosefu kume mibá nee tsár. Oo tlahhoó Benyamini kume mibá nee tsár oo taa layár i qamín.
66007009	Alaá tihe aníng niri qaytsiít, boo/oó yaariír ló'wa ale nguri ár, oo hee faarooro i baloó aleeslayká. Mukwí dír i dahhi a baraá umuúqo xoorooro nee umuúqo tlahhaywo nee umuúqo mar'afto nee umuúqo tsifriro. Taa sihiít dír geerá kitangwduú aleesleemu, nee dír geerá Deelmooduú bee/i, kaa tsiitiís ar tlabaá /awak, nee slám i haleemaá slaanslár koná' gawaá dabaaine.
66007010	Inooín tari tseeamín ar afór ur, ta kaahi, “Ba/ama amór i dahh a amór Mungúrén kudá' aa iwiit gawaá kitangwduú aleesleemu, nee amór Deelmoó bee/i.”
66007011	Nee malayke sleémeero taa sihhiít umuúqo bihhiwo, kitangwduú aleesleemu gwa harwét, nee bariiseedá' nee muruudá' tsiyáhh oo slaáf sleeme kaa harweér. Malayke iri tumbarara'át dír geerá kitangwduú aleesleemu, Mungú guri xirfayeemís,
66007012	iri kát, “Amin. Mungú an kudá' tsuuqaá koóm, nee xirif nee sagaalooa nee sluufaay, nee ilaiwa/ame nee aleesleemu nee /uuru ay alhhe'eesay wasle. Amin.”
66007013	Aakoó wák baraá bariiseedae aníng iri yaahaás, “Ahaá, mukwí taa tsiitiís ar tlabaá /awak a ín heemá? Nee inooín amór i dahhiya' a amá?”
66007014	Aníng nguri báw, “Aáko, kuúng i xú'.” Iri báy, “Mukwí amór i dahhi a baraá slahha'amaayeedá' ur. Nee inooín inqwaruuín kuna hhuúnts nee kuri /awakeemiís ar tseerér Deelmoó bee/i.
66007015	Gawaá adoorihe inooín i geerá kitángw aleesleemuú i dirii'iyá' oo Mungú. Nee inooín i Mungú sagadiyuusiyá' baraá do'ós wa aleeró tlaatla/aangw nee xweeraawo. Nee kudaádá' aa iwiit gawaá kitangwduú aleesleemu, heémarós ga hhaaf gawaaín wa aleeró.
66007016	Inooín qwari ku baloó ariiká, nee slám ta waxiitiiká, slám tsee/amá gi baloó slayká, laqaá tam siiree/ír gi baloó slaw i káhh.
66007017	Asma Deelmoó bee/i kwí tla/ángw kitángw aleesleemuú i dirií', inós inooín gi de'én, giri geeraharahaar didár kutltá ma'aá slafíngw koomá' i dirii'. Nee Mungú hhirhheeri'ín sleémeero gi fiits baraá ilaaine.”
66008001	Deelmoó bee/i kufúlidár faanqw ngiwa gweér, tari xasliít gawaá dooriiwo har qoomár niinawe.
66008002	Aníng malaykeedá' faanqw, tidá' sihhimiit geerá Mungú wa ale ngiri ár. Malaykeedá' kari tarumbeétár faánqw i haniís.
66008003	Malaykamoó hatlá' niri hardáh iri sihiít dír geerá meésár ilahhooa. Inós xooslmoó miisli gu kón oo muruudá' xarángw tsuú' koóm ku i da/a/an ilahhooár wa ale. Muruudá' xarángw tsuú' koóm oo yaariír kuri inós i haniís, as nguwa haragaasi dinkwa nee firór múk hhohhó' oo Mungú gawaá meésár ilahhooa, tidár miisli. Meésaarí dír i diri' a dír geerá kitángw aleesleemu.
66008004	Nee quuír muruudá' xaraangw tsuú' iri tsa/aán dír geerá Mungú dinkwa nee firór múk hhohhó' oo Mungú. Quuirí dír i dahh a dír dákw malaykamo.
66008005	Nee malaykamo xooslmoodá' ilahhooa ka i da/a/an guri taataáhh, guri dalaá/ aslto, tidá' gawaá meésár ilahhooár i dirii'. Xooslmoodá' guri kwaáhh gawaá yaamuú i alé. Qoomaadár kilae kududuhaay niri hardáh, nee afoo nee mankari nee kunseeli.
66008006	Nee malaykeedá' faanqw, tidá' tarumbeétár faanqw ga koom, inooín tiri amohhe'eesiyé' as tarumbeéta kawa ufaahhi.
66008007	Malaykamoó geera tarumbeéta gari ufaáhh. Tluwoó tlaa/e iri tluúw, nee asltá taa aleedoók nee tseere, muruuwí kuri kwaáhh baraá yaamuú i alé. Bartaka wák baraá baduudá' tame awa yaamu asla gari /ák. Bartá wák ar xaai sleeme asla gari /ák, baraá baduudá' tame awa xaai. Nee gitsór naa/ sleémeero asla gari /ák sleeme.
66008008	Malaykamoó tsár tarumbeéta gari ufaáhh. Gár adór tloomár ur ar asltá wa oh kari kwaáhh baraá tlawi. Bartá wák baraá baduudá' tám awa tlawi iri tseere tleehhít.
66008009	Muruudá' slaáf oo baraá tlawi daqtá wák iri qátl baraá daqooroó tame. Nee miringeedá'h baraá tlawtá wa hi'iimiit daqtá wák kari hhitín baraá daqooroó tame.
66008010	Malaykamoó tám tarumbeéta gari ufaáhh. Tsatsee/ír ur niri hú' gawaá doorí wa ale. Tsatsee/idá' i ót adór tsaa'astá wa ale. Tsatsee/idá' iri hú' gawaá yaudá' baraaká' yaamu. Ala a yau sleémeerowooká. A yaaér wák baraá umuúqo yaudá' tame. Nee slám iri hú' gawaá kutloó ma'aay.
66008011	Umuú tsatsee/idá' ku babay “Qarqaraay.” Nee bartá wák baraá baduudá' tame awa ma'aay iri qarqarút. Múk yaariír iri qaátl as ma'aydá' asma adoodá' ma'aydá' kiwa qarqareés.
66008012	Malaykamoó tsiyáhh tarumbeéta gari ufaáhh. Bartá wák baraá baduudá' tám awa tsee/amahe kari óh, iri gíp, nee awa slahhaangw nee awa tsatse/ sleeme. Gwa/atamaayér tlaatla/aangw bartá wák iri /aaruúr baraá baduudá' tame. Nee gwa/atamaayér xweera sleeme iri adoodár /aaruúr.
66008013	Aníng gwareesi ngiri ár ar tlatlaw ar baraá tla/ángw doorír alé, ngiri axaás i tseeamiín ar afór ur, i kat, “Múk baraá yaamuú wa hoót, a tsaxwa sakwasleemar'ín ngiwa wa /akuuti, qoomár malaykeedá' tám ar aa met tarumbeétar'ín binga ufáhh. Asma malaykeedá' taa amohhe'és kawa ufaahhi.”
66009001	Malaykamoó kooán tarumbeéta gari ufaáhh. Aníng tsatsee/ír naa gawaá doorí wa /et ngiri ár, iri hú' gawaá daanduú yaamu. Tsatsee/irí gweermór bohongwdá' aa tsarere'eet gari sleér.
66009002	Tsatsee/irí bohongwdá' nguwa gwét, quui niri baraá bohongwdá' wa ti'ít adór quuír baraá bohóngw asltá ur. Tsee/amá nee doori kiri giwís nee quuír baraá bohongwdá' daahh.
66009003	Ingigi niri ti'ít baraá quuidá' wa ale, iri hardát gawaá yaamí alé. Ingigidá' kari aleesleemuú i haniís oo adór aleesleemuudá' oo xeeraawe i koon, baraaká' yaamuuwo.
66009004	Kiri báy gídaabá, “Gitsór yaamu ma hhitiimara', laqaá umuúqo gár naa/a, laqaá tam umuúqo xa'anoowo, ala a mukdá' layár Mungú ga koomaaká gawaá gitsee/er'ine.”
66009005	Ingigidá' kari hara'ayár i haniís gídaabá mukdá' munguwa tsú/, ala ngu slahhe'eemis har qoomár slahheeraá kooane. Slahhe'eemisuuín kudá' a adór slahhe'eemisuú xeeraangw, hee bunga kiíhh.
66009006	Qoomaadae muu gwa'ara ga leeleehh, ala ka baloó ariiká. Nee inooín ka ilatleeruus tawa qatli, ala gwa'ara gi ilagóp.
66009007	Tlehhemuú ingigirí a adór faraásír taa amohhe'eés slaqwarár wa ale. Gawaá sager'ine gár i kona' a gár adór slamángw miisli. Nee gitsee/er'ín a adór gitsee/ér muu.
66009008	Se'engw'ín a adór se'éngw /ameena. Nee sihhinaaín a adór sihhinaá diraangw.
66009009	Gaambór'ín ar da/eewa a adór gaambór muqsli. Nee afór hhampe'eeri'ín a adór afór gaarduudá' faraási i uuruxuna' bir slaqwarár ayá'.
66009010	Nee inooín hhayser'ín i laqeelaá koón adór tidár xiiraawe. Nee /uureemooín awa muu ngur slahhe'eemisiya' slahheeraá kooane i gawaá hhayser'ín.
66009011	Nee inooín i waawutmoó koná'. Waawutmoowí a malaykamoó bohongwdá' aa tsarere'eet. Umuuwós tsifrír Ebraniaro a Abadoni, nee tsifrír Grikiro a Apolioni, gídaabárós a Hhitirusmo.
66009012	Slahha'amuú geera aa waaraáhh. Ga/aawaak, slahha'amuú tsár aa meét, i lawee'.
66009013	Malaykamoó lahhoó' tarumbeéta gari ufaáhh. Afór wák ngiri axaás. Afoorí amór i dahh a amór xareemaadá' tsiyáhh awa gawaá meésadár ilahhooa, tidár miisli, ar geerá Mungú i dirii'.
66009014	Afoorí malaykamooduú lahhoó', kudá' tarumbeétár koóm, guri beér, “Malaykeedá' tsiyáhh gweereek, tidá' taa tseék dír yaaeedá' ur ta babay Frati.”
66009015	Malaykeerí kana amohhe'eés as qoomaadá' nee baaladá' nee slahhangwdá' nee kurkudá'. Malaykeerí tsiyáhh kari gweér as gídaabá daqtá wák ar muu ngiwa tsu/ baraá daqoorayduú tám oo múk baraaká' yaamu.
66009016	Askaáridá' aa tsa/aan gawaá faras i alé, faaror'ín a kume mibeeri tsár sagaáwa kume mibaangw. Aníng faaror'ín ana axaás.
66009017	Baraá iigu'utueene faras nee mukdá' aa gawaadá' i tsa/an una ár. Mukdá' gawaá farás i dirií' gaambuín awa da/eewe ki da/aten adór asltá wa ale, slám ki qurbo/, nee slám ki qurtsee/atayen. Sagér farásuudá' a adór sagér direeri, nee baraá afer'ine gár ti'imiit a asla nee quui nee asltá xaraasl ar kiberiti.
66009018	Daqtá wák kana tsuú/ ar muxtaarí tám baraá daqooraydá' tame oo múk baraaká' yaamu. Kuna tsuú/ ar asla nee ar quui nee ar asltá xaraasl ar kiberiti. Muruuwí nina ti'imiít baraá afér farsuú wa ale.
66009019	Asma /uuruú farsuuwí i baraá afer'ín nee baraá hhayser'ín. Hhayser'ín a adór dayshe, i sagér koón. Nee inooín i slahhe'eemisiyá' ar hhayser'ín.
66009020	Nee múk aa meet, oo taa tsu/iiká ar muxtaarí, gadiyeédár dabaaín kaa hhu'u'unká, neetlaame kaa mayká xirfayeemisuwo. Nee slám munguaá murslaaqat kaa mayká haratlintaaooro, kudá' taa tleéhh ar miisli nee ar lapiyá nee ar muqsla nee ar tlaa/e nee xaai. Mungi'iiká' i xumisiiaaká nee i axamisiiaaká, slám i hii'imitiiaaká.
66009021	Mukwí tsu/utar'ín sleeme gaa hhu'u'uniká, nee da/ari'ín kudá', nee tsaatu'uumar'ín nee fiisor'ín sleeme.
66010001	Malaykamoó hatlá' nguri ár oo aleesleemuú koóm, i awdiit gawaá doorí wa ale, kwaa tsiitiís ar hunkáy. Nee gár gawaá sagós i dirii' a ga/alér tluwaay. Slám gitsee/awós a adór tsee/amá. Nee ya'aawós a adór uheemaá asla.
66010002	Baraá dakose gár i kon a kitaábuú niiná oo taa gweér. Yaaeerós ar doó /iyáy gari qaás daanduú tlawi. Nee yaaér doó basáy gari qaás gawaá daanduú yaamu.
66010003	Malaykamoowí iri tseé' ar afór ur adór aahhór diraangw. Nee qoomár iwa tseé' kududuhoó faanqw iri axweés.
66010004	Qoomár kududuhoó faanqw iwa hhe'eés axweesanto, aníng ana slaá' /aymi'iidá' ngiwa gooiim. Afoo niri hardát ar gawaá dooraá daahh, iri beér, “Aymi'iisíng taa axweés nee kududuhoó faanqw kufúlír tseegeek ki lú/, mi gooiimaar.”
66010005	Malaykamoodá' naa ár, kudá' aa sihhimiit daanduú tlawtá wa ale, nee daanduú yaamu, inós dakós oo doó /iyáy guri gawtí tleés gawaá doori.
66010006	Inós lo'o gari huúw ar Mungú kudá' slaáf tam ay alhhe'eesay wasle. Inós an kudá' doori gaa tleehh, nee muruudá' oo baraadá' i dirií'. Slám yaamu gina tleéhh, nee muruudá' baraadá' i dirií'. Nee tlawi gana tleéhh, nee muruudá' baraadá' i dirií' sleeme. Malaykamoodá' lo'o ngiwa huúw, iri oó', “Daxta qooma aa fák.
66010007	Ala bál afór malaykamooduú faanqw bar kaa axaás, qoomár tarumbeétarós barnga ufaáhh, qoomaadá' an qoomár muruudá' Mungú aa slaá' kudá taa luú/ kuwa boo/eesi, adoodá' inós ngira alki/iít dír sagadiyuuseerós tidár aaruuse.”
66010008	Afoodá' aníng naa axaás gawaá doorí wa ale, iri amor'eé' axwés malé alé iri beér, “Tláw, kitaábuudá' niiná oo taa gweér taataahheek oo dákw malaykamoó i dirií', malaykamoodá' aa sihiit daanduú tlawtí alé nee daanduú yaamu.”
66010009	Malaykamoodá' nguri daqáw nguri báw, “Kitaábuusíng niiná haniisang.” Aníng iri báy, “Taataahheek, ku /ák. Inós i qarqaar baraá guruuwoge, ala baraá afkoge i nuqunuuq adór danú wa ale.”
66010010	Kitaábuudá' niiná nguri taataáhh gawaá dákw malaykamoodá' wa ale, nguri /aáy. Ala gawaá afkueene i nuqunuuq adór danú wa ale. /Aymaaro nguwa hhe'eés, iri qarqaruút baraá guruueene.
66010011	Aluudae aníng tiri báy, “Gár kuúng uwa hariím a aaru'uuma an malé dúx daanduú múk yaarire, nee daanduú xoordaá yaarire nee slám daanduú tsifrír yaarire nee waawitú yaarire.”
66011001	Hhartá daai kingiri aníng i haniís, aníng tiri báy, “Tláw, Doó Mungú qoomeeseek, nee meésaadár ilahhooa, nee múk baraadá' wa sluufimiís ku fát.
66011002	Ala afeenidá' tsee/aá Doó Mungú i dirii' maweek, ma qoomeesaar. Asma afeenidá' kaa múk xoorduú i haniís. Nee inooín gixsár Mungú ka adarah ar ya'aaín slahheeri mibeeri tsiyáhh nee tsár.
66011003	Nee aníng lamabu'uuser'eé' ar tsár a ya/aámár i haniís. Inooín tari aarirín deelo kumuú wák nee tsiire tsár nee mibeeri lahhoó'. Inooín kaa tsiitiís ar gunyadu.”
66011004	Lamabu'uuseerí tsár a xaaiidá' ta babay miseitúni, kudá' tsár. Nee slám a tsaa'asaydá' tsár, kudá' sihhimiít dír geerá aakoó yaamuú wa ale.
66011005	Nee hee bingi slahhe'eemisuú wa slaa', asla in baraá afer'ín wa ti'imít, nee wakuuser'ín tidá' gari /ák. Gawaá adoorihe, hee bingi slahhe'eemisuú wa slaa', inós kun gaas ar adoorí.
66011006	Lamabu'uuseerí i hara'ayár koón ar doori ngiwa tsek, as tluwaay miwa tluúw qoomaadár aaru'uumar'ine. Nee slám i hara'ayár koná' ar ma'aay kiwa tseere tleehhi nee yaamu ngiwa muxiya' ar umuúqo muxtaaro ar qoomaadá' inooín ta slai.
66011007	Ala inooín lamabu'ungw'ín bar ngwa hhe'eesiyé', Makito'oodá' baraá bohóngw aa tsarere'eét daahh, iri sláqw nee inooín, nee inooín giri bá/ nee gay tsú/.
66011008	Nee tu'uín kiri geexáy baraá loohidár gixsár ur. Gixsadá' baraá qeeruuwo umuuwós ta babay Sodoma nee Misri. Nee slám gixsarí an tidá' Aakooín kwa i kikií' gawaá msalaábár i alé.
66011009	Gawaá deelór tám nee tlaqto muu tu'uká' kiri didá' wa ara'ar. Mukwí amór i dahhi a baraá umuúqo mar'afto nee tlahhaywo nee tsifriro nee xooro. Nee mukwí ta ya/anká tu'uín kiwa fooli.
66011010	Nee múk baraá yaamuú wa hoót i qwalalaa/ nee iri baraa/ as inooín, nee tiri kilooín ilahhooár i hanmisiyá'. Asma aaruuseerí tsár mukdá' baraá yaamuú wa hoót guna slahhe'eemís.
66011011	Deeloorí tám nee tlaqi iwa waaráhh, qeeruú slafíngw koóm oo amór Mungú daáhh tu'udá' giri i dáh. Inooín tari sihhiít ar ya'aaín. Nee mukdá' xumiís daér yaariir guri eér.
66011012	Aluuwo aaruuseedá' tsár afór ur kari axaás ar gawaá dooraá daahh, giri beér, “Tsa/amaré' ay amoorí.” Tari tsa/án gawaá doorí aleeró baraá hunkáy. Nee wakuuser'ín tidá' giri ga/eér.
66011013	Qoomaadár kilae kunseeli niri hardát, bartá wák ar gixsa iri hú', baraá baduudá' mibaango awa gixsa. Múk kumér faanqw kuri tsuú/ nee kunseelidá'. Nee múk aa meet dae guri eér, Mungú doori kuri xirfayeemiís.
66011014	Slahha'amuú tsár aa waaraáhh. Ga/aaweek, slahha'amuú tám i lawee' ar gaanslaay.
66011015	Malaykamoó faanqw tarumbeéta gari ufaáhh. Afór yaariir ar uren iri ilawáts gawaá doorí wa ale, iri ó', “Waawuti'iimár baraá yaamu daxta ar Aakoorén nee Kristowós. Nee inós a waawutmo ay alhhe'eesay wasle.”
66011016	Nee bariiseedá' mibeeri tsár nee tsiyáhh, tidá' dír geerá Mungú wa iwiiwiit baraá kiteeraá aleesleemuuwo, tari tumbarara'amiít dír geerá Mungú i alé, Mungú kuri sluufimiís,
66011017	tari ooín, “Atén kuúng u sluufimiisaán, Aakoó Mungú Alesleemusmoó mura' sleémeero. Kuúng a kudá' dáw nee kudá' daadáw iimír aange sleeme. Asma kuúng aleesleemuuwók kudá' úr ugwa ót nee aga waawuti'iín.
66011018	Múk xoordu ina buúhh. Ala xarasleemaawók naa hardahiyé'. Nee slám qooma naa hardát ar múk aa qaatl kuwa sakwasleemuuti. Nee slám qooma naa hardát ar sagadiyuuseerók kawa slaqwe'ín i haniisi, sagadiyuuseerók tidár aaruuse, nee mukók kudá' hhohhó', tam mukdá' sleémeero oo kuúng u ilaiwawaá/, barnaxes a múk ninákw laqaá barnaxes a múk urén. Nee slám qooma naa hardát ar mukdá' yaamu gi hhititiím kuwa hhitin.”
66011019	Aluuwo Doó Mungú, kudá' gawaá doorí dirií' kuri gweér, nee sandakmooduú alqadór Mungú iri geehhoúy baraá do'ós wa ale. Mankari iri werere'eliín, afoo kari axaás, xuuraai iri xuurú', kwarara/a iri kwarará/, nee tluwoó yaariír oo tlaa/e iri tluúw.
66012001	Layár ur iri geehhouúr gawaá doorí wa ale. Layaarí a /ameenír taa tsiitiís ar tsee/amá, nee slahhaangw i baraá tsa/a'aá ya'aawós i dirii'. Nee gár gawaá sagós a slamángw tsatse/uú mibá nee tsár.
66012002	/Ameenirí inós a tsiiháy, i /aa/amiín asma asltá xwayla nee as slahha'amaayér xwayla.
66012003	Layár hatlá' iri geehhouúr gawaá doorí wa ale. Layaarí a dayshimoó yangaariír oo daa/aát. Dayshimoowí sagér i kon a faanqw nee xareemi a mibaangw. Nee gawaá sageerose gár i kon a slam'aá faanqw.
66012004	Hhaysaá dayshimoowí tsatse/uú gawaá doori nguna duuruxuné' nguri kwakwaahhiyé' gawaá yaamí alé. Tsatse/uú taa duuruxún a bartá wák baraá baduudá' tám awa tsatse/uú doori sleémeerowo. Dayshimoodá' iri sihhiít dír geerá /ameenidá' xwaylár slaa', as na/aywós nguwa gu/i qoomár inós bar na/aay ngwa sangw xwayluúr.
66012005	/Ameenidá' na/oó garma guri laqwál. Na/aywí an kudá' xoordu sleémeero gi de'eém ar hhartá muqsli. Na/aywós kurir tláy hamtidár kilae ay amór Mungú, ay amór kitaangós kuduú aleesleemu.
66012006	/Ameenidá' iri góp ay baraá xanxaay. Amoodae dirós kaa amohhe'eés nee Mungú as kawa amoodá' wa /aymiisi deelo kumuú wák nee tsiire tsár nee mibeeraá lahhoó'.
66012007	Gawaá dooriiwo slaqwara niri ti'ít. Mikaeli nee malaykeerós tari slaáqw as dayshimoodá' úr kuwa baali. Dayshimoodá' úr dinkwa nee malaykeerós tari slaáqw sleeme nee inooín.
66012008	Ala dayshimoodá' nee malaykeerós taa baalinká, pa/angw'ín iri qwaár gawaá dooriiwo.
66012009	Dayshimoodá' úr kunguri kwakwaáhh, dayshimooduú aáng, kudá' ta babay Ibilisi nee Netlaangw. Inós an kudá' muu sleémeero gi al/agagiím. Kunguri kwaáh baraá yaamu. Malaykeerós sleeme kingiri kwaáh dinkwa nee inós.
66012010	Aníng afór ur ngiri axaás gawaá doorí i alé, i kat, “Iimír hamí ba/ama nee /uuru nee waawuti'iima a ar Mungúrén, nee aleesleemu a oo Kristowós. Asma sakwasleemusmooduú hhaeerén kwaa yaamí kwaáhh, kudá' inooín gi sakwasleemaamuút dír geerá Mungúrene tlaatla/aangw nee xweeraawo.
66012011	Inooín sakwasleemusmoodá' kuna arbaá/ ar /uuruú tseerér Deelmoó bee/i nee ar axweesantá lamabu'ungw'ín. Asma inooín slafingw'ín ngwa slai'iiká, tam gwa'ara sleeme ngaa ilaguuwi'iiká.
66012012	Gawaá adoorihe, kuungá' doóri, bara/é', nee kuungaásingá' sleémeero awa baraasíng wa hootá' sleeme. Kuungá' yaámu nee tlawi, a tsaxwa sakwasleemarhúng kawa wa /akuta'. Asma Neetlaangw, inós naa amorhúng i aweér. Inós i xaraaslamaayér yaariír kón, asma gaa xuú' gídaabá deeloorós ar aa met ka ureeká.”
66012013	Dayshimoodá' ngiwa ár gídaabá kwaa kwaáhh baraá yaamí alé, /ameenidá' na/oó garma gwa laqwal gari gusiisín.
66012014	/Ameenidá' kari hhampe'eeraá tsár i haniís awa gwareesidá' ur, as inós iwa /akut ay baraá xanxaay, ay dirós tidá' inós kawa /aymaamisi qoomár kureeraá tám nee tlaqi. Didá' ka saaw dír dayshimoodae.
66012015	Dayshimoodá' ma'aá adór yaae giri duúx baraá afkós wa ale alaá /ameenidá' wa ale, as yaaeedá' /ameeni ngiwa hayot. /Ameenidá' kari alee/iís nee yaamu.
66012016	Yaamu afa nguri awaatliyé', yaaeedá' kari guú/, tidá' dayshimo aa duúx baraá afkós wa ale.
66012017	Dayshimoodá' /ameenidá' gari i buúhh, iri slaqwarár áy dír xwaylár /ameenidá', tidá' aa met. Inooín a mukdá' hara'ayár Mungú gaa oh, nee a mukduú lamabu'úngw Yesu gu koóm.
66012018	Dayshimoodá' iri sihhiít gawaá hhasángw afaá tlawi.
66013001	Aluuwo makito'o ana ár i baraá tlawtá wa ti'iimít. Xareemiwós a mibaangw nee sage ngi koon a faanqw. Nee gár gawaá xareemiwós a slam'i mibaangw. Nee gár gawaá sageerós a umér /ooslisliingw.
66013002	Makito'oodá' naa ár slaqsaywós a adór du'uma. Ya'aawós a adór kudá' makito'ór ta babay duúbu. Afkós a adór afkwá diraangw. Dayshimoodá' úr makito'oorí gari /uuruú i haniís, nee kitaangós oo aleesleemu, nee gari aleesleemuú yaariír i haniís.
66013003	Nee sagós oo wák una ár a adór ságw taa tliqiís ar tliqsantá gwa'ara, ala inkahhayduú gwa'ara kwa hungu/uús. Yaamu sleémeero makito'oodá' ngiri sa waa/oo/iyé', kari eeharahaár.
66013004	Dayshimoodá' úr kuri xirfayeemiís asma adoodá' makito'oodá' ngiwa aleesleemuú i haniís. Makito'oodá' sleeme kari xirfayeemiís, tari káh, “Heé slaqás nee makito'oorí a heemá? Nee slám heé makito'oorí ga aleesláw slaqwaraaro a heemá?”
66013005	Makito'oodá' kari afkwá i haniís oo /ayma'aá uren awa /ooslisliingw ngiwa ar axwes. Slám aleesleemu guri sleér oo gadiyeét ngiwa tlehh slahheeri mibeeri tsiyáhh nee tsár.
66013006	Makito'oodá' afa guri awátl, Mungú guri /ooslisliín, nee umuú Mungú sleeme, nee hotángw Mungú, nee tam kudá' sleémeero awa gawaá doorí wa hootá'.
66013007	Slám kari ya/aámár i haniís as iwa slaqw nee múk hhohhó' oo Mungú nee nguwa ar ba/. Aleesleemu guri sleér gawaá umuúqo tlahhaywo nee umuúqo muko nee tsifriro nee umuúqo xoorooro.
66013008	Muu sleémeero oo baraá yaamuú wa hoót makito'oodá' ka i tumbarara'aat, kudá' umer'ín taa gooiniká baraá kitaábuuduú slafiingw iimír iimu/úngw yaamuuwo. Kitaábuuwí oo slafiingw a oo Deelmoó bee/i, kudá' taa gaás.
66013009	Hee bar iia ga kón, i axaasi.
66013010	Hee bar kwa tseegamór i gooín, aqo kun tseek. Nee hee bar kwa gaasár i gooín ar paánga, aqo kun gaas ar paánga. Baraá kaangwihe múk hhohhó' oo Mungú gár i slai a qitla nee haratlintaao.
66013011	Aluuwo makito'ór hatlá' ngiri ár. Makito'oorí i ti'iimít yaamuú wa ale. Makito'oorí xareemiwós a tsár, a adór xareemaá deelmoó bee/i. Makito'oorí bir axwés afoorós a adór tidár dayshimoó úr.
66013012	Makito'oorí aleesleemuudá' sleémeero oo makito'oodár geera gun ar gadiyús dír geerá makito'oodár geerá wa ale. Makito'oorí yaamu gina harakeemís, nee múk baraá yaamuú wa hoót sleémeero, as makito'oodár geera kawa i tumbarara'ati. Makito'oodár geera ar tliqsantá gwa'ara gaa sleer, iri hungú/.
66013013	Makito'oodár tsár layaá uren gin tlehhít, tam asla in awét gawaá doorí wa ale ay baraá yaamu, dír geerá múk i alé.
66013014	Nee inós múk baraá yaamuú wa hoót gun paslimís ar layuuwós kudá' i tlehhit dír geerá makito'oodár geerá wa ale. Inós mukdá' gawaá yaamuú wa hoót gun babeer gídaabá, “Murslaaqat tleehhaak oo slaqsoó makito'oodá' taa inkahháy i qaás ar paánga, nee iri male sláf.”
66013015	Makito'oodár tsár aleesleemu guri malé sleér oo murslaaqatuudá' nguwa hiinsluú i qas, as murslaaqatuudá' iwa axweesi. Nee slám aleesleemu guri sleér oo iwa hara'ayiyiin gídaabá mukdá' sleémeero oo murslaaqatuuwí gwa sii' i tumbarara'ataro, inooín ki tsu/i.
66013016	Nee inós muu sleémeero guri hara'ayiyiín gídaabá kuwa layár i qaasi baraá dákw doó /iyáy i alé, laqaá gawaá gitsee/a. Múk aa hara'ayiín a múk ninákw nee oo urén, daqaare nee narkuute, múk lawaale nee kudá' lawaaleerooká sleeme.
66013017	Nee slám iri hara'ayiyiín gídaabá heé layaarí ga koomaaká, inós gaa mingiwa tlaáxw laqaá mingiwa weeriís. Layaarí an umuú makito'oodá' laqaá faarór umuuwós.
66013018	Diirí an dír sagaalooár slaa'. Heé fuqurángw koóm faarór makito'oorí ngi faari. Asma faaroorós a faarór hee. Nee faaroorós a tsiire lahhoó' nee mibeeraá lahhoó' nee lahhoó'.
66014001	Aníng niri qaytsiít, Deelmoó bee/i nguri ár aa sihhiít gawaá tloomár Sayuni. Nee múk kume tsiiruú wák nee mibeeraá tsiyáhh nee tsiyáhh aa sihhiít dinkwa nee inós. Gawaá gitsee/ér mukwihe gár taa gooín a umuú Deelmoó bee/i nee umuú Baabuúwós.
66014002	Aníng afoo ngiri axaás ar gawaá dooraá daahh. Afoodá' a adór afór ma'aá yaariir awa wa/amiimá' baraá wa/ángw i alé, nee a adór afór xuuraír ur. Afoorí naa axaás a adór afór múk marímbár muúx, qoomár inooín marímbar'ín ngiwa muxiya'.
66014003	Inooín daa'ángw /abén kuna daá' dír geerá kitangwduú aleesleemuú wa ale, nee dír geerá muruudá' slaáf oo tsiyáhh, nee dír geerá bariiseedá'. Ala heé daa'angwdá' intsaahharo gwa aleeslay i kaahh, aqo har mukdá' kume tsiiruú wák nee mibeeri tsiyáhh nee tsiyáhh, kudá' taa tlaáxw baraá yaamuú wa ale.
66014004	Mukwí an kudá' taa slasla/aareemisiiká dír /ameenaaro. Inooín taa duuxuxunká. Inooín Deelmoó bee/i kun eeharahaar amór inós iqo kaya. Inooín kaa tlaáxw baraá múk wa ale as tawa bu'úngw geera oo Mungú nee oo Deelmoó bee/i.
66014005	Nee gawaá afer'ine lama i káhh. Asma inooín tlakweema kaa tleehhiiká.
66014006	Malaykamoó hatlá' nguri malé ár, i gawtí dirii' baraá tla/ángw doori. Malaykamoowí i Ya/abtór hhó' kón ar alhhe'eesay wasl, ar i alki/ituú ay dír múk baraá yaamuú wa hoót, dír umuúqo xoorooro nee tlahhaywo nee umuúqo tsifriro nee muko.
66014007	Iri tseé' ar afór ur iri oó', “Mungú ilaiwawa/aak, nee xirfayeemisaak. Asma siiwa naa hardát ar inós sakwasleema ngiwa tleehhi. Gawaá adoorihe, inós i tumbarara'amiitaak, asma inós an tleehharusmoó doori nee yaamu nee tlawi nee kutloó ma'aay.”
66014008	Aluuwo malaykamoó hatlá', oo tsár, aluudá' ngiri haár, iri oó', “Gixsadá' ur ar Babeli aa hú'. Gixsarí an tidá' xoordu sleémeero gaa wahamis ar wahangwduú tsaatu'uumarós. Wahangwdá' i buhhtaá Mungú huwahuuw.”
66014009	Malaykamoó hatlá', oo tám, niri aluudá' haár, iri tseé' ar afór ur iri oó', “Umuúqo heewo oo makito'oorí ga i tumbarara'aát nee murslaaqatuuwós kudá', nee oo layár makito'o gaa slay gawaá gitsee/awose laqaá gawaá dakós,
66014010	heé adoorí wahángw buhhtaá Mungú gu wah, kudá' taa baraá xooslmoó buhhtaawós i tleéhh, slám kwa aleedoogiiká nee ma'aay. Nee slám heé adoorí ku slahhe'eemiis ar asla nee ar asltadá' xaraasl ar kiberíti dír geerá malaykeedá' hhohhó' wa ale, nee dír geerá Deelmoó bee/i.
66014011	Quuír slahhe'eemisuuín in tsa/aán gawtí alé ay alhhe'eesay wasle. Mukdá' makito'oodá' gaa i tumbarara'amiit, nee murslaaqatuuwose, nee umuúqo heewo oo umuú makito'oodá' gwa slay tawa layaarós, inooín amohhooár ta slay i káhh tlaatla/aangw nee xweeraawo.”
66014012	Baraá kaangwihe múk hhohhó' oo Mungú, kudá' hara'ayár Mungú gaa oh nee oo aa kumiit Yesu haratlintaaooro, inooín gár ta slai a qitla.
66014013	Aluuwo afór gawaá dooraá daahh ngiri axaás i kat, “Gooiimeek, ‘Múk amohhoó' a kudá' qaátl baraá Aakoó i alé iimír hamí.’ ” Qeeru iri oó', “A ló', asma inooín ta hunguu/ alaá daawitimer'ine. Asma mamaá tlehhemi'ii'ín ti alkoná' nee inooín.”
66014014	Aníng niri qaytsiít, hunkír /awaak ngiri ár. Nee gawaá hunkirihe oo wák aa iwiít. Inós a adór Garmoó hee. Gawaá sagose gár i kon a slamángw miisli, nee baraá dakose gár i kon a tsatoó xaraásl.
66014015	Malaykamoó hatlá' niri ti'iít baraá Doó Mungú wa ale, iri tseeamín ar afór ur amór kudá' aa iwiit gawaá hunkidá' i alé iri oó', “Tsataywók taataahheek, ar bu'uumeek, asma qoomár bu'uungw aa xeér, asma balángw baraá yaamu aa hamaár.”
66014016	Nee kudá' aa iwiit gawaá hunkír i alé, tsataywós guri ya/aáw baraá yaamuú i alé, yaamu kiri bu'ún.
66014017	Malaykamoó hatlá' niri ti'iít baraá Doó Mungú wa ale, do'duú gawaá doorí i dirií'. Malaykamoowí sleeme i tsatoó xaraásl kón.
66014018	Malaykamoó hatlá' niri ti'iít baraá meésaadár ilahhooár wa ale. Malaykamoowí inós a kudá' aleesleemuú asltá koóm. Kwí iri tseé' ar afór ur amór kudá' tsatoó xaraásl koóm, iri oó', “Tsataywók kudá' xaraásl taataahheek, /ar'aá na/'aá xa'anooduú sabiíbu oo baraá yaamu bu'uumeek, asma na/'aá sabiíbu naa ló'wa hamaariyé'.”
66014019	Malaykamoodá' tsataywós guri ya/aáw yaamí alé, na/'aá xa'anooduú sabiíbu oo baraá yaamu giri bu'ún. Na/'iidá' sabiíbu giri kwaáhh baraá bohongwdá' na/'aá sabiíbu kiwa tsoo/iti, bohongwdá' úr oo buhhtaá Mungú.
66014020	Na/'aá sabiíbu kiri baraá bohongwdá' wa tsoo/iít, tsee/aá gixsár wa ale. Tseere niri baraá bohongwdá' wa wá/, iri hardát ay afi qoomár afér faras, bihheero a adór kilomeétár tsiire tám.
66015001	Aluuwo layár hatlá' ana gawaá doorí wa ár. A layár ur nee ar waa/oo/amór koom. Layaarí a malayke faanqw ar muxtár faanqw ga koom. Muxtaarí faanqw a tidár alhhe'eesaay. Asma buhhtaá Mungú naa boo/iyé' ar muxtaarí.
66015002	Aluuwo garka ngiri ár, a adór tlawtá gwa/aat adór kioór wa ale, ar taa aleedoók nee asla. Mukdá' makito'oodá' gara baa/, nee murslaaqatuuwós kudae, nee faarór umuuwós kudá', mukwí sleeme una ár. Inooín taa sihhiít afaá tlawtadá' gwa/aat ar adór looár wa ale. Inooín ta marímbár Mungú kón.
66015003	Nee slám inooín daa'ángw ta daai a oo Musa, sagadiyusmoó Mungú, nee daa'ángw Deelmoó bee/i, ta kaahi, “Aakoó Mungú, Aleesleemusmoó mura' sleémeero, tlehhemi'iiwók ki uren, nee i wa/oo/amór koná'. Waawutmoó xoordu sleémeero, kuúng lohuwók i ganaaiyá' nee slám awa ló'.
66015004	Aáko, heé kuúng u da'ayumiitaaká a heemá, nee heé umuuwók xirfayeemiisaaká a heemá? Asma oo hhoohhoó' a kuúng kilók. Xoordu sleémeero ni hardahiyá' nee niri dír geeraawók i tumbarara'amitiyá', asma tlehhemi'iiwók awa ganaa'á' naa geehhouyé'.”
66015005	Alaá muruuwihe niri qaytsiít, Doó Mungú nguri ár, kuwa gweér. Do'wí a heémadár lamabu'uungw, tidár gawaá doorí i dirii'.
66015006	Malaykeedá' faanqw, tidá' muxtaadár faánqw koom, niri ti'ít baraá Doó Mungú wa ale. Inooín kaa tsiitimiís ar inqwaruú /awák ló'wa ale, oo miirií/. Nee slám gawaá da/eewer'ine gár taa tsegiít a him'ér miisli.
66015007	Nee oo wák baraá muruudá' slaáf oo tsiyáhh slooqa'aá faanqw awa miisli giri hanmiís dír malaykeedá' faanqw. Slooqi'iiká' naa hatsiyé' buhhtá Munguhe. Inós an kudá' slaáf ay alhhe'eesay wasle.
66015008	Doó Mungú iri haats quuiro, tidá' amór xirfuú Mungú daahh nee amór aleesleemuuwós. Slám heé dahmuú baraá Doó Mungú gwa aleeslay i kaahh ay dír malaykeedá' faanqw muxtaadá' faanqw ngay hhe'es.
66016001	Aníng afór ur ngiri axaás baraá Doó Mungú i alé. Afoorí malaykeedá' faanqw gari beér, “Tlawsé', slooqi'iidá' faanqw awa buhhtaá Mungú gawaá daanduú yaamu ti ku'use'.”
66016002	Malaykamoó geera iri tláy, slooqomoowós guri ku'uús gawaá daanduú yaamuú i alé. Mukdá' layár makito'oodá' ga koóm, nee oo murslaaqatuuwós kudá' gwa i tumbarara'amiit, mukwí um'aá tlakw nguri ayé', awa slahhe'eemisá'.
66016003	Malaykamoó tsár slooqomoowós guri ku'uús baraá tlawi. Nee ma'aá tlawi niri tseere tleehhitiyé' adór tseerér heé aa gwaa'. Nee mura' sleémeero kudaádá' slaáf oo baraá tlawi iri qaátl.
66016004	Malaykamoó tám slooqomoowós guri ku'uús baraá yau nee baraá kutlaay. Ma'aay niri tseere tleehhitiyé'.
66016005	Aníng malaykamooduú aleesleemuú koóm daanduú ma'aaywo nguri axaás i kaahi, “Kuúsíng hhoohhoó', kuúng a kudá' dáw nee a kudá' qaroó daadáw. Kuúng a gan'amuú koón asma kuúng kwasleemár adoorí kawa tléhh.
66016006	Asma inooín tseerér mukdá' hhohhó' oo Mungú, nee ar aaruuse kana ku'uús, nee hám kuúng inooín iga tseerér i hanís kawa wahi. Nee adoorí a adór hariím dir'ine.”
66016007	Aluuwo afoo ngiri axaás ar baraá meésár ilahhooár daahh, i kat, “Aakoó Mungú, Aleesleemusmoó mura' sleemeero, sakwasleemarók ar ló' nee i gan'amuú koón.”
66016008	Malaykamoó tsiyáhh slooqomoowós guri ku'uús gawaá daanduú tsee/amaá i alé. Tsee/amaá ya/aám gari sláy ar muu nguwa da/a/an ar asla.
66016009	Muu kuri da/a/án ar da/a/ángw urén, ala tam adoorihe inooín umuú Mungú nguri /oslisliné', kudá' aleesleemuú koóm daanduú muxtaarihe, nee slám taa hhu'u'unká, nee Mungú kwa xirfuú i haniisiiká.
66016010	Malaykamoó kooán slooqomoowós guri ku'uús gawaá daanduú kitangwduú aleesleemu oo makito'oodá'. Waawuti'iimarós kari giwtír i kwaáhh. Muu tsifreeri'ín giri kikiíhh as slahha'amu,
66016011	Mungú oo gawaá doori kuri /ooslislín as slahha'amuuín kudá', nee as um'idá' naa slaslayé', slám tlehhemi'ii'ín kudá' kaa hhu'u'unká.
66016012	Malaykamoó lahhoó' slooqomoowós guri ku'uús baraá yaaeedá' ur ar ta babay Frati. Ma'aá yaaeedá' niri kahiyé', as waawituú da/aá daáhh loohir'ín kawa tleehhi.
66016013	Aluuwo qeeruú tám oo slasla/arén nguri ár, oo slaqás nee amaxupai. Qeeruuwí amór i dahhi a baraá afkwá dayshimoodá' úr, nee baraá afkwá makito'oodá' nee baraá afkwá aarusmooduú lama.
66016014	Qeeruuwí a qeeruú neetlaame, kudá' layár tlehhiít. Inooín tan tlatláy amór waawitá sleémeero oo baraá yaamu, as nguwa dinkwár i haragaasi as slaqwara. Slaqwararí i tleehharut a baalaadá' ur ar Mungú Aleesleemusmoó mura' sleemeero.
66016015	“Qaytsiít, aníng ni hardáh adór fisusmoó ar alé. Heé amohhoó' a kudá' dalaá' nee oo tsitaywós gu amohhe'eemiís as miwa hi'iimiít ar /aankwets, tam muu alsi'imuuwós munguwa ár.”
66016016	Qeeruudá' waawitádá' guri burumbuúr didá' ta babay Harmagedoni tsifrír Ebraníaro.
66016017	Malaykamoó faanqw slooqomoowós guri gawtí tsifaaqaás. Afór ur niri baraá Doó Mungú dáhh baraá kitangwduú aleesleemu. Afoorí iri ó', “Aa hhooeér tleehharuutaro.”
66016018	Qoomaadár kilae mankari niri hardát, nee xuuraai nee kududuhaay. Nee kunseelír ur niri hardát. Kunseelirí ka ló'wa ur, tam kunseelír ur ar adór tí naa baloó ti'itiká iimír hee kuwa tleehhi baraaká' yaamuuwo.
66016019	Gixsadá' ur kari qasmiís badu tám, nee gixsadaá xoordu niri yaamí paahhiyé'. Mungú gixsadár Babeli, tidá' ur, gari insláy, gari xooslmoó wahángw i haniís oo buhhtaawós.
66016020	Umuúqo yaamaá kaahaar awa tla/ángw tlawtí diriiá' niri ilaá wa qwaariyé', nee tlom'i sleeme kari ariiká.
66016021	Tluwoó tlaa/e oo úr ló'wa ale oo gawaá dooraá daáhh, iri tluúw gawaá múk i alé. Tlaa/aá tluwaywí iiloeemaawo a adór kilór mibeeraá kooán. Muu Mungú guri /oosliislín asma muxtaadár tluwoó tlaa/e, asma muxtaarós tí ka ló'wa ur kángw kilá' wa ale.
66017001	Malaykamoó wák niri hardáh. Inós a malaykamoó wák baraá malaykeedá' faanqw, tidá' slooqa'aá faanqw kooma. Inós iri axweés dir'eé' i alé iri oó', “Qwaláng amoorí. Aníng sakwasleemár tsaatuso'oodá' ur ngi laqaám dirók i alé. Inós a tidá' aa iwit gawaá ma'aá yaariír i alé.
66017002	Waawituú baraá yaamu aa fuquús nee inós. Nee mukduú baraá yaamaá hoót kwaa oonitimís ar wahángw tsaatu'uumarós.”
66017003	Malaykamoodá' aníng iri ar tláy ar baraá qeeru ay baraá xanxaay. /Ameeni ngiri ár aa iwít gawaá makito'ór daa/aat ló'wa ale. Makito'oorí i háts umér /ooslisliingo. Sagér faanqw ga koón nee xareemi mibaangw.
66017004	Nee slám /ameenidá' kaa tsiitiís inqwaruú siira/atene nee oo da/atén. Inós kaa parootuús ar miisli nee ar tlaa/edá' tlaxo uren nee ar kwaslaá hhohho'. Inós i xooslmoó koón oo miisli baraá dakose. Xooslmoowí aa haáts muruú tlakwe nee umuúqo slasla/aruú tsaatu'uumarose.
66017005	Nee baraá gitsee/awose umuú lu/aaráy kwaa gooín gídaabá, “Gixsár Babeli ar ur, aayór tsaatuuse sleémeero nee aayór slasla/aru sleémeero oo baraá yaamu.”
66017006	Aníng ngiri tsaáhh gídaabá /ameenidá' kaa oonitiís nee tseerér múk hhohhó' sleémeero oo Mungú nee ar tseerér mukdá' taa tsuú/ as Yesu kuwa lamabu'ún. Aníng inós ngiwa ár niri waa/oó/ ló'wa ale.
66017007	Malaykamoodá' aníng iri báy, “Gár ta waa/oo/amiin a milá? Aníng lu/aaroó /ameenirí ngu oó' dirók i alé, nee oo makito'oorí /ameenirí ga gagariim, makito'oorír sage faanqw nee xareemi mibaangw.
66017008	Makito'oodá' taa aán inós geeraawo i deer, ala hamí i káhh. Nee inós i ti'ít baraá bohongwdá' aa tsarere'eét wa ale, nee iri tleér amór qwanaay. Nee múk baraá yaamuú wa hoót, kwí umer'ín taa gooinká baraá kitaabuú slafiingw iimír yaamu kiwa tleehhiiká, inooín ta waa/oo/ qoomár makito'oodá' bar kaa ár. Asma makito'oorí geeraawo i deer, ala hamí i káhh, nee aluuwo i hardát.
66017009	“Baraá kaangwihe gár ta slai a fuquraangw, kuduú sagaalooár koóm. Sageedá' faanqw a tlom'aá faanqw awa /ameenidá' aa al iwít. Nee slám sageedá' a waawitaá faanqw.
66017010	Waawituú kooán kwaa daraáhh qaroó alé, nee oo wák i deer. Oo hatlá' naa hardahiiká. Kwí bir naa hardáh, inós deelór iwa hooti ka ureeká.
66017011	Nee makito'oodá' geeraawo dáw nee hamí i káhh, inós an waawutmooduú dakaát. Nee slám inós an waawutmoó wák baraá wawitaádá' faanqwe, nee inós i baraá qwanoó káy.
66017012	“Xareemidá' mibaangw awa taa aán a waawitaá mibaangw. Inooín waawuti'iima kaa slayká. Ala inooín waawuti'iima ka sláy tawa adór waawitá ar har qoomár looár wák dinkwa nee makito'oodá'.
66017013	Inooín axweesantaín a wak. Gár inooín ta slai a makito'oodá' kan /uuruuín i haniís nee aleesleemuuín.
66017014	Inooínaká' ta slaaqw nee Deelmoó bee/i. Ala Deelmoó bee/i inooín gi ar baa/, asma inós a Aakoó bariisee, nee slám inós a Waawutmoó waawitá. Nee mukós kudá' taa ateét nee oo taa tsawaár nee oo inkihhimuúj koóm, inooín baali ngi slayá' dinkwa nee inós.”
66017015	Aluuwo malaykamoodá' iri báy, “Ma'aydá' taa aán, kudá' /ameenidá' tsaatuso'o aa al iwít, a muu nee boo/aay nee xoordu nee tsifri.
66017016	Nee xareemidá' mibaangw awa taa aán, nee makito'oodá', kuká' /ameenidá' tsaatuso'o ngi aahhiyá'. Inooín /ameenidá' ka liitlakuso'o tleehh nee kari /aankweetsiis, fu'unaywós kiri /aay, nee kari xaawúy ar asla.
66017017	Asma Mungú inslawaywí gwa qaás baraá muner'ín i aleeró as kawa tleehhi tidá' inós i slai, nee inooín tiwa axweesani slaslaya' gídaabá waawuti'iimar'ín kawa haniisi dír makito'oodá', ay dír axweesanoó Mungú i boo/i.
66017018	“Nee /ameenidá' taa aán a gixsadá' ur, tidá' waawuti'iimár koom daanduú waawituú baraaká' yaamuuwo.”
66018001	Alaá muruuwihe malaykamoó hatlá' nguri ár. Malaykamoowí i awdiit gawaá doorí wa ale. Inós aleesleemuú úr gu kón. Yaamu kiri gwa/atís xirfuuwose.
66018002	Malaykamoowí iri tseé' ar afór ur iri oó', “Babelidá' ur aa hú'. Inós aa hotángw neetlaamér tlakw tleehhít, nee slám a mar'ír neetlaameedá' slasla/aren, nee a mar'ír umuúqo tsir/ír tlaakw, tidá' ta ahhiiti.
66018003	Asma múk xoordu sleémeero wahangwduú tsaatu'uumarós gwa wáh. Wahangwdá' i buhhtaá Mungú huwahuuw. Nee waawituú baraá yaamu aa fuquús nee inós. Nee múk halaanu'uumár tlehhiít baraá yaamuuwo, aa daqaari'iít ar daqaari'iimarós tidá' ur ar har qoomay wasl.”
66018004	Aníng afór hatlá' ngiri axaás ar gawaá dooraá daahh. Afoorí i kat, “Muk'eé', kuungá' ti'iité' baraawose, as ma dinku'uumisaara' nee inós baraá tlakweemaawose, nee slám as kuungá' mutunduwa muúx ar muxtaarós tidá' inós kawa muxi.
66018005	Asma tlakweemaawós naa tlahhiyé' nay hardahiyé' gawaá doorí alé. Nee Mungú tlakweemaawós sleémeero gaa insláy.
66018006	Kuungá' inós buaak ar adoodá' inós ira bu'uún. Ka buá' sagaáwa tsár wa ale ar tlehhemi'iiwós kudá'. Inós wahaasaak ar wahaangw oo adór kudá' inós muu ngura wahamís, ala dirose doogaak sagaáwa tsár wa ale.
66018007	Slahha'amu nee gurhaami dirós i haniisaak ar adoodá' inós tira xirfayeemís, nee ira hót ar slafíngw diihhooa. Asma inós i kat baraá muunuúwós i aleeró gídaabá, ‘Aníng a waawuto'o, slám a kwaalo'orooká. Aníng gurhaami a baloó araaká.’
66018008	Ala as inós iwa adoorí kat, muxtaarós i baraá looár wák i hardát, pu/i nee gurhaami nee giyeét. Inós kari xaawúy kángw kilá' wa aleeró ar asla. Asma Aakoó Mungú oo inós gaa sakwasleemuut, inós i /uuruú kón.”
66018009	Nee waawituú baraá yaamu, kudá' aa fuquus nee inós, nee oo aa aldiihhouus nee inós, inooín tari tsuunqumiis qoomár quuír asltá inós gaa xaawuur bar kaa ár.
66018010	Inooín tari amór saáw i sihhiit as tawa da'ayumiiti slahhe'eemisuuwós kudae. Tari ooi, “Gixsadá' ur ar Babeli, gixsadá' /uuruú koom, hhiintluuwók ku gawít, asma gawaá looár wake sakwasleemarók naa hardát.”
66018011	Nee mukdá' halaanu'uumár tlehhiít baraá yaamuuwo, inooín sleeme ta /aa/amín nee ta tsuunqumiis as inós. Asma heé muruuín kudá' gu tlaxuúm i kaahh daxta.
66018012	Muruuín kudá' ta tlaxwaaxun a kwí, miisli nee lapiyá, tlaa/eedá' tlaxo uren nee kwasluudá' tlaxo uren, inqwaruudá' /awák oo hhohhó' nee kudá' siira/atén, inqwaruudá' natsatsaá' nee kudá' da/atén, umuúqo xa'anoó xaraangw tsuú', nee umuúqo xooslmoó taa tleéhh ar xareemaá daawe, umuúqo xooslmoó taa tleéhh ar xa'anoó tlaxo úr, nee kudá' taa tleéhh ar muqsla, laqaá ar muqslár da/aten, laqaá ar tlaa/eedá' tlaxo uren awa ta babay marimári.
66018013	Nee slám qafoodá' xa'ano awa xaraangw tsuuá', xa'anoodá' ta babay mdalasini, nee muruudá' xaraangw tsuú' oo ta baraá di/itá i qamaamin, xwatsoodá' ta da/a/an awa xaraangw tsuuá', nee di/itadá' xaraangw tsuu', nee di/itadá' na/amo, tidá' xaraangw tsuu'. Nee slám difaái nee di/itá xa'anoodá' ta babay miseituni, puuruú /awák nee balángw angaáno, hikwa nee bee/aangw, faras nee gaardu, lawaale nee tam múk hatlá' sleeme.
66018014	Án kiíng i baw, “Na/'aá xaai kudá' muunuúwók i slai naa ilaawók wa qwaariyé'. Muruuwók sleémeero kudá' tlaxo urén nee kudá' xirfuú koóm, aa ilaawók wa qwaár sleeme. Nee slám muruuwí muu gu baloó ariiká.”
66018015	Mukdá' halaanu'uumár tleéhh ar muruuwí, kudá' daqaari'iima gaa slay ar Babeli, tari amór saáw i sihhiít as slahhe'eemisuuwós kuwa da'ayuumiti, tari /aa/amín nee tari tsuunqumiís.
66018016	Tari ooín, “Hhiintluuwós ku gawít, Gixsadá' ur, tidá' taa tsiitiís ar inqwaruú /awák oo hhohhó', nee inqwaruú siira/atén nee oo da/atén, tidá' taa parootuús ar miisli nee ar tlaa/edá' tlaxo uren nee ar kwaslaá hhohho'.
66018017	Asma daqaari'iimarí sleémeero aa qwát gawaá looár wák i alé.” Nee umuúqo heewo oo miringér gan'aamiís baraá tlawto, iri sihhiít amorqá' saáw i ale, nee mukdá' sleémeero oo aa'aá káw ar baraá tlawi ar miringe, nee tam kudá' sleémeero oo baraá miringér wa gadiyuús, kuká' sleémeero tari sihhiít amór saáw i alé.
66018018	Mukwí iri ló'wa /aa/amín qoomár quui kawa ár ar gixsár Babeli asla ngiwa al ót. Tari oó', “Gixsár ur ar adór tí i deéro?”
66018019	Hhape kari kwakwaáhh gawaá sager'ín i aleeró, tari /aa/amín ar afór ur nee tari tsuunqumiís, tari oín, “Gixsadá' ur hhiintluuwós ku gawít. Asma muu sleémeero oo miringér koóm ar baraá tlawtá wa hi'iimiit, inooín tana daqaari'iít ar daqaari'iimár gixsarí. Ala hamí daqaari'iimarós sleémeero aa qwát gawaá looár wák i alé.”
66018020	Kuungá' doóri, nee kuungá' múk hhohhó' oo Mungú, nee ya/abuuse nee aaruuse, kuungá' qwalala/é' as inós. Asma Mungú gixsarí gaa sakwasleemuút as tlehhemi'iiwós kudá' inós naa kuungá' i tlehhít.
66018021	Malaykamoó wák oo /uuruú koóm tlaa/ano guri taataáhh oo adór tlaa/ár xoosliingw. Tlaa/anoowí guri kwaáhh baraá tlawtí alé, iri oó', “Gixsár ur ar Babeli, kiíng ti kwaahh ar /uuruú adór tlaa/anoowí ar alé, nee slám ti ariiká baloó alé.
66018022	Nee slám mukdá' marímbadá muúx, nee tam múk /ayluuse nee múk filímbír ufhhaám nee múk tarumbeetár ufhhaám, afor'ín ka malé axaasiiká baraawoge baloó ale. Nee slám mukdá' gadiyér dimbadimbé ar daba' ga xuú', inooín ki baloó ariiká baraawoge. Nee slám afór tlaa/ár xoosliingw ka baloó axaasiiká baraawoge.
66018023	Nee slám gwa/ateemaá tsaa'asi ki baloó ariiká baraawoge. Nee afór garmoó duuxuxuúm nee ar dasír ta duxuuti ka baloó axaasiiká baraawoge malé alé. Asma mukók kudá' halaanu'uumár tleéhh, inooín a múk aleesleemuú koóm baraá yaamuuwo, nee xoordu sleémeero kina al/agín ar da/ariwók.”
66018024	Baraá gixsarihe tseerér aaruuse kaa ár, nee ar múk hhohhó' oo Mungú, nee ar mukdá' sleémeero oo taa tsuú/ baraá yaamuuwo.
66019001	Alaá muruuwihe afór ur ngiri axaás ar adór afór boo/oó yaariír oo gawaá doori. Afoorí iri ó', “Haleluya. Ba/ama a ar Mungúrén, nee xirif nee /uuru.
66019002	Asma sakwasleemarós a ar ló' nee i ganá'. Inós tsaatuso'oodá' ur, tidá' yaamu gaa hhitiin ar tsaatu'uumarós, gaa sakwasleemuút. Mungú inós gana sakwasleemuút asma inós sagadiyuusér Mungú gana tsú/.”
66019003	Tari malé oó', “Haleluya. Quuirós i gawtí tlatleér ay alhhe'eesay wasle.”
66019004	Bariiseedá' mibeeri tsár nee tsiyáhh, nee muruudá' slaáf oo tsiyáhh tari tumbarara'amiít dír geerá Mungú i alé, kudá' aa iwiit gawaá kitángw aleesleemu. Mungú kuri sluufimiís, tari ooín, “Amin. Haleluya.”
66019005	Afór baraá kitángw aleesleemuú daahh iri ó', “Mungúrén na diidi'iimisaak, kuungaásingá' sleémeero awa sagadiyuuseerós, kuungaásingá' Mungú ilaiwawa/á/, múk ninákw nee múk urene.”
66019006	Afoo ngiri axaás ar adór afór boo/oó yaariír, nee adór afór ma'aá yaariír awa wa/amiimá' baraá wa/ángw i alé, nee slám adór afór xuuraaír /uuruú koom. Afoorí iri ó', “Haleluya. Asma Aakoó Mungúrén, Aleesleemusmoó mura' sleémeero, inós waawuti'iima gaa sláy.
66019007	Gimsé', qwalaa/aré', baraa/aré', Mungú u xirfuú i haniisaán. Asma qoomár duuxór Deelmoó bee/i aa xeér, nee dasidár duuxo taa qaró amohhe'és.
66019008	Nee slám Mungú dasidá' gaa ya/aámár i haniís kawa tsiitisi ar inqwaruú /awák oo hhohhó', kudá' ló'wa gwa/aát.” Inqwaruudá' /awák oo hhohhó' a tlehhemi'iidá' ganaa'á' awa múk hhohhó' oo Mungú.
66019009	Inós aníng iri báy, “/Aymi'iiká' gooiimeek, gídaabá, ‘Múk amohhó' a kudá' taa dahi'ís baraá duuxór Deelmoó bee/i.’ ” Iri malé báy, “Axweesanaywí a axweesanoó ló' oo Mungú.”
66019010	Aníng niri tumbarara'aát dír ya'aawós i alé as inós nguwa sluufimiis. Ala inós aníng iri báy, “Adoosíng ma tlehhiitaar. Asma aníng sleeme a sagadiyusmo dinkwa nee kuúng nee hhaeewoge, kudá' sleémeero awa lamabu'úngw Yesu ngu koomá'. Ala kuúng Mungú na sluufimiiseek.” Asma lamabu'úngw Yesu an qeeruú aaru'uuma.
66019011	Aluuwo doori ngiri ár naa gweeriitiyé'. Nee faraasír /awaak ngiri baraadá' wa ár. Nee heé faraasidá' gaa i tsa/an ku babay Inkihhimusmok nee Loousmo. Inós sakwasleema ga tleehh nee slaqwara ar gan'amu.
66019012	Ilaawós a adór tsángw asla, nee gár gawaá sagós a slam'aá yaariir. Inós kwaa umuú i gooín oo hee i xuiiká, aqo har inós kilós.
66019013	Inós kwaa tsiitiís ar inqwaarír taa tumquús ar baraá tseere, nee umuuwós ku babay Axweesantá Mungú.
66019014	Nee boo/oó gawaá doorí dirií' guri eehaár, taa tsa/án gawaá farsuú /awák. Inooín inqwaruú kaa i tsiitimiís a inqwaruudá' /awák oo ló'wa hhohhó'.
66019015	Nee paángár xaraasl i baraá afkós wa ti'iimít, as inós múk xoordu nguwa darahhi ar paángadá'. Inós inooín gi sawaawuti'ín ar hhartá muqsli. Nee inós bohongwduú na/'aá sabiíbu kiwa tsoo/iti gu adarah, bohongwduú wahángw buhhtaá Mungú Aleesleemusmoó mura' sleémeero gu koóm.
66019016	Nee inós kwaa umuú i gooín baraá inqwaarirose nee gawaá kutl/umoowose gídaabá, “Waawutmoó waawitá nee Aakoó bariisee.”
66019017	Aluuwo malaykamoó wák nguri ár aa sihhiít gawaá looa. Inós iri tseé' ar afór ur iri oó' dír tsir/o sleémeero ar gawtí tlatlaw, “Qwalaasé', burumburiitaré' dír muruú /aymaadá' ur oo Mungú.
66019018	Qwalaasé', fu'unaá waawitá /ayaak, nee fu'unaá geeraharuusér askaári, nee fu'unaá askaári, nee tam fu'unaá faras, nee awa mukdá' farsuú i tsa/a/ám, nee fu'unaá muu sleémeero, awa múk lawaale nee múk lawaaleerooká, awa múk ninákw nee múk urene.”
66019019	Aluuwo makito'oodá' ana ár, nee waawituú baraá yaamu nee askaárir'ín. Inooín tana burumburiít as tawa slaqwi nee kudá' gawaá daanduú faraásír i dirií' nee askaárirose.
66019020	Makito'oodá' kari óh dinkwa nee aarusmooduú lama. Aarusmoowí a kudá' tlehhema'aá waa/oo/amór koomá' gaa tlehhiit geerá makito'oodá' wa ale. Nee slám inós muu guna al/agín ar tlehhemi'iiwós kudá'. Múk taa al/aáy a kudá' layár makito'o gaa ilaoh nee oo murslaaqatuú makito'oodá' gwa i tumbarara'aat. Kuká' tsaraawo kiri kwaáhh slaf i alé baraá tlawtadá' asla iwa ohahiin ar kiberiti.
66019021	Nee mukdá' aa meet kuri tsuú/ ar paángár kudá' aa iwiit gawaá daanduú faraási. Paángarí dír i dahh a gawaá afkós. Nee tsir/o sleémeero iri áx fu'unay'ine.
66020001	Aluuwo malaykamo nguri ár, i awdiit gawaá doorí wa ale. Malaykamoowí dakose gár i kon a gweermór bohongwdá' aa tsaree', nee himuú muqsli oo taa tlaatlaáw.
66020002	Dayshimoodá' úr guri óh, dayshimooduú aáng. Inós an Ibilisi nee Neetlaangw. Guri tseék kureeri kumuú wák,
66020003	guri kwaáhh baraá bohongwdá' aa tsaree'. Bohongwdá' guri tseék, guri kufúlír i qaás, as inós múk xoordu munguwa malé al/agín ay dír kureeridá' kumuú wák i boo/iya'. Ala aluuwo gár kuwa hariím a kun gweer har qoomár niinawe.
66020004	Aluudane kiteeraá aleesleemu ngiri ár, nee muu gaa i iwiít. Mukwí kwaa aleesleemuú i haniís oo sakwasleema kawa tleehhi. Nee slám qeeru nguri ár oo mukdá' taa sagetlaáq as Yesu kuwa lamabu'ún nee as axweesantá Mungú. Mukwí an kudá' makito'oodá' gaa i tumbarara'atiiká, tam murslaaqatuuwós kudae, nee slám layaadá' kaa ohiiká gawaá gitsee/er'ine, laqaá tam baraá daber'ine. Mukwí iri slafíngw i kií/, tari waawuti'ii'ín dinkwa nee Kristo kureeri kumuú wák.
66020005	Nee múk aa meet baraá mukdá' aa qaátl i alé, aa múk slaáf tleehhitiiká tam ay dír kureeridá' kumuú wák i boo/iya'. Gaarí an waasle/uú geera.
66020006	Heé amohhoó' nee heé hhoohhoó' a kudá' dáw baraá waasle/uú geeraawo. Gawaá mukwihe gwa'arár tsár i /uuruú koondaaká. Ala inooín in geeraharuusér saaliingw tleehhiitiyá' dír Munguhe nee dír Kristowo. Nee slám inooín tari waawuti'ii'ín dinkwa nee inós kureeraá kumuú wake.
66020007	Nee kureeriká' kumuú wák barnaxes naa faakiyé', Neetlaangw baldá' ku gweer baraá tseegamoorós tidá' wa ale.
66020008	Inós niri ti'iit as xoordu ngiwa al/agin, kudá' baraá bihheedá' tsiyáhh ar yaamuú i diriiá', kudá' ta babay Goógu nee Magoogu. Xoorduuká' kiri burumbuur as slaqwara. Faaror'ín a adór hhasángw baraá tlawtí dirií'.
66020009	Inooín tari tsa/án ar baraá yaamu sleémeero, nee maraydá' múk hhohhó' oo Mungú kiri harweér, nee tam gixsadá' Mungú i sla'a'an. Ala asla niri gawaá doorí wa /ét, mukdá' guri /ák.
66020010	Nee Neetlaangw, kudá' muu gu al/agagiím, inós kuri kwaáhh baraá tlawtadá' asla iwa ohahiin ar kiberíti. Diirí an didá' makito'oodá' nee aarusmooduú lama sleeme i dirii'iya'. Inooín kiri slahhe'eemiis tlaatla/aangw nee xweeraawo ay alhhe'eesay wasle.
66020011	Aluudae kitángw aleesleemu oo úr oo /awaák nguri ár, nee kudá' aa gawaadá' i iwiit. Doori nee yaamu gitsee/aawós ngiri ilaguwiyé', nee pa/angw'ín iri kahhuút.
66020012	Múk aa qaatl nguri ár, oo urén nee oo ninakwe. Inooín taa sihhiít dír geerá kitangwduú aleesleemu. Nee didaádae kitaabi'i kiri gweér. Kitaábuú hatlá' sleeme kuri gweér. Kitaábuuwí an kitaábuú Slafiingw. Nee mukdá' aa qaatl kuri sakwasleemuút ar har qoomoó tlehhemi'ii'ín ar adoodá' kara gooín baraá kitaabi'iidá' i alé.
66020013	Tlawi múk aa qaatll nguri dúx baraawós wa ale. Gwa'ara nee didár múk aa qaatl múk aa qaatl nguri baraaín wa duxuné'. Mukwí kuri sakwasleemuút umuúqo heewo ar har qoomoó tlehhemi'iiwós.
66020014	Gwa'ara nee didár múk aa qaatl kiri kwaáhh baraá tlawtadá' asla iwa ohahiin. Tlawtí asla iwa ohahiin an gwa'arár tsár.
66020015	Nee Umuúqo heewo oo umuuwós taa gooiniká baraá kitaábuudú Slafíngw i alé, inós kuri kwaáhh baraá tlawtadá' asla iwa ohahiin.
66021001	Aluuwo dooraá /aben ngiri ár, nee yaamaá /aben. Asma dooridá' geera nee yaamuudá' geera naa waarahhiyé', slám tlawtá malé dáw i káhh.
66021002	Gixsadá' hhoohhoo' ngiri ár, Yerusalémúr /aben, i gawaá doorí wa awdít, amór Mungú wa ale. Gixsadá' kaa tsiitiís adór dasír ta duxuuti, ar taa parootuús as garmaadá' duuxuxuúm.
66021003	Aníng afór ur ngiri axaás ar baraá kitangwduú aleesleemuú daahh. Afoorí i kat, “Ga/aawaak, hotángw Mungú dír i dirii'i a dír tla/ángw muu. Inós iri hoot tla/angw'ín wa ale, nee inooín tari mukós. Nee Mungú inósuú kilá' tari dinkwa nee inooín.
66021004	Nee inós hhirhheeri sleémeero gi fiits gawaá ilaaine. Nee slám gwa'ara didae i káhh, tam tsuunquumis, nee tam /aa/ee, nee slahhe'eemis sleeme i kaahh. Asma muruuduú geera aa qaroó waaraáhh.”
66021005	Kudá' aa iwiit gawaá kitangwduú aleesleemu iri oó', “Ga/aaweek, aníng mura' sleémeero u /abeemaá i ki/ís.” Nee iri malé báy, “Gooiimeek. Asma /aymi'iiká' a /ayma'aá ló' nee awa hariimá' haratlintaaooro.”
66021006	Nee inós aníng iri báy, “Aa tleehharút. Aníng an Alfa nee Omega, iimu/uungw nee alhhe'eesaay. Heé waxiít aníng u ma'aá slafíngw i haniís, as ngiwa wahi, slám awa bu'utu wasl.
66021007	Heé arba/ati ga sláw, inós muruuwí sleémeero gu aal. Daqaní aníng tari Mungúwós nee inós tari garmaaeé'.
66021008	Ala mukduú da'ayuuse, nee kudá' naa haratlinti'ii'iiká, nee kudá' buhhtimiisá', nee mukdá' múk tsuú/, nee múk fuquuse, nee da/aluuse, nee múk munguaá hatlá' haratlintaatií', nee lamuuse sleémeero, dir'ín a baraá tlawtadá' asla iwa ohahiin ar kiberiti. Gaarí an gwa'arár tsár.”
66021009	Malaykamoó wák aníng iri i hardáh. Inós an malaykamoó wák baraá malaykeedár faanqwe, tidá' slooqa'aá faanqw gi koom. Slooqi'iidá' i hatsiyá' muxtaadá' faanqw ar alhhe'eesaay. Malaykamoowí iri axweés nee aníng, iri oó', “Qwaláng amoorí, aníng dasiidár duuxo ngi laqaám, harér Deelmoó bee/i.”
66021010	Inós aníng iri ar tláy ar baraá Qeeru ay gawaá tloomár ur ar tleerantleer. Gixsár Yerusalemu ngiri laqán, gixsadá' hhoohhoo', i awdít gawaá doorí wa ale amór Mungú.
66021011	Gixsarí xirfuú Mungú gu koón. Nee gixsarí iri gwa/át adór tlaa/anoodá' ló'wa gwa/aát, kudá' tlaxo úr, kudá' ta babay yaspi oo gwa/aát adór looa.
66021012	Gixsadá' koo/ír ur ga koón ar tleerantleer. Koo/irí afe ngi koon a mibá nee tsár. Nee malaykér mibá nee tsár afeerí mibá nee tsár gana de'eén. Nee gawaá afeerihe umér mibá nee tsár kaa gooín, ar tlahhi'iidá' mibá nee tsár awa múk Israeli.
66021013	Afér tám i bihhaá da/aáw i dirí', nee bihhaá /iya afe tám, bihhaá basa afe tám, nee bihhaá /uwa afe tám sleeme.
66021014	Koo/ír gixsadá' gaa harwet kana iihhaáf ar tlaa/aá mibá nee tsár. Nee gawaá tla/uká' mibá nee tsare umér ya/abuuseedá' mibá nee tsár ar Deelmoó bee/i kana gooín.
66021015	Nee kudá' aa axwees nee aníng, inós i daaír kón ar taa tleéhh ar miisli, as gixsadá' ngiwa qoomeesi ar daaidá', nee afeerós nee koo/irose.
66021016	Gixsadá' tlenangós nee tlenángw bihheero a gár wák. Inós gixsadá' gari qoomeés ar daaír aáng. Har qoomaywós a adór kilomeetár kume tsár nee tsiirér tsár nee mibeeri tsár. Tlenangós nee tlenángw bihhe nee tlenángw gawa sleémeero a wak.
66021017	Koo/irós sleeme ngiwa qoomeés, gár aa sláy a dabe tsiiruú wák nee mibeeri tsiyáhh nee tsiyáhh, ar har qoomoodá' hee /iisí ir qoomameesi. Nee qoomaywí an kudá' malaykamo sleeme ira qoomemeés.
66021018	Nee koo/idá' gár kara tleéhh a tla/uudá' hhohho' awa ta babay yaspi. Nee gixsadá' gár kara tleéhh a miisli, tidá' hhoohhoo' ar gwa/aat adór kioór hhoohhoo'.
66021019	Nee tla/uudá' koo/ír gixsa kara iihhaáf kaa parootuús ar tlaa/eedá' tlaxo uren awa da'aweemaá dimbadimbé. Tlaa/adár geera ar iihhafiiri a yaspi, ar tsár a yakúti tidá' sirboo/, ar tám a kalkedóni, ar tsiyáhh a sumarídi,
66021020	ar kooán a sardoníki, ar lahhoó' a akíki, ar faanqw a krisolíti, ar dakaát a sabarajádi, ar gwaleél a yakúti tidá' qantsaar, ar mibaangw a krisopráso, ar mibá nee wak a hiakínto, nee ar mibá nee tsár a ametísto.
66021021	Nee afeedá' mibá nee tsár a kwaslaá mibá nee tsár, umuúqo afko gár kura tleéhh a kwaslaaslír wák. Nee loohír baraá gixsa gár kara tleéhh a miisli, tidá' hhoohhoo', tidá' gwa/aat ar adór looa.
66021022	Ala Doó Mungú oo naa ár baraá gixsadae i kaahh. Asma Mungú Aleesleemusmoó mura' sleémeero, nee Deelmoó bee/i, inooín an Doó Mungú.
66021023	Tsee/amá nee slahhaangw gixsarí gár ngis gwa/atimiisi i káhh, asma xirfuú Mungú i baraadá' wa gwa/aat, nee tsaa'astós an Deelmoó bee/i.
66021024	Múk xoordu tari hi'iimiit ar gwa/ateemaá gixsadá'. Nee waawituú baraá yaamu xirfuuín nguri baraadá' i huwahuuw.
66021025	Nee afér gixsadá' ka baloó tseegiiká qoomár tlaatla/aango, asma xweera baraadae i kahhiyá'.
66021026	Xirfuú múk xoordu kunguri baraá gixsadá' i huuw, nee ilaiwa/amer'ín sleeme.
66021027	Ala gár slasla/aar ar baraadá' i dah i káhh. Nee slám heé muruú slasla/arén tlehhahhiít, nee heé lamusmo i baloó dahiiká baraadá' i alé. Ala múk baraadá' i dáh, a mukdá' umer'ín taa gooín kilós baraá kitaábuuduú slafiingw oo Deelmoó bee/i.
66022001	Aluuwo malaykamoodá' yaaér ma'aá slafíngw koom ngiri laqán. Yaaeedá' ma'aywós i gwa/aatiyá' adór looa. Yaaeerí dír i dahh a baraá kitangwduú aleesleemu oo Mungú nee oo Deelmoó bee/i,
66022002	nee iri waaráhh ar baraá tla/ángw loohír gixsa. Nee dír afaá yaaeero, bihhaá bartaqá' nee bihhaá bartihe xa'anoó slafiingw i deer. Xa'anoowí i laqwalín sagaáwa mibá nee tsár gawaá kurkú wake. Na/'iiwós giri hamaareemiis umuúqo slahhaango. Nee loo/ór xa'anoowí múk xoordu gun hungu/uumís.
66022003	Gár taa lu'ús nee Mungú ka baloó ariiká baraá gixsarihe. Ala kitangwduú aleesleemu oo Mungú nee oo Deelmoó bee/i i baraá gixsadá' i dirii'. Nee sagadiyuuseerós inós gu sagadiyús.
66022004	Inooín gitsee/awós ngi ga/ayá', nee umuuwós kwaa gawaá gitsee/er'ín i gooín.
66022005	Xweera baraadae i kahhiyá'. Gwa/ateemaá tsaa'asi inooín gár kis yaahamiisi i káhh, tam gwa/ateemaá tsee/amá sleeme. Asma Aakoó Mungú inós an gwa/ateemaaín, nee inooín tari waawuti'ii'ín ay alhhe'eesay wasle.
66022006	Aluudae malaykamoodá' iri báy, “/Aymi'iiká' a awa ló' nee awa hariimá' haratlintaaoro. Aakoó Mungú, Mungúduú qeeruú aaruuse, inós malaykamoowós ngwaa ya/aáw as muruudá' hardáh ar gaanslaay nguwa dír sagadiyuuseerós i laqan.”
66022007	“Ga/aaweek, aníng ni hardáh ar gaanslaay. Múk amohhoó' a kudá' axweesanoó aaru'uuma gwa oh, kudá' baraá kitaábuuwí i dirií'.”
66022008	Ánuú Yohana muruuwí una axaás nee nguri ár. Nee muruuwí nguwa hhe'eés axaasaro nee arto, aníng niri tumbarara'aát dír ya'aá malaykamoodá' muruuwí ngwa laqan, as inós nguwa sluufimiis.
66022009	Ala inós aníng iri báy, “Adoosíng ma tlehhiitaar. Asma aníng sleeme a sagadiyusmo dinkwa nee kuúng nee hhaeewók kudá' aaruuseero, dinkwa nee kudá' sleémeero awa axweesanoó kitaábuuwí ngwa oohiye'. Ala kuúng Mungú na sluufimiseek.”
66022010	Inós aníng iri báy, “Axweesanoó aaru'uuma oo kitaábuuwí mu tseegaar ar kufúli, asma qooma aa naká/.
66022011	Heé malguumiís i kumiiti baraá malgu'uumarose. Heé slasla/aár i kumiiti baraá slasla/aruwose. Heé gan'amuú tlehhahhiít i kumiiti gan'amu nguwa tlehhiiti, nee heé hhoohhoó' i kumiiti kuwa hhoohhoeemisi.”
66022012	“Ga/aaweek, aníng ni hardáh ar gaanslaay, nee slaqwer'eé' i dinkwa nee aníng, as umuúqo heewo nguwa buu' ar adoodá' tlehhemuuwós.
66022013	Aníng an Alfa nee Omega, kuduú geera nee kuduú alhhe'eesaay. Nee slám aníng an iimu/uungw nee alhhe'eesaay.”
66022014	Múk amohhoó' an kudá' inqwaruuín gu hhuuntsiít. Asma inooín ki ya/aámár i haniis ar mamaá xa'anooduú slafiingw kiwa /ayi, nee tawa baraá gixsadá' i dahi ar afeerós.
66022015	Amór tsee/aá gixsaro seeaawe i deer, nee múk da/aluuse, nee múk fuquuse, nee tam mukdá' múk tsuú/ nee mukdá' munguaá hatlá' haratlintaatií', nee mukdá' sleémeero oo axweesantá lama ga slaá' nee oo ga axweemamiís.
66022016	“Ánuú Yesu malaykamooeé' nguna ya/aáw as muruuwí nguwa lamabu'un dirhúng i alé, kuungá' múk Kríshaanáy oo baraá gixsadaá dimbadimbé. Aníng a heedá' baraá tlahhoó Daudí daáhh. Aníng a xwaylár Daudi. Aníng a tsatsee/idá' gwa/aat ar matlatle ar ta babay Haymú.”
66022017	Nee Qeeru nee dasiidá' ta duxuuti ta kaahi, “Qwaláng.” Nee heé adoodá' gaa axaas i ooi, “Qwaláng.” Nee heé waxiít ni hardahi, nee umuúqo heé ma'aá slafiingw gi slaá' ngi taataahhi awa bu'utu wasl.
66022018	Umuúqo heewo oo axweesanoó aaru'uuma gu axamiís, kudá' baraá kitaábuuwí i dirií', aníng inós u gurbuú' gídaabá. Hee barnaxes garka gaa doók gawaá axweesanaywí i alé, daqaní Mungú muxtaadá' taa gooín baraá kitaábuuwí i aleeró ga huuw daanduú heewí i alé.
66022019	Nee hee barnaxes garka gaa /aareés dír axweesanoó kitaábuuwí oo aaru'uumaro, daqaní Mungú hariímár heedá' ga hingees baraá xa'anoó slafiingo nee baraá gixsadá' hhoohhooe. Hariímarós ar ta hingeesi an tidá' iidíguuwós taa gooín baraá kitaábuwí i alé.
66022020	Kudá' muruuwí gu lamabu'uúm inós i kaahi, “Eeít, aníng ni hardáh ar gaanslaay.” Amin. Qwaláng, Aako Yesu.
66022021	Aako Yesu kuungá' sleémeero nu tsuuqi. Amin.
