40001001	A' u tachul ib'ii q'ul ik'uy imam u Jesucristo tza', vitu'xh ixalam u Daviid utz, vitu'xh ixalam u Abrahaam.
40001002	Unchee' aatz u Abrahaam, a' ik'aol atini u Isaac. Aatz u Isaac, a' ik'aol atini u Jacoob. Aatz u Jacoob, a' ik'aol atini u Judaa tuch' tere'n q'u tatzik tuch' itza'q'.
40001003	Aatz u Judaa, a' initxa'a atin tuch' u Tamaar, u Fares tuch' u Zara. Aatz u Fares, a' ik'aol atini u Esroom. Aatz u Esroom, a' ik'aol atini u Araam.
40001004	Aatz u Araam, a' ik'aol atini u Aminadaab. Aatz u Aminadaab, a' ik'aol atini u Nasoon. Aatz u Nasoon, a' ik'aol atini u Salmoon.
40001005	Aatz u Salmoon, a' initxa'a atin tuch' u Rahaab, u Booz. Aatz u Booz, a' initxa'a atin tuch' u Rut, u Obeed. Aatz u Obeed, a' ik'aol atini u Isaii.
40001006	Aatz u Isaii, a' ik'aol atini u ijlenal Daviid. Aatz u ijlenal Daviid, a' ik'aol atini u Salomoon, initxa'a tuch' u ixoj va'l tixojich u Urias.
40001007	Unchee' aatz u Salomoon, a' ik'aol atini u Roboaam. Aatz u Roboaam, a' ik'aol atini u Abias. Aatz u Abias, a' ik'aol atini u Asa.
40001008	Aatz u Asa, a' ik'aol atini u Josafaat. Aatz u Josafaat, a' ik'aol atini u Joraam. Aatz u Joraam, a' ik'aol atini u Uzias.
40001009	Aatz u Uzias, a' ik'aol atini u Jotaam. Aatz u Jotaam, a' ik'aol atini u Acaaz. Aatz u Acaaz, a' ik'aol atini u Esequias.
40001010	Aatz u Esequias, a' ik'aol atini u Manasees. Aatz u Manasees, a' ik'aol atini u Amoon. Aatz u Amoon, a' ik'aol atini u Josias.
40001011	Aatz u Josias, a' ik'aol atini u Jeconias, tuch' tere'n itza'q'. A' titz'pe' tikuenta u txaypichil b'en tu u tx'ava' Babiloonia.
40001012	Unchee' xamtich tek ti' u txaypichil b'en tu Babiloonia, aatz u Jeconias, atin ik'aol; aya' u Salatieel. Aatz u Salatieel, a' ik'aol atini u Zorobabeel.
40001013	Aatz u Zorobabeel, a' ik'aol atini u Abiuud. Aatz u Abiuud, a' ik'aol atini u Eliaquiim. Aatz u Eliaquiim, a' ik'aol atini u Azoor.
40001014	Aatz u Azoor, a' ik'aol atini u Sadooc. Aatz u Sadooc, a' ik'aol atini u Aquiim. Aatz u Aquiim, a' ik'aol atini u Eliuud.
40001015	Aatz u Eliuud, a' ik'aol atini u Eleazar. Aatz u Eleazar, a' ik'aol atini u Mataan. Aatz u Mataan, a' ik'aol atini u Jacoob.
40001016	Aatz u Jacoob, a' ik'aol atini u Xhep. Aya' vivinaj u Li', u alan tetz u Jesuus. Aatz u Jesuus, a' viTxaaom u Tioxh.
40001017	Unchee' ech 14 tanul q'u k'uya mama tzi', nixe'tk'asu'l ti' u Abrahaam utz, nu'lya'oj ti' u Daviid. Utz aatz nixe'tk'asu'l ti' u Daviid, ne'nya'oj tu u txaypichil b'en tu Babiloonia, 14 paj tanul. Xe't paj k'asu'l ti' u txaypichil b'en tu Babiloonia utz, nu'lya'oj tu u titz'peb'al u Jesuus viTxaaom u Tioxh, 14 paje'.
40001018	Unchee' ech u titz'pu u Jesucristo tza'. Aatz u Li', vinan u Jesuus, oknajich tek u Xhep ti'. Utz aatz ye'sajich motx ik'ultu tib', atin u Li' tu tiichajla yaab'il. Loq' titxumb'al u Tioxhla Espiiritu.
40001019	Ech aatz u Xhep, va'l si'chb'ens ivinaj tan, si'chtektaq'ka u Li' itxuma. Ye' na'l si'chi'ane'. Ye't ipaxsa el itziiul, majb'al tel iq'ii tan, jikomla vinajich.
40001020	Tuul ech va'l ma'tich itxumta' si'ane', ye'k talche' chee ma'l u aanjel tetz u Tioxh tivatzik'. Utz tal te ech tza': —Xhep, itu'xh ixalam Daviid, ye' ko'xh ka'tziiunaxh ti' iiq'ot u Li' tzi' tan, aatz va'l atil k'atza, u Tioxhla Espiiritu veti'an itxumb'al ti'.
40001021	Ech si'itz'pu ma'l titz'in, xiak. Utz Jesuus vib'ii looksa tan, a' u Chitol tetz vitenam tu paav.— Texh te.
40001022	Utz i'an ko'nkoxh ok u kam tzi'. Pek a' tzojpi va'l tal u Tioxh titzi' u alol tetz viyolb'al aas tal ech tza':
40001023	—Aatz si'an ma'l u ixviak, tiira ixviak ye' tootzaj vinaj, sa'atin tu tiichajla yaab'il. Utz sachee ma'l titz'in, xiak. Aatz ib'ii saoksali utz, Emanueel. Tioxh tu kuxo'l chu u tokeb'al.— Chia.
40001024	Ech aatz k'as u Xhep, i'an teku'en kam va'l tal u aanjel te utz, tiq'o tek u Li'.
40001025	Loq' ye't ok k'atza. Itz'pu ko'xh u titz'in. Utz aatz itz'pi, Jesuus ib'ii toksa.
40002001	Unchee' aatz itz'pu u Jesuus tu u tenam Beleen tikuenta Judea, a'ich ijlenal u Herodes. Utz motx opon tu Jerusaleen unjolol q'u aa txumb'al ti' q'u tx'umi'l. A' motx k'asku'l tikuenta aal tela'.
40002002	Utz motx ich'oti ech tza': —¿Ke'ch u tal nitxa' itz'pia, va'l si'an ijlenalil xo'l q'u Israeel tza'? Tan vetqil ichee u tx'umi'l tikuenta aal tela', vixheenyail. Ech ul peche'ojo' siatz. Ul qoksa iq'ii.— Texhtu'.
40002003	Ech ta'xh tab'i u yol u ijlenal Herodes, yakich ela'okoj taanima taq'o tuch' q'u aa Jerusaleen.
40002004	Unchee' ech isavsat kajay q'u q'esal oksan yol vatz Tioxh tuch' q'u aa txumb'al ti' u o'tla mantaar utz, ich'oti te til tenam si'itz'pik viTxaaom u Tioxh va'l su'uli.
40002005	Ech alax te ech tza': —A' si'itz'pik tu u tenam Beleen tikuenta Judea tan, ech tz'ib'amalka tu u alol tetz u yolb'al Tioxh, aas tal ech tza':
40002006	«Aatz axh tenam Beleen tikuenta Judea, yit' ch'oo tere'n koj aalchu vatz tere'n q'u nimaj tenam tikuenta Judea tan, a' sacheek ma'l u q'esala takuenta, u iq'on ib'ey vuntenam Israeel.» Chia.— Texh tu u Herodes.
40002007	Unchee' aatz u Herodes, ijutzi isavsal q'u aa txumb'al ti' q'u tx'umi'l utz, ich'oti itzi' b'a'nil, ti' jatva'x tiempo xe't motx tiltu u tx'umi'l tzi'.
40002008	Ech tek ichaj b'en tu Beleen utz, tal te ech tza': —B'enojex utz, ch'otitaj inujul b'a'nil kam b'anel tu u tal nitxa' tzi'. Utz aatz lechab'a, letal ve tan, se'npeche'ojin siatz majte. Se'nvoksa iq'ii.— Texhtu'.
40002009	Unchee' ta'xh veet tab'il viyol u ijlenal tu q'u aa txumb'al ti' q'u tx'umi'l, motx tek b'eni. Utz b'axab' paj u tx'umi'l siatz va'l til tikuenta aal tela'. Anal txake' u tx'umi'l aas opon vi' u atib'al va'l atichku u tal nitxa'.
40002010	Ech tiira motx txuq'txun q'u aa txumb'al aas til itxake' u tx'umi'l.
40002011	Ech motx oko'p tu u atib'al utz, til u tal nitxa'; a' imol u Li', vinan. Ech motx peche' ku' vatz u tal nitxa' utz, toksa iq'ii. Motx ijaj q'u iq'ob' tx'iib'al iq'ii utz, motx taq' oya te. Motx taq' ib'a'nla q'an ch'ich', tuch' kaxhlaan pom utz, tuch' tx'umq'ixsab'al, mirra.
40002012	Unchee' t'oyax tek q'u aa txumb'al tivatzik'. Alax te aas ye'k samotxpaal xe' u Herodes. Ech paarten tek b'ey motx tiq'o aas iq'aave'.
40002013	Unchee' aatz ma'tich motx iq'aave', chee ma'l u aanjel tivatzik' u Xhep; tal te ech tza': —¡Lakpen, b'an uuche'! Iq'o b'en u tal nitxa' tuch' vinan tzi' utz, jutzpen b'en tuch' tikuenta Egipto. Atinen tzi'. La'nalval see lak'asu'laxh tan, toj nal i'ane' aas sachokax u tal nitxa' tu u Herodes. Siyatz'e' sitxume'.— Texh u aanjel.
40002014	Ech k'as tek u Xhep tu u aq'b'al tzi'. Tiq'o b'en u tal nitxa' tuch' vinan utz, b'en tu Egipto.
40002015	Ech a' motx atinku latzi' kamnalich el u Herodes. Loq' itzojpu chit u yol va'l alich nal tu u Tioxh titzi' u alol tetz viyolb'al aas tal ech tza': —Val ik'asu'l vunK'aol tu Egipto.— Chia.
40002016	Unchee' aatz til u Herodes aas ma'tich ko'n tel iq'ii tu q'u aa txumb'al, xo'veb'al ilakp ivi' i'ana tan, ye't paal tal u yol te. Utz tal tek iyatz'ax kajay q'u talaj xiak q'u'l tu u tenam Beleen tuch' q'u'l naja'ch chaj u tenam, aya' q'u'l anal titz'e'a' ne'nya'oj tu q'u'l ka'l iya'b'. Tan a' b'enku ti' u tiempo va'l alax te tu q'u aa txumb'al.
40002017	Ech itzojpu u yol va'l alich tu u Jeremias, u alol tetz u yolb'al Tioxh, aas tal ech tza':
40002018	—Techal tuch q'eq'u'm tu u tx'ava' Ramaa. Techal b'oj tuch juuju'lanchil tu oq'el utz, va'l txumumla chaj yol nitalaxe'. Va'l toq' q'ul itu'xh ixalam u Raqueel ti' q'u titz'in utz, ye' isa' samoxb'eli tan, motx yatz'ax q'u titz'in.— Chia.
40002019	Unchee' aatz ma'tich tek ikam u Herodes, chee ma'l u aanjel tetz Tioxh tivatzik' u Xhep aas atich tu Egipto.
40002020	Utz tal te ech tza': —Kuxh tek tikuenta vitx'ava' q'u Israeel. Iq'o b'en u tal nitxa' tuch' vinan tan, kamyu q'u'l nichitz'an iyatz'ax u tal nitxa' tzi'.— Texh u aanjel.
40002021	Ech telk'asu'l u Xhep tzi'. Tiq'o k'asu'l u tal nitxa' tuch' vinan utz, ul tu u tx'ava' tikuenta q'u Israeel.
40002022	Pek aatz u Xhep, ixo'va b'enchil tu Judea tan, tab'i aas u Arquelao atich ok ijlenalil sivatzil u Herodes vitat. Ech t'oyax tivatzik' tu u Tioxh. Utz a' tek ik'ajvu b'en tikuenta Galilea.
40002023	Ech tule' uli. Utz ex jeje'oj tu u tenam Nazareet. Loq' itzojpu chit u Yolb'al Tioxh, va'l alel nal tu q'u alol tetz u yolb'al Tioxh aas: —Aa Nazareet chaj te'le'.— Chia.
40003001	Unchee' aatz i'an tu u tiempo tzi', ul u Xhan, u b'anol vautiismo utz, nichipaxsa talax u yolb'al Tioxh tu u tz'inlich tzaji tx'ava' tikuenta Judea.
40003002	Nichtal ech tza': —K'axataj q'ul epaav tan, ninajab' tul viQ'esalail u Tioxh tu Amlika tu kuxo'l.— Chia.
40003003	Utz ti' u Xhan yolonku u Isaias, u alol tetz u yolb'al Tioxh, aas taltu ech tza': —Saje' ivi' ma'l u vinaj tu yol tu u tz'inlich tzaji tx'ava'; satal ech tza': «Jikomtixsataj etxumb'al vatz u kuB'aal Tioxh, echa' ijikomtixsal b'ey siatz seb'ane'.» Chaj.— Texh u Isaias.
40003004	Unchee' aatzich u toksa'm u Xhan tan, chemich xi'l camello. Utz tz'u'm u qitzb'al xe'aj tuul. A'ich techb'ub'al sak' tuch' ta'l kab'.
40003005	Ech nichtopon q'u aa Jerusaleen k'atz u Xhan tuch' q'u aa tikuenta Judea utz, tuch' q'u'l jejlich tzi' u nima' Jordaan.
40003006	Utz nichmotxik'axa q'ul ipaav. Ech b'anax tek vautisaar tu u Xhan tu u nima' Jordaan.
40003007	Unchee' til u Xhan aas antu opon q'u fariseo tuch' q'u saduceo. A' isa' sab'anax vautisaar majte. Ech tal tek te ech tza': —Tx'i'la chaj aanima, ¿ab'il nichusunex te aas tu ko'xh veb'ant evautiismo setx'ol etel vatz vik'a'nal u Tioxh va'l tule'?
40003008	Pek k'uchtaj u b'a'nil, techlal aas nojchit vetek'axal q'ul epaav. Ech ex seb'ane' u tze' va'l tx'anel ivatzine'.
40003009	Utz ye' ko'xh etal ti' etaanima aas: «A' kutat u Abrahaam. Kam koj sab'anono'.» Chajkojex. ¡Tan nojchit nival sete aas ye' koj saveeti sab'ens k'aol Abrahaam q'u sivan tu u Tioxh tzi'!
40003010	Utz ch'iam texh ni'an vik'a'nal u Tioxh k'atz q'u'l ye' nik'uchun u b'a'nil. Echa' ich'ian k'oxb'al ti' itzok'pu ma'j tze'. Tan ab'iste u tze' va'l yit' b'a'n koj ivatz si'ane', satzok'pi utz, sak'achpu tu xamal.
40003011	Aatz in tan, nojchit tu ko'n a' nunb'anvu vautisaarex. Techlal ek'axat epaav. Pek ech koj va'l tul vi' tan, tiira paalchu tijle'm sunvi'. Aal ye'k sik'ulo'k vi' so'ok'ins iq'on ixaab'. A' va'l sab'anon vautisaarex tixamlil u Tioxhla Espiiritu.
40003012	Utz iq'omal ich'ilib'al tiq'ab', sich'ili el ich'imil vitriigo. Utz simolo'k vitriigo tu kolb'al tetz. Pek aatz vich'imil, simole'l tu u paq'b'al el tetz. Ech sik'acho'k tu u xamal va'l ye'k itzaae'.— Texh u Xhan.
40003013	Unchee' k'asu'l u Jesuus tikuenta Galilea. Utz ul xe' u Xhan tzi' u nima' Jordaan, ti' sab'anax vautisaar tu u Xhan.
40003014	Pek aatz u Xhan, ye' nichisa'a te. Tal ko'n te ech tza': —Aal axh sab'anon vautisaarin b'atz'i. Pek aal aatz axh, sunb'an vautisaaraxh, aas naale'.— Texh te.
40003015	Tzaq'b'el tek tu u Jesuus ech tza': —B'an vautisaarin, ech sakunojpixsa va'l nital u Tioxh.— Texh u Jesuus. Ech tek ib'anax vautisaar tu u Xhan.
40003016	Unchee' ta'xh veet i'ant ivautiismo u Jesuus, je'ul tu u a'. Utz jajpu u amlika tu u mu'k'ul tzi'. Ech a' texh til iku'l u Tioxhla Espiiritu. Echa' paroomaxh ku'l tib'a.
40003017	Ech uch k'asu'l ma'l u yol tu Amlika, tal ech tza': —A' vunK'aol tiichit'in ti' atzi', va'l k'ujlel unk'u'l ti'.— Texh u yol.
40004001	Unchee' iq'ol b'en u Jesuus tu ma'l u tz'inlich tzaji tx'ava' tu u Tioxhla Espiiritu. Utz b'anax provaal isub'ax tu tx'i'li'inaj latzi'.
40004002	40 q'ii 40 aq'b'al ku' ti' ikuyax iva'y, ye't tx'a'ni. Utz ta'xh paal q'u q'ii tzi', kam tek tu va'y.
40004003	Ech opon u tx'i'li'inaj k'atza, tal te ech tza': —Untz'oj nojchit axh iK'aol Tioxh, b'ensas kaxhlaan tx'ix q'u sivan tzi'.— Texh te.
40004004	Tzaq'b'el tu u Jesuus utz, tal ech tza': —Tz'ib'amalka tu u Yolb'al Tioxh aas: «Ta'n ko'nkoxh u kaxhlaan tx'ix sa'itz'pixsan q'u aanima, pek tu kajay q'u yol alel tu u Tioxh majte.» Chia.— Texh te.
40004005	Unchee' aatz u tx'i'li'inaj, tiq'o b'en u Jesuus tu u tenam Jerusaleen utz, je'op taq'o tu u xoob'al ivi' viq'analil u totztioxh.
40004006	Tal te ech tza': —Untz'oj nojchit axh iK'aol Tioxh, k'on ko'p iib' tza' qab'i. Tan tz'ib'amalka majte aas: «Atil q'u aanjel tetz u Tioxh sai'. Su'lik'ulaxh tiq'ab'. Ech ye'k sapaq'o'k iib' ti' sivan.» Chia.— Texh te.
40004007	Tzaq'b'el tu u Jesuus ech tza': —Tz'ib'amalka majte aas: «Sako'nkoxhaya'lu u Tioxh u kuB'aals Amilka ti' ib'anax kam.» Chia.— Texh te.
40004008	Unchee' aatz paj i'an u tx'i'li'inaj, tiq'o b'en u Jesuus vi' ma'l u t'ankin muunte. Utz ik'uch kajay q'u tenam te tuch' q'u mamaj tx'iib'al iq'ii atil tu u vatz amlika tx'ava' tza'.
40004009	Utz tal tu u Jesuus ech tza': —Savaq' kajay q'u kam see tzi' oj sapeche'axh sunvatz utz, sooksa unq'ii.— Texh te.
40004010	Tzaq'b'el tu u Jesuus ech tza': —¡Ma't tzik axh tx'i'li'inaj! Tan tz'ib'amalka tu u Yolb'al Tioxh aas: «Ta'xh u Tioxh u kuB'aals Amlika sooksa iq'ii utz, ta'xh ma'l sanima.» Chia.— Texh te.
40004011	Ech telab'elka tu u tx'i'li'inaj. Utz ech ul unjolol aanjel. Ul taq' techb'ub'al u Jesuus.
40004012	Unchee' tab'i u Jesuus aas atich tek ok u Xhan tu tze'. Ech q'aavtekb'en tu Galilea.
40004013	Paal yakloj vatz u Nazareet. Utz ex atoj tu u tenam Capernauum, tzi' choo tikuenta u tx'ava' Zabuloon tuch' Neftalii.
40004014	Utz b'enko'nkoxhok pek itzojpu chit u Yolb'al Tioxh va'l tal u Isaias alol tetz u yolb'al Tioxh, aas tal ech tza':
40004015	—Tx'ava' tikuenta Zabuloon, tx'ava' tikuenta Neftalii, tu u b'ey ma't tzi' choo sala b'en u Jordaan tikuenta Galilea, itx'ava' puera aanima,
40004016	aatz q'u aanima tzi', samotxtil mam b'a'nil, k'uxh tiira tz'ejel b'en tib' tu mam paav. Utz sapaq'un mam txijtxub'al tzixe' k'uxh ch'iam texh ni'an tu kamchil.— Chia.
40004017	Unchee' xe't u Jesuus ti' talax u yolb'al Tioxh latzi'. Nichtal ech tza': —K'axataj q'ul epaav tan, atil tek viQ'esalail u Tioxh tu Amlika texo'l.— Texhtu'.
40004018	Unchee' aatz nichipaal u Jesuus tzi' u choo tu Galilea, til ka'va'l q'u vinaj tzi', itza'q' tib'. Ma'l, Xhim ib'ii utz; Lu' ib'ii majte. A'ich imol u Lixh, vitza'q'. Nichmotxtaq' ko'p k'ach tu a', eesab' txay. Tan jolol eesanich txay.
40004019	Ech tal u Jesuus te ech tza': —Ni'extaj vi' tan, savoksa'exs chokol aanima. Yit' txay tere'n koj sechoke'.— Texh te.
40004020	Ech yakich motx taq'ka q'ul ik'ach, eesab' itxay. Utz xamb'u ti' u Jesuus.
40004021	B'iit ko'xh paj ixaa tuul utz, til ka'va't q'u vinaj, itza'q' tib'. Ik'aol u Zebedeo. Aya' u Jacobo tuch' u Xhan, vitza'q'. Nichmotxik'ooa q'ul ik'ach tu jukub' tuch' vitat. Utz isik'le.
40004022	Ech yakich motx taq'ka u jukub' utz, taq'ka vitat. Ech motx xamb'u ti' u Jesuus.
40004023	Unchee' paal u Jesuus tikuenta kajay u Galilea. Utz nichichus u yolb'al Tioxh tu q'u atib'al chusb'al tetz u o'tla mantaar. Utz ipaxsa talax u b'a'nla chusb'al tetz viQ'esalail u Tioxh tulaj tenam majte. Utz tz'ajel iatz yaab'il nichteesa. Nichi'an b'a'n tu kajay q'u aanima q'u'l atich tu yaab'il tuch' tu k'axk'o.
40004024	Ech antu paxku b'en talax itziiul u Jesuus tikuenta u tx'ava' Siiria. Utz iq'ol ul kajay q'u aanima siatz q'u'l atich tu k'axk'o, tu il, tu yaab'il, tu tza'l, q'u'l atich ok tx'i'li'inaj k'atza, tuch' q'u'l ni'an tiila yaab'il ti' ich' utz, tuch' q'u'l numtz'inaj iq'ab's tajan. Utz nichib'an b'a'n te.
40004025	Unchee' sib'la aanima xamb'u ti' u Jesuus. At aa tikuenta Galilea. At aa tikuenta Decaapolis. At aa Jerusaleen. At aa Judea. Utz at aa sala b'en Jordaan.
40005001	Unchee' aatz til u Jesuus aas mam tenam molich tib', b'enje' vi' ma'l u muunte. K'uje'i utz, xaan opon q'ul ichusulib' k'atza.
40005002	Ech xe't ichusun u Jesuus utz, tal tu q'ul ichusulib' ech tza':
40005003	—Chi'b'eb'al tetz q'u aanima q'u'l at ni'enku te aas niya'ta Tioxh tan, tetz viQ'esalail u Tioxh tu Amlika.
40005004	Chi'b'eb'al tetz q'u aanima q'u'l nitoq' vatz Tioxh tan, sa'nalaq'ax nimal ik'u'l.
40005005	Chi'b'eb'al tetz q'u aanima q'u'l ye' nit'anb'a' tib' tan, sa'naltetzi u tx'ava'.
40005006	Chi'b'eb'al tetz q'u aanima q'u'l tiira nitachva ib'anax vijikomal, echa' tachval echb'ub'al ni'ane' aas nikam tu va'y, nikam tu tzaj itzi'l tan, sa'nalpaasal tu u tacha'v.
40005007	Chi'b'eb'al tetz q'u aanima q'u'l nitxum iatz aanima tan, satxumax iatz tu u Tioxh majte.
40005008	Chi'b'eb'al tetz q'u aanima q'u'l ye'xhkam nititz'a ib'anax u paav, b'a'n u taanima tan, sa'naltil iatz u Tioxh.
40005009	Chi'b'eb'al tetz q'u aanima q'u'l ni'an ya'l tok u paas tan, sa'nal alax ti' aas ik'aol ime'al Tioxh.
40005010	Chi'b'eb'al tetz q'u aanima q'u'l nitojchal ti' vijikomal tan, a' tetz viQ'esalail u Tioxh tu Amlika.
40005011	Chi'b'eb'al etetz si'ane' oj sayoq'axex vi', saojchalex utz, kam ko'n ye'xtxojla chaj kam sasuyax seti', loq' txub'a'l ku'en.
40005012	Ech txuq'txunojex utz, chi'b'ojex tan, mam echoob'al sek'ul tu Amlika. Tan echat ko'xh tixval q'u alol tetz u yolb'al Tioxh b'anax ko'xtene atzi'.
40005013	Ech ex u atz'am tu u vatz amlika tx'ava' tza' aas nichi'b'ixsa utz, nimaj iyan kam. Tan untz'oj sasotz vichi'lil u atz'am, kam tere'n koj satxakunka. Sa'texhk'onax el. Sa'texhtzeq'axka.
40005014	Ech ex a' txijtxub'al tu u vatz amlika tx'ava' tza' oj sek'uch q'u b'a'nil vatz aanima. Echa' ma'l tenam atil je' vi' muunte, mujel koj tatine'. Pek paq'lele.
40005015	Tan echa' u txijtxub'al aas nimatxle', yit' sako'nkojmujli. Pek aal nit'anb'a'l je'. Ech sitxijtxu tuul otzotz.
40005016	Ech vina'vit veb'anon vatz q'u aanima seb'ane'. Ech aatz latila tiira b'a'n eb'anone', la'tektoksa iq'ii u kuTat tu Amlika taq'o.
40005017	Ye' ko'xh etitz'a aas a' ul unsotzsa u o'tla mantaar, niko'xh q'u yol alelka tu q'u alol tetz u yolb'al Tioxh. Yit' a' koj ul unsotzsa. Pek aal a' ul untzojpixsa.
40005018	Tan ni'xhtek'val sete k'uxh sasotz u vatz amlika tx'ava' tza', jatu koj saya' itzojpu u Yolb'al Tioxh. Ma'l itzojpe', k'uxh ch'oo texhtu' tilone'.
40005019	Echtzixe't ch'oo tatin tu viQ'esalail u Tioxh tu Amlika si'ane' oj ab'il ye' saniman ma'j q'u mantaar tan, ch'oo texh siatz. Utz echat ko'xh majte oj nik'uch vatz imol aas ye'k sinima q'u mantaar. Pek ab'il saniman utz, echat nik'uchtimol, nim tatin tu viQ'esalail u Tioxh tu Amlika si'ane'.
40005020	Ech nojchit nival sete, oj ye'k sapaal vejikomil vatz q'u aa txumb'al tetz u o'tla mantaar utz, vatz q'u fariseo, sa'kojek'ul viQ'esalail u Tioxh tu Amlika.
40005021	Etootzajle aas nital u o'tla mantaar tu q'u k'uy kumam ech tza': «Yatz'onich'ex. Tan ab'il va'l sayatz'oni, paav satija.» Chia.
40005022	Pek nival sete tan, ab'il q'u'l sako'xhtaq'en ik'a'nat imol utz, paav satija. Ab'il q'u'l siyoq' imol, a' saya'k vatz q'u q'atb'al tzii. Utz aatz q'u'l sisuy yol ti' imol, a' se'enku tu xamal, choob'al paav.
40005023	Echa' tzi' untz'oj siiq'o ul aoya vatz u nachb'al Tioxh utz, tuul su'ul sak'u'l aas atil axo'l tuch' ma'l amol,
40005024	aq'ka vaoya vatz u nachb'al Tioxh. Utz kuxh b'an b'a'n tuch' b'axa. Ech nal lu'laaq' vaoya.
40005025	B'an b'a'n tuch' va'l nixoch'axh tuul ko'xh ye'saj oopon tuch' tu q'atb'al tzii tan, noj toksa'axh tiq'ab' u juees. Utz aatz u juees, satoksab'enaxh tiq'ab' polesi'y. Ech sataq'ku'axh tu tze'.
40005026	Utz ni'xhtek'val see aas ta'n ku'chil sa'ane'. Sa'tere'nkojelu'laxh oj ye'sajen achoot kajay vatx'oj.
40005027	Etootzaj nal majte aas nital u o'tla mantaar ech tza': «Eteesach etib' tu b'ey tuch' aanima yit' ek'ulel koj.» Chia.
40005028	Pek nival sete tan, ab'il va'l tuch' ko'xhtu' sisaji ok ma'l ixoj utz, satachva ok, vetteesal tib' tu b'ey tuch' tu taanima atzi' tan, yit' ik'ulel koj.
40005029	Ech toke' oj nitaq'b'enaxh u seb'al b'aq' aatz tu paav, yaaq' tzii te. Maj iib'. Aal tek b'a'n seesa. Ech ye'k lab'enaxh tu choob'al paav, tu xamal.
40005030	Echat paje' oj nitaq'b'enaxh u seb'al aq'ab' tu paav, yaaq' tzii te satxakun ti' u paav. Maj iib'. Aal tek b'a'n seesa. Ech ye'k lab'enaxh tu xamal choob'al paav.
40005031	Ech paj nital u mantaar aq'elka tza' majte: «Ab'il va'l sataq'ka tixoj, taq' ko'n b'en ma'l tu' tetz jatxb'alib'.» Chia.
40005032	Pek nival sete, ab'il q'u'l sako'xhtaq' tojchat tixoj yit' ti' koj niteesa tib' tu b'ey tuch' va't vinaj, aal a' nitaq' tzii sateesa tib' u ixoj tu b'ey tuch' va't vinaj tzi' aas yit' ik'ulel koj. Utz ab'il u vinaj va'l sik'ul tib' tuch' u ixoj va'l ojchamal tzi', eesaib' tu b'ey ni'an tuch' tan, yit' ik'ulel koj.
40005033	Etootzaj majte aas ech alaxnaj tu q'u k'uy chaj kumam ko'xtene tza': «Oj kam ma'j setala'tzi'i tu u Tioxh, aas setoksa ib'ii kam tuul, tzojpixsataj. Yit'i'as sako'nkoxhetxub'a'li Tioxh.» Chia.
40005034	Pek nival sete tan, yit'i'as sako'nkoxhetoksa ib'ii kam tuul aas kam ma'j setala'tzi'i tu u Tioxh. Niko'xh sa'kojetoksa Amlika tuul. Tan tatib'al u Tioxh.
40005035	Utz niko'xh u tx'ava' sa'kojetoksa tuul. Tan itzeq'b'al u Tioxh. Utz niko'xh u Jerusaleen tan, tetz atko'xh u Tioxh.
40005036	Utz niko'xh vevi' sa'kojetoksa tuul. Tan sa'kojveeti setaq' b'en saj oj q'ej ma'l xi'l vi'.
40005037	Pek aatz veyol seb'ane' tan, oj sa'i utz, b'antaj. Pek oj ye'ka utz, ye' eb'ana. Tan oj la'tere'nechup ivi', tetz tek u maalo atzi'.
40005038	Etootzaj majte aas alaxnaj ech tza': «Oj ab'il sitzottixsa b'aq' iatz imol, satzottixsal b'aq' iatz majte. Utz oj ab'il sateesa tee imol, saeesal tee majte.» Chia.
40005039	Pek nival sete, ye'k sek'ulela ok va'l ye'xtxoj ni'an sete. K'uxh sipaq'o'k seb'al txala etzi', pilq'utaj ko'n ok va't siatz.
40005040	Echa' tzi' majte oj ab'il sichok ixe't sek'atza ti' imaale'l etoksa'm, aq'taj te. Tiq'on vechake't majte.
40005041	Untz'oj sab'anax ya'lex ti' tijal ma'j ijatz aas ma'l kiloometro, sexaa satale', iq'otaj utz; aal tu ka'va'l kiloometro se'netaq'vuka.
40005042	Utz aq'taj tetz ab'il kam nijaj sete. Utz ab'il sijaj ik'am sete, ye'k si'ane' ye'k setaq' te.
40005043	Etootzaj majte aas alaxnaj ech tza': «Tiiojex ti' q'ul etamiigo seb'ane'. Pek ye'k itxa'k q'ul ekoontra sete seb'ane'.» Chia.
40005044	Pek nival sete, tiiojex ti' q'ul ekoontra seb'ane'. [Altaj b'a'nla chaj yol ti' q'u'l nialon tz'ejb'al yol seti'. B'antaj b'a'nil tu q'u'l ni'ixvanex.] Utz q'ilataj sik'letaj Tioxh ti' q'u'l ni'ojchanex.
40005045	Ech nojchit ex ik'aol ime'al u kuTat tu Amlika si'ane' tzi'. Tan ma'l ko'n itxijtxun u q'ii vi' kajay q'u aanima ni'ane', k'uxh b'a'n, k'uxh ye'xtxoj. Utz ma'l tul ijab'al q'u aanima ni'ane' k'uxh jikom, k'uxh yit' jikom.
40005046	Tan oj ta'xh seb'an b'a'n ex te q'u'l b'a'n sete, kam koj echoob'al sek'ul tu Amlika. Tan ech ib'anon q'u'l ye' tootzaj Tioxh atzi'.
40005047	Utz oj ta'xh seq'ila q'ul etitz'in etatzik, ¿kam tek b'oj b'a'nla kam neb'ane'? Tan echat ko'xh ib'anon q'u aanima q'u'l ye' tootzaj Tioxh atzi'.
40005048	Pek b'antajex echa' u kuTat tu Amlika tzi' aas tz'ajel iatz b'a'nil ni'ane'.
40006001	Ye' ko'xh eb'ana aas setoksa je' eq'ii vatz q'u aanima ti' ib'anax vijikomal. Tan oj ech seb'an tzi', sa'kojek'ul echoob'al xe' u kuTat tu Amlika.
40006002	Pek oj seloch me'b'a', ye' ko'xh eyole'l, echa' ni'an q'u ka'vatzla chaj q'esala aas nitopon tu q'u atib'al chusb'al tetz u o'tla mantaar. Utz ech ni'an tu b'ey majte. A' isa' toksal iq'ii. Ech ni'xhtek'val sete aas tu ko'xh u toksal iq'ii tu q'u aanima, eesanyu texh q'ul ichoob'al ti'.
40006003	Pek aatz seloch q'u me'b'a', niko'xh u aanima saootzajin va'l tiira b'a'n ex tuch'.
40006004	Ech aatz velochone' tzi', ye'xhab'il ko'xh saootzajin. Tan aatz u kuTat va'l nitil q'u kam ye' na'l, a' tek saoksan eq'ii vatz tenam.
40006005	Utz aatz seq'ila sik'le Tioxh, ye' ko'xh eb'an ex echa' q'u ka'vatz q'u'l vatz chit ik'u'l txaklele niq'ila sik'le Tioxh tu q'u atib'al chusb'al tetz u o'tla mantaar tuch' tu q'u q'e'tx chaj b'ey majte. Tan a' isa' tilax tu aanima. Utz ni'xhtek'val sete aas tu ko'xh u toksal iq'ii tu q'u aanima tzi', eesanyu texh q'ul ichoob'al ti'.
40006006	Pek aatz seq'ila esik'le Tioxh, juptaj etib' to'otzotz. Utz q'ilataj sik'letaj u kuTat va'l ye' na'l tatine'. Loq' kajay nitile' utz, a' so'oksan eq'ii vatz tenam.
40006007	Utz aatz seq'ila esik'le Tioxh, ye' ko'xh eka'paju etoxpaju q'u yol q'u'l ye'k texh tokeb'al. Tan ech ni'an q'u aanima q'u'l ye' tootzaj Tioxh. A' nimotxtale' aas sa'xhnimal tu u Tioxh tu vika'pajut itoxpajut q'ul iyol.
40006008	Pek aatz ex, ye' ko'xh eb'an ex echi. Tan tootzajle u kuTat, kam nesavsa k'uxh ye'sajen ejajtu te.
40006009	Unchee' ech eq'ilat esik'let Tioxh seb'an tza': «KuB'aals Amlika, tioxhla b'ii tatin vab'ii.
40006010	Uloj ab'an vaQ'esalail. Utz b'an vatxumb'al tu u vatz tx'ava' tza', echa' va'l na'an tu Amlika.
40006011	Aq' u qechb'ub'al tetz jun q'ii.
40006012	Utz kuy q'u kupaav, echa' o' nikukuy q'u aanima q'u'l kam ni'an qe.
40006013	Yaaq' tzii saku'o' tu q'u paav q'u'l nitok sukuvatz. Eesa'o' vatz u tx'i'li'inaj. Tan eetz u Q'esalail, eetz u ijle'm utz, eetz u techalil b'enamen ye'k iya'e'. A'i.» Chajex.
40006014	Tan oj sekuy q'u aanima q'u'l kam ni'an sete, echat ko'xh u kuTat tu Amlika majte, sikuyex.
40006015	Pek oj ye'k sekuy q'u aanima ti' va'l ni'an sete, echat ko'xh u kuTat majte, sa'kojikuyex ti' q'u ye'xtxojla kam neb'ane'.
40006016	Aatz saku'ex ti' ikuyl eva'y ti' iq'ilal sik'lel Tioxh, ye' ko'xh eb'ana aas va'l txumu'm tevatz seb'ane', echa' ni'an q'u ka'vatzla chaj aanima. Tan nimotxitxumunsa tib'. Nimna'l aas nikuy iva'y. A' isa' sailax tu q'u aanima. Ech ni'xhtek'val sete aas tu ko'xh u tilax tu q'u aanima tzi', eesanyu texh q'ul ichoob'al ti'.
40006017	Pek aatz saku'ex ti' ikuyl eva'y ti' iq'ilal sik'lel Tioxh, josq'itaj evi'. Utz tx'aataj evatz.
40006018	Ech ye'k sek'uch tu q'u aanima aas atilku'ex ti' ikuyax eva'y. Pek a' sek'uchvu tu u kuTat va'l ye' na'l tatine'. Tan kajay nitile'. Utz a' tek so'oksan eq'ii vatz tenam.
40006019	Ye' ko'xh emol tx'iib'al eq'ii tu u vatz amlika tx'ava' tza'. Tan niko'nipok'te'. Utz nixajte'. Ech niyane'. Utz nitok elq'om tuul majte utz, nitelq'ale'.
40006020	Pek a' seb'anvu b'en tx'iib'al eq'ii tu Amlika tu va'l ye' nipok'tik q'u kam. Utz nikojixajte'. Nikojiyane'. Utz sa'kojole' elq'om ti' telq'ale'.
40006021	Tan til va'l atilku u tx'iib'al eq'ii, aye'n vetaanima tzi'.
40006022	B'a'n etatin vatz Tioxh untz'oj jikom isajil q'u kam neb'ane' utz, ye'xhkam netitz'a onkonil ti'. Tan aatz u b'aq' evatz, a' u txijtxub' tetz vechi'l.
40006023	Pek oj yit' jik koj isajil q'u kam neb'an tuch' q'u b'aq' evatz, a' chit netitz'a u onkonil ti'. Tiira atil b'enex tu u paav atzi'. B'a'n koj etatin vatz Tioxh; tu uken atilk'ex.
40006024	Sa'koji'ane' aas ka'va'l tioxh sinima u aanima. Tan sinima ma'l atzi' utz, siqel va'te. Tii ti' ma'l atzi' utz, ye'k itxa'k va't te atzi'. Echtzixe't ye'k saveeti aas ka'va'l tiq'ol seb'ane', u Tioxh tuch' q'u tx'iib'al q'ii.
40006025	Ech toke' ye' ko'xh ela'ok'ex ti' u vatz eq'ii esaj. Echa' tzi' kam setechb'u utz, kam setuk'a. Utz yit' sako'nkoxhela'ok'ex ti' ivijax vechi'l majte, ti' aas kam setoksa'mi. Tan paalchu tekoj u echb'ub'al tuch' u oksa'm vi' u atinchil tu b'enq'ii b'ensaj.
40006026	Sajitaj q'u tz'ichin nipaal tu amlika etile'. Ye'kax chikoni. Ye'kax imol vatz ichikob'e'm. Utz ye'k molb'al titz'leb'al. Tan u kuTat tu Amlika nitzujb'en tzi'. Ech ¿yit' tzik paalch'ex vatz q'u tz'ichin tzi' tzik?
40006027	Tan k'uxh sa'xhela'ok ma'j aanima, sa'kojole'i sataq' je'op b'itoj tatin tu u vatz iq'ii saj.
40006028	Utz echat ko'xh ti' u oksa'm. ¿Kantu' aas ni'xhetela' etoke'? Sajitaj q'u xu'm ja'jchajtze' etile' kani'ch ich'iie'. Tan ye'kax aq'onini. Utz ye'kax chemoni. Utz tx'anel isajine'.
40006029	Ech toke' nival sete aas aal niko'xh u ijlenal Salomoon ech koj ivijtu tib' i'ana u tilon q'u xu'm tzi' k'uxh mamala tx'iiol iq'iich.
40006030	Echat ko'xh paje' q'u xajtze' q'u'l ja'jtze'. U Tioxh chit nib'anon aas tx'anel tilon q'ul ixu'm. Va'l icha'xab'e' k'uxh ech q'ejal nik'achlu tu xamal. Utz ¿yit' tzik ech taq'ax etoksa'm si'an u Tioxh nenache' k'uxh ye' maas k'ujlel ek'u'l ti'?
40006031	Echtzixe't ye' ko'xh etal tu ela'okchil ech tza': «¿Kam saqechb'u? ¿Kam saquk'a? Utz ¿kam saqoksa'mi?» Chajkojex.
40006032	Tan q'u puera aanima q'u'l ye' tootzaj Tioxh ko'n nitela' tok ti' q'u kam tzi'. Pek ech koj ex tan, tootzajle u kuTat tu Amlika aas nesavsa kajay q'u kam tzi'.
40006033	Pek a' chit saela'okk'ex ti' viQ'esalail u Tioxh, tuch' ti' vijikomil. Ech toj texh tal tul kajay q'u kam atzi'.
40006034	Ech ye' ko'xh ela'ok'ex ti' u q'ii va'l q'ejal. Tan aatz u q'ii q'ejal, kam ko'n ela'okchil su'ul tuul. Pek chuspi ko'xhtu' seq'i' q'u tza'l tetz junun q'ii.
40007001	Ye' ko'xh eyol paal u aanima oj niyolpu sevatz. Ech ye'k saku' vik'a'nal u Tioxh seti', ti' veyolpu majte.
40007002	Tan kani'ch itx'olax inujul q'u aanima seb'ane', echat chit itx'olax enujul si'an u Tioxh majte. Utz kam chit va'l seb'an tu q'u aanima, echat chit sab'anax sete majte.
40007003	Pek ¿kam toke' aas ta'xh tii nesaji u tal ye'xtxojla kam ni'an emol sevatz utz, ye'xhat ni'enku sete aas paalchu veb'anon sii'? Ela ko'xh tuch' siil ma'l tal juy ch'is tu b'aq' iatz amol; loq' a' ye' niile' aas mam tze' va'l atil tu b'aq' aatz.
40007004	Ela ko'xh tuch' siil ma'l tal juy ch'is tu b'aq' iatz amol; loq' a' ye' niile' aas mam tze' va'l atil tu b'aq' aatz. Ye'k saveeti aas setoksa ma'l aanima tu jik ti' ko'xh ma'l u tal ye'xtxoj ni'ane' oj, tuul aatz ex, paalchu vepaav siatz. Tan ela ko'xh tuch' setal te ech tza' atzi': «Aq' tzii saveesa elu'l ma'l u juy ch'is taatz tzi'.» Chajex te. Tuul aatz ex, aal ma'l mam tze' at oko'p tevatz utz, ye' veet esajin taq'o.
40007005	¡Ka'vatz, ya'sataj q'u mamaj paav b'axa! Ech nal sa'tekveeti setal tu vemol aas siya'sa q'u talaj kam ni'ane'. Eesataj elu'l u mam tze' xe' b'aq' evatz b'axa tzi'. Utz aatz b'a'n tek etilone', ech nal se'neteesa elu'l u juy ch'is xe' b'aq' iatz vemol.
40007006	Ye' ko'xh etal ve't u yolb'al Tioxh tu q'u'l echa' tx'i' ti' paav. Utz ye' etal tu q'u b'och xichin majte q'u'l tiira ye' nitab'i yol tan, kam koj itxa'k te. Niko'ntaq'ka elo'p echil tzi' utz; noj ko'n i'an sete.
40007007	Unchee' jajtaj tu u Tioxh kam nesavsa utz, sa'aq'ax sete. Choktaj utz, sechab'a. Sich'inojex vatz jub'al utz, sajajaxex.
40007008	Tan ab'il q'u'l kam nijaj tu u Tioxh, nik'ule'. Ab'il q'u'l nichokone', nichab'a. Utz ab'il q'u'l nisich'in vatz jub'al, nijajaxe'.
40007009	Echa' ex, ¿oj tzik sivan ko'n setaq' tek'aol eme'al oj sijaj ikaxhlaan tx'ix sete?
40007010	Utz echat ko'xhtu' oj sijaj ma'j ichi'o txay sete. ¿Tz'oj tzik tx'i'la txokop setaq' te?
40007011	Tan k'uxh ye'xtxoj chit etxumb'al, etootzajle kam b'a'nla chaj kam netaq' tu q'ul enitxa'a utz, a' chixh u kuTat tu Amlika nenache' tzi', ye' ko'xh sataq' b'a'nla chaj kam tu q'u'l kam nijaj te.
40007012	Ech toke' kajay q'u b'a'nil esa' si'an q'u aanima sete, echat seb'an te majte. Tan ech nital u o'tla mantaar. Utz ech alelka tu q'u alol tetz u yolb'al Tioxh majte.
40007013	-
40007014	A' so'okk'ex tu u okeb'al va'l ch'oo ivatz; u tal b'ey va'l si'iq'on opon uchchil tu b'enq'ii b'ensaj utz, va'l ka'xva'l ko'n aanima nichab'an. Oki'ch'ex tu u mam jankin okeb'al, va'l yak tu u choob'al paav. Tan nim ivatz u b'ey yak tuul. Utz mamala tenam ato'k ti'.
40007015	Kuenta'ex ti' q'u chulin alol tetz u yolb'al Tioxh q'u'l tul texo'l. Suula niman Tioxh tilone', pek jolol eesanal tu b'ey. Ech tule' maanxhola karne'l. Loq' aatz tu taanima tan, echa' va'ynajla lobo.
40007016	-
40007017	Pek loq' nimna'l tan, tu ko'xh q'ul ib'anone' toj etilva. Echa' q'u b'a'nla chaj vatzomla tze', b'a'n ivatz nitaq'e'. Pek aatz q'u ye'xtxojla chaj vatzomla tze', ye'xtxoj ivatz nitaq'e'. Tan sa'koji'ane' aas sachee uuva ti' q'u ch'i'x. Utz sa'koji'an majte sachee viikuxh ti' u paal ch'i'x.
40007018	Ye'xh b'oj si'ane' aas ye'xtxoj ivatz u b'a'nla vatzomla tze' sataq'e'. Utz ye'xh b'oj si'an majte aas b'a'n ivatz u ye'xtxojla vatzomla tze' sataq'e'.
40007019	Tan aatz q'u vatzomla tze' q'u'l yit' b'a'n koj ivatz nitaq'e', nitzok'ax el. Utz nik'achax ok tu xamal.
40007020	Ech toke' tu ko'xh q'ul ib'anone' setilva oj chulin alol tetz u yolb'al Tioxh. Echa' u tze', nimna'l tu vivatz b'a'n tzik oj yit' b'a'n koj.
40007021	Tan yit' kajay koj q'u'l: «unB'aal, unB'aal,» chu ve, so'oko'p tu viQ'esalail u Tioxh tu Amlika. Pek ta'xh so'oko'p q'u'l nib'anon vitxumb'al vunTat tu Amlika.
40007022	Utz sib'al ko'xh toj alon ve tu ma'l u q'ii si'ane', ech tza': «unB'aal, vetqal paal u yolb'al Tioxh tab'ii. Vetqojche'l q'u tioxhil tx'i'li'inaj tab'ii. Utz sib' ko'xh txaichil vetkub'an tu vab'ii majte.» Chaj.
40007023	Pek aatz in tan, sako'nuntzaq'b'e ech tza': «Tiira ye' ootzajimalex vaq'o. Elojb'enex sunvatz aa paavla chaj aanima.» Chajin te.
40007024	Unchee' ab'il niab'in q'u yol nivale' tza' utz, ni'ane' kam nitale', ela tuch' u tzak'kin vinaj atzi' aas a' taq'vu je' totzotz vi' sivan.
40007025	Ech k'uxh ku' mam jab'al, ye't ku' taq'o. Utz k'uxh el nima' utz, ipaq'o'k tib' mam kajiq' ti', ye't ku'i. Tan vi' sivan taq'vu je'.
40007026	Pek ab'il paj va'l niab'in q'ul unyol tza' utz, ye' ni'ane' kam nitale', ela tuch' u txoxkin vinaj atzi' va'l vatz tx'ava' ko'n i'anvu je' totzotz.
40007027	Ech aatz ku' mam jab'al, el nima' utz, paal mam kajiq'. Ipaq'o'k tib' ti', yakich ku'oj taq'o. Ech b'oono isotz sotzi.— Texh u Jesuus.
40007028	Unchee' aatz tek tzojpu u Jesuus ti' talax kajay q'u yol tzi', tiira va'lich motx itz'ejx ik'u'l q'u aanima tu vichusune'.
40007029	Tan, atil tijle'm tu vichusune'. Txayo'm ni'an tu q'ul iyol. Yit'e'ch koj a' q'u aa txumb'al ti' u o'tla mantaar.
40008001	Unchee' ku'l u Jesuus vi' u muunte va'l chusunka. Mam tenam xamich ti'.
40008002	Ech xaan opon ma'l u ch'a'k'i' vinaj k'atza. Peche' ku' siatz utz, tal te ech tza': —UnB'aal, ¿yetz asa' sa'an b'a'n ve?— Texh te.
40008003	Aatz u Jesuus tan, iyuj b'en viq'ab'. Ikan u vinaj utz, tal te ech tza': —Ee', sunsa'. B'an b'a'n.— Texh te. Ech tu ko'xh unmu'k'ul i'an b'a'n u vinaj tu u ch'a'k tzi'.
40008004	Utz tal paj u Jesuus te ech tza': —Ab'i iile'. Ab'ilich ko'xh e aalvu u kam tzi'. Pek kuxh utz, k'uch tu u oksan yol vatz Tioxh aas b'a'nt'axh. Iq'o b'en u txakunsa'm tetz vatx'olo'm siatz. Aya' va'l alelka tu u o'tla mantaar tu u Moisees. Ech satile' aas b'a'nt'axh.— Texh te.
40008005	Unchee' aatz opon u Jesuus tu vitenam Capernauum, ul ma'l u capitaan siatz, q'esal sol tu Roma. Utz ijaj chit b'a'nil te.
40008006	Tal te ech tza': —UnB'aal, tiira ya'v ma'l vatz vaq'onom. Atilka tu atib'al cheel. Numtz'inaj ichi'l utz, tiira tajinnaj tu u chi'om.— Texh te.
40008007	Tal u Jesuus te ech tza': —Sab'enin. Se'nunb'an b'a'n te.— Texh te.
40008008	Tzaq'b'u u capitaan utz, tala: —UnB'aal, ye' nik'ulo'k vi' aas so'oko'p'axh tu votzotz. Pek al ko'n b'en aas si'an b'a'n utz, si'an b'a'n u vaq'onom.
40008009	Tan echa' in. Atilko'nok'in jaq' imantaar unq'esal. Utz ato'k sol jaq' unmantaar majte. Utz nival tu ma'j: «Kuxh tza'.» Chi'in te utz, nib'ena'. «Ni'axh tza'.» Chi'in tu va'tioj utz, nitule'. Utz nival tu va't vaq'onom: «B'an va'l tza'.» Chi'in te utz, ni'ane'.— Texh te.
40008010	Ech ta'xh tab'i u yol u Jesuus tzi', techal chit tab'i utz, yakich tz'ejxoj ik'u'l taq'o. Tal tek tu q'u aanima q'u'l xamich ti' ech tza': —¡Ni'xhtek'val sete, ye'saj viltu ma'j aanima Israeel, aas tiira k'ujlel ik'u'l vi' echa' u puera vinaj tzi'!
40008011	Utz nival sete aas til ko'xh sak'asku'l puera aanima tikuenta aal tela' utz, tikuenta aal toke' utz, samotxch'uxhe' k'atz u Abrahaam, k'atz u Isaac, tuch' k'atz u Jacoob tu viQ'esalail u Tioxh tu Amlika.
40008012	Pek aatz q'u Israeel q'u'l so'oko'p tu viQ'esalail u Tioxh b'anel, sako'naq'axka elo'p tu elq'ej ech tzi'. Ech a' so'oq'ku tzi'. Utz a' sajarach'unku tee tzi'.— Texhtu'.
40008013	Ech aatz u Jesuus tan, tal tu u capitaan ech tza': —Kuxh taatib'al. Tan kam chit echa' vanimata' tzi', ech si'ane'.— Texh te. Ech aatz u aq'onom, yakich ko'xh i'an b'a'n aas iyolon u Jesuus.
40008014	Unchee' opon u Jesuus tu tatib'al u Lu'. Utz tila tzanlich vi-ixoj ji' u Lu' vatz tx'ach. Tajinnajich tu xamal.
40008015	Ech kanax iq'ab' tu u Jesuus utz, yakich tzaaoj u xamal ti'. Ech tek ilakpe' utz, xe't i'an techb'ub'al u Jesuus.
40008016	Unchee' aatz tek sotzsaj, sib'al aanima iq'ol ul vatz u Jesuus aas atich ok tioxhil tx'i'li'inaj k'atza. Utz tu ko'n q'ul iyol nichtojche'l q'u tx'i'li'inaj. Utz i'an b'a'n tu kajay q'u ya'v majte.
40008017	Loq' itzojpu chit u yol alichka tu u Isaias, u alol tetz u yolb'al Tioxh, aas tal ech tza': —A' iq'on b'en kajay q'u kuyaab'il. Utz a' u eesan tetz kajay q'u kuchi'om.— Chia.
40008018	Unchee' aatz til u Jesuus aas mam tenam mulchich ok ti', tal tek ipaal b'en sala b'en u choo tu q'u chusulib'.
40008019	Pek tuul opon ma'l u aa txumb'al ti' u o'tla mantaar utz, tal te ech tza': —Chusul saxamb'in sai' k'uxh til chit ech ab'ena'.— Texh te.
40008020	Tal u Jesuus te ech tza': —Aal atil ijul q'u yak, kolb'al tib' sunvatz. Utz atil isok q'u tz'ichin. Pek aatz u K'aola va'l b'ennaj ko'n aanima, ye'k tatib'al tinujul.— Texh te.
40008021	Tal paj chit va't q'u niman tetz te ech tza': —UnB'aal, saxamb'in sai', pek analen lakam vuntat. La'nalunmuj b'axa.— Texh te.
40008022	Tal tek u Jesuus te ech tza': —Ni'axh vi' cheel. Tan a' samujun q'u kamchil q'u aanima q'u'l kamnaj tatin vatz Tioxh.— Texh te.
40008023	Ech tokb'en u Jesuus tu u jukub', antu q'ul ichusulib' b'en ti'.
40008024	Utz ye'k talche', xe't ma'l u mam kajiq' jab'al vi' u choo. Utz nichtekisotzka u jukub' tu vipilq'a'txan u choo tzi'. Loq' vatchich ko'n u Jesuus.
40008025	Ech ex tek k'asaloj tu q'ul ichusulib' utz, tal te ech tza': —¡KuB'aal, eesa'o' vatz u tza'l tza' tan, toj b'enojo' tu a'!— Texh te.
40008026	Alax tek te tu u Jesuus ech tza': —¿Kantu' nexo've'? Tiira ye' k'ujlel ek'u'l vi'.— Texhtu'. Ech lakpu u Jesuus; iyaa u mam kajiq' tuch' u choo. Utz ya'i. Va'lich texh tachavan ikalkoch u a'.
40008027	Ech motx chit tz'ejx ik'u'l q'u vinaj taq'o. Utz motx tal ech tza': —¡Ab'il tek u vinaj tzi' tan, aal nimali tu u kajiq' jab'al tuch' u choo tzi'!— Texhtu'.
40008028	Unchee' motx tek opon tunpaq'it itzi'aj u choo, tikuenta u tx'ava' Gaadara. Utz ul k'ulaxoj tu ka'va'l q'u vinaj. Ato'k tioxhil tx'i'li'inaj k'atza. A' motx k'asku'l xo'l mujb'al kamnaj. Utz nojchit toxhq'eb'al q'u vinaj tzi'. Ab'il koj nichiq'i' paalchil tu u b'ey naja'ch va'l atichka.
40008029	Ech motx q'eq'uni. Utz motx tala: —¿Kam asa' qe, Jesuus iK'aol Tioxh? ¡K'uxh ulyaxh tan, o' ul uuleb'e'o' utz, ye'saj topon kutiempo!— Texhtu'.
40008030	Unchee' tuul nichtechb'un unjolol q'u b'och sinaja'ch. Tiira sib'al ixaane'.
40008031	Utz aatz q'u tioxhil tx'i'li'inaj tan, ijajab'e u Jesuus ech tza': —Oj soojche'lo', aq' tzii qe so'ok'o' k'atz kajay q'u b'och tzi'.— Texh te.
40008032	Alax te tu u Jesuus ech tza': —¡B'enojex!— Texh te. Ech motx tela' utz, ok k'atz kajay q'u b'och. Ech ye'k chit talche', motx ex ik'on b'en tib' q'u b'och tzi' peepu, yakich tu u choo. Utz ech motx jiq'mu tu a'.
40008033	Ech aatz tek q'u'l nichmotxxeen q'u b'och tzi', motx t'aspi k'asu'l utz, ul tu tenam. Ech motx chit ul tal kajay q'u kam uchi tzi'. Utz tala kam va'l i'an q'u vinaj q'u'l atich ok tioxhil tx'i'li'inaj k'atza.
40008034	Ech kajay q'u aanima tu tenam motx ul k'ulun u Jesuus. Utz ta'xh til u Jesuus, motx tal te aas saelb'en tikuenta q'ul itx'ava' tzi'.
40009001	Unchee' ech okb'en u Jesuus tu u jukub', iq'expuka u choo. Opon tu vitenam Capernauum.
40009002	Pek aatz i'ana, iq'ol ul ma'l u vinaj siatz numtz'inaj ichi'l. Chelemich topon tu cheleb' tetz. Ech til u Jesuus aas k'ujlel ik'u'l q'u iq'on tetz ti' ib'antu b'a'n u ya'v. Tal tek tu u numtz'inaj ech tza': —Atoj nimal ak'u'l b'aal. Tan kuyel q'ul apaav kajayil.— Texh te.
40009003	Ech aatz unjolol q'u aa txumb'al ti' u o'tla mantaar q'u'l atich opon, ta'xh tab'i va'l tal u Jesuus tza', nichtal tu taanima ech tza': —Eesan iq'ii Tioxh va'l tzi' tan, nital ikuyax paav.— Texhtu'.
40009004	Pek aatz u Jesuus tan, paal itxumb'al tuul kam va'l nichmotxtitz'a q'u vinaj tzi'. Tal tek te ech tza': —¿Kantu' netitz'a onkonil vi' te etaanima?
40009005	¿Ab'iste tek u yol va'l yit' tza'l koj alaxi unchee'; a' tzik a' va'l: «Kuyel tek q'ul apaav;» oj aya' va'l: «Lakpen utz, xaan.» Chajin te?
40009006	Pek nojchit sunk'uch sevatz aas atil tijle'm u K'aola va'l b'ennaj ko'n aanima ti' ikuyax paav tu vatz tx'ava' tza'.— Texh te. Ech tal tu u numtz'inaj ech tza': —Lakpen. Iq'o b'en u cheleb' eetz utz, kuxh taatib'al.— Texh te.
40009007	Ech ilakpu u numtz'inaj utz, b'en tu tatib'al.
40009008	Utz motx tz'ejx ik'u'l q'u aanima aas til u kam tzi'. Utz nichtekmotxtoksa iq'ii Tioxh ti'. Tan atich tijle'm u Jesuus ti' ib'anax b'a'n tu ya'v, k'uxh aanima ko'n siatz.
40009009	Unchee' k'astek'ul u Jesuus tzi'. Utz til ma'l u vinaj, Tio ib'ii. K'ujlich tu va'l nijajlik ja'mel alkavaar. Tal u Jesuus te ech tza': —Xamb'en vi'.— Texh te. Ech lakpu u Tio utz, xamb'u ti'.
40009010	Pek xamtel teku'en aatz i'an u Jesuus tan, ex tx'a'n tu atib'al xe' u Tio. Utz motx opon sib'al q'u sub'ulla chaj jajol ja'mel alkavaar. Ant imol unjot q'u aa paavla chaj aanima. Utz motx k'uje' vatz meexha k'atz u Jesuus utz, k'atz q'ul ichusulib'.
40009011	Ech ta'xh til u kam q'u fariseo tzi', motx tal tu q'u chusulib' ech tza': —¿Kam toke' b'atz'i aas ela nitx'a'n u chusul etetz tuch' q'u sub'ulla chaj jajol ja'mel alkavaar utz, tuch' q'u aa paavla chaj aanima tzi'?— Texh te.
40009012	Ech ta'xh tab'i u yol u Jesuus tzi', tal ech tza': —Aatz q'u tiichajla aanima, ye'xhkam nisavsa aa tz'ak. Pek ech koj q'u ya'v tan, nisavsa aa tz'ak.
40009013	Tan a' koj ul unchok jikomla aanima. Pek a' ul unchok aa paav sik'axa ipaav. Echtzixe't nival sete, aas b'enoj ech'oti kam tokeb'al u Yolb'al Tioxh va'l nital ech tza': «A' unsa' setxum iatz emol utz, yit' ta'n ko'nkoxh setitz'a ik'achax avan tetz tx'olo'm.» Chia.— Texhtu'.
40009014	Unchee' ul q'ul ichusulib' u Xhan, u b'anol vautiismo k'atz u Jesuus utz, tal te ech tza': —¿Kam toke' aas o' ko'xh tuch' q'u fariseo tzuk'el nikukuy kuva'y ti' iq'ilal sik'lel Tioxh, pek aatz q'ul achusulib' tzi', ye'xhkam nimotxikuy iva'y?— Texh te.
40009015	Aatz u Jesuus tan, tal te ech tza': —Ye'k si'ane' aas sako'xhtxumun q'u aanima q'u'l nisavsal ti' tilax tzumb'a'a tuul atil u xiak tixo'l va'l tzume'ya. Pek sa'nalul tiempo aas saeesalb'enin xo'l q'ul unchusulib'. Ech analen tek samotxikuy iva'y ti' iq'ilal sik'lel Tioxh.
40009016	Aatz u b'a'nla chusb'al tan, sa'kojik'ul tib' tuch' va'l ninalenima. Tan ye'kax b'anaxi aas sak'ooal ma'l q'a'l oksa'm tu ak' k'oo. Tan sak'olon u ak' k'oo atzi' utz, aal siyak'insa u q'ixi'l ti' u oksa'm.
40009017	Echat majte ye'kax aq'ax ku' tu q'a'l tz'u'm u ta'l uuva va'l anal tela'. Tan aatz u ta'l uuva va'l anal tela', sasipk'i utz, sik'ux u q'a'l tz'u'm. Ech nipeq'xe'. Ech nitel u q'a'l tz'u'm titxa'k. Pek a' sa'aq'axku ku' u ta'l uuva va'l anal tela' tu ak' tz'u'm. Ech ela ko'xh b'a'n saelka.— Texh u Jesuus.
40009018	Tuul nichtal q'u kam u Jesuus tzi' utz, opon ma'l u vinaj k'atza q'esala tatin xo'l q'u Israeel. Utz ex peche'oj ku' siatz. Tal ech tza': —Ma'xh kamyu ma'l vatz unme'al cheel tza'. Pek ni'axh. Tul aq' je' vaq'ab' tib'a, ech saq'aavu'l taanima.— Texh te.
40009019	Ech yakich xamb'u b'en u Jesuus tuch' q'ul ichusulib' ti' u vinaj.
40009020	Ech tuul atich ok u Jesuus ti' b'ey, xaan opon ma'l u ixoj ti' iqul. Ya'vich. Kaj nichtel k'atza. Kab'laalich ya'b' ixe't viyaab'il. Utz ikano'k iju' u toksa'm.
40009021	Tan nichnaltal u ixoj tu taanima ech tza': —K'uxh ta'xh sunkano'k iju' u toksa'm, sa'xhunb'an b'a'n atzi'.— Texhich.
40009022	Pek aatz u Jesuus tan, ipilq'u tib' utz, tal te ech tza': —Ye' ko'xh qeonaxh, txutx. Tan ti' vik'uje' ak'u'l vi' k'uxh veta'anlu b'a'n.— Texh te. Ech yakich i'an b'a'n u ixoj tzi'.
40009023	Ech ta'xh opon u Jesuus tu atib'al xe' u q'esala va'l kam ime'al, til q'u xulin aa utz, til q'u aanima va'lich motx iq'eq'elkab'in tu oq'el.
40009024	Utz tal tek te ech tza': —¡Eloju'lex! Tan yit' kamnaj koj u ixviak atzi', pek vatchel ku'en.— Texhtu'. Loq' nichko'nib'anb'el u Jesuus ti' va'l tala.
40009025	Ech ipaasa elu'l q'u aanima u Jesuus q'anal utz, oko'p to'otzotz. Utz itxay iq'ab' u ixviak; ech ilakpe'. Q'aavu'l taanima taq'o.
40009026	Ech aatz viyolil u txaichil tzi', pax chit paal itziiul tikuenta kajay u tx'ava' tzi'.
40009027	Unchee' aatz tek k'asu'l u Jesuus latzi', xamb'o'k ka'va'l q'u moy ti'. Utz nichiq'eq'un taltu ech tza': —¡Itu'xh ixalam Daviid, txum kuvatz!— Texhtu'.
40009028	Ech ta'xh opon tu atib'al, opon q'u moy tzixe' utz, tal u Jesuus te ech tza': —¿Ni tzik enima aas so'ole'in ti' esajinsale'?— Texh te. Tzaq'b'u q'u moy tal ech tza': —¡Ee' nikunima kuB'aal!— Texh te.
40009029	Ech aatz u Jesuus tan, ikan q'u b'aq' iatz utz, tal te ech tza': —Ti' vik'uje' ek'u'l vi' seb'an b'a'n.— Texh te.
40009030	Utz ech yakich sajinoj q'u vinaj tzi'. Utz tiira alax te tu u Jesuus b'a'nil ech tza': —Ab'itaj b'a'nil. Ye'xhab'il ko'xh so'ootzajin u kam tzi'.— Texh te.
40009031	Pek ta'xh motx k'asu'l q'u vinaj tzi', xe't ipaxsa itziiul tu jank'al u tx'ava' kam va'l i'an u Jesuus te.
40009032	Unchee' tuul ko'xh nichipaal elu'l q'u moy, a' tek iq'ol opon va't u mem vatz u Jesuus. Atich ok tioxhil tx'i'li'inaj k'atza.
40009033	Ojchal el u tioxhil tx'i'li'inaj k'atza tu u Jesuus utz, yolon tek u mem. Ech tiira sotz ik'u'l q'u aanima taq'o. Motx tek tal ech tza': —¡Ye'kax tek qil kam tu kuxo'l o' Israeel tza' aas echa' tzi'!— Texhtu'.
40009034	Pek aatz q'u fariseo nichtal ech tza': —Viq'esal q'u tx'i'li'inaj nilochon ti' tojchal el q'u tioxhil tx'i'li'inaj atzi'.— Texh ti' u Jesuus.
40009035	Unchee' nichipaal u Jesuus tu q'u nimaj tenam tuch' tu q'u talaj tenam. A' nichichus u b'a'nla chusb'al tu q'u atib'al chusb'al tetz u o'tla mantaar. Nichipaxsa itziiul u b'a'nla chusb'al majte tetz viQ'esalail u Tioxh. Utz nichib'an b'a'n tu kajay q'u'l atil yaab'il k'atza. Nichteesa q'u chi'om k'atz aanima.
40009036	Ech txumun u Jesuus aas til u mam tenam tan, ye'k iq'esal sateesa b'ey siatz. Echa' karne'l ye'k xeen tetz, paximal ko'xh tib'.
40009037	Ech tal tek tu q'ul ichusulib' ech tza': —Nojchit tiira sib'alen q'u aanima niya'ta Tioxh tzi', pek b'iil ko'xh q'u paxsan tetz u yolb'al Tioxh tixo'l. Ela tuch' triigo aas q'anb'ia utz, b'iil ko'xh chokol tetz ato'k.
40009038	Echtzixe't jajtaj tu u Tioxh, aas satoksa tere'n paxsan tetz viyolb'al tixo'l. Ech si'ane' va'l ni'an u b'aal triigo aas nitoksa tere'n taq'onom ti' imolax vivatz vichikob'e'm.— Texhtu'.
40010001	Unchee' aatz u Jesuus, isik'le opon kab'laal q'ul ichusulib' k'atza. Utz taq' tijle'm ti' tojchal el q'u tioxhil tx'i'li'inaj k'atz aanima utz, ti' ib'anax b'a'n tu q'u aanima majte, k'uxh kam ko'n chi'omil nichb'anon.
40010002	Ech vib'ii kab'laal q'u chusulib' ichaja tza'. Aatz vib'axa utz, Xhim; Lu' chu te'l majte. Ant imol u Lixh, vitza'q'. Antu u Jacobo, tuch' u Xhan, vitza'q', q'ul ik'aol u Zebedeo.
40010003	Antu u Felipe, u Bartolomee, u Maxh, u Tio va'l jajolich ja'mel alkavaar, u Jacobo, vik'aol u Alfeo. Antu u Tadeo.
40010004	Ant a' u Xhim va'l atich ok xo'l q'u cananista, tuch' u Judas aa Cariote, va'l k'ayin u Jesuus.
40010005	A' kab'laal q'u'l ichaj b'en u Jesuus tzi'. Utz ib'an b'en talax te ech tza': —B'eni'ch'ex titenam q'u puera aanima. Utz okich'op'ex titenam q'u aa Samaaria majte.
40010006	Pek a' se'enk'ex xe' q'u qetz aa tenamil Israeel, aya' q'u'l tz'ejxinaj echa' itz'ejxuka karne'l ti' xeen tetz.
40010007	Ech til chit sapaalk'ex, paxsataj talax itziiul ech tza': «Najab'yu tul viQ'esalail u Tioxh tu Amlika texo'l.» Chajex.
40010008	B'antaj b'a'n tu q'u ya'v. B'antaj b'a'n tu q'u'l atil ch'a'k ti'. Q'aavixsataj ul taanima kamnaj. Utz ojchataj el tioxhil tx'i'li'inaj. Oya ik'ulax u b'a'nil veteb'ana utz, oya u b'a'nil seb'an majte.
40010009	Etiq'och b'en puaj. Niko'xh b'a'nla q'an ch'ich', b'a'nla saj ch'ich' utz, niko'xh nojla q'an ch'ich' setiq'o tu q'u kolb'al epuaj.
40010010	Utz etiq'och b'en etxim, iq'ob' etechb'ub'al tetz eb'ey. Niko'xh untzumt etoksa'm. Niko'xh untzumt exaab'. Utz ye'k setiq'o eb'aara. Tan aatz u aq'onom, a' satx'a'nku ti' u taq'on.
40010011	Pek aatz lo'oponex tu ma'l nimla tenam, oj tu tal tenam, letab'i inujul ab'il ma'j aanima aas b'a'n talche'. Utz a' la'atink'ex tzixe'. Analen le'elk'asu'lex tu u atib'al aas lak'asu'lex.
40010012	Utz aatz lo'oponex tu ma'j atib'al, letal ichajlichil q'u b'aal atib'al.
40010013	Ech oj aya'l ik'u'l lik'ulex, sa'atin u paas tzixe' va'l setal ti'. Pek oj ye' laje' ik'u'l, saq'aavk'asu'l u paas seti'.
40010014	Utz oj ab'il ma'j ye' lak'ulunex utz, ye' lik'ulvi'ex ti' q'ul eyol, k'asojulex tu u atib'al tzi'. Utz elojk'asu'lex tu u tenam tzi'. Eesatajka q'u pojoj ti' etajan, techlal aas lako'ntila.
40010015	Tan ni'xhtek'val sete, aatz lu'ul u q'ii va'l satx'olax inujul q'u aanima, paalchu u choob'al paav saku' ti' u tenam tzi', vatz u qelolla tenam Sodoma tuch' u qelolla tenam Gomorra o'tla yol.
40010016	Aatz cheel, a' nunchajvub'enex xo'l chi'k'ulan etetz. Ech echajaxe' ichajax b'en karne'l xo'l lobo. Ech toke' kuenta'ex seb'ane'. Echa' u tx'i'la txokop aas telab'al elchil. Utz b'antaj ex maanxho, echa' paroomaxh majte.
40010017	Utz kuenta'ex ti' q'u aanima tan, sa'nali'ane' aas satiq'ooponex tu q'atb'al tzii. Utz satz'u'malex taq'o tu q'u atib'al chusb'al tetz u o'tla mantaar.
40010018	Vi' ku'en k'uxh saxochaxex; si'iq'oloponex vatz governadoor utz, tuch' vatz ijlenal. Ech laveetetaltu u b'a'nla chusb'al vatz q'u puera aanima tzi'.
40010019	Pek aatz latxayp'ex, ela'oki'ch ko'xh etaanima ti' aas kam setale'. Tan tuul txayelex, sa'alax eyol kam setale'.
40010020	Tan ex tere'n koj va'l sayolonex, pek u Tioxhla Espiiritu tetz u kuTat sayolon tetzi'.
40010021	Toj nal i'ane' aas siyatz' tib' aanima itza'q' tib'. Utz ech si'an u tat majte, siyatz' je' ik'aol. Utz aatz q'u k'aol me'ala, salakpu k'atz q'ul itxutx ib'aal utz, siyatz'e'.
40010022	Utz sa'nalchi'k'ulalex ti' vunnimale'. Pek ab'il va'l ye'xh saqeoni, sa'nalitzojpixsa, a' va'l so'opon tu u b'enq'ii b'ensaj.
40010023	Utz aatz laojchalex tu ma'l tenam, oojojko'nb'enex tu va'te. Tan ni'xhtek'val sete aas ye'saj ko'xh etzojp elo'p ti' talax u yolb'al Tioxh tu q'u tenam tikuenta Israeel aas lu'ul u K'aola va'l b'ennaj ko'n aanima.
40010024	Yit' paalnaj koj tijle'm u chusulib' vatz u chusul tetz. Utz yit' paalnaj koj tijle'm u aq'onom vatz u b'aal taq'on.
40010025	Pek sako'niq'i' q'u chusulib' kam sa'alax ti', echa' nitalax ti' u chusul tetz. Utz echat ko'xh u aq'onom tuch' u b'aal taq'on. Tan oj “q'esal tx'i'li'inaj” chu te'l u Tata, a' chixh q'u k'aol me'ala ye' sa'alax ti' majte.
40010026	Pek ye' ko'xh qeonex. Tan ye'k ma'j kam sajutzil ib'anaxe' ye' koj saelu'l itziiul. Utz ye'k ma'j mujich kam ye' koj sa'ab'ili.
40010027	Ech kam va'l sete ko'xh nunchusva, altaj elo'p itziiul vatzsaj. Utz qetumal talax vi'aj otzotz q'u yol seb'ane' q'u'l tiira ex ko'xh vetab'in.
40010028	Utz ye' ko'xh xo'vex tu q'u aanima q'u'l yatz'ol ko'n tetz u chi'l tan, tech koj ti' iyatz'ax u aanxel. Pek a' sexo'va u Tioxh va'l so'ole' ti' iyatz'pu u chi'l utz, so'ole' ti' taq'ax b'en u aanxel tu u xamal u choob'al paav.
40010029	Tan echa' q'u talaj tz'ichin, k'uxh tiira ye'k ija'mel, ka'va'l ko'n ti' ma'l sentaavo, sako'nkoxhkam ma'j oj yit' u kuTat koj sa'aq'on tzii ti'.
40010030	Ye' ko'xh xo'vex tan, aal tootzajle u kuTat jatva'l tachul q'u xi'l kuvi' tzi'. Tootzajle ekolche'.
40010031	Ye' ko'xh xo'vex tan, paalch eja'mel vatz sib'al talaj tz'ichin.
40010032	Aatz q'u'l ye'k sach'ixvu ti' talax untziiul vatz q'u aanima, sa'kojch'ixve'lin ti' vatz vunTat tu Amlika majte.
40010033	Pek aatz q'u'l sateesa tib' tuul vatz aanima aas tootzajin, sako'nveesa vib' tuul aas vootzajle, vatz vunTat tu Amlika majte.
40010034	Ye' ko'xh etitz'a aas ta'xh ul voksa paas tu u vatz amlika tx'ava' tza'. ¡Ye'ka! ¡Yit' ta'n ko'n koj! Pek so'ok ch'a'o majte; loq' vi' ku'en.
40010035	Tan aatz q'u'l sanimanin, so'ok ixo'l tuch' q'u'l ye' sanimanin. So'ok ixo'l u k'aola tuch' u tata. So'ok ixo'l u itz'ina ixviak tuch' vinan utz, u alib'a tuch' vitxutx.
40010036	Tan aatz vikoontra u aanima va'l sanimanin, a' sacheek je' tu tatib'al xo'l q'u titz'in tatzik q'u'l ye' sanimanin.
40010037	Pek ab'il va'l tiira ta'xh tii ti' itat inan vatz vitz'ejtu taanima vi', ye' nik'ulo'k ti' aas so'ok vi'. Ab'il va'l tiira ta'xh tii ti' ik'aol ime'al vatz vitz'ejtu taanima vi', ye' nik'ulo'k ti' aas so'ok vi'.
40010038	Ab'il q'u'l ye' siq'i' paalchil tu mam il tza'l vi' utz, ye'k siq'i' paalchil tu q'ul unpaaleb'al, ye' nik'ulo'k ti' aas so'ok vi'.
40010039	Ab'il q'u'l ta'xh nititz'a u vatz iq'ii isaj tu u vatz tx'ava' tza' utz, ye'k siq'i' kamchil vi', sitz'ej u atinchil tu b'enq'ii b'ensaj. Pek ab'il q'u'l liq'i' kamchil vi', a' q'u'l sa'atin tu u b'enq'ii b'ensaj.
40010040	Ab'il q'u'l sak'ulunex, in a' nik'ulin tzi'. Utz aatz q'u'l nik'ulunin, nik'ul u Tioxh majte atzi' va'l vetchajonulin.
40010041	Ab'il q'u'l sak'ulun q'u paxsan tetz u yolb'al Tioxh, ela ko'n ichoob'al sik'ul tuch' q'u paxsan tetz u yolb'al Tioxh. Echat majte ab'il sak'ulun ma'j q'u jikomla aanima, ela ko'n ichoob'al sik'ul tuch' si'ane'.
40010042	Utz ab'il q'u'l k'uxh ma'j ko'xh vaaso chi'ul a' lataq' tu ma'j q'u ch'ooal niman vetz, ni'xhtek'val sete aas sa'kojya'tzi' ik'ult ichoob'al tan, niman vetz va'l vettaq' taa'.— Texh u Jesuus.
40011001	Utz ta'xh ya' u Jesuus, ti' ib'antu b'en talax q'u kam tu kab'laal q'ul ichusulib' tzi', elb'en tu va'l atichka. Ex chusun tunjot tenam. Utz nichipaxsa talax u yolb'al Tioxh.
40011002	Unchee' atich oko'p u Xhan tu tze'. Tab'i itziiul kam q'u'l nichi'an viTxaaom u Tioxh. Ech ichajtu b'en ka'va'l q'ul ichusulib' tzixe'.
40011003	Utz ul ich'oti te ech tza': —¿Axh tzik viTxaaom u Tioxh va'l sauli? ¿Oj sakuch'ia va'te?— Texh te.
40011004	Tzaq'b'el tu u Jesuus ech tza': —B'enoj etal tu u Xhan kam q'u'l netile' netab'i tza'.
40011005	Tan nitekisajin q'u moy. Nitekixaan q'u ko'x. Niteki'an b'a'n q'u ch'a'k'i'. Nitektab'in q'u chakan. Nitekq'aavtitz'pixsal kamnaj. Utz nitektab'il u b'a'nla chusb'al tu q'u me'b'a'.
40011006	Ech chi'b'eb'al tetz q'u aanima q'u'l ye' nika'tziiun vi'.— Texh u Jesuus.
40011007	Unchee' tuul ko'xh nichtelb'en q'ul ichusulib' u Xhan, xe't iyolon u Jesuus ti' u Xhan tu q'u aanima ech tza': —¿Kam b'anel titxumb'al u vinaj va'l ex etil tu tz'inlich tzaji tx'ava' b'atz'i? ¿Ech tzik a' ma'j aa aas va'l ko'xh ib'en sunchaj jalil tu kajiq'? Ye'ka.
40011008	Pek ¿kam ex etile'? ¿A' tzik ex etil ma'j vinaj aas toksa'm ijlenal ato'k taq'o? Ye'ka. Tan aatz q'u'l b'a'nla chaj oksa'm ato'k taq'o, aye'n tu q'u tatib'al ijlenal.
40011009	Loq' ¿kam ex etile'? ¿Ma'j tzik alol tetz u yolb'al Tioxh? B'a'ntan a' i. Utz nival sete aas nim tatin vatz tere'n q'u alol tetz u yolb'al Tioxh.
40011010	Tan a' va'l tz'ib'amalka ti' tu u Yolb'al Tioxh ech tza': « –Sunb'axab'sa b'en vunchaj saatz. A' sapaxsan itziiul val ooponb'al. Echa' ib'anax tuch b'ey saatz si'ane'.– Chu u Tioxh.» Texh u alol tetz u yolb'al Tioxh.
40011011	Ech ni'xhtek'val sete aas ye'xhab'il ko'xh va'toj paalchu tijle'm vi' u Xhan, u b'anol vautiismo xo'l kajay q'u aanima q'u'l alamal. Pek loq' k'uxh echi, aatz q'u'l ch'oo ko'n u tijle'm tu viQ'esalail u Tioxh tu Amlika, paalchu tijle'm vi' u Xhan.
40011012	Aya'xchen tuich ikuenta u Xhan, u b'anol vautiismo utz, ulyu ko'xh tza' tuul, atil unjolol aanima nichij viQ'esalail u Tioxh tu Amlika. Nimaj ipax paal. Loq' tech koj ti'. Pek ab'il q'u'l tiira ni'an ya'l tib' ti' tok tu viQ'esalail u Tioxh, a' q'u'l nitoke'.
40011013	Tan kajay q'u alol tetz u yolb'al Tioxh tuch' u o'tla mantaar, a' niyolonku ti' viQ'esalail u Tioxh, ulyu ko'xh tikuenta u Xhan. Tan a' u ya'teb'al alol tetz u yolb'al Tioxh.
40011014	Utz oj sesa'a, nimataj kam nitale' tan, aatz u Xhan, echa' u Elias atzi', va'l sa'nalchituli alaxnaj.
40011015	Ab'iste ex niab'in q'u yol tza', nimataj.
40011016	¿Kam b'oj ela tuch' q'u qelolla chaj aanima tu u tiempo tza'? Ela tuch' q'u talaj nitxa' atzi' aas nisaach tu k'ayib'al, utz niqetunsa b'en talax timol ech tza':
40011017	«Vetkuxuli aa utz, ye'n b'ixex, ye'n chi'b'ex qi'. Vetb'itz'o' echa' ib'itzal kamnaj utz, ye'n oq'ex tu txumu'm.» Chia.
40011018	Tan aatz i'an u Xhan, u b'anol vautiismo, ye't tx'a'ni utz, ye't tuk'a ta'l uuva. Utz: «Tioxhil tx'i'li'inaj atil k'atza.» Chu te'le'.
40011019	Pek aatz u K'aola va'l b'ennaj ko'n aanima, va'l itx'a'ne' utz, nituk'a ta'l uuva. Utz netal vi' ech tza': «Ulyu ma'l u vinaj ye'k chit iya'eb'al tu echb'u'm, tu uk'a ta'l uuva. Nimolo tib' tuch' aa paav, tuch' sub'ulla chaj jajol ja'mel alkavaar.» Che'ex vi'. Loq' aatz vitxumb'al u Tioxh, a' niilchik tu vib'anon q'ul ik'aol ime'al Tioxh.— Texh u Jesuus.
40011020	Unchee' sib' txaichil i'an u Jesuus tu unjolol tenam, loq' ye' nichmotxik'axa q'ul ipaav q'u aanima tzi'. Ech xe't tek tal tz'ejb'al yol u Jesuus ti'.
40011021	Utz tal ti' ech tza': —¡Tilayol saya'k'ex aa Coraziin, tuch' ex aa Betsaida! Tan ye' nenima q'u mamaj txaichil unb'an texo'l. Pek xo'l koj q'u aa paavla chaj puera aanima aa Tiro tuch' q'u aa paavla chaj puera aanima aa Sidoon unb'anva, oora ko'xh motx ik'axa q'ul ipaav koj atzi'. Utz motx toksa oksa'm techlal txumu'm. Utz imak' je' tza'a tivi' ti' q'ul ipaav koj atzi'.
40011022	Ech tok nival sete, aatz lu'ul u q'ii va'l satx'olax inujul q'u aanima, paalchu u choob'al paav saku' seti' vatz q'u aa Tiro tuch' q'u aa Sidoon.
40011023	Utz echat ex majte aa Capernauum. Kamal netale' aas sa'xht'anb'a'lex. ¡Ye'xhjatu! Pek b'oono eb'ajax ku'l sab'anli; ech sab'enex tu choob'al paav. Tan a' koj vetuchku q'u mamaj txaichil tixo'l q'u aa Sodoma tzi', echa' q'u'l vetunb'an texo'l, motx ik'axa q'ul ipaav koj atzi'. Utz anko'xh atil tu u tiempo cheel koj tza'.
40011024	Ech tok nival sete, aatz lu'ul u q'ii va'l satx'olax inujul q'u aanima, paalchu u choob'al paav saku' seti' vatz q'u aa Sodoma tzi'.— Texh u Jesuus.
40011025	Unchee' aatz i'an tu u q'ii tzi', iq'ila sik'le Tioxh u Jesuus utz, tal ech tza': —Nivaq' ta'ntioxh see Tat. Axh iB'aal u Amlika tx'ava' tzi'. Tan vetak'uch vatxumb'al tu q'u'l ye'k tootzajib'al, q'u'l echa' talaj nitxa'. Utz ye'n ak'uch tu q'u'l nitoksa iq'ii ti' q'ul itxumb'al.
40011026	A'i, Tat. Tan ech vasa' tzi'.— Texh u Jesuus tu viq'ilat u Tioxh.
40011027	Tal paj u Jesuus ech tza': —Kajay q'u kam vettoksal vunTat tunq'ab'. Utz ab'il koj ma'j tek' ootzajin tetz viK'aol u Tioxh tuch' itxumb'al, pek ta'xh u kuTat. Utz ab'il koj ootzajin tetz u kuTat, pek ta'xh u K'aola. Utz antu saootzajin majte q'u'l u K'aola sa'aq'on elu'l te vatzsaj.
40011028	Ech toke' ulojex sunk'atza kajay ex ijtzinajex utz, jochpinajex jaq' vepaav tan, in sailansanex.
40011029	Oksataj etib' jaq' vunmantaar. Utz iltaj ok etetz vi' tan, in maanxho. Utz jik u vaanima. Ech sailan vetaanxelal.
40011030	Tan yit' tza'l koj iq'ol vunmantaar. Utz yit' tii koj nimali.— Texh u Jesuus.
40012001	Unchee' aatz i'an tu ma'l u ilanb'al q'ii, paal u Jesuus tuch' q'ul ichusulib' xo'l unjolol q'u chikob'e'm. Utz nichikam q'u chusulib' tu va'y. Ech motx itx'up vatz triigo utz, techb'u.
40012002	Pek ta'xh ilax tu q'u fariseo, tal tek tu u Jesuus ech tza': —Yit' b'a'n koj b'anax tu u ilanb'al q'ii va'l ni'an q'u'l achusulib' tzi'. A' niqel u kukostuumbre tz'ib'amal ti' u ilanb'al q'ii.— Texh te.
40012003	Tal tek u Jesuus te ech tza': —¿Yetz sik'lemal setaq'o kam va'l i'an u Daviid tuch' q'u'l xamich ti' aas kam tu va'y?
40012004	Tan motx oko'p tu u totztioxh utz, motx itx'a' tetz u txaa'la kaxhlaan tx'ix tetz Tioxh va'l yit' aq'ich koj tzii aas ab'il ko'xh satx'a'on. Niko'xh u Daviid tuch' q'ul imol aq'elku tzii. Pek ta'xh aq'elku tzii tu q'u oksan yol vatz Tioxh.
40012005	Utz ¿yetz sik'lemal setaq'o tu u o'tla mantaar majte, aas yit' aa paav koj q'u oksan yol k'uxh nitaq'onin tu ilanb'al q'ii tu viq'analil u totztioxh?
40012006	Ech nival sete aas paalchu tijle'm vatz u totztioxh va'l atil tza'.
40012007	Utz ye' nekan tokeb'al u Yolb'al Tioxh va'l nital ech tza': «A' unsa' setxum iatz emol; yit' ta'n ko'nkoxh setitz'a ik'achax ok avan tu tx'olo'm.» Chia. Tan sako'nkoxhek'on paav ti' b'a'nla aanima koj atzi'.
40012008	Tan aatz u K'aola va'l b'ennaj ko'n aanima, aa yol ti' u ilanb'al q'ii.— Texh te.
40012009	Unchee' aatz tek k'asu'l u Jesuus latzi', b'eno'k tu ma'l u atib'al chusb'al tetz u o'tla mantaar.
40012010	Utz atich ma'l u vinaj tzi' aas ye' nichiyikun unpaq'il iq'ab'. Ech aatz q'u fariseo, vet sik'u'l ich'oti tu u Jesuus ech tza': —¿B'a'n tzik vatz u kukostuumbre tz'ib'amal aas sab'anax b'a'n tu q'u ya'v tu u ilanb'al q'ii?— Texh te. Tan a' isa' ixochtu u Jesuus ti' va'l satale'.
40012011	Pek alax te tu u Jesuus ech tza': —Ab'iste koj ma'j sab'anon sete aas yit' oora se'ntiq'o je'ul ma'l vikarne'l va'l ta'xh ma'l, oj sachajpu b'en tu jul tu u ilanb'al q'ii.
40012012	Utz aal sib' paalchu u aanima vatz ma'l karne'l. Echtzixe't b'a'n sab'anax b'a'n tu ma'l aanima k'uxh tu u ilanb'al q'ii.— Texh te.
40012013	Ech tal tek u Jesuus tu u ya'v ech tza': —Yuj vaq'ab' tzi'.— Texh te. Iyuj viq'ab' u vinaj utz, yakich i'an b'a'n. Ela texh kaak tuch' va't viq'ab'.
40012014	Pek motx k'asu'l q'u fariseo. Utz motx ex inuk'e' kani'ch ixochax u Jesuus si'ane'; satal ikame'.
40012015	Pek tab'i u Jesuus. Ech eltekb'en tu va'l atichka. Utz mam tenam xamb'u b'en ti'. Utz i'an b'a'n tu kajay q'u ya'v.
40012016	Loq' tiira nichtal tu q'u aanima b'a'nil aas ye'k sataq' elu'l itziiul.
40012017	Tan ech chit itzojpu u yol alelka tu u Isaias, u alol tetz u yolb'al Tioxh aas tal ech tza':
40012018	«A' u b'anol tetz vuntxumb'al tza', vunTxaaom. Tii'in ti'. Utz k'ujleb'al unk'u'l. Savoksa vunTioxhla Espiiritu k'atza, ech satal vinujul tu kajay q'u tenam tz'ejxinaj.
40012019	Yit' sako'nkoxhiyaa yoli tib'. Yit' sako'nkoxhq'eq'uni utz, yit' sako'nkoxhtxab'a'pun tu b'ey.
40012020	Aal koj sateesa ik'u'l u paxa'l aa utz, aal koj sitzaasa u xamal va'l b'iit ko'xh nitel isib'el. Pek aal sa'nalpaal tetz vinujul taq'o.
40012021	Utz a' sak'uje'k ik'u'l kajay q'u puera tenam ti' si'ane'.» Chia.
40012022	Unchee' iq'ol opon ma'l u vinaj vatz u Jesuus. Moyich utz, memich majte. Atich ok tioxhil tx'i'li'inaj k'atza. Utz b'anax b'a'n te tu u Jesuus. Ilon tek u vinaj utz, yolon tek majte.
40012023	Ech kajay q'u aanima motx tz'ejx ik'u'l ti' va'l i'an u Jesuus. Utz nichtekmotxtal ech tza': —¡Kamal a' vitu'xh ixalam u Daviid va'l sa'chituli!— Texhtu'.
40012024	Pek aatz q'u fariseo, ta'xh motx tab'i u yol tzi', motx tal ech tza': —¡A' koj tzi'! Tan u Belzebuu, u q'esal tioxhil tx'i'li'inaj niaq'on tijle'm ti' tojchal el tioxhil tx'i'li'inaj.— Texhtu'.
40012025	-
40012026	Pek aatz u Jesuus tan, paal itxumb'al tu q'u'l nichtitz'a utz, tal tek te ech tza': —¿Kani'ch b'oj tatin viq'esalail u tx'i'li'inaj tinujul oj ato'k ixo'l tib'ilaj? Sa'kojveet iq'esalaine' oj jatxel tib' iatz. Echat ko'xhtu' a' ma'j ijlenal majte. Oj jatxel tib' iatz tuch' q'ul imol tu viq'esalail, sako'njink'i. Utz ech paje' a' ma'j tenam, oj untanoj itz'in atzik tu ma'l atib'al, jatxel tib' iatz, sa'kojveet i'antu ma'l iatz.
40012027	Utz oj u q'esal tioxhil tx'i'li'inaj niaq'on vijle'm ti' tojchal el q'u tioxhil tx'i'li'inaj netale', ¡kamal a' paj niaq'on tijle'm q'u aanima q'u'l nechus ti' tojchal el majte unchee'! A' tek samotxalon sete atzi', ab'il niaq'on vijle'm, u Tioxh tzik oj viq'esal q'u tioxhil tx'i'li'inaj.
40012028	Pek oj u Tioxhla Espiiritu niaq'on vijle'm, nojchit a' u techlal aas ulyu viQ'esalail u Tioxh texo'l.
40012029	Tan echa' tzi', ab'il koj saveet toko'p to'otzotz xe' ma'l aanima aa yak'il oj yit' b'axal koj siqitze'. Pek b'axal siqitze', ech so'ole' ti' ijolonsal b'en q'u tetz.
40012030	Pek ab'iste yit' oknaj koj vi', nikoontrain atzi'. Utz ab'iste va'l ye'xhkam nitoksa vetz, tz'ejo'm ni'ane'.
40012031	Ech toke' nival sete, kajay q'u paav sakuyli utz, kajay q'u yoq'o'mla yol nital q'u aanima, sakuyli. Pek ab'il sayoq'on saqelon u Tioxhla Espiiritu, ye'xhjatu sakuyaxi.
40012032	Aal sakuyli ab'il q'u'l sayoq'on u K'aola va'l b'ennaj ko'n aanima. Pek ech koj q'u'l sayoq'on saqelon u Tioxhla Espiiritu, ye'xhjatu sakuyli. Niko'xh tu u vatz amlika tx'ava' tza'; niko'xh tu va't u atinchil.
40012033	-
40012034	¡Tx'i'la chaj aanima! ¡Kani'ch b'oj etaltu b'a'nla chaj yol nenache' tan, jolol ex onkon! Kam q'u'l atil xe' taanima u aanima, a' va'l nije'ul titzi'. Pek b'antaj u b'a'nil, ech sek'uche' ex b'a'n. Echa' u b'a'nla tze', b'a'n ivatz nitaq'e'. Utz aatz u ye'xtxojla tze', ye'xtxoj ivatz nitaq'e'. Tan a' ni'ilchik u tze' tu vivatz; b'a'n tzik oj ye'xtxoj.
40012035	Tan aatz u b'a'nla aanima, a' nik'uchvu u b'a'nil va'l atil xe' taanima tu viyolone'. Pek ech koj u onkonla aanima, a' nik'uchvu tu viyolon majte aas onkonil atil xe' taanima.
40012036	Ech tok nival sete, sa'naltx'olch inujul q'u aanima ti' kajay q'u yol q'u'l ye'k ko'xh tokeb'al nimotxtale'.
40012037	Tan tu ko'n q'ul eyolone' satx'olax enujul; oj b'a'n, sab'enex tu u b'a'nil; oj ye'xtxoj, sab'enex tu choob'al paav majte.— Texh u Jesuus.
40012038	Unchee' aatz unjolol q'u aa txumb'al ti' u o'tla mantaar, ant imol unjolol fariseo, tal tu u Jesuus ech tza': —Chusul, k'uch ma'j xheenya kuvatz oj nojchit axh iTxaaom Tioxh.— Texh te.
40012039	Tzaq'b'el tu u Jesuus ech tza': —¡Aatz ex itz'lelex tu u tiempo tza', jolol ex qelolla chaj aanima! Ex aa paav utz, nejaj xheenya aas sak'uchax sete netale'. Pek ¡ye'ka! Ta'xh ma'l xheenya setootzaji, va'l ti' u Jonaas, u alol tetz u yolb'al Tioxh.
40012040	Tan echa' va'l i'an u Jonaas aas oxva'l q'ii tuch' oxva't aq'b'al i'an tu tuul u mam txay, echat ko'xh si'an u K'aola va'l b'ennaj ko'n aanima majte. Oxva'l q'ii tuch' oxva't aq'b'al si'an jaq' tx'ava'.
40012041	Aatz q'u aa Niinive, toj nal tal eb'en tu choob'al paav, ex itz'lelex tu u tiempo tza' aas latx'olax inujul q'u aanima; tan, motx ik'axa q'ul ipaav tu u yolb'al Tioxh va'l ex tal u Jonaas tixo'l. Pek aatz ex, ye' nek'axa q'ul epaav ti' q'ul iyol va'l paalchu tijle'm vi' u Jonaas.
40012042	Echat ma'l u ixoj ijlenal majte, toj nal tal eb'en tu choob'al paav, ex itz'lelex tu u tiempo tza'. Tan ya'vilo'm k'asku'l tikuenta aal iku'e' ti' ul tab'il vimam txumb'al u Salomoon. Pek paalchu tijle'm vi' u Salomoon va'l atil tza' cheel utz, ye' nenima.
40012043	Aatz nitel u tioxhil tx'i'li'inaj k'atz ma'l aanima, nipaal tu tzaji tx'ava' nichok tilanb'al. Loq' ye' nichab'a.
40012044	Ech nitektal ech tza': «Saq'aavb'enin tu u vatib'al va'l vetk'asku'lin.» Chia. Ech aatz nitopon tu u tatib'al, tiira b'a'nla tek amel, ch'isel utz, vijel majte.
40012045	Unchee' ech nitiq'o opon jujva't imol, aas maas aq'el tek ivi' sii'. Utz ech ta'n a' oponya. A' tek nimotxatinku tzi'. Ech aal maas tek sael u aanima tu b'ey tzi' va'l ato'k q'u tioxhil tx'i'li'inaj k'atza, vatzich u tatin b'axa yol. Unchee' ¡echat ko'xh va'l seb'ane' jank'il ex, ex onkonla chaj aanima itz'lelex tu u tiempo tza'!— Texh u Jesuus.
40012046	Unchee' tuul anko'xh nichiyolon u Jesuus tu q'u tenam, opon vinan tuch' q'ul itza'q'. A' isa' si'chyolon tuch' u Jesuus. Utz ye't veet toko'p k'atza.
40012047	Ech alax tek tu u Jesuus ech tza': —Nisavsa'axh vanan tuch' q'ul atza'q'. A' isa' sayolonaxh tuch' chi.— Texh te'le'.
40012048	Pek itzaq'b'e ko'n va'l alon te utz, tal te ech tza': —¿Ab'il unnan naale'? Utz ¿ab'il q'ul untza'q'?— Texh te.
40012049	Ech ik'uchtu b'en q'ul ichusulib' tiq'ab' utz, tal ti' ech tza': —A' vunnan tzuta. Utz a' q'ul untza'q' tzuyi.
40012050	Tan aatz kajay q'u'l nib'anon vitxumb'al vunTat tu Amlika, a' q'u'l untza'q' atzi'; a' vanab' atzi' utz; a' vunnan atzi'.— Texhtu'.
40013001	Unchee' aatz i'an u Jesuus tu u q'ii tzi', elk'asu'l tu u atib'al. Utz ex k'uje'oj tzi' choo.
40013002	Mam tenam chit imol tib' k'atza. Ech je'tek'op u Jesuus tu ma'l u jukub'. K'uje' tuul utz, xe't ichusune', tuul aatz q'u aanima tan, atich ko'n tzi' a'.
40013003	Ech sib' ko'xh yol tal u Jesuus. Nichik'am ti' kam ech tza': —Aatz i'an ma'l u chikol, b'en tu chiko'm.
40013004	Utz tuul nichimak' paal u ia, atia a' ku'k tu b'ey. Utz motx ko'n ex tzotiloj tu q'u tz'ichin.
40013005	Atia a' ku'k vi'aj sivan aas b'iil ko'xh tx'ava' atil sii'. Utz oora itz'pu u ia tan, xax ko'n u tx'ava'.
40013006	Pek tz'a'b' u q'ii. Lumin tu vitz'a'l utz, tzaji. Tan b'iil ko'n b'ennaj u taq'il.
40013007	Utz at u ia, a' ku'k xo'l ch'i'x. Pek ch'ii q'u ch'i'x utz, isotzsa.
40013008	Pek aatz untante, a' ku'k tu b'a'nla tx'ava'. Utz ech vatzini. Atia 100 ivatz taq' ti' junun tajan. Atia 60 ivatz taq'a. Utz atia 30 ivatz taq' majte.
40013009	Ab'iste ex niab'in q'u yol tza', nimataj.— Texhtu'.
40013010	Unchee' xaan tek opon q'u chusulib' k'atz u Jesuus utz, tal tek te ech tza': —¿Kam toke' a' nak'am ti' kam aas nayolon tu q'u aanima tzi'?— Texh te.
40013011	Ech itzaq'b'e utz, tal te ech tza': —B'a'n ex tan, aq'el tzii, sete aas setootzaji u tokeb'al q'u kam q'u'l ye' ootzajimal tokeb'al ti' viQ'esalail u Tioxh tu Amlika. Pek ech koj q'u aanima tzi', sa'kojtootzaji u tokeb'al tan, ye' aq'el te.
40013012	Tan ab'iste va'l atil nal itxumb'al ti' q'u kam q'u'l ye' ootzajimal tokeb'al, aal sa'aq'ax tere'n tetz. Ech sib'al tek itxumb'al sa'atini. Pek ab'iste va'l ye'k maas itxumb'al ti', aal samaale'l te jank'al vatz tetz aq'el.
40013013	Tu k'amich kam nunyolonku te tan, nisajine' tilone', loq' ye'xhat ni'enku te. K'uxh nitab'ine', nikojikan tab'il tokeb'al q'u kam. Utz nikojipaal itxumb'al tuul.
40013014	Tan ech chit itzojpu va'l b'axab'samal talax tu u Isaias aas tal ech tza': «Aatz q'u aanima tzi', sa'motxab'in tuch' ixichin, loq' sa'kojpaal itxumb'al tu va'l satab'i. Utz samotxsajini, loq' sa'kojikan tilaxe' kam va'l sisaji.
40013015	Tan tiib'inaj taanima q'u tenam tzi'. Ye' nimotxisa'a tab'ile' kam tokeb'al q'u yol. Ye' nimotxisa'a tilax q'u kam ijikomal. Ech toke' ye' samotxilon tuch' b'aq' iatz. Ye' samotxab'in tuch' ixichin. Utz niko'xh satootzaji u tokeb'al q'u kam tuch' taanima. Ech ye'k saq'aavo'k sunk'atza. Utz yi'sa' sunb'an b'a'n te majte.» Chia.
40013016	Pek aatz ex, chi'b'eb'al etetz tan, netil inujul q'u kam tuch' b'aq' evatz. Utz nekan tab'il tokeb'al tuch' exichin.
40013017	Tan ni'xhtek'val sete, sib'al ko'xh q'u alol tetz u yolb'al Tioxh motx tachva tilaxe' kam va'l netil cheel. Pek ye't tila. Utz motx tachva tab'ile' kam va'l netab'i cheel. Pek ye't motx tab'i. Echat q'u jikomla chaj aanima majte.
40013018	Pek ab'itaj unchee' kam u tokeb'al u yol ti' u chikol.
40013019	Aatz u aanima va'l niab'in q'u yol ti' viQ'esalail u Tioxh utz, ye' nipaal itxumb'al tuul, a' nik'am ti' u ia va'l a' ku'k tu b'ey. Tan niko'nulsotzsaloj u yolb'al Tioxh tu taanima tu u tx'i'li'inaj.
40013020	Atil aanima nitab'i u yolb'al Tioxh utz, kaana itxuq'txun ti' b'axa aas nik'ule'. Ech a' nik'am ti' u ia va'l a' ku'k vi'aj sivan, aas b'iil ko'xh tx'ava' sii'.
40013021	Pek ye' b'ennaj taq'il. B'iil ko'n ni'ano'k. Tan echa' tzi', nitul ma'j tza'lla kam ti' utz, nixe'k'ulal ti' u yolb'al Tioxh majte, sib' ni'enku te. Utz ye' ko'xh tiil iku'e'.
40013022	Pek atil aanima nitab'i u yolb'al Tioxh, loq' niko'nisotz b'en sik'u'l tu q'u ela'okchil ti' vime'b'i'l tu u vatz amlika tx'ava' tza'. A' nik'am ti' u ia va'l a' ku'k xo'l ch'i'x. Ech ye'xhkam nivatzin taq'o. Utz nisotz b'en sik'u'l ti' tachvalo'k q'u tx'iib'al q'ii.
40013023	Pek ech koj va'l a' ku'k tu b'a'nla tx'ava', a' nik'am ti' u aanima va'l niab'in u yolb'al Tioxh utz, nipaal itxumb'al tuul. Echa' u ia aas nivatzine'. Atia 100 ivatz nitaq'e'. Atia 60 ivatz nitaq'e'. Utz 30 ivatz nitaq' majte.— Texhtu'.
40013024	Tal paj chit va't k'amich kam u Jesuus tu q'u aanima ech tza': —Aatz viQ'esalail u Tioxh tu Amlika, ela tuch' ma'l u vinaj va'l ichik b'a'nla ia triigo titx'ava'.
40013025	Pek aatz tu aq'b'al, tuul vatchel q'u aanima, ul vikoontra, ul ichikka ye'xtxojla ia xo'l u triigo. Utz b'eni.
40013026	Ech je'ul u triigo, ch'ii. Utz vatzini. Loq' chee u ye'xtxojla xajtze' tixo'l majte.
40013027	Ech aatz q'u aq'onom tan, motx tek ex tal tu u b'aal chikob'e'm ech tza': «B'aal nitxa', tiira b'a'nla ia va'l vetachik tu vatx'ava'. Pek ¿til chaj unjalk'ik u ye'xtxojla xajtze' tzi'?» Texh te.
40013028	Tzaq'b'u u b'aal chikob'e'm ech tza': «Ma'l u koontra vetexchikonka atzi'.» Texhtu'. Tal q'u aq'onom te ech tza': «Pek ¿satz asa'a se'nkub'uq'e'l tixo'l unchee'?» Texh te.
40013029	Tal u b'aal chikob'e'm ech tza': «Ye'ka. Tan b'a'n si'ane' aas tuul neb'uq'e'l u ye'xtxojla xajtze', sab'uq'xu k'asu'l triigo ti'.
40013030	Pek a' li'ilon, ch'iiojna sijununil utz, q'anb'unale. Ech saval tu q'u chokol tetz tu u tiempo tzi': –Moltaj q'u ye'xtxojla chaj xajtze' b'axal tzi'. Utz ti' b'o'k'ol iqitzax seb'ane'. Ech satz'e'i. Pek ech koj u triigo tan, a' semolvu tu kolb'al tetz.– Chajin te.» Chu u b'aal chikob'e'm tu q'u taq'onom.— Texh u Jesuus.
40013031	Aatz u Jesuus, ik'am paj ti' va't kam utz, tal ech tza': —Aatz viQ'esalail u Tioxh tu Amlika, ela tuch' ma'l u b'aq' muxhtaansa ichik ma'l u vinaj titx'ava'.
40013032	Tan a' u ia va'l nojchit tiira tal ch'oo vatz tere'n q'u tiil itza. Pek paalchu ich'ii vi' tere'n q'u itza ni'ane'. Aatz nich'iie' utz, nib'ens nimla tze'. Aal nitek'uli'an isok q'u tz'ichin vi'aj q'ul iq'ab'.— Texh u Jesuus.
40013033	Aatz u Jesuus, ik'am paj ti' va't kam ech tza': —Aatz viQ'esalail u Tioxh tu Amlika, ela tuch' u tx'amil kaxhlaan tx'ix va'l taq' b'en ma'l u ixoj xo'l oxva'l paab'al ariina. Utz ech itx'amtu kajay viq'otiil u kaxhlaan tx'ix taq'o.— Texh u Jesuus.
40013034	Aatz kajay q'u yol tal u Jesuus tu q'u aanima, a' ik'am ti' kam. Utz ye'xhkam nichiyolone' untz'oj ye' nichik'am ti' kam.
40013035	Ech chit itzojpu u yol alichnalka tu u alol tetz u yolb'al Tioxh aas tal ech tza': —Sayolonin utz, kam ko'n sunk'am ti'. Ech saval elu'l inujul q'u kam q'u'l ye' ootzajimal u tokeb'al xe' q'ii xe' saj.— Chia.
40013036	Unchee' ijatx tek tib' u Jesuus tuch' q'u aanima. Ech b'eno'k u Jesuus tu atib'al. Utz xaan opon q'u chusulib' k'atza, tal te ech tza': —B'an talax qe b'a'nil kam tokeb'al u ye'xtxojla xajtze' vetak'am ti' aas chee xo'l u chikob'e'm.— Texh te.
40013037	Tzaq'b'el tu u Jesuus ech tza': —Aatz va'l chikon u b'a'nla ia, aya' u K'aola va'l b'ennaj ko'n aanima.
40013038	Aatz u tx'ava', aya' u vatz amlika tx'ava'. Aatz u b'a'nla ia, aya' q'u'l oknaj tek tu viQ'esalail u Tioxh. Utz aatz u ye'xtxojla ia, aya' q'u aanima q'u niman tetz u tx'i'li'inaj.
40013039	Aatz u koontra va'l chikon, aya' u tx'i'li'inaj. Aatz u tiempo tzok'b'al tetz utz, aya' u motxeb'al q'ii saj si'ane'. Utz aatz q'u molol tetz, aya' q'u aanjel.
40013040	Kam chit ech vitzok'ax el q'u ye'xtxojla xajtze' tzi' utz, nik'achax ok tu xamal, ech sab'anax tu q'u aanima tu u motxeb'al q'ii saj si'ane'.
40013041	Tan aatz u K'aola va'l b'ennaj ko'n aanima, sichaj k'asu'l q'ul iaanjel utz, su'lteesa tu u vatz tx'ava' tza' jank'al q'u aanima oknaj tu viQ'esalail q'u'l nitaq' b'en imol tu paav utz, tuch' q'u b'anol tetz onkonil.
40013042	Ech sik'on b'en tu u mam xamal. Aya' u choob'al paav, paalchu vi' oorno. Ech latzi' samotxoq'ka utz, a' sajarach'unku tee tzi'.
40013043	Pek aatz q'u jikomla aanima, q'u niman tetz u Tioxh tan, samotxrib'uni. Echa' irib'un q'ii si'an tu viQ'esalail u kuTat. Ech nimanoj, ab'il nikanon tab'il tokeb'al q'u kam tza'.— Texh u Jesuus.
40013044	Tal paj u Jesuus ech tza': —Aatz viQ'esalail u Tioxh tu Amlika, ela tuch' ma'l sivan sib' ija'mel aas mujel tatin tu ma'j tx'ava'. Utz aatz nichab'al tu ma'l u aanima, niko'npajq'aavimujka. Utz kaana itxuq'txun ti'. Ech tek ne'nik'ayika kajay q'u tetz. Utz niloq' u tx'ava' tzi'. Ech satetzi u tx'iib'al q'ii va'l mujel tuul.
40013045	Aatz paj viQ'esalail u Tioxh tu Amlika, echa' ma'l lakol. A' nichok b'a'nla chaj perla.
40013046	Utz aatz nichab'a ma'l u techalla perla sib' ija'mel, nitekenik'ayika kajay q'u tetz atile utz, niloq'e'.
40013047	Aatz paj viQ'esalail u Tioxh tu Amlika majte echa' ma'l mam k'ach, eesab' txay, aas nik'onax oko'p tu choo. Jatvatzul ko'n iatz txay nitok tuul.
40013048	Utz aatz ma't inoo u k'ach tzi', nitektiq'ol elu'l tu eesan tetz tzi' a'. Ech nitxaa q'u b'a'nla chaj txay utz, nitaq' ku' tu txakatx. Pek aatz q'u'l ye'xtxoj, nik'one'l.
40013049	Echat chit va'l su'uch majte aas lu'ul u motxeb'al q'ii saj. Saul q'u aanjel, sateesa q'u aa paavla chaj aanima xo'l q'u jikomla chaj aanima.
40013050	Ech sik'on b'en tu u mam xamal. Aya' u choob'al paav paalchu vi' xamal tu oorno. Utz latzi' samotxoq'ka utz, a' sajarach'unku tee tzi'.— Texh u Jesuus.
40013051	Tal paj u Jesuus ech tza': —¿Matz paal etxumb'al tu q'u kam nivale' tza'?— Texhtu'. Tzaq'b'u q'u aanima utz, motx tala: —Ee', vetia.— Texhtu'.
40013052	Tal paj u Jesuus: —Aatz kajay q'u aa txumb'al tetz u o'tla mantaar q'u'l oknaj ti' u b'a'nla chusb'al utz, chusel tib' ti', tootzaj u o'tla mantaar tuch' u ak' b'a'nla chusb'al. Ela tuch' ma'l u tata atzi' va'l nitiq'o je'ul ak' kam utz, o'tla kam tu kolb'al tx'iib'al iq'ii.— Texh u Jesuus.
40013053	Unchee' ta'xh veet iyolon u Jesuus ti' q'u kam ik'am ti', eltekb'en tu va'l atichka.
40013054	Ech ul tu vitenam. Xe't ichus q'u aanima tu atib'al chusb'al tetz u o'tla mantaar. Utz nichitz'ejx ik'u'l q'u aanima taq'o. Nichmotxtal ech tza': —¿Til tek nicheek u mam itxumb'al atzi'? Utz ¿kam tek ech iveet q'u mamaj txaichil ni'ane' atzi'?
40013055	¿Yit' tzik a' vik'aol u k'oxol tzi'? ¿Yit' tzik Li' ib'ii vinan? Tan a' vitza'q' u Jacobo atzi', u Xhep, u Xhim tuch' u Judas.
40013056	Utz aal jejlel q'u tanab' tza' atzi'. Pek ¿til tek nicheek kajay q'u kam sik'u'l atzi'?— Texhtu'.
40013057	Ech nichtekmotxteesa iq'ii ti'. Pek tal tek u Jesuus te ech tza': —Aatz q'u alol tetz u yolb'al Tioxh, ta'xh ye' oknajk iq'ii titenam tuch' xo'l titz'in tatzik.— Texhtu'.
40013058	Ech b'iil ko'xh txaichil i'an u Jesuus tzi' tan, ye't nimal tu q'u aanima.
40014001	Unchee' aatz u Herodes, u governadoor tikuenta Galilea, tab'i itziiul tok iq'ii u Jesuus.
40014002	Utz tal tu q'u taq'onom ech tza': —U Xhan a' q'aav itz'pi xo'l q'u kamnaj tzi', aya' u b'anol vautiismo. Echtzixe't atil mam tijle'm ti' ib'anax txaichil.— Texhtu'.
40014003	Tan aatz u Herodes, a' alon itxaypu u Xhan. Tal iqitzpu tu kadeena utz, taq' ku' tu tze' ti' ko'n u Herodias, u tixojich u Felipe vitza'q' u Herodes tzi'.
40014004	Tan nichtal u Xhan te ech tza': —Yit' b'a'n koj va'l na'ane' aas iq'omal u tixoj vatza'q' saaq'o tzi'.— Texhich te.
40014005	Ech nichi'an ik'u'l u Herodes ti' u Xhan. Pek nichixo'va q'u tenam tan, nimamich taq'o aas alol tetz u yolb'al Tioxh tixo'l.
40014006	Pek aatz i'ana, paal iq'ii tz'ajeb'al iya'b' u Herodes. B'ix u titz'in u Herodias tu xo'l. Ech tx'anel chit til u Herodes.
40014007	Utz ech tala aas sataq' kajay q'u kam sijaj u ixviak te. Toksa ib'ii q'ul itioxh tuul aas sataq'e'.
40014008	Pek aatz u ixviak, chajtzi'l tu vinan b'axa. Ech tek tal te ech tza': —Aq' vivi' u Xhan ve tu ma'l puraato cheel tza', u b'anol vautiismo.— Texh te.
40014009	Ech txumun chit u Herodes ti' va'l jajax te. Pek inima. Tal tek taq'ax vivi' u Xhan tu u ixviak, ti' tan, vatz q'ul imol tal u kam tzi', q'u'l atich ok vatz meexha tuch' utz, ti' majte tan, toksa ib'ii q'ul itioxh tuul.
40014010	Ech tal ikutil el vivi' u Xhan aas atich ku' tu tze'.
40014011	Utz iq'ol ul vivi' u Xhan tu ma'l puraato. Ech aq'ax tu u ixviak. Utz aatz u ixviak, ex taq' tu vinan.
40014012	Unchee' motx tek opon q'ul ichusulib' u Xhan. Ex tiq'o vinimal utz, imuja. Ech tek motx ex tal itziiul tu u Jesuus.
40014013	Unchee' aatz tab'i itziiul u kam u Jesuus tzi', eltekb'en tu va'l atichka. Okb'en tu ma'l u jukub' sijunal utz, ex tu ma'l u tz'inlich tx'ava' xaannaj el. Pek tab'i q'u aanima aas til ma'tka. Motx b'en tu tajan. Ex ik'ule'. A' elkub'en tu q'u tenam tzi' a' utz, ex ik'ul sala b'en a'.
40014014	Ech el u Jesuus tu jukub'. Til q'u mam tenam utz, itxum iatz. Ech ib'an b'a'n tu q'u ya'v atich tixo'l.
40014015	Tuul tek tiira ma'tich iku' q'ii, xaan opon q'ul ichusulib' k'atza utz, tal te ech tza': —Ma'xh ku'y q'ii. Utz ye'xhkam b'oj sachee tu va'l atilk'o' tza'. Pek chaj b'en q'u tenam tzi'. Samotxeniloq' techb'ub'al xe' q'u aanima jejlel tu q'u ja'jtze' tzi'.— Texh te.
40014016	Pek alax te tu u Jesuus ech tza': —Yit' ministeer koj samotxb'eni atzi'. Aq'taj techb'ub'al tzexe'.— Texh te.
40014017	Motx tal ech tza': —Ye'xhjank'al echb'ub'al atil quxe'. Ta'xh atil o'va'l kaxhlaan tx'ix tuch' ka'va't txay.— Texhtu'.
40014018	Tal u Jesuus te: —Aq'taj ul tza'.— Texh te.
40014019	Ech talt ich'uxhe' q'u aanima vi' ch'im. Utz itxay o'va'l u kaxhlaan tx'ix tiq'ab' tuch' ka'va't u txay. Ech sajin je' tu amlika. Ijaj b'a'nil ti' utz, ipixh q'u kaxhlaan tx'ix. Taq' tu q'ul ichusulib'. Utz aatz q'ul ichusulib', taq' tek tu q'u aanima.
40014020	Ech motx tx'a'ni sikajayil utz, motx nooi. Molax tek q'u'l chanani. Kab'laat txakatx elko'p b'oono inooe'.
40014021	Utz 5,000 q'u vinaj tx'a'ni. Sib'at ixoj tuch' talaj nitxa' tx'a'n majte. Ye't achaxi.
40014022	Unchee' aatz u Jesuus tan, oora tal tok b'en q'ul ichusulib' tu jukub'. Ib'axab'sa b'en siatz tunpaq'it u tzi' choo. Tuul nichtalka ib'en tu q'u tenam.
40014023	Aatz tek veet taltuka ib'en tu q'u mam tenam, b'enje' vi' ma'l u muunte sijunal. Ex iq'ila sik'le Tioxh. Utz ok ko'xh aq'b'al tuul. Anko'xh atich tzi' sijunal.
40014024	Pek aatz q'u chusulib', atich ok tu u jukub'. Ma'tich toko'p tinik'a u choo. Utz techal b'oj itxala'punsal u jukub' tu vipilq'a'txan u choo. Tan ok ma'l mam kajiq' tib'ey.
40014025	Pek aatz i'ana aas b'iitich tere'n isajb'u saj, ul u Jesuus k'atza. Xaaom tul vi' u choo.
40014026	Utz ta'xh ilax tu q'u chusulib' aas nichixaan vi' a', motx sotz ik'u'l. Utz motx tal ech tza': —¡U poyinal la!— Texhtu'. Ech motx q'eq'un tu xo'val.
40014027	Pek q'ilal tek tu u Jesuus utz, tal te ech tza': —Ye' ko'xh qeonex. In atzi'. Ye' xo'vex.— Texhtu'.
40014028	Utz ech tzaq'b'el tu u Lu' ech tza': —UnB'aal oj nojchit axh, ala aas saxaanin vi' u a' tzi'. So'oponin sak'atza.— Texh te.
40014029	Tal u Jesuus te ech tza': —¡Ni'axh!— Texh te. Ech el u Lu' tu jukub'. Xe't ixaan vi' u a'. Aal ib'en k'atz u Jesuus.
40014030	Pek xo'v u Lu' ta'xh tila aas techal ixumkab'in u mam kajiq'. Utz xe't tek isotz ko'p tu a'. Ech tek q'eq'un taltu ech tza': —¡UnB'aal, eesa ji'ulin!— Texh te.
40014031	Ech tu ko'xh unmu'k'ul txayax je'ul siq'ab' tu u Jesuus utz, tal te: —Tiira b'iil ko'xh k'ujlel ak'u'l vi'. ¿Kantu' vetka'tziiunaxh?— Texh te.
40014032	Ech ta'xh motx je'op tu u jukub', ya' u mam kajiq'.
40014033	Utz aatz tek q'u'l atich nal tu u jukub', motx tek peche' ku' vatz u Jesuus utz, tal ech tza': —¡Nojchit axh viK'aol u Tioxh!— Texh te.
40014034	Unchee' aatz tek veet ipaal b'en vi' u choo, opon tek tu u tx'ava' tikuenta Genesareet.
40014035	Ech ta'xh ilax iatz u Jesuus tu q'u aanima, motx ipaxsa b'en itziiul tu jank'al q'u tenam tikuenta u tx'ava' tzi'. Ech motx iq'ol ul q'u ya'v siatz.
40014036	Utz jajax b'a'nil te aas sataq' tzii tu q'u ya'v sikan vitzi'aj u toksa'm. Ech motx i'an b'a'n kajay q'u ya'v tuch' ko'xh vikanta'.
40015001	Unchee' k'asu'l unjolol q'u fariseo tu Jerusaleen utz, opon k'atz u Jesuus. Ant imol q'u aa txumb'al tetz u o'tla mantaar. Utz motx tal tu u Jesuus ech tza':
40015002	—¿Kam toke' aas niqel vikostuumbre q'u kuk'uy kumam tz'ib'amal q'ul achusulib' tzi'? Tan ye'xhkam ni'an u kostuumbre ti' itx'aal iq'ab' aas nitx'a'ne'.— Texhtu'.
40015003	Tzaq'b'u u Jesuus utz, tal ech tza': —Utz ¿kam tok majte, aas neqel vimantaar u Tioxh ti' inimal vikostuumbre q'ul ek'uy emam tz'ib'amal?
40015004	Tan a' u mantaar alel tu u Tioxh ech tza': «Atoj tatin atxutx ab'aal saatz. Tan ab'il va'l ye'k itxa'k itxutx ib'aal siatz, yatz'el sab'anli. Ye'k txumlichil iatz.» Chia.
40015005	Pek aatz netale', saveeti aas satal ma'j aanima titxutx ib'aal ech tza': «Ye'xhkam ve't eetz savaq'e' tan, a' savaq'vu tu u Tioxh kajay val eetz savaq'e' b'anel.» Che'ex.
40015006	Utz aatz q'u'l nib'anon ech tzi', a' niqel u mantaar Tioxh ti' inimal q'ul ikostuumbre q'u kuk'uy kumam tan, ye'kan itxa'k itxutx ib'aal te.
40015007	Jolol ¡ex ka'vatz! Tinujul chit va'l tal u Isaias seti' ech tza':
40015008	« –Aatz q'u tenam tzi', tu ko'xh q'ul itzi' nitoksa unq'ii. Pek aatz q'u taanima, tzian elnaj sunk'atza.
40015009	Ech ye'k ko'xh tokeb'al k'uxh nitoksa unq'ii, k'uxh ninach'in. Tan a' nichus ikostuumbre aanima. Nib'ensas echa' imantaar Tioxh.– Chu u Tioxh.» Chia.— Texh u Jesuus.
40015010	Ech aatz u Jesuus, isik'le tek ul q'u mam tenam k'atza utz, tal te ech tza': —Ab'itaj b'a'nil va'l nivale' tza' utz, paaloj etxumb'al tuul.
40015011	Yit' nikojipaavin u aanima oj ye' ni'an u kostuumbre ti' itx'aal iq'ab' aas nitechb'une'. Pek a' niaq'on b'en u aanima tu paav q'u ye'xtxojla yol nije'ul titzi'.— Texhtu'.
40015012	Ech xaan tek opon q'ul ichusulib' u Jesuus k'atza utz, tal te: —¿At tzik vetb'enku see aas sib' vetb'enku q'u yol tu q'u fariseo va'l vetaala?— Texh te.
40015013	Ech itzaq'b'e ech tza': —Kajay q'u ia q'u'l yit' vunTat koj tu Amlika vetchikon, sako'nb'uq'ax je'.
40015014	Kam esa' te tan, jolol echa' moy atzi' aas nitiq'o ib'ey va't moy. Tan oj nojchit si'iq'ol ib'ey ma'l moy tu va't moy, ela ko'xh sab'en tu jul ka'b'il atzi'.— Texh u Jesuus.
40015015	Ech tzaq'b'u u Lu' utz, tal ech tza': —B'an talax qe b'a'nil kam tok u kam vetak'am ti' tzi'.— Texh te.
40015016	Tal u Jesuus ech tza': —Utz ¿ant ex ye'xh b'oj etxumb'al tzik?
40015017	Tan kam va'l nitechb'u u aanima, a' niko'ko'p tu tuul. Ech xamtel nib'en tu xaanb'al.
40015018	Pek ech koj q'u ye'xtxojla yol nije'ul titzi' q'u aanima tan, a' nik'asku'l tu taanima. Utz a' va'l niaq'on b'en tu paav.
40015019	Tan tu taanima u aanima nik'asku'l q'u ye'xtxojla chaj txumb'al. Echa' q'u yatz'o'm, u eesaib' tu b'ey tuch' aanima, u elaq', q'u txub'a'lla chaj yol nitz'ejax ti' q'u aanima utz, tuch' u yoq'o'm.
40015020	A' q'u kam nib'ensan aa paav u aanima tzi'. Pek k'uxh ye' sab'anax u kostuumbre ti' itx'aal q'ab' aas su'uch tx'a'om, ye'xhkam niyansa u aanima.— Texh u Jesuus.
40015021	Unchee' k'astek'ul u Jesuus tu va'l atichka utz, b'en tikuenta Tiro tuch' tikuenta Sidoon.
40015022	Ech aatz i'an ma'l u ixoj a' k'asku'l tikuenta u tx'ava' Canaan, va'lich iqetun taltu ech tza': —¡UnB'aal, itu'xh ixalam Daviid, txum unvatz! Tan aatz ma'l u vitz'in ixviak, techal tuleb'el tu u tioxhil tx'i'li'inaj ato'k k'atza.— Texhtu'.
40015023	Pek aatz u Jesuus tan, paat ye' nichitzaq'b'e. Ech xaan tek opon q'ul ichusulib' k'atza utz, ijaj b'a'nil tu u Jesuus ech tza': —Chaj b'en u ixoj tzi' tan, iqetun ko'xh tok qi'.— Texh te.
40015024	Tzaq'b'u u Jesuus, tal ech tza': —K'uxh vet'ulin tan, chajelin. Ta'xh ul vil q'u Israeel q'u'l sotznaj ik'u'l echa' karne'l aas tz'ejxinaj.— Texhtu'.
40015025	Pek aatz u ixoj tan, tab'i utz, ul peche'oj vatz u Jesuus utz, tala: —¡UnB'aal, loch'in!— Texh te.
40015026	Tal ko'n paj u Jesuus ech tza': —Yit' sa'koji'ane' saqeesa u b'a'nil vatz q'u Israeel utz, saqaq' tu q'u puera aanima. Echa' u kaxhlaan tx'ix, sa'koji'ane' saqeesa vatz q'u k'aol me'ala utz, saqoksa vatz q'u tx'i'.— Texh u Jesuus.
40015027	Pek tal u ixoj ech tza': —A' chitu', unB'aal. Pek loq' aal aatz q'u tx'i', nimotxtechb'u q'u juyaj kaxhlaan tx'ix q'u'l nichajpe'l vi' imeexha q'ul iko'.— Texh te.
40015028	Unchee' tzaq'b'u tek u Jesuus utz, tala: —Ixoj, tiira k'ujlel ak'u'l vi'. Nojpoj va'l najaje' tzi'.— Texh te. Ech aatz u titz'in u ixoj tzi', yakich i'an b'a'n tu u mu'k'ul tzi'.
40015029	K'astek'ul u Jesuus latzi' utz, paal tzi' u choo tu Galilea. Ech ib'enje' vi' ma'l u muunte utz, k'uje'i.
40015030	Utz sib'al aanima xaan opon k'atza. Iq'omich ko'x taq'o, tuch' moy, tuch' kut q'ab', tuch' mem utz, tuch' sib'at tere'n ya'v majte. Oksal vatz u Jesuus. Ech motx i'an b'a'n te.
40015031	Ech nichmotxitz'ejx ik'u'l q'u aanima. Tan nichtekiyolon q'u'l memich. Tz'ajel tek iq'ab' q'u'l kut q'ab'ich. Nichtekixaan q'u ko'x. Utz nichtile' aas b'a'n tek isajin q'u moy. Ech nichtekmotxtoksa iq'ii viTioxh q'u Israeel ti'.
40015032	Unchee' aatz u Jesuus, isik'le ul q'ul ichusulib' k'atza utz, tal te ech tza': —Nuntxum iatz q'u tenam tzi'. Tan oxva'x q'ii cheel tatin sunk'atza utz, ye'kan techb'ub'al. Utz yu'nsa' sunchaj b'en ech tzi' tuul atil tu va'y. Tan noj motx ijochpu tu b'ey.— Texh te.
40015033	Utz alax te tu q'ul ichusulib' ech tza': —¿Til saqiq'ov sib'la echb'ub'al tetz q'u mam tenam tu u tz'inlich tx'ava' tza'?— Texhtu'.
40015034	Tal u Jesuus te ech tza': —¿Jank'at echb'ub'al atil tzexe'?— Texh u Jesuus. Utz motx tzaq'b'u ech tza': —Jujva'l ko'n, tuch' ka'xva't txay.— Texhtu'.
40015035	Ech aatz u Jesuus tan, tal ik'uje' q'u aanima vatz tx'ava'.
40015036	Utz itxay jujva'l q'u kaxhlaan tx'ix tiq'ab' tuch' q'u txay. Ik'ama Tioxh ti'. Ech ipixh tuul utz, taq' tu q'u chusulib'. A' tek motx jatxon paal vatz q'u tenam.
40015037	Ech motx itx'a'n sikajayil. Motx nooi. Ech molax tek q'u'l chanani. Utz jujva't txakatx elko'p, b'oono inooe'.
40015038	Utz 4,000 q'u vinaj q'u'l tx'a'ni. Sib'at ixoj tuch' talaj nitxa' tx'a'n majte ye't achaxi.
40015039	Unchee' tal tek ib'en q'u aanima u Jesuus utz, ok tek tu jukub'. B'en tu u tx'ava' tikuenta Magdala.
40016001	Unchee' opon q'u fariseo k'atz u Jesuus tuch' q'u saduceo. Utz vet sik'u'l motx i'ana, ijaj xheenya te sik'uch tu amlika.
40016002	Pek tzaq'b'el ko'n tu u Jesuus ech tza': —Aatz niku' q'ii, nimotxetale': «Tx'anel saq'i q'ejal. Nimna'l tan, vikajxu xe' amlika.» Che'ex.
40016003	Utz aatz netal q'ala'm: «Su'ul jab'al cheel. Nimna'l tan, viq'ejb'u xe' amlika tu sutz'.» Che'ex. ¡Junal ex ka'vatz! Etootzajle tilax q'u xheenya q'u'l nichee vatz amlika, pek tiira ye'xhat ni'enku sete ab'iste q'u xheenya nituch seti'aj tu u tiempo tza'.
40016004	Aatz ex, itz'lelex tu u tiempo tza', jolol ex qelolla chaj aanima. ¡Ex aa paav utz, nejaj xheenya sak'uchax sete! Pek ye'k xheenya sak'uchax sete. Ta'xh ma'l xheenya setile', va'l ti' u Jonaas u alol tetz u yolb'al Tioxh.— Texhtu'. Ech telab'elka tu u Jesuus, b'eni.
40016005	Unchee' motx tek opon sala b'en u a'. Ye't inach tiq'ol b'en techb'ub'al q'u chusulib'.
40016006	Utz tal u Jesuus te ech tza': —Iltaj utz, kuenta'ex ti' va'l nichus q'u fariseo tuch' q'u saduceo tzi'. Tan paxinchil ni'ane', echa' vitx'amil u kaxhlaan tx'ix.— Texh te.
40016007	Aatz q'u chusulib' tan, nichtekmotxtal sivatzaj ech tza': —K'uxh nital qe ech tzi', ti' atzi' ye'n kunach tiq'ol qechb'ub'al.— Texhtu'.
40016008	Pek aatz u Jesuus tan, paal itxumb'al tu va'l nichmotxtale' utz, tal te ech tza': —Tiira b'iil ko'xh k'ujlel ek'ul ti' Tioxh. ¿Kantu' a' netitz'a aas ye'k echb'ub'al?
40016009	¿Ye'xh nikaa sek'u'l tzik? ¿Niko'xh ye' nenach o'va'l u kaxhlaan tx'ix tzik, va'l tz'aj vatz 5,000 aanima? Utz ¿yetz nenache' aas jatva't txakatx chan emola?
40016010	Utz echat paj jujva'l u kaxhlaan tx'ix majte va'l tz'aj vatz 4,000 aanima. Utz ¿jatva't txakatx chan emola?
40016011	¿Kam toke' aas tiira ye' nitel etxumb'al tu q'u kam? Tan a' koj nival u kaxhlaan tx'ix. Pek a' nival va'l nichus q'u fariseo tuch' q'u saduceo, va'l ech ipaxine' ni'ane' vipaxin u tx'amil kaxhlaan tx'ix.— Texhtu'.
40016012	Ech nal tek el itxumb'al q'u chusulib' tuul aas yit' a' koj si'anvu kuenta tib' ti' u tx'amil kaxhlaan tx'ix, pek a' sib'anvu kuenta tib' ti' vichusb'al q'u fariseo tuch' q'u saduceo.
40016013	Unchee' aatz tek opon u Jesuus tu u tenam Cesarea Filipo, ich'oti tu q'ul ichusulib' ech tza': —¿Kam nital q'u aanima ti' u K'aola va'l b'ennaj ko'n aanima? ¿Ab'il aas nitale'?— Texh te.
40016014	Motx tzaq'b'u ech tza': —At nialon aas axh Xhan, u b'anol vautiismo. At nialon aas axh Elias. At nialon aas axh Jeremias. Utz at nialon aas axh ma'j q'u alol tetz u yolb'al Tioxh nitale'.— Texh te.
40016015	Ech tal paj u Jesuus ech tza': —Pek aatz ex, ¿ab'il in netale'?— Texh te.
40016016	Tzaq'b'u u Xhim va'l Lu' ib'ii utz, tala: —Axh viTxaaom u Tioxh va'l sa'chit'ulaxh, viK'aol u itz'lich Tioxh.— Texhtu'.
40016017	Unchee' tzaq'b'el tu u Jesuus ech tza': —Xhim, ik'aol Jonaas, chi'b'eb'al eetz tan, yit' aanima koj vetalon see va'l naale' tzi', pek vunTat tu Amlika vetoksan sak'u'l.
40016018	Utz aatz in, nival see, aas axh Lu'. Utz a' sunchikvu q'u niman vetz vi' u tiila sivan tza'. Utz tech koj u tx'i'li'inaj ti' iya'sale'.
40016019	Utz savaq' u laave see tetz viQ'esalail u Tioxh tu Amlika majte. Ech kam va'l saqitz tu u vatz tx'ava' tza', saqitzpu tu Amlika majte. Utz kam va'l saq'al tu u vatz tx'ava' tza', saq'alpu tu Amlika majte.— Texhtu'.
40016020	Utz tal u Jesuus tu q'ul ichusulib' aas ye'xhab'il ko'xh e satalva aas a' viTxaaom u Tioxh.
40016021	Unchee' ech vixe't u Jesuus ti' talax tu q'ul ichusulib' tzi', aas ministeer sab'en tu Jerusaleen. Utz sa'xhpaasal tu k'axk'o tu q'u q'esal q'atol tzii, tu q'u q'esal oksan yol utz, tuch' tu q'u aa txumb'al tetz u o'tla mantaar. Ech sakami. Loq' sako'nq'aavitz'pu titoxva' q'ii.
40016022	Pek aatz u Lu', isik'le b'en u Jesuus echil tzi'. Xe't imaj iatz ech tza' ti' va'l tala: —¡UnB'aal, oyob' aatz! ¡Ye'k si'ane' sapaalaxh tu u kam naale' tzi'!— Texh te.
40016023	Ech aatz u Jesuus tan, isuchq'i tib' utz, tal tu u Lu' ech tza': —¡Xaane'l sunvatz tx'i'li'inaj! Aal ko'xh namajin. Tan a' koj niitz'a q'u kam tetz u Tioxh, pek a' niitz'a q'u kam tetz q'u aanima.— Texh te.
40016024	Unchee' tal u Jesuus tu q'ul ichusulib' ech tza': —Oj ab'il sisa'a xamb'ichil vi', imaj tib' ti' toksal tetz vitxumb'al. Pek iq'i' paalchil tu mam il tza'l vi' utz, xamb'oj vi'.
40016025	Tan ab'il q'u'l ta'xh nititz'a u vatz iq'ii isaj tu u vatz tx'ava' tza', tz'ejo'm si'ane'. Pek ab'il q'u'l k'uxh sitz'ej u vatz iq'ii isaj vi', a' va'l sachab'an u b'enchil tu b'enq'ii b'ensaj.
40016026	Tan kam koj si'an kanaal u aanima k'uxh satetza u vatz amlika tx'ava' kajayil tza', untz'oj a' se'enku u taanxelal tu choob'al paav. Tan kam koj choob'al sataq' u aanima ti' itool u taanxelal.
40016027	Tan su'ltaq' u choob'al u K'aola va'l b'ennaj ko'n aanima tu junun aanima ti' q'ul ib'anone' aas lu'ul tu u tijle'm viTat tuch' q'ul iaanjel.
40016028	Ni'xhtek'val sete, atil ka'vo'j oxvo'j ex cheel atzi', atilex tza', aas ye'sajen ekame', satil tul u K'aola va'l b'ennaj ko'n aanima tu viQ'esalail.— Texhtu'.
40017001	Unchee' ma'tich tel vaajil q'ii tuul, aatz u Jesuus, tiq'o b'en vi' ma'l u t'ankin muunte u Lu', u Jacobo, tuch' u Xhan, vitza'q' u Jacobo.
40017002	Ech ijalpixsa tilon u Jesuus siatz. Techal tek irib'un ivatz, echa' u q'ii tzi'. Utz tiira sajich tek q'u toksa'm, echa' ipaq'un saj.
40017003	Tuul a' texh til ichee u Moisees tuch' u Elias. Utz nichtekiyolon tuch' u Jesuus.
40017004	Aatz tek u Lu', tal tu u Jesuus ech tza': —¡UnB'aal, b'a'n atzi' aas atilo' tza'! Pek ¿satz asa'a sakub'an oxvo'j muuab'al nachpixsab'al? Ma'l eetz. Va't tetz u Moisees. Utz va't tetz u Elias.— Texh te.
40017005	Ech tuul anko'xh nichiyolone', motx okka jaq' ma'l u rib'unnaj sutz'. Utz ab'il ma'l u yol uch tu u sutz'. Tal ech tza': —A' vunK'aol. Tii'in ti' atzi'. Va'l nik'uje' unk'u'l ti'. A' va'l setab'i tetz.— Texh u yol.
40017006	Ech ta'xh tab'i u yol q'u chusulib' tzi', motx peche'i. Taq' ku' ivatz vatz tx'ava' tuul kaana ixo've'.
40017007	Ech aatz u Jesuus tan, xaan opon k'atza. Ikana utz, tal te: —Lakpojex utz, ye' ko'xh xo'vex.— Texh te.
40017008	Ech motx tek sajini utz, ye'xhab'il tere'n tila. A' texh atichka u Jesuus.
40017009	Aatz tek nichmotxiku'l vi' u muunte, tiira tal u Jesuus te b'a'nil ech tza': —Ye'xhab'il ko'xh e setalvu u kam vetetilla' tzi'. Anal letala aas ma't q'aav titz'pu xo'l q'u kamnaj u K'aola va'l b'ennaj ko'n aanima.— Texh te.
40017010	Ech aatz q'u chusulib' tan, ich'oti tu u Jesuus ech tza': —¿Kam tok va'l nital q'u aa txumb'al tetz u o'tla mantaar aas: «Ministeer a' b'axal su'ul u Elias.» Chia?— Texh te.
40017011	Tzaq'b'el tu u Jesuus ech tza': —Nojchitu'. A' su'ul u Elias b'axal utz, a' saq'aavi'anvu b'a'n kajay q'u kam tikuenta.
40017012	Pek ootzajitaj tan, ulnaj tek u Elias utz, ye'xhat ko'n b'enku tu q'u aanima tzi'. Tan motx ko'n i'an te kam tal q'u taanima ti'. Echat ko'xh paj samotxi'an tu u K'aola va'l b'ennaj ko'n aanima.— Texhtu'.
40017013	Ech tek motx el itxumb'al q'u chusulib' tuul aas a' nichyolonku ti' u Xhan, u b'anol vautiismo.
40017014	Unchee' motx tek opon k'atz q'u mam tenam. Utz ul ma'l u vinaj, ul peche'oj ku' siatz. Tal te ech tza':
40017015	—¡UnB'aal, txum iatz vunk'aol! Tan atil ma'l tiila yaab'il k'atza. Tiira txumb'al iatz taq'o. Jatpax ko'xh paalo'k tu xamal utz, jatpax ko'xh b'en tu a' taq'o.
40017016	Vetviq'o ul vatz q'ul achusulib' tzi', pek ye'n motx ole' ti' ib'anax b'a'n te.— Texh te.
40017017	Ech tzaq'b'u u Jesuus, tal ech tza': —Tiira ex ka'tziiunnajla chaj aanima. ¡Tiira ex aa paav itz'lelex tu tiempo tza'! Ech ko'n chixh vatin texo'l tza'. Ech ko'n chixh unq'i't'ex tzi'. Iq'otaj ul tza'.— Texhtu'.
40017018	Ech aatz u Jesuus tojcha el u tioxhil tx'i'li'inaj k'atz u xiak utz, yakich i'an b'a'n tu u mu'k'ul tzi'.
40017019	Unchee' motx tek xaan opon q'u chusulib' k'atz u Jesuus, aas ijunalich teko'n utz, tal te ech tza': —¿Kam toke' aas ye'n ole'o' ti' tojchal el u tioxhil tx'i'li'inaj tzi'?— Texh te.
40017020	Tal u Jesuus te ech tza': —Ti' tan, b'iil ko'xh k'ujlel ek'u'l ti' u Tioxh. Pek ni'xhtek'val sete aas k'uxh echil ko'xh sak'uje' ek'u'l echa' ma'j b'aq' muxhtaansa, kam koj va't ye' saveet sevatz. Echa' tzi' letal tu ma'l muunte: «Elenb'en tza'; kuxh b'en tzi'.» Chajex te. Sael b'en atzi'. Kajay saveeti.
40017021	[Pek aatz u tioxhil tx'i'li'inaj tzi' tan, sako'nkoxhel ech tzi'. Pek tu chit ekuyt eva'y, ti' eq'ilat esik'let Tioxh, b'a'ntan saeli.]— Texh u Jesuus.
40017022	Unchee' imol tib' u Jesuus tuch' q'ul ichusulib' tu Galilea. Tal u Jesuus te ech tza': —So'oksal u K'aola va'l b'ennaj ko'n aanima tiq'ab' q'u q'atol tzii.
40017023	Utz samotxiyatz'e'. Pek loq' saq'aavitz'pu titoxva' q'ii.— Texh u Jesuus. Ech tiira motx chit txumun q'u chusulib' ti'.
40017024	Aatz tek motx opon tu u Capernauum, ul q'u vinaj k'atz u Lu', q'u jajol tetz u choob'al okeb'alop tu viq'analil u totztioxh. Aya' vija'mel ka'va'l q'ii aq'on. Utz tal te ech tza': —Aatz u chusul etetz tzi', ¿ni tzik ichoo u okeb'alop tu viq'analil u totztioxh?— Texh te.
40017025	—Ee', nichooe' atzi'.— Texh u Lu'. Ech ta'xh opon u Lu' tu u atib'al, b'axal yolon u Jesuus te ech tza': —Kan tal nanache' Lu', ¿ab'il e nijajvu u ja'mel alkavaar q'u ijlenal tu u vatz tx'ava' tza'? ¿Tu tzik q'u tetz aa tenamil, pek oj tu q'u puera aanima?— Texh te.
40017026	Tzaq'b'u u Lu' utz, tala: —Tu q'u puera aanima atzi'.— Texhtu'. Utz tal u Jesuus te ech tza': —Unchee' aatz q'u tetz aa tenamil ye'kax chooni.
40017027	Pek majb'al ichi'on ik'u'l qi', kuxh tzi' u choo tzi'. Aq' ko'p u eesab' txay tu a'. Ech ab'iste u b'axa txay leesa ji'ul, lajaj vitzi'. Tan sachab'a ma'l u puaj tuul. Iq'o k'asu'l u puaj tzi' utz, lachoo u qokeb'alop; in utz, tuch' axh.— Texh te.
40018001	Unchee' aatz i'ana, xaan opon q'u chusulib' k'atz u Jesuus utz, tal te ech tza': —¿Ab'iste ma'j qe aas nim tijle'm si'an tu viQ'esalail u Tioxh tu Amlika?— Texh te.
40018002	Ech isik'le ul ma'l tal nitxa' u Jesuus. Itxakb'a' tixo'l.
40018003	Utz tal ech tza': —Ni'xhtek'val sete, sa'kojoko'p'ex tu viQ'esalail u Tioxh tu Amlika oj ye'k sach'exp'ex; oj ye'k seb'ensa etib' echa' ex tal nitxa' aas maanxho.
40018004	Tan ab'iste va'l sataq' b'en tib' ch'oo echa' u tal nitxa' tza', a' va'l nim tijle'm si'an tu viQ'esalail u Tioxh tu Amlika.
40018005	Utz ab'il lak'ulun ma'l tal nitxa' tunb'ii echa' tza', in a' nik'ulin tzi'.
40018006	Pek ab'il va'l sa'aq'on b'en ma'j q'u ch'ooal niman vetz tu paav, aal tek b'a'n saqitzax ok ma'l mam sivan siqul, che'b' triigo, ech se'nk'onaxoj oko'p tu u mar.
40018007	Tilayol u paav tu u vatz tx'ava' tza' va'l niaq'on ku' q'u aanima. Loq' ech chitu' atzi'. Pek a' tiira tilayol saya'k u aanima va'l sataq' b'en imol tu paav.
40018008	Ech toke' oj nitaq'b'enaxh vaq'ab' val aajan tu paav, aal tek b'a'n seesa. Tan k'uxh axh kut q'ab' utz, k'uxh axh kut ajan, ta'xhtzii so'okop'axh tu b'enq'ii b'ensaj. Tan k'uxh tz'ajel chit aq'ab' aajan, tilayol oj a' yakk'axh tu xamal u choob'al paav va'l ye'k iya'e'.
40018009	Utz oj aal nitaq'b'enaxh u b'aq' avatz tu paav, yaaq' tzii tu u tacha'v. Aal b'a'n seesa tan, k'uxh ma'l ko'n b'aq' avatz, ta'xhtzii so'oko'p'axh tu b'enq'ii b'ensaj. Pek k'uxh tz'ajel ka'va'l b'aq' avatz, tilayol untz'oj a' yakk'axh tu u xamal u choob'al paav.
40018010	Ech toke', kuenta'ex. Eteesach ko'xh iq'ii q'u ch'ooal niman vetz. Tan nojchit nivale' atil aanjel xeen tetz tu vunTat tu Amlika.
40018011	[Tan aatz u K'aola va'l b'ennaj ko'n aanima, a' ul teesa tu u paav q'u'l ma'tich itz'ejxe'.]
40018012	¿Kam b'oj saelka nenache'? Atil koj ma'j vinaj aas 100 ikarne'l atile. Pek satz'ejxuka ma'j te. ¿Oj tzik ye' sataq'ka va't u 99 tzi' utz, se'nichok u tz'ejxinaj tulaj ja'jtze'?
40018013	Ech oj lichab'a, ni'xhtek'val sete aas sa'xhtxuq'txun ti'. Paalch itxuq'txun ti' si'an vatz u 99 karne'l q'u'l yit' tz'ejxinaj koj.
40018014	Utz echat ko'xh majte, yit' itxumb'al koj u kuTat tu Amlika aas satz'ejxu ma'j tu q'u ch'ooal niman vetz tzi'.
40018015	Ech toke', oj kam si'an vahermano see, al te, ka'l ko'xh axaan tuch'. Ech oj likan tab'il tokeb'al, vetooksal tu jik atzi'. Ech q'aavi ab'an b'a'n tuch'.
40018016	Pek oj ye' ko'n likan tab'ile', iq'o tek b'en ma'j oj ka'vo'j amol sai'. Ech ka'vo'j oxvo'j aanima sailon vinujul va'l saal te.
40018017	Pek oj ye' ko'n paj latab'i tokeb'al vatz q'ul amol tzi', al tek vatz q'u aanima niman tetz u Tioxh. Pek oj ye' ko'n paj likan tab'il tokeb'al va'l la'alax te tu q'u aanima niman tetz u Tioxh, aq' tek b'en aanima ye' tootzaj Tioxh, echa' q'u sub'ulla jajol ja'mel alkavaar.
40018018	Tan ni'xhtek'val sete, kajay va'l seqitz tu u vatz tx'ava' tza', saqitzpu tu Amlika majte. Utz kam va'l sechitpu tu u vatz tx'ava' tza', sachitpu tu Amlika majte.
40018019	Utz nipajval sete majte oj atil ka'vo'j ex senuk' sevatz tu u vatz tx'ava' tza', aas kam ko'xh ma'j ib'ii sejaje', saaq'ax sete tu vunTat tu Amlika.
40018020	Tan til molelku tib' ka'vo'j oxvo'j aanima ti' vunb'ii, latzi' atilk'in tixo'l majte.— Texhtu'.
40018021	Ech xaan opon u Lu' k'atz u Jesuus utz, tal te ech tza': —¿UnB'aal jatpajul sunkuy ipaav vunhermano va'l kam ko'xh si'an ve? ¿Jujpajul ko'n tzik?— Texhtu'.
40018022	Tal u Jesuus te ech tza': —Jujpajul ko'n chajkojin see, pek jujpajul 70 sakuye'.
40018023	Aatz viQ'esalail u Tioxh tu Amlika, ela tuch' ma'l u ijlenal va'l i'an ti' jank'al itx'oj q'u taq'onom atil tzixe'.
40018024	Utz aatz xe't i'an ti', iq'ol opon ma'l u taq'onom siatz aas ma'l 60,000 ija'mel q'ii aq'on itx'oj tzixe'.
40018025	Aatz u vinaj tzi' tan, ye't ole' ti' ichool vitx'oj. Ech aatz u ijlenal tal tek ik'ayil ok vatz aq'on tuch' tixoj, ik'aol, ime'al utz, tuch' kajay q'u tetz atile. Ech se'el vitx'oj tala.
40018026	Pek peche' ku' u aq'onom vatz u b'aal taq'on, ijaj kuyb'al te. Tal te ech tza': «¡Kuyin! Ch'iab'itojin, unb'aal tan, sunchoo kajay vuntx'oj tzaxe'.» Texh te.
40018027	Ech txumax iatz u aq'onom tu u b'aal taq'on tzi' utz, ikuy ti' vitx'oj. Ech ichajpu.
40018028	Pek ta'xh elk'asu'l u aq'onom va'l kuyli tzi', til tib' tuch' va't u tetz aq'onomil atich itx'oj tzixe'. Ija'mel 100 q'ii aq'on vitx'oj. Utz itxaya, ipoch'i siqul tuul nichtal te ech tza': «¡Choo ko'n vatx'oj tzunxe' cheel!» Chu te.
40018029	Ech aatz u tetz aq'onomil tzi' tan, peche' siatz utz, nichijajab'e ech tza': «¡Kuyin! Ch'iab'itojin tan, sunchoo kajay vuntx'oj tzaxe'.» Texh te.
40018030	Pek aatz u aq'onom tzi' tan, ye't ko'n isa'a. Ech tal tok tu tze', ichoo nal kajay vitx'oj tala.
40018031	Unchee' ilax tunjot q'u tetz aq'onomil. Motx chit txumun ti' kam va'l b'anax tu vimol tzi' utz, ex tek tal tu u b'aal taq'on kam va'l motx tila.
40018032	Ech aatz u b'aal aq'on tan, isavsa tek u aq'onom tzi' utz, tal te ech tza': «¡Onkonla aq'onom! ¡Vetunkuyaxh ti' kajay vatx'oj tan, vetajaj kuyb'al ve!
40018033	Pek ¿kantu' yit' ech koj itxuml iatz vamol veta'ana, echa' untxumt aatz?» Texh te.
40018034	Ech techal ilakp ivi' u b'aal taq'on ti'. Toksa tiq'ab' q'u tz'u'man preexhu utz, ichoo nal kajay vitx'oj tzixe'.
40018035	Echat si'an vunTat tu Amlika sete majte, oj yit' tuch' etaanima sekuy ipaav emol.— Texh u Jesuus.
40019001	Unchee' aatz tek ya' taltu q'u yol u Jesuus tza', elb'en tu Galilea utz, b'en tikuenta Judea vatz b'en u Jordaan.
40019002	Mam tenam xamb'u b'en ti'. Utz i'an b'a'n tu q'u ya'v latzi'.
40019003	Pek xaan opon unjolol q'u fariseo k'atza utz, vet sik'u'l motx ich'oti te ech tza': —¿Satz veeti satojcha tixoj ma'j vinaj aas kam ko'xh ti'?— Texhtu'.
40019004	Tzaq'b'el tu u Jesuus ech tza': —¿Yetz sik'lemal setaq'o tu u Yolb'al Tioxh? aas u Tioxh va'l cheesan q'u aanima xe' q'ii xe' saj; ma'l vinaj utz, ma'l ixoj i'ana.
40019005	Tal u Tioxh: «Ech toke' sataq'ka itxutx ib'aal u aanima va'l sachee ik'ulel utz, ma'l teko'n saelko'p vatz Tioxh.» Chia.
40019006	Ech yit' ka'va'l tere'n koj, pek ma'l teko'n saelka sika'b'il. Ech toke' ab'il va'l vatz Tioxh nik'ul tib', ye'xhab'il ko'xh ma'j aanima sajatxon.— Texhtu'.
40019007	Tal q'u fariseo te ech tza': —¿Kam toke' unchee' taq'ka tzii u Moisees aas saveeti satojcha tixoj u vinaj? Sako'naq'ax ma'l tu' u ixoj tetz jatxb'alib'.— Texh te.
40019008	Tal u Jesuus te: —K'uxh taq'ka tzii u Moisees aas saveeti setojcha etixoj, ti' atzi' tan, ta'xh okoj tetz q'ul ek'uy emam. Pek ech koj ikaa xe' q'ii xe' saj.
40019009	Pek nival sete, aatz u vinaj va'l niko'xhtaq'an tojchat tixoj utz, nichok va't tixoj, eesaib' tu b'ey ni'an tuch' atzi' tan, yit' a' koj vik'ulel. Tan vettojcha u tixoj yit' ti' koj aas niteesa tib' u tixoj tu b'ey tuch' va't vinaj. [Utz ab'iste u vinaj va'l saiq'on u ixoj ojchamal tzi', eesaib' paj ni'an tu b'ey tuch'.]— Texhtu'.
40019010	Ech alax tek te tu q'ul ichusulib' ech tza': —Untz'oj ech va'l sapaalku u vinaj tuch' u tixoj tzi', unchee' aal tek b'a'n ye'k sichok tixoj atzi' unchee'. Utz ye'k satzume'i.— Texhtu'.
40019011	Unchee' tal tek u Jesuus ech tza': —Yit' kajay koj satx'akon u atinchil ech tzi'. Pek ta'xhtu', q'u'l tetzan tu u Tioxh.
40019012	Tan atil vinaj tetzan tu u Tioxh tu alab' tetz aas yi'sa' ixoj. Utz at majte, aanima ko'n nib'anon te aas yi'sa' ixoj. Utz atil paj majte yi'sa' ixoj. Loq' anat nib'anon tib', ti' u taq'onin ti' viQ'esalail u Tioxh tu Amlika ni'anva. Ech ab'il satx'akon u atinchil ech tzi' utz, itx'ake'.— Texh u Jesuus.
40019013	Unchee' ex oksaloj unjolol talaj nitxa' vatz u Jesuus. A' isa' q'ul itxutx ib'aal aas sataq' je' iq'ab' tib'a utz, siq'ila sik'le Tioxh ti'. Pek nichko'niyaal tu q'u chusulib'.
40019014	Ech tal tek u Jesuus te ech tza': —Aq'taj tzii su'ul q'u talaj nitxa' sunk'atza tzi'. Ye' ko'xh emaj iatz. Tan aatz viQ'esalail u Tioxh tu Amlika, tetz q'u'l echa' talaj nitxa' aas ye' nije'sa tib'.— Texhtu'.
40019015	Ech taq' je' iq'ab' tib'a q'u talaj nitxa'. Utz eltekb'en tu va'l atichka.
40019016	Unchee' ul ma'l u xiak k'atz u Jesuus utz, tal te ech tza': —B'a'nla chusul, ¿ab'iste q'u b'a'nil sunb'ane', ech so'oko'p'in tu b'enq'ii b'ensaj?— Texhtu'.
40019017	Tal u Jesuus te: —¿Kantu' naale' aas in b'a'n? Tan ta'xh ma'l b'a'n atile, aya' u Tioxh. Pek oj a' asa' okchil tu b'enq'ii b'ensaj, nima ko'n q'ul imantaar Tioxh.— Texh te.
40019018	Tal u xiak ech tza': —¿Ab'iste te?— Texhtu'. Tal u Jesuus ech tza': —Ye'k sayatz'onaxh. Eesach iib' tu b'ey tuch' aanima yit' ak'ulel koj. Ye'k saelq'axh. Ye'k saal txub'a'l ti' amol.
40019019	Atoj tatin atxutx ab'aal saatz. Utz tii'axh ti' kajay aanima echat ko'xhtu' na'an sai'.— Texh te.
40019020	Tal u xiak te ech tza': —Ninalunnima tunch'ooil kajay q'u kam naale' atzi'. Pek ¿kam tere'n sunb'ane'?— Texhtu'.
40019021	Tal u Jesuus te ech tza': —Oj nojchit a' asa' sa'an tz'ajelaxh vatz u Tioxh, sa'an vinujul, kuxh k'ayi kajay q'ul eetz utz, aq' vija'mel tu q'u me'b'a'. Ech sa'atin tx'iib'al aq'ii tu Amlika. Utz ni'axh, xamb'en vi'.— Texh te.
40019022	Ta'xh tab'i u yol u xiak tzi', txumun tek ti'. Elb'en tan, sib'al tx'iib'al iq'ii atiche.
40019023	Ech tal tek u Jesuus tu q'ul ichusulib' ech tza': —Ni'xhtek'val sete, aas tiira tza'l so'oko'p ma'l tx'iiol iq'ii tu viQ'esalail u Tioxh tu Amlika.
40019024	Aal yit' tza'l koj toko'p u camello tixoto'lil u b'aj vatz u toko'p ma'l tx'iiol iq'ii tu viQ'esalail u Tioxh.— Texhtu'.
40019025	Ech ta'xh tab'i u yol q'u chusulib' tzi', tiira motx sotz ik'u'l utz, motx tal ech tza': —¿Ab'il tek tech tu okich'op xe' Tioxh unchee'?— Texhtu'.
40019026	Pek tii tek sajil tu u Jesuus utz, tal te ech tza': —Ye' chit saveet vatz q'u aanima, pek kajay saveet i'an tu u Tioxh.— Texhtu'.
40019027	Ech itzaq'b'u u Lu' utz, tala: —Aatz o' vetqaq'luka kajay q'u qetz utz, xamelo' sai'. Pek ¿kam b'oj qetz sa'aq'ax ti'?— Texh te.
40019028	Tal tek u Jesuus tu kajay q'ul ichusulib' ech tza': —Ni'xhtek'val sete, samotxok'ex te tijle'm, jatva'lex xamelex vi'. Seq'at tzii xo'l kab'laal tanul q'u Israeel aas lach'expu u vatz Amlika tx'ava' utz, lo'ok tu u mam techalla tijle'm u K'aola va'l b'ennaj ko'n aanima.
40019029	Tan ab'il q'u'l sataq'ka tetz vi', aatz u b'a'nil va'l sik'ule', 100 tanul paalchu vatz va'l sataq'ka. Utz saetzan ti' u b'enq'ii b'ensaj. Echa' q'u'l sataq'ka totzotz; sataq'ka tatzik, itza'q'; sataq'ka tanab'; sataq'ka itat, inan; sataq'ka ik'aol ime'al tuch' itx'ava'.
40019030	Pek sib'al ko'xh q'u'l sib' tatin ninach cheel, b'iil ko'n tatin toj i'ane'. Pek sib'al q'u'l b'iil ko'n tatin ninach cheel, sib' tatin toj i'ane'.— Texh u Jesuus.
40020001	Tal paj chit u Jesuus ech tza': —Aatz viQ'esalail u Tioxh tu Amlika, ela tuch' ma'l u vinaj txutxa b'aala, aas k'asu'l q'ala'm ex ichok taq'onom, aq'onin tetz viuuva, vichikob'e'm.
40020002	Utz ik'ul tib' iyol tuch' q'u aq'onom aas ech sichoova kani'ch u ja'mel q'ii. Ech ichaj b'en tu vichikob'e'm.
40020003	K'aspajchit'ul u vinaj tzi'. A' chit alas 9ich q'ala'm, til unjoltu chokol aq'on. Atich ko'xh tu k'ayib'al; ye'k taq'on.
40020004	Utz tal te ech tza': «B'enoj aq'oninex tzunxe' tunchikob'e'm utz, sunchoo'ex tijikomal.» Texh te. Ech motx b'eni.
40020005	K'aspajchit'ul u vinaj chaq'aal q'ii tzi', tuch' alas 3, ku'q'ii. Utz echat ko'xh paj i'ana.
40020006	Pek a' chit si'chtexhi'an alas 5 ku'q'ii, k'aspajul. Utz til unjot chokol aq'on atich ko'xhtu'. Utz tal te ech tza': «¿Kantu' ma'x ko'xh q'ii etatin tza' ye'n etaq'onine'?» Texh te.
40020007	Motx tzaq'b'u ech tza': «Tan ye'xhab'il ma'j nu'ltal taq'on qe.» Texhtu'. Ech tal tek u vinaj te: «B'enoj aq'oninex tzunxe' tunchikob'e'm utz, sunchoo'ex tijikomal.» Texh te.
40020008	Unchee' aatz tek sotzsaj, tal u b'aal aq'on, tu u q'esal xeen aq'onom ech tza': «Sik'le q'u aq'onom utz, choo q'ul iq'ii. A' b'axal sachoo q'u ya'teb'al b'enchil. Utz ech tek q'u b'axa b'enchil tu aq'on.» Texh te.
40020009	Anchitu'. Motx opon q'u aq'onom q'u'l alas 5 b'eni. Utz ija'mel ma'l q'ii aq'on motx ik'ula sijununil.
40020010	Ech aatz motx opon q'u b'axa okchil, a' nichtitz'a aas maas ija'mel si'chmotxik'ule' tala. Pek ja'mel ko'n paj ma'l q'ii aq'on ik'ula sijununil.
40020011	Ech aatz veet motx ik'ultu q'ul ija'mel, xe't motx iyaayoli u b'aal aq'on.
40020012	Utz tal te ech tza': «Aatz q'u ya'teb'al okchil tu aq'on tzi', ma'l ko'n oora vetmotxaq'onini. Utz ela ko'n kuja'mel tuch' veta'ana, k'uxh aal aatz o', vetmotxk'axb'i'o' utz, vetkuq'i'a paalye'l q'ii qi'.» Texhtu'.
40020013	Tzaq'b'u u b'aal aq'on tu ma'l u aq'onom ech tza': «Vamiigo, ye'xhkam nivelq'a'axh. Tan ¿ye'n koj kunuk'a aas ija'mel ma'l q'ii aq'on sunchoovaxh?
40020014	Pek iq'o b'en vaja'mel tzi' utz, kuxh. Pek echat ko'xh ichool q'u ya'teb'al okchil tu aq'on vetunb'ana echa' axh.
40020015	Tan in ko'xh tzii kam lunb'an tuch' vunpuaj. Pek ¿oj nichi'on sak'u'l aas in b'a'n?» Texh u b'aal aq'on.
40020016	Aatz q'u b'axa, tiya'teb'al si'ane' utz; aatz q'u ya'teb'al, tib'axa si'ane'. [Tan sib'al q'u'l sik'lemal ko'xhtu', pek b'iil ko'n q'u'l txaael.]— Texh u Jesuus.
40020017	Unchee' tuul atich ok u Jesuus ti' u b'ey ma't tu Jerusaleen, ixaanse'l tib' tuch' kab'laal q'ul ichusulib' utz, tal te ech tza':
40020018	—Aatz cheel, ma't'o' tu Jerusaleen. Utz so'oksal u K'aola va'l b'ennaj ko'n aanima tiq'ab' q'u q'esal oksan yol vatz Tioxh, tuch' tiq'ab' q'u aa txumb'al tetz u o'tla mantaar. Ech samotxtal iyatz'le'.
40020019	Utz so'oksal tiq'ab' q'u puera aanima majte. Ech saeesal iq'ii. Satz'u'mali utz, sataq' je' vatz kurus. Loq' titoxva' q'ii saq'aavitz'pi.— Texh u Jesuus tu q'ul ichusulib'.
40020020	Unchee' xaan opon u tixoj u Zebedeo k'atz u Jesuus. A' imol q'u titz'in utz, peche' ku' siatz ti' ijajax ma'l b'a'nil te.
40020021	Utz tal u Jesuus te ech tza': —¿Kam asa'?— Texh te. Tzaq'b'u u ixoj ech tza': —A' unsa' ta'xh saale' aas sak'uje' ka'va'l q'u vitz'in sak'atza tu vaQ'esalail; ma'l taseb'al utz, va't tamax.— Texh te.
40020022	Tzaq'b'u Jesuus ech tza': —Ye' etootzaj kam nejaje'. ¿Satz etx'ake' sapaalex tu u mam il tza'l va'l sapaalk'in? Utz ¿satz etx'ake' aas ech ekame' unkame'?— Texhtu'. —Ee'. Sai'.— Texh te.
40020023	Tal paj u Jesuus te ech tza': —Unchee' nojchit [setx'ake' aas a' sapaalk'ex tu u mam il tza'l va'l sapaalk'in utz,] setx'ake' aas ech ekam sakamex vunkame'. Pek ech koj vek'uje' tunseb'al netale' tzi' tuch' tunmax tan, yit' in koj aa yol ti' taq'axe'. Pek a' saetzan q'u'l tetz chit tu vunTat.— Texh u Jesuus.
40020024	Ech ta'xh tab'i u yol lavat q'u chusulib' tzi', motx lakp ivi' ti' q'u vinaj q'u'l itza'q' tib'.
40020025	Aatz u Jesuus, motx tek isik'le elu'l siatz utz, tal te ech tza': —Etootzajle aatz q'u ijlenal tetz q'u puera aanima ni'xhib'ensa tib' q'esala vi' q'u'l atil jaq' imantaar. Utz aatz q'u'l atil tijle'm, vatz ik'u'l ik'uchax u tijle'm.
40020026	Pek aatz texo'l, yit' ech koj si'ane'. Ye'k seje'sa etib' tan, ab'il va'l q'esalail isa', a' va'l maas lochol texo'l si'ane'.
40020027	Utz ab'il va'l a' isa' u q'esal ijle'm texo'l, ye'k sije'sa tib'. Pek aal a' va'l maas salochon texo'l.
40020028	Tan echa' u K'aola va'l b'ennaj ko'n aanima k'uxh vet'uli, aal koj vetilb'eli. Pek aal ul taq' tib' ti' q'u aanima. Utz vet'ulkamoj ti' ichitpul q'u aanima tu paav.— Texh u Jesuus.
40020029	Unchee' aatz tek k'asu'l u Jesuus tuch' q'ul ichusulib' tu Jericoo, mam tenam xamich ti'.
40020030	Utz atich ka'va'l q'u moy k'ujlich tu b'ey. Ech tab'i aas u Jesuus va'l nichipaale', motx qetun taltu ech tza': —¡KuB'aal, itu'xh ixalam u Daviid, txum kuvatz!— Texh te.
40020031	Pek nichko'nimajax iq'eq'un tu q'u aanima. Loq' aal ko'n motx q'eq'un tere'n utz, nichtale': —¡KuB'aal, itu'xh ixalam Daviid, txum kuvatz!— Texh te.
40020032	Ech txake' tek u Jesuus. Isik'le ul utz, tal te ech tza': —¿Kam u b'a'nil esa' sunb'an sete?— Texh te.
40020033	Ech tek motx tal te tza': —KuB'aal, a' kusa' sailono' tuch' q'u b'aq' kuvatz tza'.— Texhtu'.
40020034	Ech aatz u Jesuus tan, itxum chit iatz. Ech ikan q'u b'aq' iatz utz, tu ko'xh unmu'k'ul, iloni. Utz xamb'u tek ti' u Jesuus.
40021001	Unchee' aatz tek motx opon naja'ch u Jerusaleen utz, opon tu Betfagee, vi' u muunte va'l Olivo. Aatz u Jesuus, ichaj b'en ka'va'l q'ul ichusulib'.
40021002	Utz tal te ech tza': —B'enojex tu u tal tenam sukuvatz b'en tzi'. Utz yak setil ma'l u txutx b'uuro qitzel. A' imol ma'l chelemla tal. Chittaj utz, iq'otaj ul ve.
40021003	Pek oj ab'il ma'j kam latal sete ti', letal te ech tza': «U kuB'aal satxakunsan.» Chajex te. Ech oora sataq' k'asu'l seti'.— Texh u Jesuus.
40021004	Pek sauch kajay u kam tzi' tan, itzojpu chit u yol va'l alelka tu u alol tetz u yolb'al Tioxh aas tal ech tza':
40021005	—Al tu q'u aanima q'u'l atil tikuenta Sioon ech tza': «Ab'itaj tan, su'ul vetIjlenal texo'l va'l maanxho. Ti' ko'n ma'l chelem b'uuro atik je', titz'in ijtzomla txokop.» Chajaxh.— Texh u Tioxh te.
40021006	Ech motx b'en q'ul ichusulib' utz, ech i'ana kam va'l tal u Jesuus te.
40021007	Tiq'o ul u txutx b'uuro tuch' u chelem b'uuro. Ech motx taq' je' q'ul ichake't ti' q'u b'uuro utz, je' u Jesuus ti' u chelem b'uuro.
40021008	Unchee' aatz tek q'u mam tenam tan, xe't motx iliiu ku' q'ul ichake't tib'ey u Jesuus. Utz at q'ab'aj tze' nichichoke'. Ech nichtaq' ku' tib'ey majte.
40021009	Utz nichmotxiq'eq'un q'u tenam q'u'l b'axaich siatz tuch' q'u'l xamich ti'. Ech nimotxtal ech tza': —¡B'an b'a'nil eesa'o' tu u tza'l tza'! ¡Techalaxh, itu'xh ixalam Daviid! ¡Tan tib'ii u kuB'aals Amlika vet'ulk'axh! ¡Techal u Tioxh tu Amlika!— Chia.
40021010	Ech aatz tek opon u Jesuus tu Jerusaleen, mam tenam motx chokon taanima taq'o utz, motx tal tib'ilaj ech tza': —¿Ab'il chaj va'l tzi'?— Texh ti'.
40021011	Utz motx tzaq'b'el tunjot aanima ech tza': —U Jesuus atzi', u alol tetz u yolb'al Tioxh va'l aa Nazareet tikuenta Galilea.— Texhtu'.
40021012	Unchee' opon u Jesuus tu viq'analil u totztioxh utz, tojcha elu'l kajay q'u'l nichik'ayin tzi' utz, tuch' q'u'l nichiloq'one'. Ixhut'pi q'ul imeexha q'u ch'exun puaj majte, tuch' vik'ujleb'al q'u aa k'a'y paroomaxh.
40021013	Utz tal te ech tza': —Tz'ib'amalka tu u Yolb'al Tioxh: «Aatz u votzotz tan, q'ilab' sik'leb' tetz Tioxh ib'ii alel.» Pek aatz ex, vetetaq'lu b'ens tatib'al elq'om.— Texh u Jesuus.
40021014	Ech opon unjolol moy tuch' unjot ko'x k'atz u Jesuus tu viq'analil u totztioxh. Utz ib'an b'a'n te.
40021015	Pek aatz q'u q'esal oksan yol vatz Tioxh tuch' q'u aa txumb'al tetz u o'tla mantaar, motx lakp ivi' aas til q'u mamaj txaichil i'an u Jesuus. Utz lakp ivi' majte aas tab'i viq'eq'un ib'itz q'u talaj nitxa' tu viq'analil u totztioxh ech tza': —¡Techal axh itu'xh ixalam Daviid!— Chia.
40021016	Ech motx tek tal tu u Jesuus ech tza': —¿Ni tzik aab'i va'l nital q'u talaj nitxa' tzi'?— Texh te. Tal u Jesuus te ech tza': —Ee' nichitvab'i. Pek ¿yetz sik'lemal u Yolb'al Tioxh setaq'o va'l nital ech tza'?: «Ni'xhitx'ol ib'itzal Tioxh saaq'o q'u talaj nitxa' tuch' q'u'l an tere'n nich'u'ne'.» Chia.— Texh u Jesuus te.
40021017	Pek elab'elka tu u Jesuus. K'asu'l tu u tenam tzi' utz, a' vatku tu Betaania.
40021018	Ech aatz tek i'an q'ala'm, q'aavb'en u Jesuus tu Jerusaleen utz, kam tu va'y tu b'ey.
40021019	Ech til ma'l u tze'il viikuxh tzi' b'ey. Opon k'atza. Ex ichok ivatz, loq' ye'kich ma'j ivatz. Ta'xh atich ixaj. Utz tal tek tz'ejb'al yol ti' ech tza': —Ye'xhjatu ve't savatzinaxh.— Texh te. Ech yakich tzajoj u tze'il viikuxh.
40021020	Aatz tilt u kam q'u chusulib' tzi', motx tz'ejx ik'u'l. Utz nichtekmotxtal tib'ilaj ech tza': —¡Kan chaj tek toke' aas yakich ko'xh vettzajoj u tze'il viikuxh tzi'!— Texhtu'.
40021021	Tzaq'b'u u Jesuus, ech tza': —Ni'xhtek'val sete, k'ujlel koj chit ek'u'l ti' Tioxh, ye' koj neka'tziiune', echat ko'xh seb'an majte. Utz yit' ta'n ko'nkoxh seb'ane' echa' va'l vetunb'an tu u tze'il viikuxh. Ech oj setal tu u muunte tzi': «Elenb'en; kuxh tu u choo tzi'.» Chajex te. Nojchit si'ane'.
40021022	Sako'nenima. Ech sek'ule' kam kajay va'l sejaj tu veq'ilat esik'let Tioxh.— Texh u Jesuus.
40021023	Unchee' opon u Jesuus tu viq'analil u totztioxh utz, xe't ichusune'. Tuul opon q'u q'esal oksan yol k'atza tuch' q'u q'esal q'atol tzii utz, alax te ech tza': —¿Kam iijle'm aas ech na'an tzi'? Utz ¿ab'il vetaq'on val iijle'm tzi'?— Texh te'le'.
40021024	Tzaq'b'u u Jesuus utz, tal te ech tza': —Sunch'oti ma'l kam sete majte. Oj letzaq'b'e va'l sunch'oti sete, saval sete ab'il vetaq'on vijle'm ti' q'u kam nunb'ane' tza'.
40021025	¿Ab'il vetaq'on tijle'm u Xhan, u b'anol vautiismo, ti' ib'anax vautiismo? ¿Tioxh tzik untz'oj sik'u'l ko'n aanima cheeka?— Texh te. Ech nichtekmotxtal sivatzaj ech tza': — «Tioxh chajon.» Oj chajo'. «¿Kantu' ye't enima?» Chaj qe atzi'.
40021026	Utz oj: «Aanima ko'n chajon.» Saqale', nikuxo'va q'u tenam tzi'. Tan nojchit alol tetz u yolb'al Tioxh u Xhan siatz.— Texhtu'.
40021027	Ech motx itzaq'b'et u Jesuus ech tza': —Ye' qootzaj.— Texh te. Utz tal tek u Jesuus te ech tza': —Unchee' yit' sa'kojval sete majte ab'il aq'on vijle'm ti' q'u kam nunb'ane' tza'.— Texh te.
40021028	Tal paj u Jesuus: —Pek ¿kam b'oj saelka nenache'? Aatz ma'l u vinaj, atich ka'va'l ik'aol. Utz opon k'atz ma'l, tal te ech tza': «Unk'aol, se'naq'oninaxh tu uuva cheel.» Texh te.
40021029	Tzaq'b'u u xiak utz: «Yu'nsa'.» Texh ku'en. Loq' xamtel tuul ik'axa utz, b'eni.
40021030	Ech opon k'atz va'te utz, echat ko'xh paj tal te. Tzaq'b'u u xiak utz, tal ech tza': «Oji tat, sab'enin.» Texhtu'. Loq' ye't b'eni.
40021031	Unchee' ¿ab'iste tu ka'va'l q'u xiak inima imantaar vitat nenache' tzi'?— Texhtu'. Ech alax te ech tza': —Aya' u b'axa.— Texh te'le'. Tal paj u Jesuus te ech tza': —Ni'xhtek'val sete, a' b'axal so'ok sevatz tu viQ'esalail u Tioxh q'u sub'ulla chaj jajol ja'mel alkavaar tuch' q'u aa paavla chaj ixoj.
40021032	Tan ul u Xhan texo'l. A' nichi'an vijikomal. Utz ye't ko'n motx enima aas ichaj Tioxh. Pek aal a' niman q'u sub'ulla chaj jajol ja'mel alkavaar tuch' q'u aa paavla chaj ixoj. Utz k'uxh etil q'u kam tzi', ye't ek'axa q'ul epaav.
40021033	Ab'itaj va't u k'amich kam tza'. Atich ma'l u b'aal nitxa', ichik untanul iuuva tu vitx'ava'. Utz toksa pe' ti'. Ik'ot ma'l pach'b'al tetz uuva tuul. Inuk' je' ma'l u t'ankin xeeb' tetz u chikob'e'm. Ech taq'tuka k'am tunjolol k'amol. Utz b'en tzian.
40021034	Unchee' opon tek u tiempo tetz iq'anb'eb'al u uuva. Ichaj opon unjolol taq'onom u b'aal tx'ava' xe' q'u k'amol tzi', ti' en tiq'ol u k'amb'al.
40021035	Pek aatz q'u k'amol tzi', motx ko'n itxay q'u aq'onom q'u'l chajaxi. Utz ma'l iq'osa. Va't iyatz'a. Utz va't ipaq' sivan.
40021036	Ech ichaj paj b'en unjoltu taq'onom u b'aal tx'ava' tzi'. Sib'alich tek ixaan vatz q'u'l ichaj b'en b'axa utz, echat ko'xh paj motx i'an q'u k'amol te.
40021037	Ech tiya'teb'al teku'en, a' tek ichaj b'en vik'aol utz, tal ech tza': «Atil tek b'oj tatin vunk'aol siatz si'ane' atzi'.» Texhtu'.
40021038	Pek ta'xh motx til topon u k'aola q'u k'amol tx'ava' tzi', tal sivatzaj ech tza': «A' va'l so'okka tu vime'b'i'l vitat atzi'. Pek ¡ni'extaj! ¡Kuyatz'taj! Ech o' tek so'okka'o' tu q'u tetz.» Texhtu'.
40021039	Ech motx itxaya. Tiq'o elu'l tu u chikob'e'm utz, iyatz'a.
40021040	Unchee' ¿kam tek b'oj sab'anax tu q'u k'amol nenache' tzi' aas lu'ul u b'aal chikob'e'm?— Texh u Jesuus.
40021041	Motx tal ech tza': —Yatz'el q'u onkonla chaj k'amol si'ane' tzi'. Sa'kojitxum iatz. Ech sataq'ka k'am vichikob'e'm tunjoltu k'amol aas nojchit sataq' u k'amb'al tinujul chaj paj saq'anb'i.— Texhtu'.
40021042	Tal tek u Jesuus te ech tza': —¿Yetz sik'lemal tu u Yolb'al Tioxh setaq'o tzik? va'l nital ech tza': «Aatz u Sivan va'l taq'ka elo'p q'u b'anol otzotz echil tzi', aal a' u Sivan va'l tiira ib'o'q'ol tetz xoob'al. U kuB'aals Amlika vetb'anon u kam tzi' utz, techal sukuvatz.» Chia.
40021043	Ech tok nival sete, saeesal viQ'esalail u Tioxh sevatz. Utz a' sa'aq'axku tu aanima aas tinujul chit sataq' tu u Tioxh va'l sajajax te.
40021044	[Ech ab'il q'u'l saku' vi' u Sivan tzi', sapaxi. Utz ab'il q'u'l laku' u Sivan ti' tzi', b'a'ntan sajuyajti.]— Texhtu'.
40021045	Ech ta'xh tab'i u k'amich kam q'u q'esal oksan yol tza' tuch' q'u fariseo, motx paal itxumb'al tuul aas a' q'u'l nichtalaxe'.
40021046	Utz si'chmotxitxaye' tala, pek nichixo'va q'u mam tenam. Tan nojchit a' u alol tetz u yolb'al Tioxh u Jesuus vatz q'u tenam.
40022001	Unchee' yolon paj u Jesuus tu q'u q'esala ti' k'amich kam. Utz tal te ech tza':
40022002	—Aatz viQ'esalail u Tioxh tu Amlika, ela tuch' ma'l u ijlenal i'an nimla q'ii ti' itzume' vik'aol.
40022003	Ech ichaj b'en ichaj ti' en isik'lel q'u aanima q'u'l savsamich taq'o ti' u tzumb'a'a. Pek ye't ko'n motx isa'a ulchil.
40022004	Ech ichaj paj b'en unjolt ichaj utz, tal b'en te ech tza': «Altaj tu q'u'l savsamal vaq'o ech tza': –Aatz cheel, veeti q'u echb'ub'al. Vetvallu iku' q'ul unvaakaxh tuch' q'ul unq'iitinajla txokop. Ech ch'iam texh ni'an u echb'ub'al. Pek ni'extaj tu u tzumb'a'a.– Chajex te.» Texh te'le'.
40022005	Pek ye't ko'n motx isa'a q'u'l savsamich. Motx ko'n ichok ib'ey. Ma'l, b'en tu taq'on. Utz va't, tu k'a'y.
40022006	Utz aatz unjolte, motx ko'n itxay q'u chaj; motx i'an te utz, iyatz'a.
40022007	Ech aatz tab'i u ijlenal, lakpu tek ivi'. Ech tek ichaj b'en q'ul isol. Ex isotzsa q'u yatz'ol. Utz ik'achka vitenam.
40022008	Ech tal tepaj u ijlenal tu q'ul ichaj ech tza': «Nojchit ch'iam texh ni'an q'u kam tetz u tzumb'a'a. Pek aatz q'u'l vetunsavsa, ye' pe'k nik'ulo'k ti'.
40022009	Pek aatz cheel, b'enojex tu q'u q'e'tx chaj b'ey utz, savsataj ul tu u tzumb'a'a tza' jatvo'j aanima letila.» Texh te.
40022010	Ech motx b'en q'u chaj tulaj q'e'tx chaj b'ey. Utz imol kajay q'u aanima motx tila. At b'a'nla aanima utz; at yit' b'a'nla koj aanima imola. Ech inoo u atib'al va'l uchku u tzumb'a'a.
40022011	Unchee' oktek'op u ijlenal to'otzotz utz, til q'u aanima oponi. Utz til ma'l u vinaj aas yit' atich koj ok toksa'm tetz ilb'al tzumb'a'a.
40022012	Utz tal u ijlenal te ech tza': «¿Vinaj kani'ch muuku'l tza'? Tan ye' oknaj ooksa'm tetz ilb'al tzumb'a'a.» Texh te. Pek paat ye't tzaq'b'u u vinaj.
40022013	Ech tal tek u ijlenal tu q'ul ixekol ech tza': «Qitztaj u vinaj siq'ab's tajan tzi' utz, aq'taj elo'p tu uken q'anal. Ech latzi' so'oq'ka utz, latzi' sajarach'unku tee.» Texhtu'.
40022014	Tan sib'al q'u'l sik'lemal ko'xhtu', pek b'iil ko'n q'u'l txaael.— Texh u Jesuus.
40022015	Unchee' ech tek motx telk'asu'l q'u fariseo utz, motx inuk' sivatzaj kani'ch itxaypu u Jesuus si'an ti' ma'j yol.
40022016	Ech motx ichaj ul q'u tetz aa uq'ayb'al. A' imol uli q'u'l oknaj ti' u Herodes utz, tal tu u Jesuus ech tza': —Chusul, qootzajle aas naal vinujul. Utz tinujul nachusun ti' u b'ey ma't xe' Tioxh. Yit' a' koj nooksa tetz aanima utz, yit' a' koj nasaji kam tatin aanima.
40022017	Pek kantal nanache', al qe. ¿B'a'n tzik aas nikuchoo ja'mel alkavaar tu ijlenal Cesar? Pek ¿oj ye'ka?— Texh te.
40022018	Ech aatz u Jesuus tan, yakich til u tonkonil q'u vinaj tzi' utz, tal te ech tza': —¡Ka'vatz! ¿Kam toke' aas vet sek'u'l netal ve ech tzi'?
40022019	Aq'taj ul u puaj qab'i savil va'l nechoob'ev u ja'mel alkavaar.— Texh te. Ech motx ik'uchtu ma'l puaj te, ja'mel ma'l q'ii aq'on.
40022020	Utz tal u Jesuus te ech tza': —¿Ab'il etz vatzib'al va'l ato'k vatz u puaj tzi' utz; ab'il etz b'ii va'l tz'ib'amal ok siatz majte?— Texh te.
40022021	Utz motx tal ech tza': —Tetz u ijlenal Cesar atzi'.— Texhtu'. Ech tal paj u Jesuus: —Aq'taj tu u Cesar kam ti' va'l ninalchoonk'ex te. Utz aq'taj tu u Tioxh ab'iste u tetz u Tioxh.— Texhtu'.
40022022	Ta'xh tek motx tab'i u yol tzi', motx tz'ejx ik'u'l ti'. Utz taq'texhka u Jesuus, motx b'eni.
40022023	Unchee' anko'xh tu u q'ii tzi', opon q'u saduceo k'atz u Jesuus. Aya' q'u'l nimotxniman aas ye'k saq'aavitz'pu q'u kamnaj nimotxtale'.
40022024	Ech vet sik'u'l motx ich'oti te ech tza': —Chusul, tal u Moisees aas: «Oj sakam ma'l vinaj, ye'k initxa'a sakaai, sik'ulka tib' u tixoj tuch' vitza'q'. Ech lachee ich'exel va'l vetkami.» Chia.
40022025	Pek aatz i'ana, atich jujva'l vinaj tu kuxo'l, itza'q' tib'. Utz ik'ul tib' u b'axa, pek kam ko'n u vinaj tzi'. Ye't kaa initxa'a. Ech ik'ulka tib' u tixoj tuch' vitza'q'.
40022026	Utz echat ko'xh paj i'an u ka'b' tza'q' tuch' u tox tza'q', kam ku'en. Ech tzojpu ko'xh sijujva' tzi', motx kame'l vatz u ixoj.
40022027	Ech aatz ma'tich ikame'l jujva'l q'u vinaj, kam tek u ixoj majte.
40022028	Utz aatz tek tu u q'aavitz'pichil, ¿ab'il tek etz ixoj u ixoj li'an tu jujva'l q'u vinaj tzi'? Tan vetik'ul tib' tuch' sikajayil.— Texhtu'.
40022029	Tzaq'b'u tek u Jesuus utz, tala: —¡Tiira yolpinajex aab'i! Ye' etootzaj u Yolb'al Tioxh utz, ye' etootzaj u mam tijle'm u Tioxh.
40022030	Tan aatz si'an tu u q'aavitz'pichil, ye'kan k'uli'b' su'uchi. Tan ela tek q'u aanima tuch' q'ul iaanjel u Tioxh tu Amlika si'ane'.
40022031	Pek aatz ti' u q'aavtitz'pu q'u kamnaj netale' tzi', ¿yetz sik'lemal setaq'o va'l alel tu u Tioxh ech tza'?
40022032	«In viTioxh u Abrahaam, u Isaac, tuch' u Jacoob.» Chia. Tan aatz u Tioxh, yit' iTioxh koj kamnaj; pek iTioxh itz'lich.— Texh te.
40022033	Ech motx tz'ejx ik'u'l q'u aanima aas tab'i vichusb'al u Jesuus.
40022034	Unchee' ta'xh tab'i q'u fariseo aas sub'ax q'u saduceo tu yol, motx tek imol tib' ti' u Jesuus.
40022035	Ech aatz ma'l u chusul tetz u o'tla mantaar tixo'l, vet ko'xh sik'u'l ich'oti tu u Jesuus ech tza':
40022036	—Chusul, ¿ab'iste chit u mantaar va'l tiira ib'o'q'ol tu u o'tla mantaar?— Texh te.
40022037	Tal u Jesuus te ech tza': — «Tz'ejoj avaanima ti' u Tioxh u kuB'aal tuch' avaanima, tuch' avaanxelal utz, tuch' atxumb'al.» Chia.
40022038	A' u b'axa utz, a' vib'o'q'ol u mantaar tzi'.
40022039	Utz aatz u ka'b' mantaar, ela ko'n tuch' u b'axa tzi'. Utz nital ech tza': «Tii'axh ti' amol, echat ko'xhtu' na'an sai'.» Chia.
40022040	Ech aatz ka'va'l u mantaar tzi', a' vixe'al kajay u o'tla mantaar tuch' viyol q'u alol tetz u yolb'al Tioxh.— Texh u Jesuus.
40022041	Unchee' tuul anko'xh molich tib' q'u fariseo, ch'otil te tu u Jesuus ech tza':
40022042	—¿Kam b'oj netal ti' viTxaaom u Tioxh? ¿Ab'il etz tu'xh xalam netale'?— Texh te. Alax te ech tza': —Itu'xh ixalam u Daviid.— Texhtu'.
40022043	Tal u Jesuus te: —¿Kam toke' unchee' aas “UnB'aal” texh u Daviid ti' viTxaaom u Tioxh? U Tioxhla Espiiritu oksan sik'u'l aas tal ech tza'.
40022044	«Aatz u Tioxh tal tu vunB'aal ech tza': –K'ujach tunseb'al tan, sa'nalvaq'ka q'ul akoontra jaq' axaab'.– Chia.» Texh u Daviid.
40022045	Tan oj “unB'aal” texh u Daviid ti', ¿kam tek toke' oj itu'xh ixalam ku'en netale'?— Texh u Jesuus te.
40022046	Ech ye'xhab'il ma'j tx'olon itzaq'b'ele'. Utz ab'il tere'n koj va'toj ch'otin kam te tu q'u q'ii taab'aul.
40023001	Unchee' yolon u Jesuus tu q'u tenam tuch' tu q'ul ichusulib'. Tal te ech tza':
40023002	—Aatz q'u aa txumb'al tetz u o'tla mantaar tuch' q'u fariseo, atil chit tijle'm ti' ichusax q'ul imantaar u Moisees.
40023003	Ech kam q'u mantaar satal sete, nimataj utz, b'antaj. Pek etilcho'k etetz ti' q'ul ib'anone'. Tan nitale' utz, ye' nimotxi'an b'anol tetz.
40023004	Tan kaana b'oj mantaar nital tu q'u aanima aas tiira tii nimali. Ta'xhtu' a' nitale' sab'anli. Echa' iqitzax mam ijatz ni'ane' utz, nitaq' je' tivi' q'u aanima. Pek jatu koj sikano'k b'ioj.
40023005	Utz aatz kajay q'u kam nimotxi'ane', a' chit isa' sailax tu aanima. Echa' q'u talaj ikaaxha q'u'l tz'ib'amal ka'xva'l u mantaar tuul, ni'xhmotxinimb'ixsa. Utz ni'xhich'iisa tajan ib'oy q'ul ib'u'j q'u'l nitoksa aas niq'ila sik'le Tioxh.
40023006	A' chit isa' ku'chil tu q'u b'axa chaj k'ujleb'al til niuchku tx'a'om. Utz a' chit nik'uje'k tu q'u b'axa chaj k'ujleb'al tu q'u atib'al chusb'al tetz u o'tla mantaar majte.
40023007	Utz vatz chit ik'u'l aas nitalax ichajlichil tu k'ayib'al. Utz “chusul” chu te'l majte.
40023008	Pek aatz ex tan, esa'chi aas “chusul” chaj ete'le'. Tan ma'l ko'n u Chusul etetz atile, aya' viTxaaom u Tioxh. Utz ela ko'n etitz'in etatzik etib' sekajayil.
40023009	Utz ye' ko'xh etal “tat” tu ma'j chusul tu u vatz tx'ava' tza'. Tan ma'l ko'n eTat atile, va'l aye'n tu Amlika.
40023010	Utz ye' ko'xh alax “chusul” sete majte. Tan ma'l ko'n u Chusul etetz atile, aya' viTxaaom u Tioxh.
40023011	Utz ab'iste va'l q'esala texo'l, ye'k sije'sa tib'. Pek a' va'l maas salochoni.
40023012	Tan ab'il va'l sit'anb'a' tib', sako'nel iq'ii. Pek ab'il va'l ye' sit'anb'a' tib', a' va'l so'ok iq'ii.
40023013	Pek ¡tiira tilayol saya'k'ex ka'vatzla chaj aa txumb'al tetz u o'tla mantaar tuch' ex fariseo! Tan nemaj u okeb'al tu viQ'esalail u Tioxh vatz q'u aanima. Niko'xh ex nesa'a okich'op utz, ye' netaq' tzii so'oko'p q'u'l nisa'a okich'op.
40023014	[¡Tiira tilayol saya'k'ex ka'vatzla chaj aa txumb'al tetz u o'tla mantaar tuch' ex fariseo! Tan netelq'a tzaj txakay ixoj. Utz ye' sek'uch netale'. Niko'xh eb'ano'k sib' chit tuul q'ul eq'ilat esik'let Tioxh neb'ane'. Ech toke' sib' u choob'al paav sa'alax iku' seti' ti' u sub'u'm neb'ane'.]
40023015	¡Tiira tilayol saya'k'ex ka'vatzla chaj aa txumb'al tetz u o'tla mantaar tuch' ex fariseo! Tan til chaj ko'xh nechokvu niman tetz q'ul etuq'ayb'al. Utz aatz ma't ib'ens emol, epaav ko'n aas ka'pajul tek nik'ulo'k ti' se'en tu choob'al paav taq'o.
40023016	¡Tiira tilayol saya'k'ex! Ech ex moyla iq'on b'ey tan, nimotxetale': «Ab'il va'l kam nitala'tzi'i tu u Tioxh, loq' ta'n nitoksa viq'analil u totztioxh tuul, ela ko'xh tuch' ye'xhkam ma'j nitala'tzi'i. Pek ab'il va'l a' nitoksa u b'a'nla q'an ch'ich' atil tu u totztioxh tu va'l nitala'tzi'i, aa tx'oj teku'en.» Che'ex.
40023017	¡Txoxkin! ¡Jolol ech ex moy! Ab'iste va'l maas ib'o'q'ol te nenache', ¿u b'a'nla q'an ch'ich' tzik, oj aya' viq'analil u totztioxh va'l niaq'on b'ens tioxhla kam u b'a'nla q'an ch'ich'?
40023018	Tan nipajetal ech tza' majte: «Ab'il va'l ta'n nitoksa u nachb'al tuul ti' va'l nitala'tzi'i, ela ko'xh tuch' ye'xhkam nitala'tzi'i. Pek ab'il va'l a' nitoksa u txakunsa'm tuul, va'l atil vi' u nachb'al ti' va'l nitala'tzi'i, aa tx'oj teku'en.» Che'ex.
40023019	Pek ¡ta'xh b'anloj etetz, paat ech ex moy! ¿Ab'iste maas ib'o'q'ol te nenache', u txakunsa'm tzik, oj u nachb'al va'l a' niaq'on b'ens tioxhla kam u txakunsa'm?
40023020	Tan ab'il va'l nitoksa u nachb'al ti' va'l nitala'tzi'i, yit' ta'n ko'nkoxh u nachb'al nitoksa, pek antu nitok tuul majte kajay va'l atil je' sii'.
40023021	Utz ab'il va'l nitoksa u totztioxh ti' va'l nitala'tzi'i, yit' ta'n ko'nkoxh u totztioxh nitoksa, pek antu nitoksa majte u Tioxh va'l atil tuul.
40023022	Utz ab'il va'l nitoksa u Amlika ti' va'l nitala'tzi'i, antu nitoksa tuul u q'esal ch'uxhleb'al tetz u Tioxh utz, tuch' u Tioxh va'l ch'uxhlel sii'.
40023023	¡Tiira tilayol saya'k'ex ka'vatzla chaj aa txumb'al tetz u o'tla mantaar tuch' ex fariseo! Tan k'uxh netaq' idiesmoil u aanis, u eneeldo utz, tuch' komino, a' ye' nenima q'u'l tiira ib'o'q'ol tu u o'tla mantaar. Aya' vijikomal. Aya' vitxumax iatz aanima. Aya' vik'uje' ek'u'l ti' u Tioxh. A' vib'o'q'ol seb'ane'. Loq' yit' ti' tekoj majte aas seya'sa ib'anax va'l ninaleb'an ti' q'u diesmo.
40023024	¡Moyla chaj iq'on b'ey! Ta'xh b'a'n sete tilax q'u talaj kam ni'an q'u aanima sevatz. Echa' ik'aul u tal us neb'ane'. Pek ye'xhat ni'enku q'u mamaj paav sete q'u'l neb'ane' echa' ich'ii camello.
40023025	¡Tiira tilayol saya'k'ex ka'vatzla chaj aa txumb'al tetz u o'tla mantaar tuch' ex fariseo! Tan tiira b'a'n neb'ensav etib' seti' elu'l. Pek kaana elaq' nital etaanima. Utz ye'k eya'eb'al ti' ib'anax q'u'l yit' inujul. Ech ex a' u vaaso tuch' u puraato va'l ta'xh tx'aael u ti'.
40023026	¡Moyla chaj fariseo! A' b'axal seb'an b'a'n tu vetaanima, ech yit' yannaj koj veti' elu'l majte. A' b'axal setx'aa u tuul u vaaso tuch' u puraato, ech setx'aa u ti' majte.
40023027	¡Tiira tilayol saya'k'ex ka'vatzla chaj aa txumb'al tetz u o'tla mantaar tuch' ex fariseo! Ech ex a' q'u pantioon aas nojchit tx'anel itz'akal u ti'. Pek aatz u tuul tan, vitzu'l utz; b'ajil kamnaj yojlel tuul.
40023028	Utz ech ex tan, nojchit ex jikom tilon vatz aanima, pek ka'vatzil atil tetaanima tuch' paav.
40023029	¡Tilayol saya'k'ex ka'vatzla chaj aa txumb'al tetz u o'tla mantaar tuch' ex fariseo! Va'l chit motx eb'antu pantioon tetz q'u alol tetz u yolb'al Tioxh. Utz nevij q'u tz'ach q'u'l atil je' vi' u mujb'al tetz q'u jikomla chaj aanima.
40023030	Utz nimotxetal ech tza': «Atichtekojo' tikuenta q'u kuk'uy kumam, ye't kuloch ti' iyatz'ax q'u alol tetz u yolb'al Tioxh koj atzi'.» Che'ex.
40023031	Ech ex atko'xh nialon elu'l etib' aas ex itu'xh ixalam q'u'l yatz'on q'u alol tetz u yolb'al Tioxh.
40023032	¡Ti'ex! ¡B'antaj vib'anon q'ul ek'uy emam majte!
40023033	¡Txokop, tiil tx'i'la chaj aanima! ¿Kani'ch b'oj etel vatz u choob'al paav va'l sa'alax iku' seti' nenache'? Aya' u xamal va'l ye'k iya'e'.
40023034	Ech toke' nunchaju'l alol tetz u yolb'al Tioxh texo'l, tuch' aa txumb'al utz, tuch' chusul tetz u o'tla mantaar. Pek atia niko'neyatz'e'. At netaq' je' vatz kurus. At netz'u'ma tu q'u atib'al chusb'al tetz u o'tla mantaar. Utz atia junun tenam eb'en ti' tojchale'.
40023035	Ech kajay u choob'al paav saku'l seti', ti' iyatz'ax q'u jikomla chaj aanima tu u vatz tx'ava' tza'. Aya' q'u'l kami; nixe't ti' vikameb'al u Abeel, u jikomla vinaj utz, ulyu ko'xh ti' vikameb'al u Zacarias, vik'aol u Berequias va'l yatz'ax tu q'ul ek'uy emam tixo'l u totztioxh tuch' u nachb'al Tioxh q'anal.
40023036	Utz ni'xhtek'val sete, saku' u choob'al paav seti' tzi' jank'al ex itz'lelex tu u tiempo tza'.
40023037	Aa chaj Jerusaleen, aa chaj Jerusaleen, niko'neyatz' q'u alol tetz u yolb'al Tioxh, q'u'l nichajax tzexe' tu u Tioxh. Utz niko'nepaq' sivan majte. Jatpax unb'an ya'l emolax sekajayil. Echa' ni'an u txutx t'el aas nimolo'k q'u tal jaq' ixich'. Pek aatz ex, ye' ko'n esa'.
40023038	Ech aatz cheel, setootzaji tan, sa'naltz'ine'ka va'l tatib'al etioxh netale'.
40023039	Tan nojchit nivale', aatz cheel, saya' etilt'in. Utz analen paj letilin aas letal ech tza': «Techal axh tan, tib'ii u kuB'aals Amlika vet'ulk'axh.» Chajex.— Texh u Jesuus.
40024001	Unchee' aatz k'asu'l u Jesuus tu viq'analil u totztioxh, a' tek ib'ena', xaan opon q'ul ichusulib' k'atza utz, nichisaji q'u mamaj atib'al tikuenta u totztioxh.
40024002	Aatz u Jesuus tan, tal te ech tza': —Ni'xhtek'val sete. Aatz kajay q'u kam netile' tzi', sa'nalnilpi. Niko'xh va'toj sivan sakaa tib'a imol aas ye'k koj sanilpe'l.— Texhtu'.
40024003	Unchee' k'ujlich u Jesuus vi' u muunte va'l Olivo. Opon q'u chusulib' k'atza utz, ich'oti te ech tza' aas ta'xhich imol: —¿Al qe jatu su'uch q'u kam naale' tzi'? Utz ¿kam xheenya si'ane' tetz val uuleb'al utz, tetz u motxeb'al q'ii saj?— Texh te.
40024004	Tzaq'b'u u Jesuus ech tza': —Ab'itaj, ab'ilich sub'unex.
40024005	Tan sib'al ko'xh sauli, sik'am ti' vunb'ii. Utz satal ech tza': «In viTxaaom u Tioxh va'l sa'chit'uli.» Chaj. Utz sib'al aanima sisub'e'.
40024006	Sa'naletab'i tuch ch'a'o. Setab'i iyolax ch'a'o. Pek sotzi'ch ek'u'l taq'o tan, ministeer chit su'uch q'u kam tzi'. Loq' yit' a' koj u motxeb'al q'ii saj.
40024007	Tan sa'nalmotxi'an ch'a'o q'u mamaj tenam tib'ilaj. Si'an ch'a'o q'u q'esal mamaj tenam tib'ilaj. Utz til chaj ko'xh saulku mamaj yaab'il. Til chaj ko'xh sa'atinku va'y. Utz til chaj ko'xh sapaalku mamaj kab'naano.
40024008	Loq' aatz kajay q'u kam tzi', ixe'teb'al ko'n u motxeb'al q'ii saj. Echa' ixe't ichi'on ma'l ixoj aas sa'tektil titz'in.
40024009	Pek aatz ex, sa'nalpaasalex tu k'axk'o. Saixvalex tu kajay aanima vi'. Utz sayatz'axex.
40024010	Ech sib'al ko'xh saelka k'atz Tioxh si'ane'. Sa'texhmotxitxay je' imol utz, sichi'k'ula je' tib'.
40024011	Sib'al ko'xh sib'ensa tib' alol tetz u yolb'al Tioxh si'ane' utz, sateesa aanima tu b'ey titxub'a'le'.
40024012	Utz tu tak'b'u u paav tu u vatz tx'ava', saya' ib'antu tii q'u aanima tib'ilaj.
40024013	Pek ab'iste va'l tiira siq'i'e' simaj tib' ti' ib'anax u paav, a' va'l so'opon tu b'enq'ii b'ensaj.
40024014	Ech sa'naltzojp elo'p itziiul u b'a'nla chusb'al tetz viQ'esalail u Tioxh tu kajay u vatz amlika tx'ava' tza', satab'i q'u tenam kajayil. Ech su'ul u motxeb'al q'ii saj.
40024015	-
40024016	Utz aatz letil tuch u txaa'la kam tu u tioxhla atib'al, oojoj b'en tulaj muunte q'u'l atil tikuenta Judea. Tan a' va'l tal u Danieel atzi', u alol tetz u yolb'al Tioxh, aas su'uchi. Ech ab'il nisik'len, paaloj itxumb'al tuul.
40024017	Utz ab'il atil je'op vi' tatib'al, ku'ich'ul tere'n to'otzotz ti' paal tiq'ol ma'j kam.
40024018	Utz ab'il aye'n ja'jtze', q'aavi'chtere'nul ti' ul tiq'ol ichake't.
40024019	Pek tiira tilayol saya'k q'u ixoj si'an tu q'u q'ii tzi' q'u'l atil tu tiichajla yaab'il utz, tuch' q'u'l nich'u'n titz'in.
40024020	Q'ilataj sik'letaj Tioxh ech yit' titiempoil koj che'v laoojex utz, niko'xh tu u ilanb'al q'ii.
40024021	Tan nojchit mamala k'axk'o va'l su'uli. Ye'saj tuch unpajoj jatva'x tiempo ichee u vatz amlika tx'ava' ulyu ko'xh tza' tuul. Utz yit' sa'kojul va'te echi.
40024022	Ech ab'il koj va'toj sitxaaka tib'. Pek iq'aq'al ko'n q'u aanima niman tetz u Tioxh, q'ul itxaaom, sak'olax u tiempo k'axk'o tzi'.
40024023	Ech toke' enimachi oj ab'il la'alon sete ech tza': «Sajitaj etile', atil viTxaaom u Tioxh tza' va'l sa'chit'uli.» Chaj. Utz oj: «Atil tzuta.» Chaj ete'l majte; enimachi.
40024024	Tan sa'nalmotxchee b'ensanib' itxaaom Tioxh utz, tuch' b'ensanib' alol tetz u yolb'al Tioxh. Utz kaana mamaj xheenya, tuch' txaichil sichuli. Aal b'a'n si'ane' at q'u nojla itxaaom u Tioxh sisub'e'.
40024025	Pek atoj sek'u'l tan, vetvalluke'l sete.
40024026	Ech oj la'alax sete ech tza': «Sajitaj etile'. Atil viTxaaom u Tioxh tu tz'inlich tzaji tx'ava'.» Chaj; b'eni'ch etile'. Utz oj: «Atil tu u atib'al ye' na'l tatine'.» Chaj ete'l majte; enimachi.
40024027	Pek aatz u nojla tuleb'al u K'aola va'l b'ennaj ko'n aanima, nimna'l. Echa' u itz'na'b' aas niripkab'in tikuenta aal tela' utz, yak paq'unoj opon tikuenta aal toke'.
40024028	Echat ko'xh u vuleb'al, yit' mujel koj si'ane'. Tan echa' va'l aas til atilku vichi'l u kamnaj, va'l yit' mujel koj, latzi' nimolvu tib' q'u qu's.
40024029	Unchee' ta'xh sapaal u mam k'axk'o tu q'u q'ii tzi', saok aq'b'al vatz u q'ii. Ye'kan satxijtxun u ich'. Sachajpu q'u tx'umi'l tu amlika. Utz sayikun kajay q'u kam tu u vatz amlika.
40024030	Ech sachee u xheenya tu amlika tetz u tuleb'al u K'aola va'l b'ennaj ko'n aanima. Utz kajay q'u aanima tu u vatz tx'ava' tza' sailon. Ech sik'axa je' tib', ti' q'ul ipaav. Utz so'oq'i aas satil tul u K'aola va'l b'ennaj ko'n aanima tu sutz' tu amlika. Tan toxhq'eb'al tul tu u mam itechalil tu u tijle'm.
40024031	Xo'veb'al ije' ivi' u trompeta si'ane'. Ech sichaju'l q'u aanjel, se'nimol q'u niman tetz u Tioxh tu kaa tanul vikuentail u vatz amlika tx'ava'. K'uxh til chaj ko'xh atilku tiju'aj u vatz amlika tx'ava'.
40024032	Pek atoj b'enku sete u chusb'al ti' u viikuxh. Tan a' nital tul u saq'i aas nicha'xb'u viq'ab' utz, nitelu'l talaj ixaj.
40024033	Echat ko'xh majte, etootzajitaj aas tiira najab'yu u tuleb'al u K'aola va'l b'ennaj ko'n aanima aas lu'uch kajay q'u kam tzi'. Echa' atil tek vatz jub'al.
40024034	Tan ni'xhtek'val sete, ye'sajen ko'xh isotz untanul q'u aanima itz'lel tu tiempo tza', tuul su'uch kajay q'u kam tzi'.
40024035	Sako'npaal u vatz amlika tx'ava' tza', pek aatz vunyolb'al tan, jatu koj sapaali.
40024036	Ech koj u q'ii tuch' u oora u tuleb'al tan, ab'il koj ootzajin tetz. Niko'xh q'u aanjel tu Amlika, niko'xh u K'aola va'l b'ennaj ko'n aanima, pek ta'xh vunTat.
40024037	Tan kam chit echa' va'l i'an q'u aanima tu q'u q'ii tikuenta u Noee aas ye'k talche' ul u sotzchil ti', echat tul u K'aola va'l b'ennaj ko'n aanima majte.
40024038	Tan ta'xh nichtitz'a u tatin q'u aanima i'an tu q'u q'ii aas ye'sajich iku' u mam jab'al tikuenta u Noee. Va'lich motx techb'une', va'l iq'ab'ane'. Va'lich ko'n tuch okchil ti' ixoj. Utz va'lich ko'n motx itzume'a', tuul opon u q'ii aas ok tek u Noee tu u mam arca atib'al.
40024039	Utz at koj motx b'enku te; ye't motx inima. Pek analen aas ul u mam jab'al. Utz yakich sotz kajay q'u aanima taq'o. Echat u tuleb'al u K'aola si'an majte va'l b'ennaj ko'n aanima.
40024040	Aatz li'ana, ka'va'l aanima ela nitaq'onin ja'jtze'. Ma'l saiq'ol b'en utz, va't sakaaka.
40024041	Ka'va'l ixoj niche'n tu ma'l che'b'al si'ane'. Ma'l saiq'ol b'en utz, va't sakaaka.
40024042	Ech toke', tiira nachnoj etatine' tan, ye' etootzaj kam oora su'ul u kuB'aal.
40024043	Pek ab'itaj. Tootzajlu koj u b'aal atib'al kam chit oora se'nelq'oj u elq'om tzixe', saxeeni atzi'. Utz sa'kojtaq' tzii so'ok to'otzotz.
40024044	Echat ko'xh ex majte. Ch'ianojex tan, ye'k u oora sek'u'l va'l su'ulku u K'aola va'l b'ennaj ko'n aanima.
40024045	Pek ab'iste sete ech si'ane' u tzak'kin jikomla aq'onom saoksalka q'esala ti' tilax q'u aq'onom tu atib'al utz, tu chit u oora sataq'vu techb'ub'al q'u'l atil tu atib'al.
40024046	Chi'b'eb'al tetz u aq'onom oj ech si'an tzi', tuul lo'opon u b'aal taq'on.
40024047	Tan ni'xhtek'val sete aal sa'tektoksa kajay vime'b'i'l tikuenta atzi'.
40024048	Pek ye'xtxoj koj itxumb'al u aq'onom tzi', sako'ntal tu taanima ech tza': «Ye'saj ko'xh su'ul u b'aal vaq'on atzi'.» Chaj.
40024049	Utz sako'nxe'tiq'os q'u tetz aq'onomil. Satx'a'ni utz, saq'ab'an tuch' q'u q'ab'areel.
40024050	Tuul ye'k talche' su'ul u b'aal taq'on u aq'onom tzi' tu u q'ii va'l ye' tootzaj utz, tu u oora va'l ye'xhkam nich'ian tuul.
40024051	Ech techal chit iveet sab'anax tu u b'aal taq'on. Sataq' b'en xo'l q'u ka'vatz utz, a' saoq'ku tzi', a' sajarach'unku tee tzi'.— Texh u Jesuus.
40025001	Unchee' tal paj u Jesuus ech tza': —Aatz viQ'esalail u Tioxh tu Amlika, ela tuch' laval q'u ixviak. Motx k'asu'l. Tiq'o itxijtxub'al utz, ex ik'ul u xiak va'l satzume'i.
40025002	O'va'l tzak'kin q'u ixviak tzi' utz, o'va't txoxkin.
40025003	Aatz q'u txoxkin, motx tiq'o itxijtxub'al, pek ye't tiq'o b'en tere'n iaseite tetz q'ul itxijtxub'al.
40025004	Pek ech koj q'u tzak'kin, inoosa b'en q'ul itxijtxub'al tu aseite utz, tiq'o b'en tere'n tetz.
40025005	Pek b'atz tul u xiak va'l satzume'i. Ech motx xe't ixhut'u'pan q'u ixviak tu vata'm sikajayil.
40025006	Unchee' aatz nik'a aq'b'al, motx tab'i ma'l u qetu'm, tal ech tza': «¡Tul u xiak va'l satzume'i, uloj ek'ule'!» Texhtu'.
40025007	Ech motx lakpu q'u ixviak sikajayil utz, motx xe't ib'an tuch q'ul itxijtxub'al.
40025008	Pek aatz q'u txoxkinla chaj ixviak, motx tal tu q'u tzak'kin ech tza': «Aq'taj b'oj qetz veaseite tzi' tan, toj tzaaoj q'u kutxijtxub'al.» Texh te.
40025009	Aatz q'u tzak'kin tan, motx tzaq'b'u ech tza': «Ye'ka, pek aal b'a'n b'enoj eloq' etetz xe' aa k'a'y tetz tan, yo'j tak'a qetz. Utz yo'j tak'a etetz oj saqaq' etetz.» Texh te.
40025010	Ech motx b'eni. Tuul ko'xh aye'nich ti' iloq'axe', tuul ul u xiak va'l satzume'i. Utz aatz q'u'l b'anich nal tuche', motx oko'p to'otzotz tu u tzumb'a'a utz, jupax elu'l u jub'al.
40025011	Ech xamtel tek tuul opon o'va't q'u ixviak utz, motx uq'ay vatz q'anal ech tza': «¡Kub'aal, kub'aal jaj oko'p'o'!» Texhtu'.
40025012	Pek tzaq'b'el ko'n elu'l tu u xiak ech tza': «Ni'xhtek'val sete, ye' vootzaj ab'il ex.» Texh te.
40025013	Ech toke' nachnoj etatine'. Tan ye' etootzaj u q'ii utz, niko'xh u oora tetz u tuleb'al u K'aola va'l b'ennaj ko'n aanima.
40025014	Aatz paj viQ'esalail u Tioxh tu Amlika, ela tuch' ma'l u vinaj si'chb'en tzian utz, isik'le q'u taq'onom. Ech taq'ka q'u tx'iib'al iq'ii tikuenta.
40025015	Loq' a' nichb'enku ti' jank'al so'ole' ti' taq'oninsale' sijununil nichtile'. Aatz tu ma'l, ija'mel 30,000 q'ii aq'on puaj taq'ka te. Aatz tu va'te, ija'mel 12,000 q'ii aq'on taq'ka te. Utz aatz paj tu va'te, ija'mel 6,000 q'ii aq'on taq'ka te. Ech tek b'en tzian.
40025016	Ech aatz va'l ija'mel 30,000 aq'onib'al q'ii ik'ula, yakich xe't ilakon ti'. Utz va't 30,000 paj tala vichi'l u puaj tzi'.
40025017	Echat paj i'an va'l 12,000 ik'ula. Va't paj 12,000 u tal itx'aka.
40025018	Pek ech koj va'l 6,000 ik'ula tan, ex ko'n ik'ot jul utz, ex imuj vipuaj u b'aal taq'on tu tx'ava'.
40025019	Unchee' sib' tiempo ma'tich ipaal tuul, ul tek u b'aal taq'on q'u aq'onom tzi'. Utz ela i'an ti' vipuaj tuch'.
40025020	Ech opon siatz va'l 30,000 ik'ula utz, iq'omich va't 30,000 u tal taq'o. Tal te ech tza': «Unb'aal, atil u 30,000 tzuta va'l vetaaq' ve. Utz il va't 30,000 tza' majte. A' tek u tal vetuntx'akka ti'.» Texh te.
40025021	Ech alax te tu u b'aal taq'on ech tza': «Techal va'l veta'ana b'a'nla aq'onom. K'ujleb'al k'u'l axh. Tan k'ujleb'al k'u'l veta'an ti' b'iil va'l vetvaq' see. Ech sib'al tek savoksa takuenta. Pek chuuku'l tzunxe' utz, chi'b'ojo' ti'.» Texh te.
40025022	Ech opon paj va'l 12,000 ik'ula utz, tal ech tza': «Unb'aal, atil u 12,000 tzuta va'l vetaaq' ve. Utz il va't 12,000 tza'. A' tek u tal vetuntx'akka ti'.» Texh te.
40025023	Ech alax te tu u b'aal taq'on ech tza': «Techal va'l veta'ana b'a'nla aq'onom. K'ujleb'al k'u'l axh. Tan k'ujleb'al k'u'l veta'an ti' b'iil va'l vetvaq' see. Ech sib'al tek savoksa takuenta. Pek chuuku'l tzunxe' utz, chi'b'ojo' ti'.» Texh te.
40025024	Ech opon va'l 6,000 ik'ul majte utz, tal tu u b'aal taq'on ech tza': «Unb'aal, vootzajnale aas ye'xhkam tz'ejel tel saatz. Aal nachok iatz q'u chikob'e'm q'u'l yit' achiko'm koj utz, namol iatz q'u chikob'e'm va'l yit' axh koj niaq'on ku' tu tx'ava', niko'xhtitz'pu junal.
40025025	Ech ti' vetxo'vik'in utz, vetko'nunkol vapuaj tu tx'ava'. Pek ila. A' vichi'l vapuaj aaq' ve tzuta.» Texh te.
40025026	Tzaq'b'el tek tu u b'aal taq'on ech tza': «¡Q'eayla aanima! ¡Yit' axh koj b'a'nla aq'onom! Oj ootzaj nal vuntxumb'al aas nunchok iatz q'u chikob'e'm q'u'l yit' unchiko'm koj utz, nunmol iatz q'u chikob'e'm q'u'l yit' in koj niaq'on ku' tu tx'ava'.
40025027	Aal tek b'a'n ma'kojaaq' k'am vunpuaj. Utz aatz vet'ulin vetunk'ul tuch' u tal koj.» Texh te.
40025028	Ech tal u b'aal aq'on ech tza' tu q'u'l atich tzi': «Maataj el u puaj te tzi' utz, aq'taj tu va'l 60,000 tetz atile.
40025029	Tan ab'il va'l nikanon taq'oninsale', aal sa'aq'ax tere'n tetz. Ech sib'al tetz si'ane'. Pek ab'il va'l ye' nikanon taq'oninsale', aal samaale'l te jank'al vantzi' aq'el te.
40025030	Utz aatz u aq'onom va'l ye'k itxa'k tzi', aq'taj elo'p tu mam uken. Ech a' so'oq'ku tzi' utz, a' sajarach'unku tee tzi'.»
40025031	Unchee' su'ul u K'aola va'l b'ennaj ko'n aanima tu u mam tijle'm, tuch' kajay q'u aanjel. Sak'uje' tu u q'esal ch'uxhleb'al.
40025032	Ech samolax opon kajay q'u aanima siatz, jank'al q'u'l atil tu u vatz amlika tx'ava' tza'. Utz samotxijatx iatz. Echa' ni'an u xeen karne'l aas niteesa el q'u karne'l xo'l q'u tentzun.
40025033	Satoksa q'u b'a'nla aanima tiseb'al utz, aatz q'u ye'xtxoj, timax. Echa' ni'an u xeen karne'l aas nitaq' b'en q'u karne'l tiseb'al. Pek nitaq' b'en q'u tentzun timax.
40025034	Ech aatz u ijlenal tan, satal tu q'u'l atil tiseb'al ech tza': «Ni'extaj tan, chi'b'eb'al vetetz ex ik'aol ime'al vunTat. Okojex tu viQ'esalail u Tioxh tza'. Vetetz va'l nich'iane'; aya'xchen ich'iane' xe' q'ii xe' saj.
40025035	Tan nichunva'ye' utz, etaq' vechb'ub'al. Nichitzaj untzi' utz, etaq' vaa'. Nichvab'i vatib'al utz, ek'ulin.
40025036	Nichisav voksa'm utz, etaq' vetz. Ya'vich'in utz, ex eqee'in. Ku'in tu tze' utz, ex eq'ila'in.» Chaj te.
40025037	Ech aatz q'u jikomla aanima tan, satal ech tza': «KuB'aal, ¿jatut qilaxh aas nichava'ye' utz, qaq' eechb'ub'al? ¿Jatut qilaxh aas nichitzaj atzi' utz, qaq' avaa'?
40025038	¿Jatut qilaxh aas nichaab'i aatib'al utz, kuk'ulaxh quxe'? ¿Jatut qilaxh aas nichasavsa ooksa'm utz, qaq' eetz?
40025039	Utz ¿jatut qilaxh aas axhich ya'v utz, ex kuqee'axh? Utz ¿jatut ku'axh tu tze' utz, ex kuq'ila'axh?» Chaj.
40025040	Pek satzaq'b'el tu u ijlenal, satal te ech tza': «Ni'xhtek'val sete, aatz veteb'an q'u b'a'nil tu q'u ch'ooal niman vetz tzi', ve a veteb'anva tzi'.» Chaj.
40025041	Ech sa'pajtal tu q'u'l atil timax ech tza': «Elojb'enex sunk'atza aanima b'anol onkonil. B'enojex tu u xamal ye'k itzaae' tzi'. Aya' u choob'al paav va'l veetinaj tetz u tx'i'li'inaj tuch' q'ul iaanjel.
40025042	Tan nichunva'ye' utz, ye't etaq' vechb'ub'al. Nichitzaj untzi' utz, ye't etaq' vaa'.
40025043	Nichvab'i vatib'al utz, ye't ek'ulin. Nichunsavsa voksa'm utz, ye't etaq' vetz. Ya'vich'in utz, ye't ex eqee'in. Ku'in tu tze' utz, ye't ex eq'ila'in.» Chaj.
40025044	Ech samotxtzaq'b'i utz, satal ech tza': «¿KuB'aal, jatut qilaxh aas nichava'ye'; nichitzaj atzi'; nichaab'i aatib'al; nichasavsa ooksa'm; axhich ya'v; atich ku'axh tu tze' utz, ye't qilb'e'axh?» Chaj.
40025045	Ech satzaq'b'el ech tza': «Ni'xhtek'val sete tan, ye'n eb'an q'u b'a'nil tu q'u ch'ooaj niman vetz tzi' utz, ve a ye'n eb'anva tzi'.» Chaj.
40025046	Ech samotxb'en q'u'l tu u choob'al paav tzi' va'l ye'k iya'e'. Utz aatz q'u jikomla chaj aanima, a' se'enku tu u atinchil va'l b'enq'ii b'ensaj tatine'.— Texh u Jesuus.
40026001	Unchee' aatz tzojpu u Jesuus ti' talax q'u yol tza', tal tek tu q'ul ichusulib' ech tza':
40026002	—Etootzajle aas tu ka'va't q'ii cheel, saxe't u nimla q'ii ti' u Elchil Vatz Kamchil Tu Egipto. Utz satxaypu u K'aola va'l b'ennaj ko'n aanima. Ech sa'aq'ax je' vatz kurus.— Texhtu'.
40026003	Anchitu'. Aatz q'u q'esal oksan yol vatz Tioxh tan, motx imol tib' tuch' q'u aa txumb'al tetz u o'tla mantaar utz, tuch' q'u q'esal q'atol tzii. A' imolvu tib' tiq'anal u b'anb'al topiisyo u q'esal oksan yol vatz Tioxh va'l Caifaas ib'ii.
40026004	Utz motx inuk' tib'ilaj aas kam ko'n sichuli ti' itxaypu u Jesuus ech siyatz'e'.
40026005	Pek loq' nichmotxtal ech tza': —Yit' tu koj u nimla q'ii sakub'an te, ech ye'k txab'kin li'an q'u tenam.— Texhtu'.
40026006	Unchee' atich u Jesuus tu Betaania tu otzotz xe' u Xhim va'l ch'a'k'i'ich.
40026007	Tuul k'ujlich u Jesuus vatz meexha, opon ma'l u ixoj k'atza, iq'omich ma'l tal b'a'nla tz'aj taq'o. Tx'umq'ixsab'al atil ku' tuul. Tiira sib' ija'mel. Utz taq' je' u tx'umq'ixsab'al tivi' u Jesuus.
40026008	Ech ta'xh til u kam q'u chusulib' tzi', motx lakp ivi' ti'. Utz motx tal ech tza': —¿Kantu' atzi' aas ma'ko'xhib'uchle'l?
40026009	Aal b'a'n ma'kojik'ayi. Je'naj sab'enka. Ech sa'aq'ax vija'mel tu q'u me'b'a'.— Texhtu'.
40026010	Pek aatz u Jesuus, tootzaji utz, tal tek te ech tza': —¿Kam toke' aas kam ko'xh netal ti' va'l veti'an u ixoj tzi'? Tan ma'l b'a'nil veti'anlu ve atzi'.
40026011	Aatz q'u me'b'a' netale' tzi', b'enamen ko'xh atil texo'l atzi'. Pek aatz in tan, b'enamen koj sa'atinin texo'l.
40026012	Tan aatz va'l veti'an u ixoj tzi', aas vettaq' je' u tx'umq'ixsab'al tunvi', a' veti'anlu b'en vuch tu mujb'al vetz aas lakamin.
40026013	Utz ni'xhtek'val sete, til chit sapaxsalik itziiul u b'a'nla chusb'al tu u vatz amlika tx'ava' tza', sayolax k'asu'l va'l veti'an u ixoj tzi'; nachb'al taanima.— Texh u Jesuus.
40026014	Unchee' aatz ma'l xo'l kab'laal q'u chusulib', aya' u Judas aa Cariote, b'en xe' q'u q'esal oksan yol vatz Tioxh.
40026015	Utz tal te ech tza': —¿Kam vetz setaq'e' utz, savoksa u Jesuus teq'ab'?— Texhtu'. Ech motx taq' 30 saj ch'ich' puaj te.
40026016	Ech aatz u Judas tan, yakich texh xe't ichok txumb'al ti' aas kani'ch toksal u Jesuus tiq'ab' si'ane'.
40026017	Unchee' aatz i'an tu u b'axa q'ii tetz u nimla q'ii, u Tx'a'b'al Kaxhlaan Tx'ix Ye'k Itx'amil, opon q'u chusulib' k'atz u Jesuus. Tal te ech tza': —¿Til asa' sakub'anvu tuch u echb'ub'al tetz ku'eb'al q'ii va'l nitechb'ul tu u nimla iq'ii ti' u Elchil Vatz Kamchil Tu Egipto? Ech laqechb'u.— Texh te.
40026018	Tal u Jesuus te ech tza': —B'enojex tu tenam xe' ma'l u vinaj latzi' utz, letal te ech tza': «Nital u chusul: –Najab'yu vuntiempo. Utz tu val ootzotz satx'a'nk'in tuch' q'ul unchusulib' tu u nimla q'ii ti' u Elchil Vatz Kamchil Tu Egipto.– Chia.» Chajex te.— Texh u Jesuus.
40026019	Anchitu'. Ech i'an q'u chusulib' kam va'l tal u Jesuus te utz, i'an tuch u echb'ub'al.
40026020	Unchee' aatz tek sotzsaj, ok u Jesuus vatz meexha tuch' kab'laal q'ul ichusulib'.
40026021	Utz tuul nichmotxtechb'une', tal u Jesuus ech tza': —Ni'xhtek'val sete aas ma'l sete so'oksanin tiq'ab' q'u txayol vetz.— Texhtu'.
40026022	Ech tiira motx txumun q'u chusulib' ti' u yol tzi'. Utz junun nichich'oti tu u Jesuus ech tza': —¿Yit' tzik in unB'aal?— Chia.
40026023	Tzaq'b'u u Jesuus utz, tala: —Aya' va'l niku' unq'ab' tuch' tu u puraato tza'. A' va'l so'oksanin tiq'ab' q'u txayol vetz.
40026024	Tan nojchit a' sapaalku u K'aola va'l b'ennaj ko'n aanima tu q'u kam q'u'l tz'ib'amalka ti' tu u Yolb'al Tioxh. Pek tilayol saya'k u vinaj va'l so'oksan u K'aola va'l b'ennaj ko'n aanima tiq'ab' q'u txayol. Aal tek b'a'n atzi' ye't koj itz'pi.— Texh u Jesuus.
40026025	Ech tzaq'b'u tek u Judas, va'l so'oksan u Jesuus tiq'ab' q'u txayol, tal ech tza': —¿Chusul, untz'oj in?— Texh te. —Ee', aya' va'l naale' tzi'.— Texh u Jesuus te.
40026026	Ech tuul ko'xh nichmotxitx'a'ne', itxay u kaxhlaan tx'ix u Jesuus. Utz tal b'a'nil ti'. Ipixh tuul. Utz taq' tu q'ul ichusulib' utz, tal te ech tza': —Ti'extaj utz, tx'a'taj tan, a' vunchi'l atzi'.— Texhtu'.
40026027	Ech paj itxay u uk'ab'al. Ik'amab'e Tioxh ti' utz, taq' tu q'ul ichusulib'. Tal ech tza': —Ti'extaj. Uk'ataj u ta'l uuva kajay ex tzi'.
40026028	Tan a' vunkajal atza' va'l sael ti' u ak' nuk'u'm tetz kuyb'al ipaav sib'al aanima.
40026029	Utz nival sete cheel, aas ye'xhjatu ve't savuk'a u ta'l ivatz u uuva taab'a'b'en tza'. Pek analen tu ma'l u q'ii va'l ela lavuk'a u ak' ta'l uuva setuch' tu viQ'esalail vunTat.— Texhtu'.
40026030	Ech ta'xh veet motx ib'itzat ma'l u b'itzal, motx b'en vi' u muunte Olivo.
40026031	Unchee' tal paj u Jesuus tu q'u chusulib' ech tza': —Kajay ex samotxsotz ek'u'l vi' tu u aq'b'al cheel tza'. Tan tz'ib'amal ech tza': «Sayatz'ax u xeen karne'l utz, sa'texhmotxpalun q'u karne'l.» Chia.
40026032	Pek aatz ma't q'aav vitz'pe', sab'axab'b'enin sevatz tu Galilea.— Texhtu'.
40026033	Ech tzaq'b'u u Lu' utz, tal ech tza': —K'uxh kajay samotxelab'enka'axh, aatz in tan, ¡jatu koj savelab'eka'axh!— Texh te.
40026034	Tal u Jesuus te ech tza': —Ni'xhtek'val see, tu u aq'b'al cheel tza', ox pajul saale' aas yootzajin, tuul ye'sajen toq' u b'aal t'el.— Texh u Jesuus te.
40026035	Tal paj u Lu' te: —¡K'uxh sakamin sai', jatu koj saveesa vib' tuul aas vootzajaxh!— Texh te. Echat chit motx tala sikajayil.
40026036	Unchee' opon tek u Jesuus tuch' q'u chusulib' tu u chikonb'al va'l Getsemanii utz, tal te ech tza': —Kaaojka'ex tza' tan, se'nunq'ila sik'le Tioxh latzi' tzi'.— Texhtu'.
40026037	Ech tiq'o b'en u Lu' ti'. A' imol ka'va'l q'ul ik'aol u Zebedeo. Ech xe't tul ma'l mam txumu'm tu taanima u Jesuus utz, oks il.
40026038	Ech tal tek u Jesuus te ech tza': —Techal b'oj itxumun vaanxelal. Sa'tekkamin taq'o nunnache'. Pek kaaojka'ex tza' utz, itz'lojex sunk'atza.— Texh te.
40026039	Ech xaan b'en b'iil utz, peche'i. Taq' ku' ivatz vatz tx'ava' utz, iq'ila sik'le Tioxh. Tal ech tza': —Tateey ¿yetz saveeti aas ye'k sapaalin tu u mam tza'l tzi'? Loq' a' sa'an vatxumb'al, yit' a' koj sapaal u vetz.— Texhtu'.
40026040	Ech tek ul k'atz q'ul ichusulib' utz, jolol ko'n vatchiche. Utz tal tu u Lu' ech tza': —¿Ye'xh eq'i' itz'e'chil ma'j oora sunk'atza tzik?
40026041	Pek itz'lojex utz, q'ilataj sik'letaj Tioxh. Ech ye'k saku'ex tu paav. Tan nojchit vatz ik'u'l iq'ilal sik'lel Tioxh u aanxelal; pek aatz u kuchi'l tan, yi'sa'.— Texh te.
40026042	B'en paj unpate. Ex iq'ila sik'le Tioxh tika'paj. Utz tal ech tza': —¡Tateey chi'in! ¿Yetz saveeti aas ye'k sapaalin tu u mam tza'l tzi'? ¡B'an vatxumb'al!— Texhtu'.
40026043	Ech q'aavu'l utz, vatchich ko'n paj q'ul ichusulib'. Tan axhib'i tiira techalich motx ikam tu vata'm.
40026044	Pek aq'axko'npajka tu u Jesuus. Utz ex iq'ila sik'le Tioxh titoxpaj. Utz echat chit q'u yol tala q'u'l tal b'axa.
40026045	Ech ul paj k'atz q'u chusulib' utz, tal te ech tza': —¿Anko'xh vatchelex utz, niko'netilan tzik? Pek k'asojtajex tan, oponyu u oora so'oksal u K'aola va'l b'ennaj ko'n aanima tiq'ab' q'u aa paav.
40026046	Pek ¡lakpojex utz, ko'taj! Tan tul va'l sa'aq'onin tu q'u txayol.— Texhtu'.
40026047	Ech anko'xh nichiyolon u Jesuus, tuul opon u Judas. Aya' ma'l xo'l kab'laal q'u chusulib'. Sib'al aanima imol, ichaj q'u q'esal oksan yol vatz Tioxh, tuch' q'u q'esal q'atol tzii. Jolol iq'omal ich'ich' tuch' itze'.
40026048	Ech aatz u Judas, va'l aq'on u Jesuus tu q'u txayol tan, ma'tich talta' kam u xheenya si'an ti' ik'uchlu u Jesuus. Tal ech tza': —Ab'iste va'l luntz'utz'a, letxaya tan, a' i.— Texhtu'.
40026049	Ech xaan opon u Judas k'atz u Jesuus, tal te ech tza': —Cheentzik'axh chusul.— Texh te. Ech itz'utz'a.
40026050	Pek tal u Jesuus te ech tza': —¿Kam ul a'ane' vamiigo?— Texh te. Ech xaan opon q'u aanima utz, itxay u Jesuus.
40026051	Pek aatz i'an ma'l q'ul ichusulib' u Jesuus tan, ijuu ich'ich'. Utz ech itzok'te'l ixichin ma'l u taq'onom u q'esal oksan yol vatz Tioxh.
40026052	Ech yakich tal u Jesuus te ech tza': —Q'aavixsa ko'p vach'ich' tu totzotz tzi'. Tan ab'il q'u'l sayatz'on tuch' ch'ich', tu ch'ich' sayatz'lik majte.
40026053	¿Yetz ootzaj tzik aas saveeti sunjaju'l aanjel tu vunTat ye' acheb'e ixaane'? Sataq'u'l atzi' oj sak'ulelanin sunnache'.
40026054	Tan ¿kam tek ech itzojpu u yolb'al Tioxh satzojpi oj ech sunb'ane'? Pek ministeer ech chit si'ane' atzi'.— Texhtu'.
40026055	Unchee' aatz tu u mu'k'ul tzi', tal u Jesuus tu q'u txayol tetz ech tza': —Aya'l a' itxayax ma'j elq'om nu'leb'an ve; iq'omal ech'ich' tuch' etze'. Tan aal jun q'ii nichunk'uje' texo'l tu viq'analil u totztioxh. Nichunchusune'. Utz ye't etxayin.
40026056	Pek ech chit si'ane' tan, a' nitzojpu q'u yol q'u'l tz'ib'amalka tu q'u alol tetz u yolb'al Tioxh.— Texhtu'. Ech yakich oojoj q'u chusulib' kajayil; motx telab'eka.
40026057	Unchee' aatz q'u'l txayon u Jesuus, tiq'o b'en vatz u q'esal oksan yol vatz Tioxh va'l Caifaas ib'ii, tu va'l molichku tib' q'u aa txumb'al tetz u o'tla mantaar tuch' q'u q'esal q'atol tzii.
40026058	Pek xamtichka u Lu' ti' u Jesuus tzian. Opon ko'xh vatz q'anal xe' u q'esal oksan yol vatz Tioxh. Utz oko'p. K'uje' ok xo'l q'u polesi'y. A' isa' si'chtile' kam chit saya'k u Jesuus.
40026059	Ech aatz q'u q'esal oksan yol vatz Tioxh tuch' q'u q'esal q'atol tzii, nichmotxichok txub'a'l ti' u Jesuus. A' isa' sayatz'axi.
40026060	Loq' ye' nichmotxtelo'p tuul, k'uxh jank'al txakb'a'n txub'a'l nichitxakb'a' tib'. Pek tiya'teb'al teku'en, opon ka'va'l q'u'l ta'n a' itxakb'a' txub'a'l ti'.
40026061	Utz motx tal ti' ech tza': —Aatz u vinaj tzi' vettala: «So'ole'in ti' inilax ku' vikuentail totztioxh tzi'. Utz tu ko'n oxva'l q'ii so'ole'k'in ti' q'aav inuk'axe'.» Chia.— Texhtu'.
40026062	Ech lakpu tek u q'esal oksan yol vatz Tioxh utz, tal tu u Jesuus ech tza': —¿Ye'xh natzaq'b'u b'oj ti' q'u kam nitalchu sai' tzi' tzik?— Texh te.
40026063	Pek aatz u Jesuus tan, tiira ye' nichitzaq'b'e'. Ech tal tepaj u q'esal oksan yol vatz Tioxh te ech tza': —Sako'na'an b'a'nil, al vinujul qe tib'ii u itz'lich Tioxh, ¿axh tzik viTxaaom u Tioxh, aya' vik'aol?— Texh te.
40026064	Tal u Jesuus te ech tza': —Aya' va'l naale' tzi'. Utz nival sete majte aas sa'naletil u K'aola va'l b'ennaj ko'n aanima k'ujlel tiseb'al u Tioxh tu u mam tijle'm. Setil tul tu sutz'.— Texhtu'.
40026065	Unchee' aatz tek u q'esal oksan yol vatz Tioxh, iq'ix je' toksa'm k'atza tu k'a'nal utz, tal ech tza': —¡Vetiyoq'lu Tioxh! ¡Kam tere'n texhtiigo kusa'! ¡Matz etab'il viyoq'on cheel tza'!
40026066	Pek ¿aatz ex, kam setal ti'?— Texhtu'. Ech motx tal ech tza': —¡Kamchil tetz atzi'!— Texhtu'.
40026067	Ech tek motx itzub'a ivatz u Jesuus. Nichmotxipaq'o'k ivatz. Utz atia mutx'imal iq'ab' nichiq'os majte.
40026068	Tuul nichmotxtal te ech tza': —Ala qab'i, iTxaaom Tioxh, ¿ab'il va'l niq'osonaxh cheel tza'?— Texh te.
40026069	Unchee' aatz u Lu' tan, k'ujlich elu'l q'anal. Ech xaan opon ma'l u k'ulanal k'atza utz, tal te ech tza': —Ant axh majte atich'ok'axh ti' u Jesuus u aa Galilea.— Texh te.
40026070	Pek aatz u Lu' tan, teesa ko'n tib' tuul vatz kajay q'u aanima utz, tala: —Ye' vootzaj kam va'l naale' tzi'.— Texhtu'.
40026071	Ech ichok telu'l tzi' jub'al. Utz ilax ko'n paj tu va't u k'ulanal. Utz tal tu q'u aanima ech tza' q'u'l atich tzi': —Antu va'l atich ok ti' u Jesuus aa Nazareet atzi'.— Texhtu'.
40026072	Pek teesa ko'n paj tib' u Lu' tuul. Nichtoksa Tioxh tuul. Nichtal ech tza': —Vatz Tioxh nivale', ye' vootzaj u vinaj naale' tzi'.— Texhtu'.
40026073	Ech b'iil ko'xh paj tuul, xaan opon unjot aanima k'atza, aya' q'u'l atich tzi'. Motx tal tu u Lu' ech tza': —Nojchit tiira ant axh imol majte. Tan nimna'l ko'xh tu vayolone' tzi'.— Texh te.
40026074	Aatz tek u Lu' tan, xe't tal tz'ejb'al yol ti' utz, nichtoksa Tioxh tuul. Tal ech tza': —Vatz Tioxh nivale', ye' vootzaj u vinaj netale' tzi'.— Texhtu'. Ech tuul oq' u b'aal t'el.
40026075	Ech ul tek viyol u Jesuus sik'u'l u Lu' va'l tal te ech tza': —Aatz ye'sajen toq' u t'el, ox pajul ma't aalta' aas yootzajin.— Texhich te. Ech ipaal elu'l u Lu' utz, itz'eje'l ma'l mam oq'el.
40027001	Unchee' aatz tek i'an q'ala'm, ku' tib'eyil tu q'u q'esal oksan yol vatz Tioxh, tuch' q'u q'esal q'atol tzii aas kani'ch ikam u Jesuus si'ane'.
40027002	Ech iqitza utz, ex taq' tiq'ab' u governadoor aa Roma va'l Pooncio Pilato.
40027003	Unchee' tab'i u Judas aas yatz'el u Jesuus sab'anli. Ech ik'axa je' ik'u'l ti' va'l i'ana aas toksa u Jesuus tiq'ab' q'u txayol. Iq'aavixsa u 30 saj ch'ich' puaj tu q'u q'esal oksan yol vatz Tioxh tuch' q'u q'esal q'atol tzii.
40027004	Tal u Judas te ech tza': —Ma'xh paavinyin tan, vetvoksal aanima vatz kamchil aas ye'k ipaav.— Texhtu'. Pek alax ko'n te ech tza': —Axh ni'ilon. Ye' qootzaj.— Texh ko'n te'le'.
40027005	Ech imak'tuka q'u saj ch'ich' puaj u Judas tu viq'analil u totztioxh utz, k'asu'l. Ex ijulk'aai je' iqul.
40027006	Aatz tek q'u q'esal oksan yol vatz Tioxh tan, motx tek isik' q'u saj ch'ich' puaj utz, tal ech tza': —Ye'k si'ane' aas saqoksa u puaj xo'l u kutxu tetz Tioxh tzi' tan, ija'mel ma'l aanima k'ayili tu kamchil.— Texhtu'.
40027007	Ech motx inuk'a utz, iloq' ma'l tx'ava' ti' u puaj tzi'. Mujb'al tetz q'u puera aanima q'u'l nikam tzi' tala. A' ib'ii, Itx'ava' Q'u Tz'ajol.
40027008	Ech toke' “Ja'mel Kaj” tek ib'ii u tx'ava' cheel tzi'.
40027009	Ech itzojpu u yol va'l alich tu u Jeremias u alol tetz u yolb'al Tioxh aas tala: —Motx ex tiq'o u 30 saj ch'ich' puaj, aya' vija'mel ma'l u jikomla aanima. Tan u ja'mel toksa q'u q'esala xo'l q'u Israeel.
40027010	Ech motx iloq' u tx'ava' ti' va'l, itx'ava' q'u tz'ajol. Tan ech tal u kuB'aal ve.— Chia.
40027011	Unchee' aatz txaklich u Jesuus vatz u governadoor utz, ch'otil te ech tza': —¿Axh tzik u tijlenal q'u Israeel tza'?— Texh te'le'. Tal u Jesuus te ech tza': —Aya' va'l naale' tzi'.— Texhtu'.
40027012	Pek paat ye' nichitzaq'b'e k'uxh xochax tu q'u q'esal oksan yol vatz Tioxh tuch' tu q'u q'esal q'atol tzii.
40027013	Aatz u Pilato, tal tek te ech tza': —¿Yetz naab'i tzik a'xh b'oj q'u kam nitalax sai' tzi'?— Texh te.
40027014	Pek aatz u Jesuus tan, niko'xh ma'j yol tala. Ech nichtexhisotz ik'u'l u governadoor taq'o.
40027015	Pek aatz nichib'anax jun ya'b' tu u nimla q'ii ti' u Elchil Vatz Kamchil Tu Egipto, nichichajpu ma'l preexhu u governadoor. Loq' q'u tenam nichjajon ab'iste visa' sachajpi.
40027016	Unchee' aatz tu q'u q'ii tzi', atich ok ma'l preexhu tu tze', Barrabaas ib'ii. Atich talche' aas tiira onkonla aanima.
40027017	Ech imol tib' q'u tenam. Utz tal u Pilato tixo'l ech tza': —¿Ab'iste preexhu esa' sunchajpu, a' tzik a' u Barrabaas oj aya' u Jesuus va'l, iTxaaom u Tioxh, chu te'le'?— Texhtu'.
40027018	Tan tootzajich u Pilato aas chi'ik'u'l nichmotxi'an ti'. Echtzixe't tiq'o opon siatz.
40027019	Tuul k'ujlich u Pilato tu q'atb'al tzii, tal talax opon u tixoj te ech tza': —Ooksach iib' tu u kam ti' u vinaj tzi' tan, jikomla vinaj. Utz tilayol ma'l vatzik' vetunb'an ti' ma'it.— Texhtu'.
40027020	Pek aatz q'u q'esal oksan yol vatz Tioxh tuch' q'u q'esal q'atol tzii, motx ole' ti' ichajtzi'l q'u tenam. A' sijaj ichajpu u Barrabaas. Pek a' satal ikam u Jesuus.
40027021	Aatz u governadoor tan, ich'oti paj tu q'u tenam ech tza': —¿Ab'iste ma'l tu ka'va'l q'u vinaj esa' sunchajpu tzi'?— Texhtu'. Motx tal ech tza': —¡A' sachajpu u Barrabaas!— Texhtu'.
40027022	Tal paj u Pilato te ech tza': —¿Kam sunb'an tu u Jesuus tzi' unchee' va'l, iTxaaom u Tioxh?— Texhtu'. Kajay motx alon ech tza': —¡Je'oj vatz kurus!— Texhtu'.
40027023	Ech tal tek u governadoor ech tza': —¿Kam chit mam onkonil veti'anla' unchee'?— Texhtu'. Pek aal ko'n maas tiq'o iyak'il q'u aanima q'eq'un taltu ech tza': —¡Je'oj vatz kurus!— Texhtu'.
40027024	Til tek u Pilato aas ye'xhkam ma'j tiq'o tib', pek aal ko'n maas nichtuch txab'alkab'inchil. Tal tek topon taa'. Utz itx'aa iq'ab' vatz q'u tenam. Tal ech tza': —Yit' in koj si'ijlen ikam u jikomla vinaj tzi', pek ex aa paav ti' vikame'. Utz lako'nmotxetila.— Texhtu'.
40027025	Tzaq'b'u kajay q'u tenam utz, motx tal ech tza': —Qijan u choob'al paav ti' vikame' tuch' q'u kuk'aol kume'al.— Texhtu'.
40027026	Unchee' ech ichajpu u Barrabaas vatz q'u tenam. Utz tal itz'u'mal u Jesuus. Ech taq' b'en tiq'ab' q'u sol se'ntaq' je' vatz kurus.
40027027	Ech iq'ol b'en u Jesuus tu q'ul isol u governadoor, tu u q'esal q'atb'al tzii. Utz molax ok q'u sol ti', q'u'l atich tzi'.
40027028	Ech motx teesat u toksa'm. Utz toksa ma'l u kaj oksa'm k'atza, echa' tetz ijlenal.
40027029	Utz motx i'an ma'l ch'i'x koroona. Taq' je' tivi'. Toksa ma'l tze' tu seb'al iq'ab', ib'aara aas nitale'. Ech motx peche' ku' siatz, b'anb'al vatz. Utz nichteesa iq'ii ech tza': —¡Techal axh, axh tijlenal q'u Israeel!— Chu te.
40027030	Nichmotxitzub'a utz, nichipaq' tze' ivi' tu u tze' va'l toksa tiq'ab'.
40027031	Aatz veet teesat iq'ii, teesa tek u kaj oksa'm k'atza utz, iq'aavixsa ok q'u toksa'm. Ech motx tiq'o b'en, ex taq' je' vatz kurus.
40027032	Unchee' tuul nichmotxtelu'l tzi' tenam, ik'ul ma'l u vinaj, Xhim ib'ii, aa Cirene. Ta'xh alax te tu q'u sol aas satiq'o u kurus.
40027033	Motx tek opon tu u tx'ava' va'l Goolgota, “Tatib'al B'ajil Ivi' Kamnaj” chu u tokeb'al.
40027034	Aq'ax minaagre tu u Jesuus, yuuel tuch' va't u k'ayla tz'ak, sichtixsab'al. Pek inacha, ech ye't ko'n isa'a tuk'ale'.
40027035	Ech taq'tu je' u Jesuus vatz kurus utz, motx i'an ma'l saach q'u sol ti' u toksa'm aas ab'il lasuertiin tala. Ech ijatxtu vatz q'u'l suertiin. [Tan a' tzojpu u yol alel ti' ech tza': —Motx ijatx q'u voksa'm siatzaj. I'an ma'l saach ti' isuertiile'.— Chia. ]
40027036	Ech motx k'uje' ti' ixeele'.
40027037	Utz itz'ib'a ma'l yol taq' je' vatz u kurus, tib'a u Jesuus, aya' vipaav aas nichmotxtale'. Ech nichtal tza'. “A' U JESUUS TZA', U TIJLENAL Q'U ISRAEEL.” Chia.
40027038	Utz taq' je' ka'va'l elq'om vatz kurus k'atz u Jesuus majte; ma'l tiseb'al, va't timax.
40027039	Ech nichipaal q'u aanima vatz u Jesuus. Utz nichiyiku ivi' tuul niyoq'e'.
40027040	Utz nichtal te ech tza': —Axh va'l sanilon ku' vikuentail u totztioxh. Utz tu ko'n oxva'l q'ii saole'k'axh ti' q'aav inuk'axe' naale'. Pek eesa iib' tu u tza'l sajunal tzi'. Oj nojchit axh iK'aol Tioxh, ¡ku'enul vatz u kurus tzi'!— Chu te.
40027041	Echat ko'xh i'an q'u q'esal oksan yol vatz Tioxh tu u Jesuus majte, nichteesa iq'ii. A' imol q'u aa txumb'al tetz u o'tla mantaar tuch' q'u q'esal q'atol tzii. Nichmotxtal ti' ech tza':
40027042	—Eesan aanima tu tza'l nitale', pek ye' nitx'ol teesat tib'. Tan oj nojchit a' u tijlenal q'u Israeel si'ane', teesa tib' vatz u kurus cheel tzi', ech sakunima.
40027043	A' k'ujlelk ik'u'l ti' u Tioxh nitale'. Ech eesaloj tu u Tioxh cheel oj nojchit nisa'le'. Tan nitale': «In iK'aol Tioxh.» Chia.— Texhtu'.
40027044	Echat ko'xh nichi'an q'u elq'om te q'u'l atich je' vatz kurus txala. Nichteesa iq'ii.
40027045	Ech aatz i'an chaq'aal q'ii, ok aq'b'al tu u vatz amlika tx'ava' kajayil. Oxva'l oora ok uken.
40027046	Ech aatz si'chtexhi'an alas 3 ku'q'ii, q'eq'un u Jesuus. Jank'al iyak'il, tal ech tza': —¡Elii, Elii! ¿Lama sabactani?— Texhtu'. Aatz u tokeb'al utz: —¡UnTioxh chi'in, unTioxh chi'in! ¿Kantu' vetaaq'luka'in sunjunal?— Chia.
40027047	Ech aatz unjolol tixo'l q'u'l atich tzi', ta'xh tab'i u yol tal u Jesuus, motx tal ech tza': —U Elias nisik'le va'l tzi'.— Texh ti'.
40027048	Ech aatz ma'l tixo'l, oora t'asp ib'ena'. Ex tiq'o ma'l esponja. Iqitzo'k ti' ma'l tze' utz, ijilu tu minaagre. Ech taq' je'op titzi' u Jesuus. Si'chitz'utz'e'l u minaagre ti' tala.
40027049	Pek aatz unjolte, tal ech tza': —Kam asa' te. Saqile' qab'i satz ul eesaloj tu u Elias.— Texh te.
40027050	Pek qetun unpat u Jesuus jank'al iyak'il, ech el ik'u'l.
40027051	Unchee' yakich tzilmoj u mam liikin b'u'j va'l liiumich paal tu u totztioxh. Ka'va'l el tuul. Aal iku'l itzilme' i'ana. Utz paal ma'l mam kab'naano. Motx pax q'u sivan taq'o.
40027052	Ech jajp itzi' q'u mujb'al kamnaj. Utz q'aav itz'pu sib'al q'u kamnaj q'u'l nimanich tetz Tioxh.
40027053	A' chit ma'tich q'aav titz'pu u Jesuus, motx lakpu k'asu'l tu q'u mujb'al tetz. Utz motx ul tu u tioxhla tenam Jerusaleen. Utz sib'al aanima ilon.
40027054	Unchee' aatz u q'esal sol tuch' q'ul isol q'u'l nichxeen u Jesuus, tiira motx xo'vi aas paal u mam kab'naano. Utz xo'v tu q'u kam uchi. Utz motx tek tal ech tza': —¡Nojchit a' viK'aol u Tioxh atzi'!— Texhtu'.
40027055	Utz sib'al ixoj atich tzi'. Nichmotxisajin k'asu'l tzian. Aya' q'u ixoj k'asu'l ti' u Jesuus tu Galilea utz, nichiloch u Jesuus.
40027056	Utz atich u Li' tixo'l, u aa Magdala. Antu u Li', vinan u Jacobo tuch' u Xhep. Utz antu vinan q'ul ik'aol u Zebedeo majte.
40027057	Unchee' aatz nichtekxe'tisotz saj, ul ma'l u vinaj tx'iiol iq'ii, aa Arimatea, Xhep ib'ii. Nimanich tetz u Jesuus.
40027058	Utz b'en xe' u Pilato. A' ex ijaj vichi'l u Jesuus te. Ech teesa mantaar u Pilato aas sa'aq'ax vichi'l u Jesuus te.
40027059	Ech ex iq'oloj vichi'l u Jesuus tu u Xhep. Utz ib'ach tu ma'l saj b'u'j.
40027060	Utz ex imuj tu ma'l u ak' jul, joyom sivan analich ko'xh iveete'. Ijupka itzi' tu ma'l penkin sivan. Ech k'asu'l.
40027061	Motx k'uje'ka ka'va'l q'u ixoj vatz u jul. Aya' u Li' u aa Magdala, tuch' va't u Li'.
40027062	Unchee' aatz evtich ib'antuchke'l tuch q'u aanima ti' u ilanb'al q'ii, motx imol tib' q'u q'esal oksan yol vatz Tioxh xe' u Pilato. Ant imol q'u fariseo.
40027063	Motx tal ech tza': —Q'esal, nitul viyol u eesanal tu b'ey sukuk'u'l, aas tal ech tza': «Aatz ma't tel oxva'l q'ii voksal tu jul, saq'aavitz'p'in.» Texhtu'.
40027064	Pek al ixeel u jul b'a'nil paal nal oxva'l u q'ii va'l tala. Tan noj topon q'ul ichusulib' tu aq'b'al se'ntiq'o elu'l vichi'l. Utz sa'tekmotxtal tu kajay aanima ech tza': «Q'aav itz'pi xo'l q'u kamnaj.» Chaj. Utz paal tek ivi' isub'tu aanima li'an vatz va'l b'axa.— Texh te.
40027065	Tal tek u Pilato te ech tza': —A'tzii. Iq'otaj b'en untanul esol. Xeepoj b'a'nil echa' va'l netale' tzi'.— Texh te.
40027066	Ech motx elk'asu'l. Ex tz'apulojko'k ma'l echlal ti' u penkin sivan tzi' u jul; techlal aas ye'xhab'il ko'xh ma'j sajajon ok. Utz toksaka sol ti' ixeele'.
40028001	Unchee' aatz i'an tu u b'axa q'ii tetz u xhemaana, tiira ku'saj, b'en u Li' aa Magdala tuch' va't u Li'. Ex til va'l mujlik u Jesuus aas evtich ipaal u ilanb'al q'ii.
40028002	Utz ye'k talche' paal ma'l mam kab'naano. Ma'l u aanjel ku'l tu Amlika. Utz teesa u sivan tzi' u jul utz, k'uje' sii'.
40028003	Aatz tilon u aanjel tzi', echa' irib'un itz'na'b'. Utz tiira saj q'u toksa'm, echa' saj sutz'.
40028004	Ech tiira motx xo'v q'u xeen tetz u jul taq'o. Techal motx it'unt'u'lane'. Tiira motx sotz ik'u'l. Ech teku'en a' kamnaj motx kaaka.
40028005	Pek aatz u aanjel, tal tu q'u ixoj, ech tza': —Ye' ko'xh xo'vex. Vootzajle a' nechok u Jesuus va'l aq'ax je' vatz kurus.
40028006	Pek ye'kan tek tza'. Tan q'aav itz'pia, echa' va'l tala. Ni'extaj etile'. Utz b'enoj esaji oko'p va'l aq'axku vichi'l u kuB'aal.
40028007	Pek cheel b'enoj etal tu q'ul ichusulib' ech tza': «¡Q'aav itz'pi xo'l q'u kamnaj! Utz ¡b'axab'yu b'en sevatz tu Galilea! Utz a' setilvu tzi'.» Chajex te. A' va'l nival sete.— Texh te.
40028008	-
40028009	Unchee' motx tek jutzin ik'asu'l q'u ixoj tzi' u jul. Echil xo'val, echit txuq'txunchil nichmotxb'anon. [Ul tal u b'a'nla yol tu q'u chusulib'.] Ech ye'k talche', ok u Jesuus tib'ey. Tal te ech tza': —Chajlentzik'ex. B'a'nil koj at sek'atza.— Texh te. Ech xaan opon q'u ixoj k'atza, motx peche' siatz. Utz iq'alu tajan; ech motx toksa iq'ii.
40028010	Aatz u Jesuus tan, tal te ech tza': —Ye' ko'xh xo'vex. Pek b'enoj etal tu q'ul unchusulib' aas samotxb'en tu Galilea. Tan latzi' satilvin.— Texh te.
40028011	Ech tuul k'asu'l q'u ixoj, aatz untx'ajul q'u sol xeenal, b'en tu tenam. Ex tal tu q'u q'esal oksan yol vatz Tioxh kam q'u'l uchi.
40028012	Ech imol tib' q'u q'esal oksan yol vatz Tioxh tuch' q'u q'esal q'atol tzii. Utz motx inuk'a aas sataq' sib'al ipuaj q'u sol.
40028013	Utz tal tu q'u sol ech tza': —Aatz setale': «Vet'opon q'ul ichusulib' tu aq'b'al. Vetmotx'ultiq'o elu'l vichi'l u Jesuus tuul vatchelo'.» Chajex.
40028014	Pek oj latab'i u governadoor kam q'u'l uchi, toj kub'an talax te. Sakutxakb'a' qib' seti'.— Texh tu q'u sol.
40028015	Ech ik'ultu k'asu'l vipuaj q'u sol tzi'. Utz ech chit motx tala kam va'l alax te. Aatz u txub'a'l tzi', pax paal itziiul xo'l q'u Israeel. Utz anko'xh nitalaxe'.
40028016	Unchee' aatz junlaal q'u chusulib', motx b'en tu Galilea vi' u muunte va'l alichnalka te tu u Jesuus.
40028017	Utz anchitu'. Til u Jesuus; motx toksa iq'ii. Pek atich unjolol tixo'l nichika'tziiune'.
40028018	Ech xaan opon u Jesuus k'atza utz, tal te ech tza': —Aq'axyu vijle'm ti' kajay q'u kam tu Amlika tuch' tu kajay u vatz tx'ava' tza'.
40028019	Ech toke' b'enojex tu kajay u vatz amlika tx'ava'. Utz oksataj q'u aanima niman vetz. B'antaj vautisaar q'u niman vetz tib'ii vunTat, tu vib'ii u K'aola utz, tuch' tib'ii u Tioxhla Espiiritu.
40028020	Utz chustaj te aas samotxinima kajay q'u kam q'u'l vetvalluka sete. Utz aatz in tan, atil in sek'atza jun q'ii, motx nal q'ii saj. A'i.— Texh u Jesuus.
41001001	A' vixe'teb'al u b'a'nla chusb'al tetz u Jesucristo tza', viK'aol u Tioxh.
41001002	Echa' va'l itz'ib'aka u Isaias, u alol tetz u yolb'al Tioxh aas tal ech tza': — «In sab'axab'san b'en vunchaj saatz. A' saxaansan itziiul u b'a'nla yol, echa' ib'anax tuch b'ey saatz si'ane'.
41001003	Saje' ivi' tu yol tu u tz'inlich tzaji tx'ava'. Satal ech tza': –Jikomtixsataj etxumb'al vatz Tioxh; echa' ijikomtixsal b'ey siatz seb'ane'.– Chaj.» Chia.— Texh u Isaias.
41001004	Utz a' nital u Xhan. Tan ipaxsa u yolb'al Tioxh ti' ik'axal paav tu u tz'inlich tzaji tx'ava'. Utz tal tu q'u'l ik'axa ipaav aas si'an ivautiismo.
41001005	Ech opon q'u aanima k'atza q'u'l tikuenta jank'al u Judea tuch' q'u aa Jerusaleen. Utz motx ik'axa q'ul ipaav. Ech b'anax vautisaar tu u Xhan tu u nima' Jordaan.
41001006	Unchee' aatz u toksa'm u Xhan tan, chemich xi'l camello; tz'u'm u qitzb'al xe'aj tuul. Utz sak' tuch' ta'l kab' u techb'ub'al.
41001007	Utz ipaxsa talax ech tza': —Aatz va'l tulka vi', tiira paalchu tijle'm sunvi'. Aal ye'k sik'ulo'k vi' so'ok'ins chitol el ixaab' tu tajan.
41001008	Aatz in tan, nojchit tu a' ko'n nunb'anvu vautisaarex. Pek aatz va'l tule', a' saoksan u Tioxhla Espiiritu sek'atza.— Texh u Xhan.
41001009	Unchee' aatz i'an tu q'u q'ii tzi', k'asu'l u Jesuus tu Nazareet tikuenta Galilea. Opon k'atz u Xhan. Utz b'anax vautisaar tu u nima' Jordaan.
41001010	Ech aatz je'ul u Jesuus tu a', a' tek til ijajpu u amlika. Utz til iku'l u Tioxhla Espiiritu tib'a, echa' paroomaxh.
41001011	Ech uch k'asu'l ma'l u yol tu Amlika, tal ech tza': —Axh vunK'aol va'l tii'in sai'. Utz axh u k'ujleb'al unk'u'l.— Texh u yol.
41001012	Unchee' iq'ol b'en u Jesuus tu u Tioxhla Espiiritu tu u tz'inlich tzaji tx'ava'.
41001013	40 q'ii i'an tzi'. Utz b'anax provaal isub'ax tu u tx'i'li'inaj. A' atichku xo'l q'u jaq'aj tze'il txokop. Utz nichtaq'ax techb'ub'al tu q'u aanjel.
41001014	Unchee' aatz ma'tich iku' u Xhan tu tze', b'en u Jesuus tu Galilea ti' ipaxsal talax u b'a'nla chusb'al tetz viQ'esalail u Tioxh.
41001015	Utz tal ech tza': —Tzojpi tek u tiempo, najab'y ul viQ'esalail u Tioxh. Ech k'axataj q'ul epaav utz, nimataj u b'a'nla chusb'al.— Texhtu'.
41001016	Unchee' aatz paal u Jesuus tzi' u choo tu Galilea, til u Xhim. A'ich imol u Lixh, vitza'q'. Nichmotxtaq' ko'p u k'ach tu a', eesab' txay. Tan jolol eesan txayich.
41001017	Ech tal u Jesuus te ech tza': —Ni'extaj vi'. Utz yit' txay tere'n koj seteesa tu a', pek a' savoksavex ti' ichokax aanima.— Texh te.
41001018	Ech yakich motx taq'ka q'ul ik'ach, eesab' txay utz; xamb'u ti' u Jesuus.
41001019	B'iit ko'xh paj xaan b'en siatz, til q'ul ik'aol u Zebedeo. Aya' u Jacobo tuch' u Xhan, vitza'q'. Nichmotxik'ooa ik'ach tu jukub'.
41001020	Ech sik'lel tu u Jesuus utz, motx taq'ka vitat tuch' q'u aq'onom tu u jukub'. Utz motx xamb'u ti' u Jesuus.
41001021	Unchee' opon u Jesuus tu Capernauum tuch' q'ul ichusulib'. Utz nichichusune'. Nichib'en tu u atib'al chusb'al tetz u o'tla mantaar tu q'u ilanb'al q'ii.
41001022	Ech va'lich itz'ejx ik'u'l q'u aanima ti' u tokeb'al vichusb'al tan, nimna'l atil tijle'm tu vichusune'. Txayo'm ni'an q'ul iyol. Yit' ech koj a' q'u aa txumb'al ti' u o'tla mantaar.
41001023	Utz atich oko'p ma'l u vinaj tu u atib'al chusb'al tetz u o'tla mantaar, ato'k tioxhil tx'i'li'inaj k'atza. Utz q'eq'uni.
41001024	Tal ech tza': —¡Aay! ¿Kam asa' qe Jesuus aa Nazareet? K'uxh ulyaxh, o' ul ayansa qatine'. Tan vootzajle ab'il axh. Axh viTxaaom u Tioxh.— Texhtu'.
41001025	Pek yaal tu u Jesuus, tal te ech tza': —¡Cha atzi'! Utz elen k'atz u vinaj tzi'.— Texh te.
41001026	Ech aatz u tioxhil tx'i'li'inaj, techal it'unt'u'lansal u vinaj i'ana. Q'eq'uni; ech el k'atza.
41001027	Ech kajay aanima motx tz'ejx ik'u'l taq'o. Utz motx tek tal tib'ilaj ech tza': —¿Kam tek toke' atzi'? ¿Kam tek ak' chusb'alil vichusb'al tzi'? Tan tu ko'n iyolon tu u tijle'm nitel q'u tioxhil tx'i'li'inaj utz, ni'xhinimale'.— Texhtu'.
41001028	Ech oora ko'xh pax itziiul talchu u Jesuus tu kajay vikuenta u Galilea.
41001029	Unchee' aatz motx k'asu'l tu u atib'al chusb'al tetz u o'tla mantaar, motx b'en tu u tatib'al u Xhim tuch' u Lixh. A' imol u Jacobo tuch' u Xhan.
41001030	Utz tzanlich vi-ixoj ji' u Xhim vatz tx'ach; tajinnajich tu xamal. Utz alax tu u Jesuus.
41001031	Ech xaan tek opon u Jesuus k'atza. Itxay siq'ab' utz, ilak je'. Utz yakich ko'xh eloj u xamal ti'. Ech xe't i'an echb'ub'al tetz u Jesuus.
41001032	Aatz tek q'u aanima, motx tiq'o opon kajay q'ul iya'v vatz u Jesuus tuch' q'u'l atich ok tioxhil tx'i'li'inaj k'atza. A' chit ma't tek isotz saj.
41001033	Ech sib'la aanima tu u tenam tzi', motx mulin topon vatz jub'al.
41001034	Utz aatz u Jesuus, i'an b'a'n tu sib'al aanima, k'uxh chukchaj iyaab'il. Utz tojche'l q'u tioxhil tx'i'li'inaj majte. Ye't taq' tzii tu q'u tioxhil tx'i'li'inaj sayoloni tan, jolol tootzajich ab'il u Jesuus.
41001035	Unchee' tiira q'ala'm chit lakpu u Jesuus. Anko'xh toktoich tere'n, b'en tu ma'l u tx'ava' tz'intz'ochi. Ex iq'ila isik'le Tioxh tzi'.
41001036	Ech chokax tu u Xhim tuch' tu tere'n q'ul imol atich k'atza.
41001037	Utz aatz ichab'a, tal te ech tza': —Sib'al aanima nichokonaxh.— Texh te.
41001038	Aatz u Jesuus tan, tal te ech tza': —Ko'taj tu tere'n q'u talaj tenam q'u'l naja' tzi'. Ech sunpaxsa talax u b'a'nla chusb'al tzi'. Tan a' chit va'l ul unb'ane'.— Texh u Jesuus.
41001039	Ech ipaxsa talax u b'a'nla chusb'al tu q'u atib'al chusb'al tetz u o'tla mantaar tu kajay vikuenta u Galilea. Utz tojche'l q'u tioxhil tx'i'li'inaj k'atz aanima majte.
41001040	Unchee' opon ma'l u ch'a'k'i' vinaj k'atz u Jesuus. Peche' ku' siatz. Ijaj ma'l b'a'nil te ech tza': —¿Yetz asa' sa'an b'a'n ve?— Texh te.
41001041	Ech txumax iatz tu u Jesuus. Taq' opon viq'ab'. Ikano'k utz, tal te ech tza': —Ee', sunsa'a. B'an b'a'n.— Texh te.
41001042	Ech tu ko'xh unmu'k'ul, sotz u ch'a'k k'atz u vinaj. Utz yakich i'an b'a'n.
41001043	-
41001044	Utz tal b'en u Jesuus te b'a'nil ech tza': —Loq' ab'i iile'. B'axalich ko'xh aal tu aanima. Pek kuxh k'uch iib' tu u oksan yol vatz Tioxh, ech satile' aas b'a'nt'axh. Iq'o b'en u txakunsa'm tzixe' va'l sak'achlu vi' u nachb'al va'l talka u Moisees tu u o'tla mantaar.— Texh te. Ech ichajtu b'en.
41001045	Pek ta'xh k'asu'l, xe't ipaxse'l itziiul u txaichil tzi'. Echixe'at nichtere'nkojtoko'p u Jesuus tu q'u tenam taq'o. Pek nichtexhikaa ti' elu'l tenam tu q'u'l tz'inliche. Loq' ta'xh b'anel nichtopon aanima k'atza. Til ko'n nichk'asku'l.
41002001	Unchee' ka'xva'lich q'ii tuul, q'aavpajopon u Jesuus tu Capernauum. Utz ab'il itziiul aas atich tu otzotz.
41002002	Ech oora chit imol tib' mam tenam. Utz nichtere'nkojveet toko'p aanima tzi' otzotz. Utz nichipaxsa talax u yolb'al Tioxh u Jesuus te.
41002003	Aatz kaava'l q'u vinaj, si'choko'p tzixe' tala. Chelemich ma'l vinaj taq'o, numtz'inaj iq'ab's tajan.
41002004	Pek ye't veet ixaan opon k'atz u Jesuus tu q'u mam tenam. Ech a' tek xe't teesa b'iil ivi' u atib'al va'l atichku u Jesuus. Ech i'antu ma'l ku'eb'alop. A' taq'vu ko'p u numtz'inaj tuul va'l tz'anlich je' vi' cheleb' tetz.
41002005	Ech til u Jesuus aas k'ujlel ik'u'l q'u chelenal ti' ib'antu b'a'n u ya'v. Tal tek tu u numtz'inaj ech tza': —Kajay q'ul apaav kuyel b'aal.— Texh te.
41002006	Utz k'ujlich opon unjolol q'u aa txumb'al ti' u o'tla mantaar tzi'. Nichmotxtal ti' taanima ech tza':
41002007	—¿Kam toke' aas ech nital u vinaj tzi'? ¡Paasaib' a' ni'an vi' Tioxh tzi' aas nital ech tzi'! Ab'il koj sakuyun paav. Ta'xh u Tioxh.— Chu tu taanima.
41002008	Pek aatz u Jesuus tan, paal itxumb'al tuul tu taanxelal aas ech nichmotxtal ti' taanima tzi'. Tal tek te ech tza': —¿Kantu' netal tetaanima aas paasaib' nunb'an vi' Tioxh?
41002009	¿Ab'iste tek u yol yit' tza'l koj tela' unchee'? ¿A' tzik a' va'l: «Kuyel tek q'ul apaav kajayil.» Chi'in te? ¿Oj aya' va'l: «Lakpen, iq'o b'en u cheleb' eetz tzi' utz, xaan.» Chajin te?
41002010	Pek sunk'uch b'oj sevatz aas nojchit atil tijle'm u K'aola va'l b'ennaj ko'n aanima ti' ikuyax paav tu u vatz amlika tx'ava' tza'.— Texhtu'. Ech tal tu u numtz'inaj ech tza':
41002011	—Axh nivalaxh, lakpen. Iq'o b'en u cheleb' eetz tzi' utz, kuxh taatib'al.— Texh te.
41002012	Ech vatz q'u tenam kajayil lakpu u vinaj tzi'. Tiq'o k'asu'l u cheleb' tetz. Utz elu'l. Ech kajay motx tz'ejx ik'u'l taq'o. Utz motx toksa iq'ii Tioxh. Tal ech tza': —¡Ye'kax qil kam ech tzi'!— Texhtu'.
41002013	Unchee' xamtel tuul b'en paj u Jesuus tzi' u choo. Utz mam tenam opon k'atza. Ech ichus q'u aanima.
41002014	Utz tuul nichipaale', til ma'l u vinaj Levii ib'ii, ik'aol u Alfeo. K'ujlich tu u b'anb'al topiisyo va'l nik'ulchik ja'mel alkavaar. Tal u Jesuus te ech tza': —Xamb'en vi'.— Texh te. Ech lakpu u Levii, xamb'u ti'.
41002015	Utz aatz i'an u Jesuus, ex tx'a'n xe' u Levii, ok vatz meexha. Utz motx opon sib'at q'u sub'ulla chaj jajol ja'mel alkavaar. Ant imol unjot q'u aanima tiira aa paav tatin vatz q'u Israeel. Jolol atich ok k'atz u Jesuus vatz meexha utz, k'atz q'u'l ichusulib'. Tan nojchit sib'al q'u'l ma'tich tok ti'.
41002016	Aatz til q'u aa txumb'al ti' u o'tla mantaar tuch' q'u fariseo aas nichitx'a'n u Jesuus tuch' q'u aa paav tzi', motx tal tu q'u chusulib' ech tza': —¿Kam toke' aas nitechb'un u Jesuus tuch' q'u sub'ulla chaj jajol ja'mel alkavaar utz, tuch' q'u aa paavla chaj aanima tzi'?— Texh te.
41002017	Ech ta'xh tab'i u yol u Jesuus tzi', tal te ech tza': —Aatz q'u tiichajla aanima, ye'xhkam nisavsa aa tz'ak; pek a' nisavsan q'u ya'v. Tan yit' a' koj ul unchok jikomla aanima, pek a' ul unchok aa paav.— Texhtu'.
41002018	Unchee' aatz q'ul ichusulib' u Xhan tuch' q'u fariseo, nichmotxikuy iva'y ti' iq'ilal isik'lel Tioxh. Pek aatz q'ul ichusulib' u Jesuus, ye'xhkam. Ech motx opon xe' u Jesuus, ich'oti te ech tza': —¿Kam toke' nimotxikuy iva'y ti' iq'ilal isik'lel Tioxh q'ul ichusulib' u Xhan tuch' q'u fariseo, pek aatz q'ul achusulib', ye'xhkam?— Texh tu u Jesuus.
41002019	Aatz u Jesuus, tal te ech tza': —Oj tzik si'ane' aas sikuy iva'y q'u aanima q'u'l nisavsal ti' tilax tzumb'a'a, tuul atil u xiak tixo'l va'l tzume'ya. Ye'ka. Yit' sa'kojikuy iva'y aas anko'xh atil u xiak tixo'l.
41002020	Pek toj nal uloj ma'l q'ii aas, saeesal b'en u xiak. Ech nal sikuy iva'y. Tan sa'nali'ane' aas saeesalb'enin xo'l q'ul unchusulib'.
41002021	Aatz u b'a'nla chusb'al, sa'kojik'ul tib' tuch' u o'tla kostuumbre nenima. Echa' u ak' k'oo, ye'xhab'il nioksan ti' ma'l q'a'l oksa'm. Tan nik'olon u ak' k'oo. Utz aal maas siyak'insa iq'ixmu u q'a'l oksa'm.
41002022	Echat majte ye'xhab'il niaq'on ku' tu q'a'l tz'u'm u ta'l uuva va'l anal tela'. Tan aatz u ta'l uuva anal tela', sasipk'i utz, sik'ux u q'a'l tz'u'm. Ech nipeq'xu u ta'l uuva utz, nitel u q'a'l tz'u'm titxa'k majte. Pek a' sa'aq'axku u ta'l uuva va'l anal tela' tu ak' tz'u'm.— Texh u Jesuus.
41002023	Aatz i'an u Jesuus tu ma'l u ilanb'al q'ii, paal xo'l unjolol q'u chikob'e'm. Utz motx itx'up vatz triigo q'u chusulib' tuul ko'xh nichipaale'.
41002024	Ech aatz q'u fariseo, tal tek tu u Jesuus ech tza': —¿Kam tok q'ul achusulib' tzi', aas ni'an tu ilanb'al q'ii va'l yit' b'a'n koj b'anaxi? A' niqel u kukostuumbre tz'ib'amal ti' u ilanb'al q'ii atzi'.— Texh te.
41002025	Tal tek u Jesuus te ech tza': —¿Yetz sik'lemal tu u Yolb'al Tioxh setaq'o ti' kam va'l i'an u Daviid tuch' q'u'l xamich ti'? Tan motx iya'ta techb'ub'al utz, kam tu va'y.
41002026	Ech motx oko'p tu u totztioxh utz, itx'a' tetz u txaa'la kaxhlaan tx'ix tetz Tioxh va'l yit' aq'ich koj tzii aas ab'il ko'xh satx'a'on, pek ta'xh q'u oksan yol vatz Tioxh. Pek itx'a' tetz u Daviid utz, taq' tetz q'ul imol. A' i'anta' aas a' chit q'esal oksan yolich vatz Tioxh u Abiataar.— Texh te.
41002027	Tal paj u Jesuus te ech tza': —Aatz u ilanb'al q'ii, ti' q'u aanima b'anaxka, pek yit' ti' koj u ilanb'al q'ii b'anaxku q'u aanima.
41002028	Ech toke' aatz u K'aola va'l b'ennaj ko'n aanima, paalchu vatz u ilanb'al q'ii.— Texhtu'.
41003001	Unchee' b'enpajok unpat u Jesuus tu u atib'al chusb'al tetz u o'tla mantaar. Utz atich ma'l u vinaj latzi' ye' nichiyikun unpaq'il iq'ab'.
41003002	Ech aatz q'u fariseo, tii nichik'aab'a u Jesuus. A' isa' samotxtile' satz i'an b'a'n tu u vinaj tu u ilanb'al q'ii tzi'; ech samotxixoch ti'.
41003003	Pek aatz u Jesuus, tal tu u vinaj va'l ye' nichiyikun unpaq'il iq'ab' ech tza': —Lakpen utz, oken tu kuxo'l.— Texh te.
41003004	Ech yolon u Jesuus tu q'u aanima ech tza': —¿Ab'iste va'l b'a'n vatz u mantaar tetz u ilanb'al q'ii? ¿A' tzik a' va'l sab'anax ma'j b'a'nil, pek oj aya' ma'j maaloil? Utz ¿a' tzik a' va'l sa'aq'ax tiichajil, pek oj aal sa'eesal tiichajil?— Texhtu'. Ech aatz q'u aanima tan, ye'xhkam tzaq'b'i.
41003005	Ech aatz u Jesuus, sajin ti'aj chaj tuch' k'a'nal. Loq' nichitxumun majte tan, tila aas ta'xh motx okoj tetz q'ul itxumb'al. Ech tal tek tu u vinaj ech tza' va'l ye' nichiyikun unpaq'il iq'ab': —Yuj vaq'ab' tzi'.— Texh te. Ech iyuj viq'ab' u vinaj. Utz yakich i'an b'a'n.
41003006	Pek motx k'asu'l q'u fariseo tzi'; motx ex inuk' tuch' q'u'l oknajich ti' u Herodes aas kani'ch iyatz'ax u Jesuus si'ane'.
41003007	Aatz u Jesuus, b'en tzi' u choo tuch' q'ul ichusulib'. Utz mam tenam chit xamb'u b'en ti'. At aa Galilea, tuch' aa Judea,
41003008	tuch' aa Jerusaleen, tuch' aa Idumea, tuch' q'u aa sala b'en u Jordaan. Utz antu q'u aanima majte q'u'l atich tikuenta Tiro tuch' Sidoon. Tan tab'i aas sib'al mamaj kam nichi'ane'. Ech mam tenam xamb'u b'en ti'.
41003009	Ech tal tek u Jesuus tu q'ul ichusulib' aas liistooj ko'xh u jukub' taq'o tan, noj ijaq'il tu q'u mam tenam xamich ti' tala.
41003010	Sib'al ya'v ma'tich i'antu b'a'n te. Utz sib'at tere'n ya'v ta'xh nichik'on opon tib' ti' ikanax ok.
41003011	Utz aatz q'u'l atich ok tioxhil tx'i'li'inaj k'atza, ta'xh nichtil u Jesuus, nichipeche' ku' siatz. Utz nichiq'eq'un taltu te ech tza': —Axh viK'aol u Tioxh.— Chu te.
41003012	Pek nichko'niyaal tu u Jesuus. A' isa' ye'k sa'aq'ax elu'l itziiul.
41003013	Unchee' xamtel tek tuul, b'enje' u Jesuus vi' ma'l u muunte. Utz itxaa unjolol vinaj, ab'iste q'u'l si'an te tila. Utz motx ul k'atza.
41003014	Ech toksa kab'laal vinaj u Jesuus aas sa'atin k'atza utz, sichaj b'en ti' ipaxsal talax u yolb'al Tioxh.
41003015	Utz taq' tijle'm ti' ib'antu b'a'n tu q'u ya'v utz, ti' tojchal el tioxhil tx'i'li'inaj k'atz aanima.
41003016	A' q'u'l itxaa tza'. U Xhim, aya' va'l Lu' ib'ii toksa majte.
41003017	Antu u Jacobo tuch' u Xhan, vitza'q', q'ul ik'aol u Zebedeo, q'u'l oksal va't ib'ii tu u Jesuus. Boanergees teku'en. “Ik'aol tininunchil” chu u tokeb'al.
41003018	Antu u Lixh, u Felipe, u Bartolomee, u Tio, u Maxh, u Jacobo, vik'aol u Alfeo. Antu u Tadeo. Antu u Xhim, va'l atich ok xo'l q'u cananista.
41003019	Utz antu u Judas, u aa Cariote va'l aq'on u Jesuus tiq'ab' q'u txayol. Unchee' opon u Jesuus tu atib'al tuch' q'ul ichusulib'.
41003020	Utz motx paj noo topon aanima k'atza. Aal niko'xh nichtere'nkojitx'olpe' satx'a'n b'oj tu q'u aanima.
41003021	Ech ta'xh tab'i q'u titz'in tatzik u Jesuus, si'chmotxultiq'o tala tan: —Elyu tu b'ey atzi'.— Texhich ti'.
41003022	Pek aatz unjolol q'u aa txumb'al ti' u o'tla mantaar, a' k'asku'l tu Jerusaleen, motx tal ti' u Jesuus aas u Belzebuu atil k'atza. Aya' u q'esal tioxhil tx'i'li'inaj. Utz a' va'l niaq'on tijle'm ti' tojchal el q'u tioxhil tx'i'li'inaj nichtale'.
41003023	Ech aatz u Jesuus, isik'le oko'p q'u aa txumb'al ti' u o'tla mantaar k'atza. Utz ik'am ti' kam tal te ech tza': —¿Kam toke' sako'xhtojcha je' tetz tx'i'li'inajil u tx'i'li'inaj?
41003024	Tan echa' ma'j ijlenal oj jatxel tib' iatz tuch' q'ul imol tu viq'esalail, sako'njink'i. Sa'kojveet i'antu ma'l iatz.
41003025	Ech paje' untanoj itz'in atzik tu ma'j atib'al, oj jatxel tib' iatz, sa'kojveet i'antu ma'l iatz.
41003026	Ech oj aatz u tx'i'li'inaj sako'xhi'an je' timol, sako'nijatx tib' atzi'. Sa'kojveet tatine' aas ma'l iatz. Pek sotzchil si'ane'.
41003027	Ab'il koj ma'j saveet toko'p to'otzotz xe' ma'l aanima aa yak'il utz, se'nelq'oj oj yit' b'axa koj siqitze'. Pek b'axal siqitze', ech so'ole' ti' ijolonsal b'en q'u tetz.
41003028	Utz ni'xhtek'val sete, kajay vipaav q'u aanima sakuyli. Utz sakuylu kajay q'u yoq'o'm saje'ul titzi'.
41003029	Pek ab'il sayoq'on utz, saqelon u Tioxhla Espiiritu, ye'xhjatu sakuyli. Pek a' texh sich'ia okchil tu u choob'al paav va'l ye'k iya'e'.— Texh te.
41003030	Tal u Jesuus ech tzi' tan, nichtal q'u fariseo: —Tioxhil tx'i'li'inaj atil k'atza.— Chu ti'.
41003031	B'iilen ko'xh tuul, opon q'ul itza'q' u Jesuus tuch' vinan. Motx ko'n atin q'anal. Utz tal isik'lele'.
41003032	Ech aatz q'u aanima q'u'l k'ujlich ti'aj u Jesuus, tal te ech tza': —Atil vanan tuch' q'ul atza'q' q'anal; nichok'axh.— Texh te.
41003033	Ech tzaq'b'el tu u Jesuus utz, tal ech tza': —¿Ab'il vunnan utz, ab'il q'ul untza'q'?— Texhtu'.
41003034	Ech isajit q'u aanima jolol k'ujlich ti'aj utz, tala: —A' vunnan tzuta utz, a' q'u'l untza'q' tzui.
41003035	Tan kajay q'u'l nib'anon vitxumb'al u Tioxh tu Amlika, a' untza'q', a' vanab' utz, a' vunnan atzi'.— Texhtu'.
41004001	Unchee' xe't paj ichusun u Jesuus tzi' choo. Utz mam tenam chit imol tib' k'atza. Ech je'tek'op tu ma'l u jukub' utz, k'uje' tuul vi' u choo. Pek aatz kajay q'u aanima, a' atichku vatz tx'ava' tzi' a'.
41004002	Ech sib' ko'xh kam ik'am ti' u Jesuus tu vichusune'. Utz nichtal tu vichusb'al ech tza':
41004003	—Ab'itaj etile'. Aatz i'an ma'l u chikol, b'en tu chiko'm.
41004004	Imak' paal u ia tu u aq'onib'al. Utz atia a' ku'k tu b'ey. Utz motx ko'n ex tzotiloj tu q'u tz'ichin q'u'l nipaal tu amlika.
41004005	Atia a' ku'k vi'aj sivan aas b'iil ko'xh tx'ava' atil sii'. Utz oora itz'pu u ia tan, xax ko'n u tx'ava' atil je' sii'.
41004006	Pek tz'a'b' u q'ii, lumin u chikob'e'm tu vitz'a'l. Utz tzaji tan, b'iil ko'n b'ennaj u taq'il.
41004007	At u ia a' ku'k xo'l ch'i'x. Pek ch'ii q'u ch'i'x utz, isotzsa u chikob'e'm. Ye't vatzini.
41004008	Pek aatz untante, a' ku'k tu b'a'nla tx'ava'. Itz'pi utz, ch'ii. Ech vatzini. Utz atia 30 ivatz taq'a ti' junun tajan. Atia 60 ivatz taq'a. Utz atia 100 ivatz taq'a.— Texh u Jesuus.
41004009	Utz tal paj u Jesuus ech tza': —Ab'iste ex niab'in q'u yol tza', nimataj.— Texhtu'.
41004010	Unchee' aatz ijunalich tek u Jesuus, atich unjolol aanima xaannajich ok k'atza. Utz ich'oti u tokeb'al q'u yol te. A' imol kab'laal q'u chusulib'.
41004011	Utz tal u Jesuus te ech tza': —B'a'n ex tan, aq'el tzii sete aas setootzaji u tokeb'al q'u kam ti' viQ'esalail u Tioxh q'u'l ye' ootzajimal. Pek aatz q'u aanima ye' oknaj tan, tu k'amich kam sa'alaxku te.
41004012	Ech satzojpu q'u yol b'axab'samal talaxe' tza' aas: «K'uxh nisajine' tilone', ye'xhat ni'enku te. Utz k'uxh samotxab'ini, sa'kojikan tab'il tokeb'al q'u kam. Ech ye'k samotxok k'atz Tioxh utz; ye'k samotxkuyax q'ul ipaav.» Chia.— Texh u Jesuus.
41004013	Utz tal paj u Jesuus te ech tza': —¿Ye' nitel etxumb'al tu u k'amich kam tzi' tzik? ¿Oj ye'xhkam utz, kam tek ech tel etxumb'al tu tere'n q'u k'amich kam unchee'?
41004014	Aatz u chikol, a' nik'am ti' u paxsan paal tetz u yolb'al Tioxh.
41004015	Aatz u ia va'l ku' tu b'ey, a' nik'am ti' u yolb'al Tioxh va'l nitab'i u aanima. Pek ta'xh niveet tab'i, aatz u tx'i'li'inaj, niko'nulisotzsa u yolb'al Tioxh sik'u'l va'l ma't tab'ita'.
41004016	Aatz q'u ia q'u'l a' ku'k vi'aj sivan, a' nik'am ti' u aanima va'l nitab'i u yolb'al Tioxh utz, kaana itxuq'txune' nik'ul tu u mu'k'ul tzi'.
41004017	Pek ye' b'ennaj taq'il. B'iil ko'n ni'ane'. Tan echa' tzi', nitul ma'j tza'lla kam oj ma'j txaypichil ti' u yolb'al Tioxh, sib' ni'enku te. Utz ye' ko'xh tiil iku'e'.
41004018	Aatz u ia va'l a' ku'k xo'l ch'i'x, a' nik'am ti' q'u aanima q'u'l niab'in u yolb'al Tioxh.
41004019	Pek niko'nisotzsal b'en sik'u'l tu q'u ela'okchil ti' vime'b'i'l tu u vatz amlika tx'ava' tza'. Utz antu u ela'okchil ti' tachval ok q'u tx'iib'al q'ii, tuch' tere'n kam. A' nitoko'p xe' taanima, ech ye'xhkam niyolonku u yolb'al Tioxh k'atza.
41004020	Pek ech koj q'u ia q'u'l a' ku'k tu b'a'nla tx'ava', a' nik'am ti' u aanima va'l niab'in u yolb'al Tioxh utz, nimna'l k'atza. Echa' u ia aas nivatzine'. Atia 30 ivatz nitaq'e'; atia 60 nitaq'e' utz; atia 100 nitaq' majte.— Texh u Jesuus.
41004021	Tal paj u Jesuus ech tza': —Aatz nimatxlu ma'j txijtxub'al, aal koj nimujlu tu ma'j kaaxha. Pek aal nixaansal je' u txijtxub'al ech sapaq'uni.
41004022	Tan kajay mujich kam ye' koj sa'ab'ili. Utz kajay q'u kam sajutxil ib'anaxe', ye' koj saelu'l itziiul.
41004023	Ab'iste ex niab'in q'u yol tza', nimataj.— Texhtu'.
41004024	Utz tal paj u Jesuus ech tza': —Nachtaj b'en etib' nitzikenima u chusb'al va'l netab'i. Tan kam chit va'l seb'ane', echat chit sab'anax sete. Pek sapaal b'iit va'l sataq' u Tioxh sete oj u b'a'nil seb'ane', jank'al ex niab'in q'u yol tza'.
41004025	Tan ab'il atil nal tetz, sa'aq'ax tere'n tetz. Pek ab'il va'l b'iil ko'n tetz, aal samaale'l te jank'al u tetz atile.— Texhtu'.
41004026	Utz tal paj u Jesuus ech tza' majte: —Aatz viQ'esalail u Tioxh, ela tuch' ma'l u vinaj aas chikel tiil triigo tu u tx'ava' taq'o.
41004027	Utz nititz'pu u ia. Ech ch'iichil tek ni'an q'iils aq'b'al k'uxh vatchel u chikol tetz utz, k'uxh k'asnaj. Loq' ye'xhat ni'enku te kani'ch ich'ii nich'iie'.
41004028	Tan u tx'ava' nich'iisan. B'axal nal nib'ens xajtze'. Ech nichee talaj ivatz. Utz xamtel teku'en kaana ivatz u triigo mulchele.
41004029	Utz aatz ma't iq'anb'e', nitekentzok'loj tu u tiempo tzok'b'al tetz.— Texhtu'.
41004030	Tal paj ech tza': —¿Kam ma'j kam sakuk'am ti', ti' talax viQ'esalail u Tioxh vatzsaj b'a'nil? ¿Kam ma'j ib'ii sakuk'am ti'?
41004031	Ela viQ'esalail u Tioxh tuch' ma'l b'aq' iatz muxhtaansa. Tan a' u ia va'l nojchit tiira tal ch'oo vatz tere'n q'u ia nichikax tu u tx'ava'.
41004032	Utz aatz nich'iie', paalch ich'ii vatz tere'n q'u itza ni'ane'. Sib' ich'ii q'ul iq'ab'. Aal nitek'uli'an isok q'u tz'ichin sii'.— Texhtu'.
41004033	Unchee' aatz u Jesuus, nichtal u yolb'al Tioxh tu q'u aanima. Loq' sib'al kam nichik'am ti' echa' va'l tza'. Loq' aya' jank'al va'l nichipaal itxumb'al q'u aanima tuul tila.
41004034	Utz ye'xhkam nichichusune' oj ye' nichik'am ti' kam. Pek ech koj tu q'ul ichusulib', xamtel nichtal u tokeb'al te aas ijunal texh tuch'.
41004035	Unchee' anko'xh tu u q'ii tzi', a' tek nichixe'tisotz saj, tal u Jesuus ech tza': —Q'expojb'eno' sala b'en u choo tzi'.— Texhtu'.
41004036	Ech ok u Jesuus tu jukub'. Utz ech talka ib'en tu q'u mam tenam. Iq'ol b'en tu q'ul ichusulib'. Utz xamb'u b'en unjot jukub' ti'.
41004037	Pek ye'k talche' xe't ma'l mam kajiq' vi' u choo. Utz nichtekiko'p a' tu u jukub' tu vipilq'a'txan u choo. Ech nichtekxe'tiko'p u jukub' jaq' a'.
41004038	Pek aatz u Jesuus tan, vatchich ti' iqul u jukub' vi' ma'l vi'tz'. Ech k'asal tu q'ul ichusulib' utz, tal te ech tza': —Chusul, ¿ye'xh naqeon ti' tzik aas toj sotzojo' tu u a' tzi'?— Texh te.
41004039	Ech ilakpu u Jesuus. Tal tu u mam kajiq' jab'al aas saya'i. Utz tal tu u choo ech tza': —Ya'en, jutzach.— Texh te. Ech yakich ya'oj. Ech va'lich texh tachavan ikalkoch u a'.
41004040	Tal tek tu q'ul ichusulib' ech tza': —¿Kam toke' a'xh b'oj exo've' tzi'? ¿Kantu' ye' k'ujlel ek'u'l vi'?— Texh te.
41004041	Tan techalich motx ixo've'. Utz nichtexhtal sivatzaj ech tza': —¡Ab'il techit u vinaj tzi' aas ninimal tu u kajiq' jab'al tzi' utz, ninimal tu u choo majte tzi'!— Texh tib'ilaj.
41005001	Ech tek opon u Jesuus tuch' q'ul ichusulib' tunpaq'it itzi'aj u choo tikuenta u tx'ava' Gaadara.
41005002	Utz yakich ul k'ulaxoj tel u Jesuus tu jukub' tu ma'l u vinaj, a' k'asku'l vi' kamnaj. Atich ok tioxhil tx'i'li'inaj k'atza.
41005003	Tiira a' tatib'al vi' kamnaj. Utz ab'il tere'n koj nichtole' ti', k'uxh nichiqitzpu tu kadeena.
41005004	Tan jatpajul ko'n ma'tich iqitzpu tu ch'ich' tuch' tu kadeena. Pek nichko'nitzut tuul q'u kadeena. Utz b'oono ko'n itx'ajax q'u ch'ich' nichi'ane', q'u qitzb'al tetz. Ech ye'xhab'il ma'j nichtole' ti'.
41005005	Utz kexhich iq'eq'un ipaal vi'aj muunte, q'iils aq'b'al majte, tuch' vi'aj kamnaj. Utz va'l tak'onsat je' tib' tu sivan.
41005006	Ech ta'xh til itoop u Jesuus tzian, yakich jutzin topone'. Utz ex peche'oj ku' siatz.
41005007	Q'eq'un taltu te ech tza': —¡Kam asa' ve Jesuus iK'aol T'ankin Tioxh! ¡Nunjaj see tuch' Tioxh aas ye' ko'xh uuleb'e'in!— Texh te.
41005008	Tan nichtal u Jesuus te ech tza': —Elen k'atz u vinaj tzi', tioxhil tx'i'li'inaj.— Texh te.
41005009	Unchee' ch'otil te tu u Jesuus ech tza': —¿Kam ab'ii?— Texh te. Tzaq'b'i utz, tala: —Ye' acheb'e kub'ii. Tan sib'al kuxaane'.— Texh u tx'i'li'inaj.
41005010	Ech aatz q'u tioxhil tx'i'li'inaj tan, kaanaich ijajab'et u Jesuus aas ye'k so'ojchal el tikuenta u tx'ava' tzi'.
41005011	Unchee' atich unjolol q'u b'och tzi', nichtechb'un xe' ma'l muunte, tiira sib'al ixaane'.
41005012	Ech aatz q'u tioxhil tx'i'li'inaj tan, ijajab'e u Jesuus; tal te ech tza': —Aq' tzii qe aas so'ok'o' k'atz q'u b'och tzi'.— Texhtu'.
41005013	Aq'ax tzii te tu u Jesuus. Utz el tek q'u tioxhil tx'i'li'inaj k'atz u vinaj. Utz ok k'atz kajay q'u b'och q'ul 2,000 ixaane'. Ech yakich motx ex ik'on b'en tib' q'u b'och tzi' peepu taq'o. B'en tu choo. Utz ech motx ijiq'mu tu a'.
41005014	Unchee' aatz tek q'u xeen b'och, motx t'aspi k'asu'l. Ex tal tu tenam q'u kam uchi tzi', tuch' tu q'u ja'jtze'. Ech ul ilaxoj tu q'u aanima kam va'l ma'tich tuche'.
41005015	Utz ta'xh motx opon q'u aanima k'atz u Jesuus, yakich til u vinaj va'l ma'tich tulevansal tu q'u tioxhil tx'i'li'inaj. Tan sib'la tioxhil tx'i'li'inaj atich ok k'atza b'anel. Ch'uxhlich teku'en. Atich tek ok toksa'm. Tiira b'a'n teku'en. Ech motx xo'vi.
41005016	Unchee' aatz tek q'u aanima, q'u'l ilon q'u kam tzi', motx tek tal tu unjot q'u'l anal motx oponi, aas kam va'l i'an u vinaj, va'l atich ok tioxhil tx'i'li'inaj k'atza. Utz tal majte kam va'l i'an q'u b'och.
41005017	Ech aatz q'u aanima, xe't tek motx ijaj b'a'nil tu u Jesuus aas saelb'en tikuenta q'ul itx'ava'.
41005018	Unchee' tuul tek ok u Jesuus tu jukub', xaan opon u vinaj k'atza va'l atich ok u tioxhil tx'i'li'inaj k'atza b'anel. Ijaj b'a'nil te aas ta'n saxamb'u ti'.
41005019	Pek aatz u Jesuus tan, ye't taq' tzii te. Tal ko'n te ech tza': —Kuxh taatib'al xe' q'ul iitz'in aatzik utz, al te kam u mam b'a'nil veti'anlu u Tioxh see. Utz al te aas kani'ch mitxumt aatz.— Texh te.
41005020	Ech b'eni. Utz xe't ipaxsa itziiul tu vikuenta q'u tenam Decaapolis aas kam u mam b'a'nil i'an u Jesuus te. Motx tz'ejx ik'u'l aanima taq'o.
41005021	Unchee' okk'asu'l u Jesuus tu jukub'. Ul tunpaq'it itzi'aj u choo. Utz mam tenam imolo'k tib' ti'.
41005022	Ech opon ma'l u vinaj q'esala tu u atib'al chusb'al tetz u o'tla mantaar, Jairo ib'ii. Ech ta'xh tila, peche' ku' vatz u Jesuus.
41005023	Utz ech va'lich ijajtu b'a'nil tu u Jesuus ech tza': —¡B'an b'a'nil se'enaxh vi' tan, tiira tajinnaj vunme'al tu yaab'il cheel! Se'naaq' je' vaq'ab' tib'a, ech si'an b'a'n utz, sa'atin itiichajil.— Texh te.
41005024	Ech b'en u Jesuus ti'. Mam tenam xamb'u b'en ti'. Utz kexhich ipitax xo'l aanima.
41005025	Unchee' tuul atich ok u Jesuus ti' b'ey, xamich ma'l u ixoj ti'. Ya'vich. Kaj nichtel k'atza. Utz ye' nichiya'e'. Kab'laalich ya'b' ixe'te'.
41005026	Tiira ma'tich ipaal tu k'axk'o tiq'ab' sib'al aa tz'ak. Utz ma'tich isotzsat kajay q'u tetz atiche ti' itz'akat tib'. Pek kam koj yolonka. Aal ko'n nichitajine'.
41005027	Ech aatz tab'i itziiul q'u txaichil nichi'an u Jesuus, oponi. Xamb'u ti'. Ok xo'l q'u mam tenam. Utz ikano'k iju' u toksa'm.
41005028	Tan nichnaltal u ixoj ti' taanima ech tza': —Sa'xhunb'an b'a'n atzi' k'uxh ta'xh sunkan viju' u toksa'm.— Texhich.
41005029	Ech ya' tel u kaj k'atza. Utz yakich inacha aas b'a'ntich tek tu tza'lla yaab'il va'l nichb'anon.
41005030	Ech tu u mu'k'ul tzi', yakich inach u Jesuus aas ma'l txaichil i'ana aas kanax ok u toksa'm. Isuchq'i tib' xo'l u mam tenam. Tal ech tza': —¿Ab'il va'l vetkanon ok u voksa'm tzi'?— Texhtu'.
41005031	Aatz q'ul ichusulib' tan, tal te ech tza': —Q'u mam tenam nipitonaxh tzi' utz, naale': «¿Ab'il va'l vetkanonok'in?» Cha'axh.— Texh te.
41005032	Pek sajin paal u Jesuus ti'aj. A' isa' tilta' ab'il va'l kanon ok.
41005033	Unchee' aatz u ixoj, va'lich tek it'unt'u'lan tu xo'val tan, nichichokax tu u Jesuus. Utz atich tek sik'u'l u ixoj, aas ma't tel u yaab'il k'atza. Ech ul peche'oj ku' vatz u Jesuus, ti' talax kajay vinujul te.
41005034	Aatz u Jesuus tan, tal te: —Ti' ko'n vik'uje' ak'u'l veta'anlu b'a'n txutx. Pek kuxh, tx'anel ab'ena'. Ta'n veta'anlu b'a'n tu vayaab'il tzi'.— Texh te.
41005035	Ech tuul anko'xh nichiyolon u Jesuus, opon unjolol aanima. A' k'asku'l tu atib'al xe' u Jairo, u q'esala tu atib'al chusb'al tetz u o'tla mantaar. Utz tal ech tza': —¡Kamyu vame'al! Ye' ko'xh akalab'tziiu ve't u chusul tzi'.— Texhtu'.
41005036	Pek ye't toksa tetz u yol u Jesuus va'l ex alchoj. Tal tek tu u Jairo ech tza': —Ye' ko'xh qeonaxh. K'uje'oj ko'n ak'u'l.— Texh te.
41005037	Unchee' ech ib'ena'. Loq' ye't taq' tzii ab'il ko'xh se'en ti'. Pek ta'xh b'en u Lu', u Jacobo, tuch' u Xhan, vitza'q' u Jacobo.
41005038	Ech opon u Jesuus tu atib'al xe' u Jairo, u q'esala tu u atib'al chusb'al tetz u o'tla mantaar. Utz tila aas va'lich tuch q'eq'elkab'inchil. Atia va'lich iq'eq'un tu oq'el. Utz atia kaana txumumla chaj yol nichtal tu oq'el.
41005039	Ech ta'xh oko'p u Jesuus tal ech tza': —¿Kam toke' aas va'l eq'eq'elkab'ine' utz, va'l etoq'e'? Tan yit' kamnaj koj u ixviak tzi'. Vatchel ko'n atzi'.— Texhtu'.
41005040	Pek nichko'nteesal iq'ii ti' va'l tala. Ech ipaasa elu'l kajay q'u aanima q'anal. Utz ta'xh tiq'o'k ti' vitat u ixviak, tuch' vinan utz, tuch' q'u'l xamich ti'. Ech motx toko'p tu va'l atichku u ixviak.
41005041	Ech aatz u Jesuus, itxay iq'ab' u ixviak. Utz tal te ech tza': —Talita cumi.— Texh te. —Ixviak axh nivalaxh. Lakpen.— Chu tokeb'al u yol tzi'.
41005042	Utz yakich lakpoj u ixviak. Nichtekipaale'. Tan kab'laalich tek iya'b'. Utz motx tz'ejxu ik'u'l taq'o.
41005043	Ech tiira tal b'a'nil aas ye'xhab'il ko'xh tere'n so'ootzajin u kam tzi'. Utz tal taq'ax techb'ub'al.
41006001	Unchee' elk'asu'l u Jesuus tzi' utz, opon tu vitenam tuch' q'ul ichusulib'.
41006002	Ech aatz i'an tu u ilanb'al q'ii, xe't ichusun tu u atib'al chusb'al tetz u o'tla mantaar. Utz sib'al aanima nichab'in. Va'lich itz'ejx ik'u'l taq'o. Utz motx tal ech tza': —¿Til tek ne'ntiq'ov q'u kam nitale' tzi', tuch' vitxumb'al tzi' utz, tuch' q'u mamaj txaichil q'u'l ni'ane' tzi'?
41006003	¿Yit' tzik a' u k'oxol va'l tzi' tzik, u titz'in u Li'? ¿Yit' tzik a' u tatzik u Jacobo, u Xhep, u Judas utz, tuch' u Xhim? Aal jejlel q'u tanab' tza' atzi'.— Texhtu'. Ech nichtekmotxteesa iq'ii ti'.
41006004	Pek tal tek u Jesuus te ech tza': —Aatz q'u alol tetz u yolb'al Tioxh, ta'xh ye' oknajk iq'ii titenam, tuch' xo'l titz'in tatzik utz, tuch' tu tatib'al.— Texhtu'.
41006005	Ech yit' sib'al koj txaichil i'an tzi'. Ka'xva'l ko'xh ya'v i'an b'a'n te aas taq' je' iq'ab' tib'a.
41006006	Ech nichtexhisotz ik'u'l u Jesuus taq'o tan, ye't nimal tu q'u aanima. Utz b'en u Jesuus tu q'u talaj tenam sinaja'ch. Nichipaal ti' ichusax u yolb'al Tioxh.
41006007	Unchee' isik'le opon kab'laal q'ul ichusulib' k'atza. Ech ichaj b'en. Ka'ka'b'il ixaan i'ana. Utz taq' tijle'm ti' tojchal el q'u tioxhil tx'i'li'inaj k'atz aanima.
41006008	Utz tal b'en te b'a'nil aas ye'xhkam ko'xh samotxtiq'o b'en tetz ib'ey. Pek ta'xh satiq'o b'en ib'aara. Ye'k satiq'o b'en techb'ub'al. Ye'k satiq'o b'en itxim. Utz ye'k satiq'o b'en ipuaj tu q'u kolb'al ipuaj.
41006009	Utz ye'k satiq'o b'en untzumtu toksa'm. Ta'xh satoksa b'en ipel xaab'.
41006010	Tal te ech tza': —Til lo'oponk'ex tu ma'j atib'al, vatojex tzi'. Utz anal le'elk'asu'lex aas lak'asu'lex.
41006011	Pek oj ye' lak'ulaxex tu ma'j tenam utz, ye'k lik'ulvi'ex ti' q'ul eyol, k'asojulex tzi'. Utz pujitajka el u pojoj te tajan. Techlal aas lako'ntila. Ech ni'xhtek'val sete aas mam choob'al paav saku' ti' q'u aanima tzi' aas laul u choob'al paav, paalchu vatz va'l k'u ti' q'u aa Sodoma tuch' q'u aa Gomorra.— Texh te.
41006012	Ech ik'asu'l q'u chusulib' utz, xe't ipaxsa itziiul tu q'u aanima aas samotxik'axa q'ul ipaav.
41006013	Ech sib'al tioxhil tx'i'li'inaj nichtojcha el. Nichtaq' je' aseite tivi' sib'al ya'v. Utz nichi'an b'a'n te.
41006014	Unchee' aatz u ijlenal Herodes, tab'i iyolchu u Jesuus. Tan tiira ma'tich ipax paal itziiul. Utz tal ech tza': —U Xhan a' q'aav itz'pi xo'l q'u kamnaj tzi', aya' u b'anol vautiismo. Echixe'at atil mam tijle'm ti' ib'anax txaichil.— Texhtu'.
41006015	Pek aatz unjoltu q'u aanima, nichtal ech tza': —A' q'aav itz'pi u Elias atzi'.— Chia. Utz at nichalon: —Ma'j alol tetz u yolb'al Tioxh atzi', echa' q'u'l o'tene.— Texhich ti'.
41006016	Pek aatz tab'i q'u kam u Herodes tzi', tal ech tza': —U Xhan a' q'aav itz'pia atzi', va'l val ikutil el ivi'.— Texhtu'.
41006017	Tan u Herodes ma'tich alon itxaypu u Xhan. Utz tal iqitzpu tu kadeena. Utz taq' ku' tu tze' ti' ko'n u Herodias, u tixojich u Felipe, vitza'q' u Herodes. Tan aatz u Herodes tzi', tiq'o je' u tixoj vitza'q'.
41006018	Utz nichtal u Xhan tu u Herodes ech tza': —Yit' b'a'n koj va'l na'ane' aas iq'omal u tixoj vatza'q' saaq'o tzi'.— Texhich te.
41006019	Ech toke' nichichi'on taanima u Herodias ti' u Xhan. Utz nichi'an ik'u'l ti' siyatz'e'. Loq' ye' nichveet i'antu te.
41006020	Tan nichixo've'l u Herodes ti' u Xhan. Tan tootzajich aas nojchit jikomla vinaj utz, xaannaj el k'atz paav. Ech toke' ye' nichtaq' tzii ti'. Utz chajpaj nichtab'i iyolon u Xhan nichitz'ejx ik'u'l taq'o. Vatzich ik'u'l tab'ile'.
41006021	Pek opon ma'l u q'ii aas saveet iyatz'ax u Xhan tu u Herodias. A' chit i'an tu u paaleb'al iq'ii u Herodes tetz tz'ajeb'al iya'b'. Taq' ma'l ib'a'nla echb'ub'al q'u ch'ooal q'esala k'atza, tuch' q'u q'esal sol utz, tuch' q'u ch'ooal q'esala tu Galilea.
41006022	Utz opon u ixviak, u titz'in u Herodias. Ech b'ixi. Utz tx'anel chit til u Herodes tuch' q'ul imol atich vatz meexha. Ech tal tek u ijlenal tu u ixviak ech tza': —Jaj ve kam asa' utz, savaq' see.— Texh te.
41006023	Utz tala'tzi'i te tib'ii q'ul itioxh ech tza': —Jank'al chit va'l sajaj ve, savaq' see, k'uxh nik'amil u tx'iib'al q'ii tetz u vijlenalil.— Texh te.
41006024	Unchee' elk'asu'l u ixviak, ex tab'i tu vinan ech tza': —¿Kam sunjaj te nanache'?— Texh te. —Jaj vivi' u Xhan te, u b'anol vautiismo.— Texh te'le'.
41006025	Ech oora b'eno'k u ixviak xe' u ijlenal utz, tal te ech tza': —Aatz cheel, a' unsa' saaq' vivi' u Xhan ve tu ma'l puraato, u b'anol vautiismo.— Texh te.
41006026	Unchee' txumun chit u Herodes ti' va'l jajax te. Loq' ye'xhkani'ch talta' aas ye'ka chaj koj tan, vatz q'ul imol atich vatz meexha tala'tzi'i. Utz toksa ib'ii q'ul itioxh tuul ti' itzojpit viyol va'l tala.
41006027	Ech oora ichaj b'en ma'l q'ul isol. Utz tal te aas satiq'o ul vivi' u Xhan.
41006028	Ech ib'en u sol. Ex ikuti el ivi' u Xhan tu tze'. Utz tiq'o ul vivi' tu ma'l puraato. Ech taq' tu u ixviak. Utz aatz tek u ixviak, ex taq' tu vinan.
41006029	Aatz tab'i u kam q'ul ichusulib' u Xhan tzi', motx oponi. Ex tiq'o vinimal utz, imuja.
41006030	Unchee' q'aav tek imol tib' u Jesuus, tuch' q'ul ichaj aas q'aavu'l. Utz motx tal te kam motx i'ana utz, kam q'u'l ma'tich en ichustuka.
41006031	Aatz u Jesuus tal te: —Ni'extaj. Ko'taj tu ma'j tz'inlich tx'ava' ech sailanb'ojo'.— Texh te. Tan sib'la chit aanima nichtul ib'en tzixe'. Aal niko'xh nichtere'nkojitx'olpe' aas saechb'un b'ioj.
41006032	Ech motx okb'en tu ma'l jukub'. B'en tu ma'l u tz'inlich tx'ava' xaanaj el.
41006033	Pek sib'al aanima ilon ib'ena'. Utz ootzajili til ma'tka. Ech t'aspi b'en q'u aanima tu tajan. A' elkub'en tu q'u tenam. Utz b'axal motx opon siatz.
41006034	Ech el u Jesuus tu u jukub'. Til q'u mam tenam utz, itxum iatz tan, tila aas echa' karne'l ye'k xeen tetz. Ech sib'al kam xe't ichuse'.
41006035	Aatz i'ana aas ma'tich techit iku' q'ii b'a'nil, xaan opon q'ul ichusulib' k'atza utz, tal te ech tza': —Ma'xh ku'y q'ii utz, ye'xhkam b'oj atil tu va'l atilk'o' tza'.
41006036	Pek chaj b'en q'u aanima tzi'. Ech samotxeniloq' techb'ub'al xe' q'u aanima tu q'u ja'jtze', tuch' tu q'u talaj tenam tzi'.— Texh te.
41006037	Tzaq'b'u u Jesuus ech tza': —Aq'taj techb'ub'al tzexe'.— Texh te. Ech motx tzaq'b'i utz, tala: —K'uxh sib'al kaxhlaan tx'ix siloq' 200 ja'mel q'ii aq'on utz, saqaq' techb'ub'al saqale', sa'kojtak'a.— Texhtu'.
41006038	Aatz u Jesuus tan, tala: —¿Jatva'l kaxhlaan tx'ix atil tzexe'? B'enoj etile'.— Texh te. Ech aatz veet ex tile', motx tala: —O'va'l ko'xh kaxhlaan tx'ix tuch' ka'va't txay atile.— Texh te.
41006039	Ech talt ik'uje' ku' q'u aanima ti' tanul vi' u cha'xla ch'im.
41006040	Ech motx ik'uje' q'u aanima ti' tanul ti' 100 ixaane' utz, ti' 50 ixaane'.
41006041	Unchee' aatz u Jesuus, itxay o'va'l u kaxhlaan tx'ix tiq'ab' tuch' ka'va't u txay. Ech sajin je' tu amlika. Ijaj b'a'nil ti'. Utz ipixh q'u kaxhlaan tx'ix. Taq' tu q'ul ichusulib'. Utz aatz q'ul ichusulib', taq' tek tu q'u aanima. Ijatx paal ka'va'l u txay siatzaj majte.
41006042	Ech motx echb'uni sikajayil utz, motx nooi.
41006043	Ech molax u kaxhlaan tx'ix tuch' q'u txay q'u'l chanani. Kab'laat txakatx elko'p.
41006044	Utz 5,000 ixaan q'u vinaj q'u'l echb'uni.
41006045	Unchee' aatz u Jesuus, oora tal tok b'en q'ul ichusulib' tu jukub'. A' isa' aas samotxb'axab' b'en siatz tunpaq'it itzi'aj u choo tu Betsaida, tuul nichtalka ib'en tu q'u mam tenam.
41006046	Ech b'en tek vi' ma'l u muunte ti' iq'ilal isik'lel Tioxh.
41006047	Ech aatz i'an sotzsaj, atich tek q'u chusulib' tinik'a u choo. Utz ijunalich ko'n u Jesuus atichka elu'l vatz tx'ava'.
41006048	Utz til u Jesuus aas tuch' chit peena nichtiq'o u jukub' q'ul ichusulib' tan, ok ma'l u mam kajiq' tib'ey. Ech aalich texh isajb'u saj ul u Jesuus k'atza; xaaom tul vi' u choo. Utz i'ana echa' si'chko'npaal yakloj siatz tilon tu va'l i'ana.
41006049	Ech aatz q'u chusulib' tan, ta'xh motx tila nichixaan vi' u choo, motx titz'a aas poyinalich. Ech motx q'eq'un taq'o.
41006050	Motx k'ayb' ik'u'l. Pek aatz u Jesuus yakich tal te ech tza': —Ye' ko'xh qeonex. Tan in atzi'. Ye' ko'xh xo'vex.— Texhtu'.
41006051	Ech ije'op u Jesuus k'atza tu u jukub'. Utz ku' tek ivatz u mam kajiq'. Ech tiira motx tz'ejx ik'u'l taq'o utz, xo'vi.
41006052	Tan aal anko'xh ye'sajich motx ipaal itxumb'al tuul kam tok u txaichil va'l uch ti' q'u kaxhlaan tx'ix. Ye' nichtok q'u kam tivi' tzi'.
41006053	Ta'xh motx iranka u choo, ul tek tu u tx'ava' Genesareet. Utz motx ik'alka u jukub' tzi' choo.
41006054	Ech motx el tu u jukub'. Utz aatz q'u aanima, yakich motx tila aas u Jesuus.
41006055	Ech motx paal tikuenta kajay u tx'ava' tzi'. Utz iq'ol ul q'u ya'v siatz. Til ko'n nichk'asku'l. K'uxh tu cheleb' tetz niiq'olik k'asu'l. Utz ne'ntaq' tu va'l atichku u Jesuus nichtab'i.
41006056	Ech til chit nichoponku u Jesuus, nichtaq'ax ku' q'u ya'v tib'ey, k'uxh tulaj tenam, oj tu ja'jtze'. Utz nichijajab'ele' aas sataq' tzii tu q'u ya'v aas ta'xh sikan vitzi'aj u toksa'm. Unchee' ech nichi'ane'. Kajay q'u'l nichmotxkanon, nichi'anka b'a'n.
41007001	Unchee' opon q'u fariseo k'atz u Jesuus. Ant imol unjolol q'u aa txumb'al tetz u o'tla mantaar. A' k'asku'l tu Jerusaleen.
41007002	Utz motx tila aas xe't itx'a'n q'ul ichusulib' u Jesuus utz, ye't motx i'an u kostuumbre ti' itx'aal q'ab'. Ech taq'tu b'ens aa paav. Tan, txaa' vatz q'ul ikostuumbre tz'ib'amal va'l i'ana.
41007003	Tan aatz q'u fariseo tzi' tuch' q'u q'esala xo'l q'u Israeel, jatpajul ko'xh nichitx'aa iq'ab' b'axa, ech tek nimotxitx'a'ne'. Tan tiira a' chit nimotxtoksa tetz vikostuumbre q'ul ik'uy imam tz'ib'amal.
41007004	Utz echa' tzi' oj anal ko'n iq'aav tu k'ayib'al, jatu koj satx'a'ni oj ye'xhkam nitx'aa iq'ab'. Utz ta'n ko'n koj. Pek sib' tere'n ko'xh kostuumbre nichmotxinima. Echa' ti' itx'aal q'ul ivaaso, tuch' itxe'n utz, tuch' kani'ch itx'aat q'ul ich'ich' kamb'al ni'an majte utz, tuch' q'ul itx'ach.
41007005	Ech aatz q'u fariseo tuch' q'u aa txumb'al tetz u o'tla mantaar, ich'oti tu u Jesuus ech tza': —¿Kam toke' ye' ninima vikostuumbre q'u kuk'uy kumam tz'ib'amal q'ul achusulib' tzi'? Tan ye' nitx'aa iq'ab' nitx'a'ne'.— Texh te.
41007006	Ech tzaq'b'u u Jesuus utz, tal ech tza': —¡Ka'vatz! Ek'ul el chit va'l tal u Isaias seti' ech tza': «Aatz q'u tenam tzi', tu ko'xh q'ul itzi' nitoksa unq'ii. Pek tzian elnaj q'u taanima sunk'atza.
41007007	Ech ye'k ko'xh tokeb'al k'uxh nitoksa unq'ii. Tan a' nichus ikostuumbre aanima. Nib'ensas echa' vunmantaar.» Chia.
41007008	Tan a' nimotxetaq'ka vimantaar u Tioxh. Pek a' tii neb'an inimal kostuumbre tz'ib'amal aas imantaar ko'n aanima. Echa' vekostuumbre ti' tx'aal txe'n tuch' kamb'al utz, vekostuumbre ti' tere'n kam.— Texh te.
41007009	Utz tal paj u Jesuus te ech tza': —Etelab'al iqelax vimantaar u Tioxh tan, a' esa' ye' koj chit sotz q'ul ekostuumbre netale'.
41007010	Tan echa' vimantaar u Tioxh talka u Moisees ech tza': «Atoj tatin atxutx ab'aal saatz.» Chia. Utz nital majte: «Ab'il va'l ye'k itxa'k itxutx ib'aal siatz, yatz'el sab'anli.» Texhtu'.
41007011	Pek aatz ex, netale': «Ye'xhkantu' k'uxh satal ma'j aanima titat inan ech tza': –Kuyin, vetvala'tzi'il tu u Tioxh kajay vapuaj savaq'e' b'anel. Ech ye'xhkam ve't eetz savaq'e'.– Chaj.» Che'ex.
41007012	Utz aatz tu va'l netale' tzi', ye'kan tek niloch itxutx ib'aal setaq'o.
41007013	Ech a' neyak'insa vikostuumbre q'ul ek'uy emam tz'ib'amal utz, neqel u Yolb'al Tioxh. Utz sib' tere'n ko'xh kam neb'ane' echa' q'u'l tzi'.— Texh u Jesuus te.
41007014	Ech aatz u Jesuus, isik'le tek ul u mam tenam k'atza. Utz tal te ech tza': —Ab'itaj b'a'nil va'l nivale' tza' kajay ex. Utz paaloj etxumb'al tuul.
41007015	Ye'k ma'j echb'ub'al sa'aq'on b'ens aa paav u aanima k'uxh ye' si'an u kostuumbre ti' itx'aal iq'ab'. Pek a' niaq'on b'ens aa paav q'u ye'xtxojla yol nije'ul titzi'.
41007016	[Ab'iste ex niab'in q'u yol tza', nimataj.]— Texhtu'.
41007017	Unchee' elb'en u Jesuus k'atz q'u tenam, b'eno'k tu ma'l otzotz. Aatz q'ul ichusulib', motx ich'oti te aas kam tok u yol va'l tala.
41007018	Ech tal u Jesuus ech tza': —Utz ¿ant ex ye'xh b'oj etxumb'al tzik? ¿Ye' nekan tab'il tokeb'al? Tan ye'xhkam niku' u aanima tu paav tu va'l nitechb'u, k'uxh ye' sitx'aa iq'ab'.
41007019	Tan ye'xhkam niyansa u taanima tu paav. Pek tu ko'n tuul niko'ko'p. Utz nib'en tu xaanb'al.— Texhtu'.
41007020	Utz tal ech tza' majte: —Pek a' niaq'on b'en u aanima tu paav q'u ye'xtxojla chaj yol nije'ul titzi'.
41007021	Tan tu taanima q'u aanima nik'asku'l q'u ye'xtxojla chaj txumb'al. Echa' u eesaib' tu b'ey tuch' aanima, u yatz'o'm,
41007022	u elaq', q'u kam ye'k nooeb'al ti', q'u ye'xtxoj, u sub'u'm, u tzu'kin pab'a'l, u chi'k'ula'm, u chuli yol, u t'e'sil utz, tuch' va'l ta'xh okoj tetz.
41007023	Tan aatz kajay q'u paav tzi', a' nicheek tu taanima u aanima. Utz a' va'l niaq'on ku' tu paav.— Texhtu'.
41007024	Unchee' k'astek'ul u Jesuus tu va'l atichka utz, b'en tikuenta u tenam Tiro tuch' tikuenta Sidoon. Utz oko'p tu ma'l u atib'al. Loq' ye'ich isa' aas ab'il sa'ab'in. Pek yit' ech koj elka.
41007025	Tan tab'i ma'l u ixoj aas atich u Jesuus tzi'. Oponi utz, ex peche'oj ok siatz. Tan atich ma'l titz'in ixviak atich ok tioxhil tx'i'li'inaj k'atza.
41007026	Utz ijaj b'a'nil u ixoj tu u Jesuus aas satojcha el u tioxhil tx'i'li'inaj k'atz u titz'in. Loq' puera aanima; yit' Israeel koj. Aa tenam tu Feniicia tikuenta Siiria.
41007027	Aatz u Jesuus tan, tal te: —A' b'axal sunb'an b'a'n tu q'u Israeel tzi'. Yit' sa'koji'ane' saqeesa u b'a'nil vatz q'u Israeel utz, saqaq' tu q'u puera aanima. Echa' u kaxhlaan tx'ix sa'koji'ane' saqeesa vatz q'u k'aol me'ala utz, a' savaq'vu tu q'u tx'i'.— Texh u Jesuus.
41007028	Tzaq'b'u u ixoj ech tza': —A' chitu' unB'aal. Pek loq' aal aatz q'u tx'i', nimotxtechb'u q'u juyaj tx'ix q'u'l nichajpu ko'p jaq' u meexha tetz q'u k'aol me'ala.— Texh te.
41007029	Ech tal u Jesuus te ech tza': —Kuxh, elyu u tioxhil tx'i'li'inaj k'atz val iitz'in tan, k'ujlel ak'u'l vi' tu u yol vetaalla' tzi'.— Texh te.
41007030	Unchee' opon u ixoj tu totzotz. Utz anchitu'. Xoklich u titz'in vi' tx'ach. Ma'tich tel u tioxhil tx'i'li'inaj k'atza.
41007031	Unchee' k'asu'l u Jesuus tikuenta Tiro, paal tu Sidoon, tuch' tikuenta Decaapolis utz, opon tzi' u choo tu Galilea.
41007032	Ech iq'ol opon ma'l u vinaj siatz, chakan. Utz k'ab' tzi' majte. Ech jajax b'a'nil tu u Jesuus aas sataq' je' iq'ab' tib'a.
41007033	Unchee' aatz u Jesuus, ixaanse'l u vinaj xo'l q'u tenam. Utz taq' oko'p q'u vi' iq'ab' tixichin u ya'v. Tak'sa vi' iq'ab' titzub' majte utz, ikano'k u taq' u vinaj.
41007034	Ech sajin je' tu amlika utz, ixijxo'lansa tib'. Utz tal tu u vinaj ech tza': —Efata.— Texh te. —Jajpen.— Chia niyolonka.
41007035	Yakich ab'inoj u vinaj. Utz i'an b'a'n u taq'. Ech tiira b'a'nich tek iyolone'.
41007036	Unchee' aatz u Jesuus, tal tu q'u aanima aas ye'xhab'il ko'xh e sa'alaxku u kam tzi'. Pek k'uxh tzuk'el nichtale', aal ko'n maas nichipaxsal itziiul.
41007037	Ech techalich itz'ejx ik'u'l q'u aanima taq'o. Utz nichtekmotxtal ti' ech tza': —¡Techal kajay q'u'l ni'ane' tzi'! Tan nitab'in q'u chakan taq'o utz, niyolonsa q'u mem majte.— Texhtu'.
41008001	Aatz i'an tu q'u q'ii tzi', mam tenam paj molich tib' k'atz u Jesuus. Utz ye'kanich techb'ub'al q'u aanima. Ech aatz u Jesuus, isik'le ul q'ul ichusulib' utz, tal te ech tza':
41008002	—Nuntxum iatz q'u tenam tzi'. Tan oxva'x q'ii cheel tatin sunk'atza utz, ye'kan techb'ub'al.
41008003	Utz oj sako'xhunchaj b'en tulaj tatib'al ech tzi', sajochpu tu b'ey atzi'. Tan atia tzian vetmotxk'asku'l.— Texh te.
41008004	Utz tal q'ul ichusulib' ech tza': —Til koj saelku techb'ub'al u mam tenam tzi' tan, tz'inlich tx'ava' atza'.— Texh te.
41008005	Ech ich'oti u Jesuus te ech tza': —¿Jank'at kaxhlaan tx'ix atil tzexe'?— Texhtu'. Motx tzaq'b'u ech tza': —Jujva'l.— Texhtu'.
41008006	Ech aatz u Jesuus, tal ik'uje' q'u aanima vatz tx'ava'. Utz itxay jujva'l u kaxhlaan tx'ix tiq'ab'. Ijaj b'a'nil ti'. Ipixh tuul utz, taq' tu q'ul ichusulib'. A' tek motx jatxon paal vatz q'u mam tenam.
41008007	Atich ka'xva'l txay tzixe' majte. Utz ijaj b'a'nil u Jesuus ti'. Ech paj talt ijatxax paal vatz q'u aanima.
41008008	Ech motx tx'a'ni. Motx nooi. Utz molax tek q'u'l chanani. Jujva't txakatx elko'p.
41008009	Utz kamal 4,000 ixaan q'u'l tx'a'ni. Ech tek chajax b'en tu u Jesuus.
41008010	Oktekb'en u Jesuus tu jukub' tuch' q'ul ichusulib' utz, motx b'en tikuenta u tx'ava' Dalmanuta.
41008011	Unchee' opon unjolol q'u fariseo k'atz u Jesuus. Utz ikalab'tziiu tib' tuch'. Vet sik'u'l motx i'ana. Motx ijaj xheenya te sik'uch tu amlika.
41008012	Ech xijxo'lan u Jesuus ti' utz, tal te ech tza': —¿Kam toke' nejaj xheenya, ex itz'lelex tu u tiempo tza'? Ni'xhtek'val sete, ye'k xheenya sak'uchax tu q'u aanima tu tiempo tza'.— Texhtu'.
41008013	Ech taq'axka tu u Jesuus. Utz q'aavo'k tu jukub'. B'en sala b'en u choo.
41008014	Unchee' aatz q'u chusulib', ye't motx inach tiq'ol kaxhlaan tx'ix. Ma'l ko'n kaxhlaan tx'ix iq'omich taq'o tu jukub'.
41008015	Utz tal u Jesuus te ech tza': —Kuenta'ex ti' va'l nichus q'u fariseo utz, tuch' vichusb'al u Herodes. Tan echa' tx'amil kaxhlaan tx'ix, paxinchil ni'ane'.— Texhtu'.
41008016	Ech nichtekmotxiyol q'u chusulib' sivatzaj ech tza': —K'uxh nital ech tzi', ti' atzi' tan, ye'n kunach tiq'ol kukaxhlaan tx'ix.— Texhtu'.
41008017	Pek paal itxumb'al u Jesuus tu va'l nichmotxiyole' utz, tal ech tza': —¿Kam toke' nimotxeyole' aas ti' ye' netiq'o kaxhlaan tx'ix k'uxh vetval ech tzi' netale'? ¿Anko'xh ye' nitok tevi'? ¿Ye'xh nipaal etxumb'al tu q'u kam tzi' tzik? Utz ¿anko'xh ye'xhat niokku q'ul unyol tetaanima tzik?
41008018	Tan k'uxh atil b'aq' evatz, ¿ye' netilon tzik? K'uxh atil exichin, ¿ye' netab'in tzik? Utz ¡ye' nenach q'u kam majte!
41008019	Aatz unjatxtu o'va'l u kaxhlaan tx'ix xo'l u 5,000 aanima, ¿jatva't txakatx noonaj tu chan emola?— Texhtu'. Motx tal ech tza': —Kab'laal.— Texhtu'.
41008020	Tal paj u Jesuus ech tza': —Utz aatz unjatxtu jujva'l u kaxhlaan tx'ix xo'l 4,000 aanima, ¿jatva'l txakatx noonaj tu chan emola?— Texhtu'. Motx tal ech tza': —Jujva'l.— Texhtu'.
41008021	Utz tal u Jesuus te ech tza': —¿Kam toke' anko'xh ye' nipaal etxumb'al tuul?— Texh te.
41008022	Unchee' motx tek opon tu Betsaida. Utz iq'ol opon ma'l u moy siatz. Ech jajax b'a'nil te aas sikane'.
41008023	Ech ich'iji elu'l u moy u Jesuus siq'ab' tzi' u tenam. Tak'sa u b'aq' iatz titzub'. Ech taq' je' iq'ab' tib'a. Utz ich'oti te ech tza': —¿Ni tetzik iilon b'ioj?— Texh te.
41008024	Ech sajin teku'en utz, tala: —¡Nivil q'u aanima, loq' echa' tze' nivile'! Nixaan nivile'.— Texhtu'.
41008025	Toksa paj iq'ab' u Jesuus tu b'aq' iatz u moy. Utz yakich tek i'an b'a'n. Paq'umalich tek isajin b'en tzian. Tiira b'a'nich tek tiltu q'u kam kajayil.
41008026	Ech ichajtu b'en tu tatib'al. Tal te ech tza': —Oponich'axh tu tenam utz, apaxsach itziiul u kam tzi'.— Texh te.
41008027	Unchee' b'en tek u Jesuus tuch' q'ul ichusulib' tu q'u talaj tenam sinaja'ch u Cesarea Filipo. Utz ich'oti tu q'ul ichusulib' tu b'ey ech tza': —¿Ab'il in nital q'u aanima tzi'?— Texh te.
41008028	Motx tzaq'b'u ech tza': —At nialon aas axh u Xhan, u b'anol vautiismo. At nialon aas axh u Elias. Utz at nialon aas axh ma'j q'u alol tetz u yolb'al Tioxh nitale'.— Texh te.
41008029	Ech tal paj u Jesuus te ech tza': —Pek aatz ex, ¿ab'il in netale'?— Texh te. Tzaq'b'u u Lu' utz, tal ech tza': —Axh viTxaaom u Tioxh.— Texh te.
41008030	Ech tal tu q'ul ichusulib' aas ye'xhab'il ko'xh tere'n saootzajin u kam ti' tzi' aas a' viTxaaom u Tioxh.
41008031	Unchee' xe't tek ichus q'ul ichusulib' u Jesuus aas ministeer sa'xhpaasal u K'aola va'l b'ennaj ko'n aanima tu k'axk'o tu q'u q'esal q'atol tzii. Saixval tu q'u q'esal oksan yol vatz Tioxh utz, tuch' q'u aa txumb'al tetz u o'tla mantaar. Ech sakami, loq' sako'nq'aavitz'pu titoxva' q'ii.
41008032	Utz aatz u kam tzi', vatzsaj chit nichtal te. Pek aatz u Lu' tan, isik'le b'en u Jesuus echil tzi'. Utz xe't imaj iatz ti' va'l tala.
41008033	Ech isuchq'ika tib' u Jesuus. Isaji q'ul ichusulib' utz, iyaa u Lu' ech tza': —¡Xaane'l sunvatz, tx'i'li'inaj! Tan a' koj niitz'a q'u kam tetz Tioxh. Pek a' niitz'a q'u kam tetz q'u aanima.— Texh te.
41008034	Ech isik'let q'u tenam tuch' q'ul ichusulib' utz, tal te ech tza': —Oj ab'il sisa'a xamb'ichil vi', imaj tib' ti' toksal tetz vitxumb'al. Pek iq'i' paalchil tu mam il tza'l vi' utz, xamoj vi'.
41008035	Tan ab'il q'u'l ta'xh nititz'a u vatz iq'ii saj tu u vatz tx'ava' tza', sitz'ej u b'enchil tu u b'enq'ii b'ensaj. Pek ab'il q'u'l k'uxh litz'ej u vatz iq'ii saj vi' utz, ti' u b'a'nla chusb'al, a' va'l sichab'a u b'enchil tu b'enq'ii b'ensaj.
41008036	Tan ¿kam b'oj si'an kanaal u aanima k'uxh satetza u vatz amlika tx'ava' kajayil tza', untz'oj a' se'enku u taanxelal tu choob'al paav?
41008037	Tan kam koj choob'al sataq' u aanima ti' itool u taanxelal.
41008038	Utz ab'il va'l sach'ixve'l vi' utz, sach'ixve'l ti' vunyolb'al vatz q'u qelolla chaj aa paav tu u tiempo tza', sako'nch'ixve'l u K'aola ti' majte va'l b'ennaj ko'n aanima majte aas lu'ul tu u mam itechalil viTat. A' imol q'ul iaanjel xaannaj el k'atz paav.— Texhtu'.
41009001	Tal paj ech tza': —ni'xhtek'val sete, atil ka'vo'j oxvo'jex cheel atzi', atilex tza' aas ye'saj ekame' setil tul viQ'esalail u Tioxh tu u mam tijle'm.— Texhtu'.
41009002	Unchee' ma'tich tel vaajil q'ii tuul, aatz u Jesuus tiq'o b'en u Lu', u Jacobo, tuch' u Xhan vi' ma'l u t'ankin muunte. Ech ijalpixsa tilon u Jesuus siatz.
41009003	Aatz q'u toksa'm, b'ens rib'kin; tiira poloxh saj teku'en, echa' saj sutz'. Ye'xhab'il ko'xh ma'j tx'aaol tu u vatz amlika tx'ava' tza', sa'kojole' ti' ipoloxhtixsal ma'j oksa'm aas echi.
41009004	Ech a' tek til ichee u Elias tuch' u Moisees. Utz nichtekiyolon tuch' u Jesuus.
41009005	Ech aatz tek u Lu', tal tu u Jesuus ech tza': —¡Chusul, qe'l atilo' tza', vetqil u kam tzi'! Pek sakub'an oxva'l muuab'al nachpixsab'al. Ma'l eetz, va't tetz u Moisees utz, va't tetz u Elias.— Texh te.
41009006	Ye't texh inacha kam va'l nichtale' tan, tiira jonal xo'vinajich.
41009007	Unchee' aatz tek i'ana, ku'l ma'l u sutz' tu amlika. Utz yakich motx okojka timuu. Ech tab'i ma'l u yol tu u sutz'. Ech tal tza': —A' vunK'aol, tii'in ti' atzi'. A' va'l setab'i tetz.— Texh u yol.
41009008	Ech motx tek sajin ti'aj chaj. Utz ye'xhab'il tere'n tila. A' texh atichka u Jesuus junal.
41009009	Aatz tuul tek nichmotxiku'l vi' u muunte, tal u Jesuus te b'a'nil aas ye'xhab'il ko'xh e satalvu q'u kam tila tzi'. Pek analen samotxtale' aas ma't q'aavtitz'pu u K'aola va'l b'ennaj ko'n aanima, xo'l q'u kamnaj.
41009010	Ech nojchit atin ko'n q'u yol sik'u'l tzi'. Loq' va'lich motx iyoltu sivatzaj aas kan chaj tok u q'aavtitz'pu xo'l q'u kamnaj nichtale'.
41009011	Unchee' ech motx ich'oti tu u Jesuus ech tza': —¿Kam tok va'l nital q'u aa txumb'al tetz u o'tla mantaar? aas: «A' b'axal su'ul u Elias.» Chia.— Texh te.
41009012	Tzaq'b'el tu u Jesuus ech tza': —Nojchitu'. A' su'ul u Elias b'axal. Utz a' saq'aavi'anvu b'a'n q'u kam tikuenta. Pek ¿kam chaj tok nital u Yolb'al Tioxh majte? aas: «Sa'xhpaal tu tza'l u K'aola va'l b'ennaj ko'n aanima utz, ye'k itxa'k tu q'u aanima si'ane'.» Chia.
41009013	Pek ootzajitaj tan, ulnaj tek u Elias. Utz aatz q'u aanima, motx ko'n i'an te kam tal q'u taanima ti'. Ech i'an te kam va'l tz'ib'amalka ti' tu u Yolb'al Tioxh.— Texhtu'.
41009014	Aatz tek q'aavopon tu va'l atichkuka tere'n q'u chusulib', til u mam tenam molich ok tib' ti'. Antich unjolol aa txumb'al tetz u o'tla mantaar. Va'lich motx itxaytu tib' tu yol tuch' q'u chusulib'.
41009015	Pek ilax u Jesuus tu q'u tenam utz, motx chit tz'ejx ik'u'l ti'. Ech oora tek motx t'aspu topon siatz, ex tal ichajlichil.
41009016	Utz ich'oti tu q'u chusulib' ech tza': —¿Kam ti' netxayvu etib' tu yol?— Texh te.
41009017	Ech tzaq'b'u ma'l u vinaj xo'l q'u mam tenam, tala: —Chusul, vetviq'o ul vunk'aol saatz tza' tan, oknaj ma'l tioxhil tx'i'li'inaj k'atza. Memtinaj taq'o.
41009018	Utz chajpaj nik'uch tib' u tioxhil tx'i'li'inaj k'atza, ni'xhtuleb'e. Nib'aj ku' vatz tx'ava'. Va'l tel vutx itzi'. Utz kaana ijarach'un tee taq'o. Ech tiira nitze' tib' taq'o. Vetvallu tu q'ul achusulib' tzi' aas satojcha el u tioxhil tx'i'li'inaj k'atza, pek ye'n ole' ti'.— Texh te.
41009019	Ech tzaq'b'u u Jesuus utz, tal te ech tza': —Tiira ye'xh b'oj k'ujlel ek'u'l ti' u Tioxh, ex itz'lelex tu tiempo tza'. ¿Ech ko'n chixh vatin texo'l tza'? ¿Ech ko'n chixh unq'i't'ex tzi'? ¡Iq'otaj ul tza'!— Texhtu'.
41009020	Ech iq'ol opon siatz. Pek aatz ilax u Jesuus tu u tioxhil tx'i'li'inaj, ik'uch tib' k'atza. Xe't it'unt'u'lansa u xiak. Ib'aj ku' vatz tx'ava'. Va'lich tek isilt'ut tib' taq'o utz, va'l tel vutx itzi'.
41009021	Aatz u Jesuus tan, ich'oti tu vitat u xiak ech tza': —¿Jatva'x tiempo xe't i'antu ech tzi'?— Texh te. Tzaq'b'i utz, tala: —Aya'xchen tich'ooil.
41009022	Jatpax ko'xh taq' b'en tu xamal tuch' tu a'. Yatz'el chit si'an nitxume'. Pek ¿yetz saveeti kam ma'j sa'an te? Utz ¡loch'o'! ¡Txum kuvatz!— Texh te.
41009023	Ech aatz u Jesuus, tal te ech tza': —¿Kantu'? aas: «Yetz saveeti.» Cha'axh. Tan ab'il va'l k'ujlel ik'u'l, kajay kam saveet siatz.— Texh te.
41009024	Unchee' aatz tek vitat u xiak tzi', je' ivi' ti' talax ech tza': —Ee'. Nunnima si'an b'a'n. Pek ¡loch'in ech ye'k saka'tziiunin!— Texh te.
41009025	Ech til u Jesuus aas va'lich tek imoltu tib' q'u tenam k'atza, tojcha tek el u tioxhil tx'i'li'inaj. Tal te ech tza': —¡Tioxhil tx'i'li'inaj memtixsanal chakantixsanal, ta'xh nival see, elen! Utz ¡ye' ko'xh okve't'axh k'atz u xiak tzi'!— Texh te.
41009026	Aatz u tioxhil tx'i'li'inaj tan, q'eq'uni. Techal it'unt'u'lansal u xiak i'ana. Ech eli. Ech teku'en a' kamnaj kaak u xiak. Utz tal tek q'u aanima ech tza': —¡Kamya atzi'!— Texh ti'.
41009027	Pek aatz u Jesuus tan, itxay u xiak siq'ab'. Ilak je'. Ech txake'i.
41009028	Unchee' b'en tek u Jesuus tu atib'al. Utz tab'i tek q'ul ichusulib' te ech tza' sijunal: —¿Kantu' aas ye'n ole'o' ti' tojchal el u tioxhil tx'i'li'inaj?— Texh te.
41009029	Alax te tu u Jesuus ech tza': —Ye'n chitu' tan, aatz unjolol q'u tioxhil tx'i'li'inaj tzi', sako'nkoxheli. Pek saeli, loq' tuch' chit iq'ilal isik'lel Tioxh tuch' ikuyax va'y.— Texh te.
41009030	Unchee' aatz tek motx elb'en tu va'l atichka, motx ko'n paal yakloj tikuenta Galilea. Utz ye'ich isa' u Jesuus aas saootzajili.
41009031	Nichichus q'ul ichusulib'. Nichtal te ech tza': —Aatz u K'aola va'l b'ennaj ko'n aanima, so'oksal tiq'ab' q'u onkonla chaj aanima utz, siyatz'e'. Pek k'uxh ma't ikame', saq'aavitz'pu titoxva' q'ii.— Texhtu'.
41009032	Pek aatz q'u chusulib' tan, ye' nichmotxipaal itxumb'al tu u yol tzi'. Utz ye't ich'oti te tan, nichmotxixo'va.
41009033	Unchee' motx tek opon tu atib'al tu Capernauum utz, ich'oti u Jesuus te ech tza': —¿Kam ti' vetmotxetxay etib' tu yol tu b'ey b'atz'i?— Texhtu'.
41009034	Pek motx ko'n jutze'i. Ye'xhab'il ma'j tzaq'b'i. Tan ma'tich motx itxaytu tib' tu yol tu b'ey, ti' aas ab'il u q'esala tixo'l nichmotxtale'.
41009035	Ech k'uje' u Jesuus utz, isik'le ul kab'laal q'ul ichusulib' sik'atza. Utz tal te ech tza': —Ab'il q'esalail isa', taq' b'ens tib' ch'ooala. A' va'l maas salochon texo'l si'ane'.— Texh te.
41009036	Ech tiq'o opon ma'l tal nitxa' k'atza, toksa tixo'l. Ijele utz, tal ech tza':
41009037	—Ab'il sak'ulun ma'l tal nitxa' tunb'ii, echa' va'l tza', in a' nik'ulin tzi'. Utz ab'il va'l nik'ulunin, yit' in koj nik'ulin, pek a' nik'ul va'l vetchajonk'asu'lin.— Texhtu'.
41009038	Unchee' aatz u Xhan, tal tu u Jesuus ech tza': — Chusul, vetqil ma'l u vinaj nitojche'l tioxhil tx'i'li'inaj tu vab'ii. Utz tiira vetkumaj ivatz aas ye'k si'an ech tzi'. Tan oj tzik antu xamel qi'.— Texh te.
41009039	Alax tek te tu u Jesuus ech tza': —Ye' ko'xh emaj iatz ti'. Tan ab'il koj si'an txaichil tu vunb'ii oj siyoq'in.
41009040	Tan ab'il q'u'l ye' nichi'k'ulano', kumol atzi'.
41009041	Utz ni'xhtek'val sete, sa'kojya'tzi' ik'ult ija'mel ab'il siloch'ex, k'uxh ma'j ko'xh vaaso etaa' sataq'e' tan, nenima viTxaaom u Tioxh.
41009042	Pek ab'il va'l sa'aq'on b'en ma'j q'u ch'ooal niman vetz tu paav, aal tek b'a'n saqitzax ok ma'l mam sivan che'b'al siqul; ech se'nk'onaxoj b'en tu u mar.
41009043	Ech yaaq' tzii sataq'b'enaxh vaq'ab' tu paav. Aal tek b'a'n seesa. Tan k'uxh axh kutq'ab', ta'xhtzii so'oko'p'axh tu b'enq'ii b'ensaj. Pek k'uxh tz'ajel axh oj ta'n se'enk'axh tu choob'al paav, va'l ye'k itzaa u xamal atil tuul.
41009044	[Utz ye'k ikam q'u no'y atil tuul utz, jatu koj satzaa u xamal atil tuul.]
41009045	Utz yaaq' tzii sataq'b'enaxh val aajan ti' ib'anax u paav. Aal tek b'a'n seesa. Tan k'uxh axh ko'x, ta'xhtzii so'oko'p'axh tu b'enq'ii b'ensaj. Tan k'uxh tz'ajel axh oj a' yakk'axh tu choob'al paav va'l ye'k itzaa u xamal atil tuul.
41009046	[Utz ye'k ikam q'u no'y atil tuul utz, jatu koj satzaa u xamal atil tuul majte.]
41009047	Yaaq' tzii sataq'b'enaxh u b'aq' avatz tu paav. Aal tek b'a'n seesa. Tan k'uxh ma'l ko'n b'aq' avatz, ta'xhtzii so'oko'p'axh tu u b'anb'al iQ'esalail u Tioxh. Pek k'uxh tz'ajel ka'va'l b'aq' avatz oj a' yakk'axh tu choob'al paav,
41009048	va'l ye'k itzaa u xamal atil tuul utz, ye'k ikam q'u no'y atil tuul.
41009049	Tan kajay ma'l ipaal tu xamal. [Utz kajay txakunsa'm so'ok tu atz'am.]
41009050	B'a'n u atz'am aas chi'. Pek oj sasotz vichi'lil, ¿kam tek sachi'b'ixsan? Echixe'at b'antajex echa' u atz'am. Utz atoj ok u b'a'nil texo'l.— Texhtu'.
41010001	Unchee' k'astek'ul u Jesuus tu Capernauum, ik'aj b'en tikuenta Judea vatz b'en u Jordaan. Ech imol paj tib' q'u tenam k'atza. Utz xe't paj ichuse' tan, ech chit nichi'ane'.
41010002	Ech xaan opon q'u fariseo k'atza. Utz vet sik'u'l motx ich'oti te: —¿B'a'n tzik satojcha tixoj ma'j vinaj?— Texh te.
41010003	Ech tzaq'b'el tu u Jesuus ech tza': —¿Kam mantaar taq'ka u Moisees?— Texh te.
41010004	Motx tal ech tza': —Aatz u Moisees tan, taq' tzii aas saojchal u ixoj. Sako'naq'ax ma'l tu' tetz jatxb'alib'.— Texh te.
41010005	Ech tzaq'b'el tu u Jesuus ech tza': —K'uxh itz'ib'aka u mantaar u Moisees ech tzi', ti' atzi' tan, ta'xh okoj tetz q'ul ek'uy emam.
41010006	Pek yit'e'ch koj b'anel tu u Tioxh xe' q'ii xe' saj ti' tatin u vinaj tuch' u tixoj.
41010007	Ech toke' sataq'ka itxutx ib'aal u vinaj utz, sa'tekatin tuch' u tixoj.
41010008	Utz ma'l teko'n saelko'p vatz Tioxh. Ech yit' ka'va'l tere'n koj. Pek ma'l teko'n saelka sika'b'il.
41010009	Ech toke' ab'il va'l titxumb'al Tioxh nik'ul tib', ye'xhab'il ko'xh ma'j aanima sajatxon.— Texhtu'.
41010010	Unchee' aatz tek atich tu atib'al, echat ko'xh paj ch'otil te tu q'u chusulib'.
41010011	Ech tzaq'b'el tu u Jesuus ech tza': —Ab'il u vinaj va'l niko'xhtaq'an tojchat tixoj utz, nik'ul tib' tuch' va'te, eesaib' tu b'ey ni'an tuch' u ixoj va'l yit' ik'ulel koj tzi'.
41010012	Utz oj u ixoj, sataq'ka vivinaj utz, nik'ul tib' tuch' va'te, eesaib' paj tu b'ey ni'an tuch' u vinaj yit' ik'ulel koj tzi'.— Texhtu'.
41010013	Unchee' nichenoksaloj talaj nitxa' vatz u Jesuus. A' isa' q'ul itxutx ib'aal aas sataq' je' iq'ab' tib'a. Pek nichko'niyaal tu q'u chusulib'.
41010014	Ech ta'xh til u kam u Jesuus tzi', yit' b'a'n koj b'enku te. Utz tal ech tza': —Aq'taj tzii su'ul q'u talaj nitxa' sunk'atza tzi'. Ye' ko'xh emaj iatz. Tan aatz viQ'esalail u Tioxh, tetz q'u aanima ech itxumb'al q'u talaj nitxa'.
41010015	Tan ni'xhtek'val sete, oj yit' ech koj ik'ulax viQ'esalail u Tioxh seb'ane' echa' ni'an ma'l tal nitxa', sa'kojoko'p'ex tuul.— Texhtu'.
41010016	Ech ijele q'u talaj nitxa'. Utz taq' je' iq'ab' tib'a. Tal b'a'nla yol ti'.
41010017	Unchee' tuul okk'asu'l u Jesuus ti' ib'ey, jutzin topon ma'l u vinaj k'atza utz, peche' ku' siatz. Ech ich'oti te ech tza': —B'a'nla chusul ¿kam sunb'ane' ech so'oko'p'in tu u b'enq'ii b'ensaj?— Texh te.
41010018	Tal u Jesuus te ech tza': —¿Kam toke' aas b'a'n cha'axh vi'? Tan ye'xhab'il ko'xh ma'j b'a'n. Ta'xh ma'l b'a'n u Tioxh.
41010019	Utz ootzaj nal q'u mantaar nital ech tza': «Ye' yatz'onaxh. Eesach iib' tu b'ey tuch' aanima yit' ak'ulel koj. Elq'i'ch'axh. A'anchil txub'a'lla texhtiigoil ti' amol. Sub'unich'axh. Atoj tatin atxutx ab'aal saatz.» Chia.— Texh te.
41010020	Tal tek u xiak ech tza': —Chusul, ninalunnima tunxiakil kajay q'u kam naale' tzi'.— Texh te.
41010021	Unchee' aatz tek u Jesuus, isaji utz, itxum iatz. Tal te ech tza': —Atil va't kam ye' na'ane'. Pek kuxh k'ayi kajay q'ul eetz. Utz aq' vija'mel tu q'u me'b'a'. Ech sa'atin tx'iib'al aq'ii tu Amlika. Q'i' q'u paalchil tu tza'l vi'. Utz ni'axh, xamb'en vi'.— Texh te.
41010022	Ech aatz u vinaj tzi', q'eon ik'u'l tu u yol alax te. Utz txumun iq'aave' tan, mam tx'iib'al q'ii atich tzixe'.
41010023	Aatz u Jesuus tan, isaji q'ul ichusulib' utz, tal te ech tza': —Tiira tza'l so'ok q'u tx'iiol iq'ii tu viQ'esalail u Tioxh.— Texh te.
41010024	Ech sotz ik'u'l q'u chusulib' tu q'ul iyol tzi'. Ech tal paj u Jesuus ech tza': —Unk'aol, tiira tza'l so'oko'p tu viQ'esalail u Tioxh q'u'l k'ujlel ik'u'l ti' tx'iib'al q'ii.
41010025	Aal yit' tza'l koj toko'p u camello tixe' u tz'isb'al b'aj vatz u toko'p ma'l tx'iiol iq'ii tu viQ'esalail u Tioxh.— Texhtu'.
41010026	Ech aatz q'u chusulib' tan, tiira aal paj motx sotz ik'u'l taq'o. Nichtexhmotxtal sivatzaj ech tza': —¿Ab'il tek sachitpu tu paav unchee'?— Texhtu'.
41010027	Ech aatz u Jesuus tan, isaji utz, tal te ech tza': —Ye' chit saveet vatz q'u aanima, pek saveet vatz u Tioxh. Tan kajay niveet tu u Tioxh.— Texh u Jesuus.
41010028	Unchee' tal u Lu' te ech tza': —Aatz o', vetqaq'luka kajay q'u qetz utz, xamelo' sai'.— Texh te.
41010029	-
41010030	Tzaq'b'u u Jesuus utz, tal ech tza': —Ni'xhtek'val sete, ab'il q'u'l sataq'ka tetz vi', tuch' ti' u b'a'nla chusb'al, mam b'a'nil sik'ule'. Utz 100 tanul sik'ul vatz va'l sataq'ka tu u vatz iq'ii isaj. Utz saetzan ti' u b'enq'ii b'ensaj. Echa' q'u'l sataq'ka tatib'al. Sataq'ka tatzik, itza'q', tanab', itat, inan, tixoj, ik'aol ime'al, itx'ava' utz, saojchal vi'.
41010031	Pek sib'al ko'xh q'u'l k'uxh sib' tatin vatz Tioxh ninach cheel, aal b'iil ko'n tatin toj i'ane'. Pek sib'al q'u'l k'uxh aal b'iil ko'n tatin vatz Tioxh ninach cheel, sib' tatin toj i'ane'.— Texh u Jesuus.
41010032	Unchee' aatz atich ok ti' u b'ey ma'tje' tu Jerusaleen, b'axaich u Jesuus siatz. Utz sotznajich ik'u'l q'u chusulib' ti' q'u yol. Utz va'lich motx ixo've'. Ech aatz u Jesuus tan, ixaanse'l q'ul ichusulib' echil tzi'. Utz xe't tal te kam q'u'l sapaalka.
41010033	Tal te ech tza': — Aatz cheel, ma'ttek'o' tu Jerusaleen. Utz so'oksal u K'aola va'l b'ennaj ko'n aanima tiq'ab' q'u q'esal oksan yol vatz Tioxh utz, tuch' tiq'ab' q'u aa txumb'al tetz u o'tla mantaar. Ech tek satoksa tiq'ab' q'u puera aanima. Utz samotxtal iyatz'le'.
41010034	Utz saeesal iq'ii. Satzub'ali. Satz'u'mali. Utz sayatz'pi. Pek loq' titoxva' q'ii, saq'aavitz'pi.— Texhtu'.
41010035	Unchee' aatz u Jacobo tuch' u Xhan, q'ul ik'aol u Zebedeo, motx xaan opon k'atz u Jesuus. Utz tal te ech tza': —Chusul, a' kusa' aas saaq' qe kam va'l sakujaj see.— Texh te.
41010036	Alax te ech tza': —¿Kam esa' sunb'ane'?— Texh te.
41010037	Motx tzaq'b'u ech tza': —Aatz lo'ok'axh tu u mam iijle'm, aq' tzii aas ma'l qe sak'uje' taseb'al utz, va't tamax.— Texh te.
41010038	Tzaq'b'u u Jesuus ech tza': —Ye' etootzaj kam nejaje'. ¿Satz etx'ake' sapaalex tu u mam il tza'l va'l sapaalk'in? Utz ¿satz etx'ake' aas ech ekame' vunkame'?— Texh u Jesuus te.
41010039	Motx tal ech tza': —Ee', sa'i.— Texhtu'. Alax te ech tza': —Unchee' nojchit setx'ake' aas a' sapaalk'ex tu u mam il tza'l va'l sapaalk'in. Utz setx'ake' aas ech ekam sakamex vunkame'.
41010040	Pek ech koj vek'uje' tunseb'al netale' tzi' tuch' tunmax tan, yit' in koj aa yol ti' taq'axe'. Pek a' saetzan q'u'l k'ajel nal ti'.— Texh te.
41010041	Unchee' ta'xh tab'i u kam lavat q'u chusulib' tzi', motx xe't ilakp ivi' ti' u Jacobo tuch' ti' u Xhan.
41010042	Ech aatz u Jesuus tan, isik'le ul siatz utz, tal te ech tza': —Etootzajle, aatz q'u ijlenal tetz q'u puera aanima, ni'xhib'ensa tib' q'esala vi' q'u'l jaq' imantaar. Utz aatz q'u'l atil tijle'm, vatz ik'u'l ik'uchax u tijle'm.
41010043	Pek aatz texo'l, yit' ech koj si'ane'. Tan ab'iste va'l q'esalail isa', aal a' va'l saela' ok texo'l.
41010044	Utz aatz va'l a' isa' paalchu tijle'm sevatz, aal a' va'l maas salochon texo'l.
41010045	Tan echa' ni'an u K'aola va'l b'ennaj ko'n aanima, k'uxh vet'uli, aal koj vetilb'eli. Pek aal vet'ela'ok ti' q'u aanima. Utz ul kamoj ti' taq'ax itiichajil mam tenam.— Texh u Jesuus.
41010046	Unchee' motx tek opon tu Jericoo. Utz aatz k'asu'l tzi', molomich tib' tuch' q'ul ichusulib' utz, mam tenam xamich ti'. Tuul k'ujlich ku' ma'l u moy tu b'ey. Nichijoyone'. Bar Timeo ib'ii. Ik'aol ma'l u vinaj Timeo ib'ii.
41010047	Ech ta'xh tab'i u moy aas u Jesuus aa Nazareet va'l nichtopone', oora chit xe't iqetun taltu ech tza': —¡Jesuus, itu'xh ixalam Daviid, txum unvatz!— Texhtu'.
41010048	Utz sib'al aanima nichmajon iq'eq'une'. Pek aal ko'n maas nichiq'eq'une': —¡Itu'xh ixalam Daviid, txum unvatz!— Chia.
41010049	Aatz u Jesuus tan, txake' teku'en. Utz tala: —Sik'letaj ul.— Texhtu'. Ech isik'lel opon u moy. Utz alax te ech tza': —K'uje'oj ak'u'l ti'. Lakpen tan, nisik'le'axh.— Texh te'le'.
41010050	Ech aatz u moy, oora tek ik'onka vikaapa. Yuq'pu je' utz, txake'i. Ech tek opon k'atz u Jesuus.
41010051	Aatz u Jesuus, ich'oti te ech tza': —¿Kam asa' sunb'an see?— Texh te. Tzaq'b'u u moy ech tza': —¡Chusul, a' unsa' sailon q'u b'aq' unvatz tza'!— Texh te.
41010052	Tal paj u Jesuus te ech tza': —A'tzii. Kuxh. Tan tu ko'n ik'uje' ak'u'l vi', b'a'nt'axh.— Texh te. Ech tu ko'xh unmu'k'ul i'an b'a'n q'u b'aq' iatz u moy. Utz xamb'u tek b'en ti' u Jesuus.
41011001	Unchee' motx najab' opon tu Jerusaleen tuch' xe' u muunte va'l Olivo. Utz aatz si'chtexhopon tu Betaania tuch' tu Betfagee, ichaj b'en ka'va'l q'ul ichusulib' u Jesuus.
41011002	Utz tal te ech tza': —B'enojex tu u tal tenam sukuvatz b'en tzi'. Utz aatz lo'oponex, setil ma'l u chelem b'uuro qitzel. Ye'saj tok tijb'al. Chittaj, ech iq'otaj ul tza'.
41011003	Untz'oj ab'il la'alon sete: «¿Kam toke' aas nechite'?» Chaj. «U kuB'aal satxakunsan utz, oora ko'xh su'liq'aavixsaka.» Chajex te.— Texh u Jesuus te.
41011004	Ech motx b'en q'ul ichusulib' utz, til u b'uuro qitzich tzi' b'ey tu ma'l u tzi' pe' tetz ma'l u otzotz. Ech motx ichita.
41011005	Anchitu'. Atich unjolol q'u aanima tzi', motx tal te ech tza': —¿Kam neb'ane' atzi', ech nechit u b'uuro tzi'?— Texh te.
41011006	Ech motx tzaq'b'i. A' motx tal q'u yol alax b'en te tu u Jesuus. Ech aq'ax tzii te.
41011007	Unchee' ech motx tiq'ot ul u b'uuro tu va'l atichkuka u Jesuus. Motx taq' je' q'ul ikaapa ti'. Ech je' u Jesuus ti' u b'uuro.
41011008	Ech sib'al aanima motx iliiu ku' q'ul ikaapa tu b'ey. Utz atia ichok xaj q'ab'aj tze' majte. Taq' ku' tib'ey u Jesuus.
41011009	Utz motx q'eq'un q'u tenam, q'u'l b'axaich siatz, tuch' q'u'l xamich ti' iqul. Utz motx tal ech tza': —¡B'an b'a'nil eesa'o' tu tza'l tza'! ¡Techal axh! Tan tib'ii u kuB'aals Amlika vet'ulk'axh.
41011010	¡Techal viQ'esalail vitu'xh ixalam u kuk'uy kumam Daviid va'l tule' tzi'! ¡Techal u Tioxh tu Amlika, u kolol qetz!— Texh q'u tenam.
41011011	Ech aatz tek opon u Jesuus tu Jerusaleen, b'eno'k tu viq'analil u totztioxh. Utz isaji kajay q'u kam atich tzi'. Ech k'asu'l tuch' kab'laal q'ul ichusulib' tan, ma'tich tek iku' q'ii. Motx tek q'aavb'en tu Betaania.
41011012	Unchee' ech tek q'ejal tuul, motx k'asu'l tu Betaania. Utz kam u Jesuus tu va'y.
41011013	Utz til b'en ma'l u tze'il viikuxh tzian aas jinlich ixaj. Ech b'eni, ex tile'. Kamal si'chichab'a ma'j ivatz tala. Pek aatz opon k'atz u viikuxh, ye't ichab'a ma'j ivatz. Ta'xh atich ixaj tan, yit' itiempoich koj viikuxh.
41011014	Ech tal tek u Jesuus tu u viikuxh ech tza': —Veta'anla', ye'xhab'il ko'xh va'toj salo'n avatz.— Texhtu'. Utz aatz q'u chusulib', motx tab'i kam va'l tala.
41011015	Unchee' ech motx opon tu Jerusaleen. Utz b'eno'k u Jesuus tu viq'analil u totztioxh. Ech xe't tojchat elu'l kajay q'ul nichik'ayine', tuch' q'u'l nichiloq'on tzi'. Ixhut'pi q'ul imeexha q'u ch'exun puaj utz, tuch' vik'ujleb'al q'u aa k'a'y paroomaxh.
41011016	Utz nichtere'nkojtaq' tzii sapaal aanima tuch' tiq'o'm tu vikuentail u totztioxh.
41011017	Ech ichus tu q'u aanima ech tza': —Tz'ib'amalka tu u Yolb'al Tioxh aas: «Q'ilab' sik'leb' vetz u votzotz tetz kajay aanima si'ane'.» Chia. Pek aatz ex, vetetaq'lu b'ens tatib'al elq'om.— Texhtu'.
41011018	Ech ta'xh tab'i u yol q'u q'esal oksan yol vatz Tioxh, tuch' q'u aa txumb'al tetz u o'tla mantaar, xe't motx titz'a kani'ch iyatz'ax u Jesuus si'ane'. Tan nichmotxixo'v taq'o tan, mam tenam nichitz'ejx ik'u'l ti' vichusb'al u Jesuus.
41011019	Pek aatz tek sotzsaj, elk'asu'l u Jesuus tu u tenam.
41011020	Unchee' aatz tek i'an q'ala'm tu tek va't q'ii, motx paal k'atz u viikuxh va'l tz'ejax yol ti' tu u Jesuus. Utz motx tila aas ma'tich tek itzaj tuch' taq'il.
41011021	Ech ul u yol sik'u'l u Lu', tal tu u Jesuus ech tza': —Chusul, saji iile'. Tzajyu u viikuxh va'l atz'ej yol ti'.— Texh te.
41011022	Ech tzaq'b'el tu u Jesuus, ech tza': —K'ujloj ek'u'l ti' Tioxh.
41011023	Tan ni'xhtek'val sete, ab'il sa'alon tu u muunte tzi': «Elenb'en tzi', k'on b'en iib' tu mar.» Chaj te, satzojpu va'l satale'. Ta'xhtzii oj ye'k saka'tziiun tu taanima, pek nojchit sinima aas sab'anlu va'l nitale'.
41011024	Ech tok nival sete, kajay va'l sejaj tu veq'ilat esik'let Tioxh, nimataj aas sek'ule' utz, ministeer ek'ulta'.
41011025	Utz aatz neq'ila esik'le Tioxh, kuytaj u aanima oj ato'k exo'l tuch', ech sikuyex u kuTat tu Amlika ti' q'ul epaav majte.
41011026	[Tan oj ye'k sakuyunex, niko'xh u kuTat tu Amlika sa'kojikuyex majte.]— Texhtu'.
41011027	Unchee' ech motx q'aavopon tu Jerusaleen. Utz tuul nichipaal u Jesuus tu viq'analil u totztioxh, opon q'u q'esal oksan yol vatz Tioxh k'atza. A' imol q'u aa txumb'al ti' u o'tla mantaar utz, tuch' q'u q'esal q'atol tzii.
41011028	Utz motx tal tu u Jesuus ech tza': —¿Kam iijle'm na'an q'u kam tza'? Utz ¿ab'il vetaq'on iijle'm ti' ib'anaxe'?— Texh te.
41011029	Tzaq'b'el tu u Jesuus ech tza': —Atil ma'l kam savab'i sete majte. Tzaq'b'etajin, ech saval sete kam vijle'm nunb'an q'u kam tzi'.
41011030	¿U Tioxh tzik oksan u Xhan ti' ib'anax vautiismo? ¿Oj aanima ko'n oksan? Tzaq'b'etajin.— Texh te.
41011031	Ech motx tek tal sivatzaj ech tza': — «Tioxh chajon.» oj chajo': «¿Kantu' ye't enima?» Chaj qe atzi'.
41011032	Utz oj: «Aanima ko'n.» saqale'; ye'k si'ane'.— Texhtu'. Tan nichmotxixo'va q'u tenam. Tan kajay nichniman aas nojchit alol tetz yolb'al Tioxh u Xhan.
41011033	Ech motx itzaq'b'e u Jesuus, ech tza': —Ye' qootzaj.— Texh te. Ech tzaq'b'el tu u Jesuus ech tza': —Yit' sa'kojval sete majte kam vijle'm aas nunb'an q'u kam tza'.— Texh te.
41012001	Unchee' ech xe't tal u Jesuus ech tza', ik'am ti' kam: —Aatz ma'l u vinaj, ichik untanul iuuva. Utz ipe'i ti'. Ik'ot ma'l pach'b'al tetz uuva tuul. Ech inuk' ma'l t'ankin xeeb' tetz u chikob'e'm. Ech tek taq'tuka k'am tunjolol k'amol. Utz b'en tzian.
41012002	Utz aatz opon u tiempo tetz iq'anb'eb'al u uuva, ichaj opon ma'l u taq'onom xe' q'u k'amol ti' ul tiq'ol untanul ivatz vichikob'e'm, aya' u k'amb'al.
41012003	Pek aatz q'u k'amol tzi', motx ko'n itxay u aq'onom va'l chajaxi, iq'osa. Utz niko'xh b'ioj k'asu'l ti'.
41012004	Ech ichaj paj chit b'en va't taq'onom u b'aal tx'ava' tzi'. Utz paq'ax ko'n sivan. Ak'onsal ivi'. Utz motx ko'n iyoq' k'asu'l.
41012005	Ichaj paj chit b'en va'te. Utz aatz va't va'l tzi', yatz'ax ku'en. Ech sib' tere'n ko'xh ichaj oponi. Pek atia q'osax ku'en. Utz atia yatz'axi.
41012006	Ech tiya'teb'al teku'en, a' tek ichaj vik'aol u b'aal tx'ava', va'l tiira tii ti'. Utz tal u b'aal tx'ava' ech tza': «Atil tek b'oj tatin vunk'aol siatz si'ane' atzi'.» Texhtu'.
41012007	Pek aatz q'u k'amol tzi', motx tal sivatzaj ech tza': «A' va'l so'okka tu vime'b'i'l vitat atzi'. Pek ¡kuyatz'taj, ech o' tek so'okka'o' tu q'u tetz!» Texhtu'.
41012008	Ech motx itxaya, iyatz'a utz; ik'on elu'l ti' elu'l u chikob'e'm.
41012009	Ech ¿kam tek b'oj si'an u b'aal tx'ava' nenache'? Aatz si'ane' tan, su'uli utz, sisotzsa q'u k'amol. Ech sataq' u chikob'e'm tunjoltu aanima.
41012010	Pek ¿yetz sik'lemal u Yolb'al Tioxh setaq'o va'l tz'ib'amalka nital ech tza'?: «Aatz u Sivan va'l taq'ka elo'p q'u b'anol otzotz echil tzi', aal a' u Sivan va'l tiira ib'o'q'ol tetz xoob'al.
41012011	U kuB'aals Amlika vetb'anon u kam tzi' utz, techal sukuvatz.» Chia.— Texh u Jesuus.
41012012	Unchee' aatz tek q'u q'esala, motx el itxumb'al tuul aas ti' alaxku u yol tzi' aas k'amax ti' q'u k'amol. Si'chtekitxay u Jesuus motx tala, pek ixo'va u mam tenam. Ech taq'ka u Jesuus utz, motx k'asu'l.
41012013	Unchee' aatz tek i'ana, motx opon unjolol fariseo k'atz u Jesuus tuch' unjolol q'u'l oknaj ti' u Herodes. A'ich isa' si'chitxay u Jesuus ti' ma'j yol satale'.
41012014	Ech motx tal te tza': —Chusul, qootzajle aas axh ma'l vinaj inujul naale'. Yit' a' koj nib'enk'axh ti' q'u'l nital q'u aanima. Tan yit' a' koj nasaji kam tatin q'u aanima, pek tu chit inujul nichusunk'axh ti' u b'enchil xe' u Tioxh. Pek al qe ¿b'a'n tzik aas nikuchoo ja'mel alkavaar tu u Cesar, oj ye'ka?— Texh te.
41012015	Ech aatz u Jesuus tan, yakich til vika'vatzil q'u vinaj tzi' utz, tal te ech tza': —¿Kam toke' aas vet sek'u'l nech'oti ok kam ve? Aq'taj ul ma'j puaj qab'i, savile'.— Texh te.
41012016	Ech aq'ax ma'l puaj te utz, tal ech tza': —¿Ab'il etz vatzib'al va'l ato'k vatz u puaj tza' utz, ab'il etz u b'ii tz'ib'amal ok siatz majte?— Texhtu'. Utz motx tal ech tza': —Tetz u Cesar atzi', u ijlenal.— Texhtu'.
41012017	Tzaq'b'el tu u Jesuus, tal ech tza': —Aq'taj tu u ijlenal Cesar kam ti' va'l nichoonk'ex te. Utz aq'taj tu u Tioxh ab'iste u tetz Tioxh.— Texh te. Ech motx tz'ejx ik'u'l ti' u yol va'l tal u Jesuus.
41012018	Unchee' opon q'u saduceo k'atz u Jesuus q'u'l ye'xhkam nimotxniman u q'aavtitz'pu q'u kamnaj. Utz motx ich'oti te ech tza':
41012019	—Chusul, aatz u Moisees, itz'ib'aka: «Oj sakam ma'j vinaj utz, sakaa tixoj ye'k initxa'a, sik'ulka tib' vitza'q' u kamnaj tuch' u tixoj. Ech sachee ich'exel.» Chia.
41012020	Pek atich jujva'l q'u vinaj itza'q' tib'. Utz aatz i'an u b'axa, ik'ul tib' tuch' ixoj. Pek kam ku'en, ye'k initxa'a kaai.
41012021	Ech aatz vika'b', ik'ul tib' tuch' u ixoj. Pek kam ko'n paje', ye'k paj initxa'a kaai. Echat ko'xh i'an u toxva' majte.
41012022	Opon ko'xh tijujva', ye'k initxa'a motx kaai. Ech aatz ma'tich ikam jujva'l q'u vinaj tzi', kam u ixoj majte.
41012023	Utz aatz tek tu u q'aavitz'pichil, ¿ab'il tek ivinaj u ixoj li'ana tzi'? Tan vetik'ul tib' tuch' jujva'l q'u vinaj.— Texh te.
41012024	Tzaq'b'u tek u Jesuus utz, tala: —Junal yolpinajex. Tan ye' etootzaj u Yolb'al Tioxh tuch' vitxumb'al.
41012025	Tan aatz lauch u q'aavitz'pichil xo'l q'u kamnaj, ye'kan k'uli'b' su'uchi. Tan ela tek q'u aanima tuch' q'ul iaanjel u Tioxh tu Amlika si'ane'.
41012026	Pek aatz ti' u q'aavtitz'pu q'u kamnaj netale' tzi', ¿yetz sik'lemal setaq'o tu u u' va'l itz'ib'a u Moisees aas kani'ch viq'ilal b'anax tu u Tioxh k'atz u ch'i'x? Tan tal te ech tza': «In viTioxh u Abrahaam. In viTioxh u Isaac. Utz in viTioxh u Jacoob.» Texh te.
41012027	Tan aatz u Tioxh, yit' iTioxh koj kamnaj, pek iTioxh itz'lich. Ech tiira sib' yolpinajex.— Texh u Jesuus.
41012028	Unchee' xaan opon ma'l q'u aa txumb'al tetz u o'tla mantaar k'atza. Tan tab'i tuch u yol tzi' utz, b'a'n itzaq'b'u u Jesuus tab'i. Ech ich'oti te ech tza': —¿Ab'iste chit u q'esal mantaar vi' kajay q'u mantaar?— Texh te.
41012029	Tzaq'b'el tu u Jesuus ech tza': —Aatz u q'esal mantaar vi' kajay q'u mantaar, aya' va'l nital ech tza': «Ab'itaj ex Israeel, aatz u Tioxh u kuB'aal, ma'l ku'en.
41012030	Utz tz'ej avaanima ti' vaTioxh, tuch' avaanxelal, tuch' atxumb'al utz, tuch' ayak'il.» Chia. Tan a' u q'esal mantaar.
41012031	Aatz u ka'b', ela ko'n tuch'. Nital ech tza': «Tii'axh ti' kajay aanima k'uxh kam ko'xh aanimail echat ko'xhtu' a' na'an sai'.» Chia. Ech ye'k va't mantaar paalchu koj vatz q'u'l tzi'.— Texh u Jesuus.
41012032	Unchee' tzaq'b'u tek u aa txumb'al tetz u o'tla mantaar, tal ech tza': —B'a'n va'l naale' chusul. A' inujul va'l naale' tzi', aas ma'l ko'n Tioxh. Utz ye'k va't ti'.
41012033	A' inujul majte va'l naale' aas sakutz'ej qaanima ti' u Tioxh tuch' kutxumb'al, tuch' qaanxelal tuch' kuyak'il. Utz a' inujul aas sakub'an tii'o' ti' kajay aanima echa' nikub'an qi'. Techal vatz jank'al q'u tx'olo'm tuch' q'u oya nitok vatz Tioxh.— Texhtu'.
41012034	Unchee' aatz u Jesuus, tila aas tzak'umal itzaq'b'u u vinaj tzi'. Tal tek te ech tza': —Yit' tzian koj axh k'atz viQ'esalail u Tioxh.— Texh te. Ech ye'xhab'il ko'xh va'toj tx'akon ich'otil kam te.
41012035	Unchee' aatz nichichusun u Jesuus tu viq'analil u totztioxh, tal ech tza': —¿Kan chaj tok nital q'u aa txumb'al tetz u o'tla mantaar aas, itu'xh ixalam Daviid ko'n viTxaaom u Tioxh nitale'?
41012036	Tan u Tioxhla Espiiritu yolon titzi' u Daviid aas taltu ech tza': «Aatz u Tioxh, tal tu vunB'aal ech tza': –K'ujach tunseb'al tan, sa'nalvaq'ka q'ul akoontra satzeq'leb'al.– Chia.» Texh u Daviid.
41012037	Anat ko'xh u Daviid alon aas “unB'aal”, chu ti' viTxaaom u Tioxh. Ech ¿kam toke' oj itu'xh ixalam ku'en?— Texhtu'. Ech mam tenam aya'l ik'u'l nichab'in.
41012038	Nichpajtal u Jesuus tu vichusun ech tza': —B'antaj kuenta etib' ti' q'u aa txumb'al tetz u o'tla mantaar. Tan vatz ik'u'l paalchil tuch' chelkin oksa'm. Utz a' chit isa' sa'alax ichajlichil tu k'ayib'al.
41012039	Utz a' chit nichok q'u b'axa chaj k'ujleb'al tu q'u atib'al chusb'al tetz u o'tla mantaar. Utz a' chit niku'k tu q'u b'axa k'ujleb'al til ni'uchku tx'a'om tu nimla q'ii.
41012040	Nimotxisub' tzaj txakay ixoj ti' q'u tetz. Vet chit sik'u'l ni'ane'. Nimuj q'ul ib'anone' nimotxtale'. Tan sib' chit tuul q'ul iq'ilat sik'let Tioxh. Pek sib' u choob'al paav sa'alax iku' ti' tu q'ul ipaav ni'ane'.— Texh u Jesuus.
41012041	Unchee' ex k'uje'oj u Jesuus k'atz u kaaxha, u molb'al kutxu tu viq'analil u totztioxh. Utz nichisaji q'u aanima q'u'l nichentaq' ko'p puaj tu kaaxha. Utz sib' tx'iiol iq'ii mam puaj nichentaq' ko'p.
41012042	Utz opon ma'l u txakay ixoj tiira me'b'i'lich tetz. Utz ex taq' ko'p ka'va'l puaj tiira ch'oo tuul.
41012043	Ech aatz u Jesuus, isik'le q'ul ichusulib' utz, tal te ech tza': —Ni'xhtek'val sete, sib'al puaj vettaq' ko'p u txakay ixoj tzi', k'uxh me'b'i'l tetz vi' tere'n q'u'l vetmotxtaq' ko'p tetz tu u kaaxha tzi'.
41012044	Tan kajay q'u'l vetmotxtaq' ikutxu, ta'xh vetmotxtaq'a q'u chan ipuaj. Pek ech koj u txakay ixoj tzi', k'uxh me'b'i'l tetz tan, nojchit a' vetimoxsaka jank'al vatz tetz atile.— Texh u Jesuus.
41013001	Unchee' aatz elu'l u Jesuus tu viq'analil u totztioxh, alax te tu ma'l q'ul ichusulib' ech tza': —Chusul, saji ile'. ¡A'xh b'oj q'u sivan oknaj atzi'! Utz ¡a'xh b'oj ich'ii q'u otzotz atzi'!— Texh ti' u totztioxh.
41013002	Alax te tu u Jesuus ech tza': —¿Ni tzik etil q'u mamaj otzotz tzi'? Sa'nali'ane' aas niko'xh va'toj sivan sakaa tib'a imol. Ye' koj sab'ajax el.— Texhtu'.
41013003	Unchee' motx tek b'en vi' u muunte va'l Olivo, tinujul iatz u totztioxh. Utz ch'uxhe' u Jesuus tzi'. Ech motx ch'otil te tu u Lu', u Jacobo, u Xhan, tuch' u Lixh aas ijunalich tuch'. Tal te ech tza':
41013004	—Al qe ¿jatu su'uch u kam ti' u totztioxh naale' tzi'? Utz ¿kam xheenya sa'atini aas laxe'ti?— Texh te.
41013005	Tzaq'b'u u Jesuus utz, xe't tek tal te ech tza': —Letila tan, ab'ilich ko'xh sub'unex.
41013006	Tan sib'al ko'xh su'uli, sik'am ti' vunb'ii. Utz satal ech tza': «In viTxaaom u Tioxh.» Chaj. Utz sib'al aanima sisub'e'.
41013007	Pek aatz letab'i aas va'l texh tuch ch'a'o utz, setab'i iyolax ch'a'o, xo'vichko'xhex. Tan ministeer chit su'uch q'u kam ech tzi'. Loq' yit' a' koj u motxeb'al q'ii saj.
41013008	Tan sa'nalmotxi'an ch'a'o q'u mamaj tenam tib'ilaj. Utz si'an ch'a'o q'u q'esal mamaj tenam tib'ilaj. Til chaj ko'xh sapaalku mamaj kab'naano. Sa'atin va'y. Sauch mamaj txab'kin. Loq' aatz kajay q'u kam tzi', ixe'teb'al ko'n u motxeb'al q'ii saj. Echa' ixe't ma'l mam k'axk'o va'l si'ane'.
41013009	Pek kuenta'ex sejununil. Tan sa'naliq'olb'enex vatz q'u q'atb'al tzii. Utz sa'naltz'u'malex tu q'u atib'al chusb'al tetz u o'tla mantaar. Saiq'olb'enex vatz gobernadoor, vatz ijlenal. Loq' vi' ku'en. Ech setal u yolb'al Tioxh te.
41013010	Tan ministeer aas b'axa sapaxsalka el itziiul u b'a'nla chusb'al ti' u chitpichil tu paav tu kajay q'u tenam.
41013011	Aatz liq'olb'enex utz, lo'oksalex tiq'ab' q'u q'atb'al tzii, ela'oki'ch ko'xh etaanima ti' aas kani'ch etzaq'b'e'. Etitz'achi. Pek a' letala kam va'l lo'oksal sek'u'l tu u mu'k'ul tzi'. Tan ex koj va'l sayolonex, pek u Tioxhla Espiiritu sayolon tetzi'.
41013012	Toj nal i'ane', sixoch je' tib' aanima. K'uxh itza'q' tib' satal ikame'. Utz ech si'an u tat majte, sixoch vik'aol. Utz aatz q'u k'aol me'ala, salakpu k'atz q'ul itxutx ib'aal utz, siyatz'e'.
41013013	Utz sa'nalixvalex tu kajay aanima, vi' ku'en. Pek ab'iste va'l sa'xhtx'akon q'u kam tzi' utz, tii ato'k vi', a' va'l so'opon tu b'enq'ii b'ensaj.
41013014	Utz aatz letila aas sa'aq'lu u txaa'la kam, u telab'al q'ii, tu u atib'al va'l yit' a' koj sa'atinka, oojojb'enex tulaj muunte ab'il ex atilex tikuenta Judea. Tan a' va'l tal u Danieel, u alol tetz u yolb'al Tioxh. Ab'il nisik'len u kam tza', paaloj itxumb'al tuul.
41013015	Utz ab'il atil je'op vi' atib'al, ku'ichtere'nop to'otzotz ti' paal tiq'ol ma'j kam.
41013016	Utz ab'il aye'n ja'jtze', q'aavi'chtere'nul ti' ul tiq'ol ichake't.
41013017	Pek tiira tilayol saya'k q'u ixoj si'an tu q'u q'ii tzi', q'u'l atil tu tiichajla yaab'il, tuch' q'u'l nich'u'n titz'in.
41013018	Echixe'at q'ilataj sik'letaj Tioxh ech yit' titiempoil koj txunche'v li'an tu vetelab'al b'en.
41013019	Tan aatz tu q'u q'ii tzi', mam k'axk'o va'l sa'atini. Ye'saj tuch unpajoj, jatva'x tiempo ichee u vatz amlika tx'ava' ulyu ko'xh tza' tuul. Utz yit' sa'kojuch va'te.
41013020	Utz oj ye'k sik'ol u tiempo u Tioxh tetz u k'axk'o, ab'il koj va'toj sitxaaka tib'. Pek iq'aq'al ko'n q'u aanima q'u'l itxaaom Tioxh k'uxh sak'olax u tiempo.
41013021	Ech toke' oj ab'il la'alon sete ech tza': «Sajitaj etile', atil viTxaaom u Tioxh tza'.» Chaj. Enimachi. Utz oj: «Sajitaj, atil tzi'.» Chaj majte. Enimachi.
41013022	Tan sa'nalmotxchee b'ensanib' itxaaom Tioxh tuch' b'ensanib' alol tetz u yolb'al Tioxh. Utz sik'uch xheenya tuch' txaichil. Sub'u'm si'an tuch'. Utz b'a'n li'ana, antu lisub' q'u nojla itxaaom u Tioxh.
41013023	Pek kuenta'ex tan, vetvalluka el sete b'axa kajayil.
41013024	Pek aatz li'an tu q'u q'ii tzi' aas ma't ipaal u mam k'axk'o, saok aq'b'al vatz u q'ii. Utz ye'kan satxijtxun u ich'.
41013025	Sachajpu q'u tx'umi'l tu amlika. Utz sayikun kajay q'u kam atil tu amlika.
41013026	Ech sailax tul tu sutz' u K'aola va'l b'ennaj ko'n aanima. Toxhq'eb'al tul tu u mam tijle'm tuch' tu vipaq'un si'ane'.
41013027	Ech sichaj k'asu'l q'ul iaanjel utz, simol q'ul itxaaom u Tioxh tu kaa tanul vikuentail u vatz amlika tx'ava'. K'uxh til chaj ko'xh atilku tiju'aj.
41013028	Pek atoj b'enku sete u k'amich yol ti' u viikuxh tza'. Tan aatz nicha'xb'u viq'ab' u viikuxh, nitelu'l talaj ixaj utz, etootzaj teku'en aas ninajab' u saq'i.
41013029	Echat ko'xh ex majte, aatz letil kajay q'u kam tzi', etootzajitaj aas tiira najab'yu ul u tuleb'al viTxaaom u Tioxh va'l b'ennaj ko'n aanima.
41013030	Tan ni'xhtek'val sete, ye'sajen ko'xh isotz q'u aanima itz'lel tu tiempo tzi', tuul su'uch kajay q'u kam tzi'.
41013031	Sako'npaal u vatz amlika tx'ava' tza', pek aatz vunyolb'al tan, jatu koj sapaali.
41013032	Pek ech koj u q'ii tuch' u oora tan, ab'il koj ootzajin tetz. Niko'xh q'u aanjel ootzajin tetz q'u'l atil tu Amlika. Utz niko'xh viK'aol u Tioxh. Pek ta'xh ootzajin tetz vunTat.
41013033	Pek iltaj, nachnoj etatine'. Utz q'ilataj sik'letaj Tioxh tan, ye' etootzaj kam tuul su'uli.
41013034	Tan ech si'ane' va'l ni'an ma'l u vinaj aas b'en tzian. Taq'ka q'u tetz tiq'ab' q'u taq'onom utz, taq'ka tijle'm q'u taq'onom. Talka taq'on sijununil. Utz tii talka tu u xeen okeb'alop aas liistaoj ko'xhtu'.
41013035	Ech toke' tiira liistaojko'xhex tan, ye' etootzaj jatu su'ul u b'aal otzotz. Matz sotzsaj, oj nik'a aq'b'al. Matz tu toq' t'el, oj k'asu'l saj.
41013036	Tan b'a'n li'ana ye'k talche' lu'uli. Ech yit' vatchelkojex lu'uli.
41013037	Utz kam va'l nival sete tza', sekajayil nivalva aas nachnoj etatine'.— Texhtu'.
41014001	Unchee' ka'va'tich ko'n q'ii topon q'u nimla q'ii, ti' u Elchil Vatz Kamchil Tu Egipto tuch' u Tx'a'b'al Kaxhlaan Tx'ix Ye'k Itx'amil, nichmotxichok onkonla txumb'al q'u q'esal uq'ayb'al, ti' kani'ch itxaytu u Jesuus, ech siyatz'e'. A' nichb'anon u kam, q'u oksan yol vatz Tioxh, tuch' q'u aa txumb'al tetz u o'tla mantaar.
41014002	Loq' nichmotxtal ech tza': —Yit' tu koj u nimla q'ii sakub'an te, ech ye'k txab'kin li'an q'u tenam.— Texhtu'.
41014003	Unchee' atich u Jesuus tu Betaania tu otzotz xe' u Xhim, va'l ch'a'k'i'ich. Atich ok vatz meexha, tuul opon ma'l u ixoj iq'omich ma'l tal b'a'nla tz'aj taq'o, atich tx'umq'ixsab'al tuul. Tiira b'a'nla nardo, sib' ija'mel. Ech iq'ipe'l itzi' u tal tz'aj utz, taq' je' u tx'umq'ixsab'al tivi' u Jesuus.
41014004	Ech motx lakp ivi' unjolol ti' utz, tal tu taanima ech tza': —¿Kantu' atzi' aas ma'ko'xhib'uchle'l u tx'umq'ixsab'al tzi'?
41014005	Aal b'a'n vetkojik'ayi. Utz sa'aq'ax vija'mel tu q'u me'b'a'. Tan maas 300 ja'mel q'ii aq'on se'enku koj atzi'.— Texhtu'. Ech va'lich motx teesat iq'ii u ixoj ti' va'l i'ana.
41014006	Pek tal u Jesuus ech tza': —Kam esa' te. Kantu' niko'xhekalab'tziiu tan, ma'l b'a'nil veti'anlu ve atzi'.
41014007	Aatz q'u me'b'a' netale' tzi', b'enamen ko'xh atil texo'l atzi'. Utz leb'an u b'a'nil te jatu. Pek aatz in tan, b'enamen koj sa'atinin texo'l.
41014008	Tan aatz u ixoj tzi', veti'anla' jank'al vatz ipuunto. Vetib'axab'sa el itx'umq'ixsal vunchi'l tza' ti' u mujb'al vetz aas lakamin.
41014009	Utz ni'xhtek'val sete, til chit sapaxsalik itziiul u b'a'nla chusb'al tu u vatz amlika tx'ava' tza', sayolax k'asu'l va'l veti'an u ixoj tzi'; nachb'al taanima.— Texh u Jesuus.
41014010	Unchee' aatz u Judas aa Cariote va'l atich ok xo'l kab'laal q'u chusulib', b'en xe' q'u q'esal oksan yol vatz Tioxh ti' toksal u Jesuus tiq'ab'.
41014011	Ech motx chit txuq'txun q'u q'esal oksan yol vatz Tioxh aas tab'ita'. Utz tala'tzi'i tek ipuaj u Judas ti' va'l si'ane'. Ech aatz u Judas tan, nichteki'an ti' kani'ch toksal u Jesuus tiq'ab' si'chi'ane'.
41014012	Unchee' aatz i'an tu u b'axa q'ii tetz u nimla q'ii, aya' u Tx'a'b'al Kaxhlaan Tx'ix Ye'k Itx'amil, tal q'u chusulib' tu u Jesuus ech tza': —¿Til asa' sakub'anvu tuch u echb'ub'al tetz ku'eb'al q'ii? Ech saqechb'u va'l ninalchittechb'ul tu u nimla q'ii.— Texh te. Tan a' u q'ii va'l niyatz'vu q'u karne'l q'u Israeel va'l satechb'u ku'q'ii ti' u Elchil Vatz Kamchil Tu Egipto.
41014013	Ech aatz u Jesuus, ichaj b'en ka'va'l q'ul ichusulib' utz, tal b'en te ech tza': —B'enojex tu tenam utz, letila tan, lo'ok ma'l u vinaj teb'ey iq'omal ma'l txe'n a' taq'o. Utz laxamb'ub'enex ti'.
41014014	Utz til va'l lo'okku u vinaj tzi', leq'ila u b'aal otzotz. Letal te ech tza': «Nital u chusul: –¿Ke'ch u atib'al va'l savechb'uv u echb'ub'al tuch' q'ul unchusulib' va'l nitechb'ul tu u nimla q'ii?– Chia.» Chajex te.
41014015	Ech lik'uch ma'l u nimla tuul otzotz sete tika' chupul, b'anel tek tuche'. Utz ech ch'iansataj qechb'ub'al tzi'.— Texh te.
41014016	Ech b'en q'u chusulib' tu u tenam. Utz til u atib'al ech chitu' va'l tal u Jesuus te. Ech ib'antu tuch u echb'ub'al tzi' va'l nitechb'ul tu u nimla q'ii.
41014017	Aatz tek sotzsaj, opon u Jesuus tuch' kab'laal q'ul ichusulib'.
41014018	Utz tuul atich vatz meexha, nichmotxitx'a'ne', tal u Jesuus ech tza': —Ni'xhtek'val sete aas ma'l sete netx'a'n sunk'atza cheel tza', so'oksanin tiq'ab' q'u txayol vetz.— Texhtu'.
41014019	Ech xe't itxumun q'u chusulib'. Utz junun ich'oti tu u Jesuus ech tza': —¿Yit' tzik in?— Chu te.
41014020	Ech tal u Jesuus ech tza': —Ma'l sete ex unchusulib' tzi', aya' va'l ela nunchaaon tuch' tu puraato.
41014021	Tan aatz u K'aola va'l b'ennaj ko'n aanima, sakami. Utz nojchit a' nipaalku tu q'u kam q'u'l tz'ib'amalka ti' tu u Yolb'al Tioxh. Pek tilayol saya'k u vinaj, va'l so'oksan tiq'ab' q'u txayol. Aal tek b'a'n atzi' ye't koj itz'pi.— Texhtu'.
41014022	Ech tuul ko'xh nichmotxtechb'une', itxay u kaxhlaan tx'ix u Jesuus utz, ijaj b'a'nil ti'. Ipixh tuul utz, taq' tu q'u chusulib'. Utz tal ech tza': —Ti'extaj. A' vunchi'l atzi'.— Texhtu'.
41014023	Ech paj itxay u uk'ab'al. Utz taq' tu q'ul ichusulib' aas ma'tich ik'amab'et Tioxh ti'. Ech motx tuk'a tetz tuul sikajayil.
41014024	Tal u Jesuus te ech tza': —A' vunkajal atzi' va'l nitel ti' u ak' nuk'u'm va'l tetz kuyb'al ipaav sib'al aanima.
41014025	Utz ni'xhtek'val sete aas ye'xhjatu ve't savuk'a u ta'l ivatz uuva tza'. Pek analen savuk'a u ak' ta'l uuva tu ma'l u q'ii tu viQ'esalail u Tioxh.— Texhtu'.
41014026	Ech ta'xh veet ib'itzat u b'itzal, motx b'en vi' u muunte va'l Olivo.
41014027	Utz tal u Jesuus tu q'u chusulib' ech tza': —Kajay ex samotxsotz ek'u'l vi' tu aq'b'al cheel. Tan tz'ib'amalka ech tza': «Sayatz'ax u xeen karne'l utz, sa'texhmotxpalun q'u karne'l.» Chia.
41014028	Pek loq' aatz ma't q'aav vitz'pe', sab'axab'b'enin sevatz tu Galilea.— Texh te.
41014029	Ech alax te tu u Lu' ech tza': —K'uxh kajay samotxsotz ik'u'l sai', aatz in tan, jatu koj sasotz unk'u'l sai'.— Texh te.
41014030	Tzaq'b'el tu u Jesuus ech tza': —Ni'xhtek'val see, aatz ye'saj toq' ka'pajul u b'aal t'el tu u aq'b'al cheel, ox pajul ma't aalta' aas yootzajin.— Texh te.
41014031	Pek aatz u Lu', ta'xh txumel taq'o nichtal ech tza': —¡A'tzii sunq'i'e' k'uxh sakamin sai'! ¡Jatu koj savelab'eka'axh!— Texh te. Echat chit motx tal q'u chusulib' sikajayil.
41014032	Unchee' motx opon tu u chikonb'al Getsemanii. Utz tal u Jesuus tu q'ul ichusulib' ech tza': —K'uje'ojka'ex tza', ta'n tuul sunq'ila sik'le Tioxh.— Texh te.
41014033	Ech tiq'ot b'en u Lu' ti'. Antu u Jacobo tuch' u Xhan. Utz xe't tul ma'l mam txumun tu taanima. Tiira oks il.
41014034	Ech tal tek u Jesuus te ech tza': —¡Techal itxumun vaanxelal! ¡Sa'texhkamin taq'o nunnache! Pek kaaojka'ex tza' utz, itz'lojex.— Texh te.
41014035	Ech xaan b'en b'iil. Peche' ku' vatz tx'ava'. Utz iq'ila sik'le Tioxh. Utz ijaja aas yetz si'chveeti ye'k sapaal tu u mam il tza'l va'l sapaalka.
41014036	Tal ech tza': —Tateey, kajay kam niveet saatz. Pek ¡eesa'in tu u mam il tza'l! Loq' a' sa'an vatxumb'al; yit' a' koj sapaal u vetz.— Texhtu'.
41014037	Ech ul k'atz q'ul ichusulib'. Utz tila jolol ko'n vatchiche. Utz tal tu u Lu' ech tza', va'l Xhim ib'ii majte: —¿Xhim, vata'm ko'n na'an tzik? ¿Ye'xh aq'i' itz'e'chil ma'j oora tzik?
41014038	Itz'lojex. Utz q'ilataj sik'letaj Tioxh, ech ye'k saku'ex tu paav. Tan aatz u aanxelal, nojchit vatz ik'u'l iq'ilal sik'lel Tioxh; pek aatz u chi'l tan, yi'sa'.— Texhtu'.
41014039	Ech b'en paje', ex iq'ila sik'le Tioxh. Anko'xh tal q'u yol q'u'l tal b'axa.
41014040	Ech q'aavu'l utz, tila vatchich ko'n paj q'ul ichusulib'. Tan axhib'i tiira techalich motx ikam tu vata'm. Ech ye' nichmotxikan tel tuul.
41014041	Titoxpaj tek iq'aavu'l u Jesuus, tal tu q'ul ichusulib' ech tza': —¿Anko'xh vatchelex utz, ilannajko'nex tzik? Veti'anla'. Oponyu u oora aas so'oksal u K'aola va'l b'ennaj ko'n aanima tiq'ab' q'u aa paav.
41014042	Pek ¡lakpojex! Utz ¡ko'taj! Tan tul va'l sa'aq'onin tu q'u txayol.— Texhtu'.
41014043	Unchee' anko'xh nichiyolon u Jesuus, tuul opon u Judas; aya' ma'l xo'l kab'laal q'u chusulib'. Sib'al aanima imol. Jolol iq'omal ich'ich' tuch' itze'. Ichaj q'u q'esal oksan yol vatz Tioxh, tuch' q'u aa txumb'al tetz u o'tla mantaar utz, tuch' q'u q'esal q'atol tzii.
41014044	Ech aatz u Judas, va'l aq'on u Jesuus tu q'u txayol tan, ma'tich talta' kam u xheenya si'an ti' ik'uchle'. Tal ech tza': —Ab'iste va'l luntz'utz'a, letxaya tan, a' i. Utz letiq'o b'en. B'oono ixeel leb'ana.— Texhtu'.
41014045	Ech opon u Judas k'atz u Jesuus, tal te ech tza': —Chusul.— Texh te. Ech itz'utz'a.
41014046	Ech yakich opon q'u aanima utz, itxay u Jesuus.
41014047	Pek aatz ma'l tixo'l q'u'l atich tzi', ijuu ich'ich' utz, ech itzok'e'l ixichin ma'l u taq'onom q'u q'esal oksan yol vatz Tioxh.
41014048	Ech tzaq'b'u u Jesuus tala: —Aya'l a' itxayax ma'j elq'om neb'an ve, iq'omal ech'ich' tuch' etze'.
41014049	Jun q'ii atich'in texo'l tu viq'analil u totztioxh. Nichunchusune' utz, ye't etxayin. Pek loq' ech chit si'ane'. Tan a' nitzojpu u Yolb'al Tioxh tz'ib'amalka.— Texhtu'.
41014050	Ech kajay q'u chusulib' motx elab'enka. Motx tek ooji.
41014051	Utz antu txaypu ma'l u xiak xamich ti'. Liikin b'u'j ko'n atich ok ti'.
41014052	Pek aatz i'an u xiak tzi', itx'ol elchil. Ichajpuka u liikin b'u'j utz, t'u'lich teku'en aas b'eni.
41014053	Unchee' ech iq'ol b'en u Jesuus xe' u q'esal oksan yol vatz Tioxh. Utz imol tib' tere'n q'u oksan yol vatz Tioxh majte q'u'l atil tijle'm. Antu q'u aa txumb'al tetz u o'tla mantaar tuch' q'u q'esal q'atol tzii.
41014054	Utz xamtichka u Lu' ti' u Jesuus tzian. Yakich oko'p vatz q'anal xe' u q'esal oksan yol vatz Tioxh. Utz k'uje' xo'l q'u xeen tetz vikuentail u totztioxh. Ilee tib' tzi' xamal.
41014055	Ech aatz q'u q'esal oksan yol vatz Tioxh, tuch' kajay q'u q'esala, nichmotxichok ipaav aas kam ti' satxaypik u Jesuus. A' isa' sayatz'axi. Loq' ye' nichmotxtelo'p tuul.
41014056	Tan k'uxh sib'al txakb'a'n txub'a'l je' iyol ti' u Jesuus, ye' nichik'ul tib' q'ul iyol.
41014057	Pek chee unjolte, itxakb'a' paj txub'a'l ti' u Jesuus ech tza':
41014058	—Aatz o', vetmotxqab'i talta': «Sunnil ku' vikuentail u totztioxh va'l b'ano'm ko'n aanima tzi'. Utz tu ko'n oxva'l q'ii sunb'anvu va'te, yit' ib'ano'm tere'n koj aanima.» Chia.— Texh ti'.
41014059	Pek niko'xh tu va'l tala tzi', nichkojik'ul tib' q'ul iyol.
41014060	Unchee' aatz tek u q'esal oksan yol vatz Tioxh, txake' tu xo'l utz, ich'oti tu u Jesuus ech tza': —¿Ye'xh natzaq'b'u b'oj ti' q'u kam nitalchu sai' tzi' tzik?— Texh te.
41014061	Aatz u Jesuus tan, tiira ye' nichitzaq'b'e'. Ech alax paj te tu u q'esal oksan yol vatz Tioxh ech tza': —¿Axh tzik viTxaaom u Techalla Tioxh, aya' vik'aol?— Texh te.
41014062	Tal tek u Jesuus ech tza': —In chitu'. Utz sa'naletil u K'aola va'l b'ennaj ko'n aanima k'ujlel tiseb'al u Tioxh tu u mam tijle'm. Utz setil tul tu sutz'.— Texhtu'.
41014063	Aatz tek u q'esal oksan yol vatz Tioxh, iq'ix je' toksa'm k'atza tu k'a'nal utz, tala: —¡Kam tere'n texhtiigo kusa'!
41014064	¡Matz etab'i viyoq'tu u Tioxh! Pek ¿kam setal ti'?— Texhtu'. Ech kajay q'u aanima alon ikame'. Kamchil tetz motx tala.
41014065	Ech atia xe't tzub'an u Jesuus. Utz itx'ut iatz tu b'u'j. Ech nichiq'ose'. Utz nichich'oti te ech tza': —¡Ala, ab'il vetq'osonaxh!— Chu te. Ech paq'ax ok ivatz tu q'u xeen tetz vikuentail u totztioxh majte.
41014066	Unchee' aatz u Lu', atich ku'l tu q'anal, tuul opon ma'l vik'ulanal u q'esal oksan yol vatz Tioxh.
41014067	Utz nichilee tib' u Lu' tzi' xamal. Tii chit isaji utz, tal te ech tza': —Ant axh majte, atich'ok'axh ti' u Jesuus aa Nazareet.— Texh te.
41014068	Pek aatz u Lu' tan, teesa ko'n tib' tuul. Utz tala: —Ye' vootzaj ab'il naale'. Kam nab' ko'xh naal b'a.— Texhtu'. Ech elu'l tzi' u okeb'alop vatz q'anal, tuul oq' u b'aal t'el.
41014069	Aatz u k'ulanal, ta'xh paj til u Lu', tal tu q'u aanima q'u'l atich tzi' ech tza': —Aatz va'l tzi', imol atzi'.— Texh ti'.
41014070	Pek aatz u Lu' tan, teesa ko'n paj tib' tuul. Ech b'iil ko'xh tuul, aatz q'u aanima atich tzi', tal tu u Lu' ech tza': —Nojchit axh imol atzi' tan, axh aa Galilea. [Utz ela vayolon tuch'.]— Texh te.
41014071	Ech aatz u Lu', xe't ko'n tal tz'ejb'al yol. Va'lich toksat Tioxh tuul nichtal ech tza': —Ye' vootzaj ab'il u vinaj netale' tzi'.— Texhtu'.
41014072	Ech tuul oq' u b'aal t'el tika'paj. Utz ul tek q'ul iyol u Jesuus sik'u'l u Lu' va'l alax te ech tza': —Aatz ye'sajen toq' ka'pajul u t'el, ox pajul ma't aalta' aas yootzajin.— Texhich te. Ech ul q'u yol sik'u'l u Lu' tzi' utz, itz'eje'l oq'el.
41015001	Unchee' tiira q'ala'm, motx imol tib' q'u q'esala xo'l q'u Israeel. Aya' q'u q'esal oksan yol vatz Tioxh, tuch' q'u aa txumb'al tetz u o'tla mantaar, tuch' q'u q'esal q'atol tzii. Ech qitzel ib'en u Jesuus i'ana. Ex taq' tiq'ab' u gobernadoor aa Roma va'l Pilato ib'ii.
41015002	Ech aatz u Pilato, ich'oti tu u Jesuus ech tza': —¿Axh tzik u tijlenal q'u Israeel tza'?— Texh te. Tzaq'b'el tu u Jesuus ech tza': —Aya' va'l naale' tzi'.— Texhtu'.
41015003	Va'lich motx ixochtu u Jesuus q'u q'esal oksan yol vatz Tioxh, ti' sib'al kam vatz u Pilato.
41015004	Ech aatz u Pilato, ich'oti paj tu u Jesuus ech tza': —¿Kantu' ye' natzaq'b'e'? ¿Yetz niil tzik kam ko'n ti' nixochpik'axh?— Texh te.
41015005	Pek aatz u Jesuus, niko'xh tzaq'b'u koj paje'. Ech nichtexhisotz ik'u'l u Pilato taq'o.
41015006	Pek aatz nichib'anax tu u nimla q'ii, jun ya'b' nichichajpul ma'l preexhu. Loq' q'u tenam nichjajon ab'iste visa' sachajpi.
41015007	Ech atich ma'l u vinaj, Barrabaas ib'ii. Atich ku' tu preexhuil tuch' unjot imol tan, motx i'an ma'l txab'kin utz, motx yatz'oni.
41015008	Ech opon q'u tenam vatz u Pilato. Utz xe't motx ijaje' aas sachajpul ma'l preexhu echa' ninalib'anaxe'.
41015009	Utz tzaq'b'el tu u Pilato ech tza': —¿A' tzik esa' a' sunchajpu u tijlenal q'u Israeel tzi'?— Texh ti' u Jesuus.
41015010	Tan tootzajich u Pilato, aas chi'ik'u'l nichmotxi'an q'u q'esal oksan yol vatz Tioxh ti', k'uxh tiq'o opon siatz.
41015011	Pek aatz q'u q'esal oksan yol vatz Tioxh, motx ichajtzi'i q'u tenam aas a' sijaj ichajpu u Barrabaas.
41015012	Ech aatz u Pilato tan, tal paj ech tza': —¿Kam sunb'an tu va'l tijlenal q'u Israeel che'ex ti' tzi' unchee'?— Texhtu'.
41015013	Ech motx qetun taltu ech tza': —¡Je'oj vatz kurus!— Texhtu'.
41015014	Tal paj u Pilato ech tza': —¿Kam mam onkonil veti'ana unchee'?— Texhtu'. Pek aal ko'n techal iqetun motx i'ana. Motx ko'n paj tal ech tza': —¡Je'oj vatz kurus!— Texhtu'.
41015015	Ech aatz u Pilato, ipaasa chit ik'u'l q'u tenam. Ichajpu u Barrabaas. Utz tal tek itz'u'mal u Jesuus. Ech taq'tu tzii saje' vatz kurus.
41015016	Ech aatz q'u sol tan, tiq'o b'en u Jesuus tu u vatz iq'analil u q'esal q'atb'al tzii. Utz ech imol tib' kajay q'u sol atich tzi'.
41015017	Utz motx toksa ma'l u b'a'nla liikin kaj oksa'm k'atza. Utz motx taq' je' ma'l ch'i'x koroona tivi'.
41015018	Ech xe't motx taq' ichajlichil u Jesuus; loq' telab'al iq'ii nichi'ane'. Tal te ech tza': —¡Techal axh, axh tijlenal q'u Israeel!— Texh te.
41015019	Utz motx ipaq' tze' ivi'. Itzub'a ivatz. Utz peche' siatz. Atil tatin siatz tilon tu q'ul nichmotxi'ane'.
41015020	Unchee' aatz tek veet teesat iq'ii u Jesuus, motx teesa u kaj oksa'm k'atza utz, iq'aavixsa'ok u toksa'm. Ech tiq'o elu'l ti' u tenam. Taq' je' vatz kurus.
41015021	Utz ik'ul ma'l u vinaj, Xhim ib'ii aa Cirene; aalich tul ja'jtze'. Itat u Alejandro tuch' u Rufo. Utz ta'xh iya'lu ti' tiq'ol vikurus u Jesuus.
41015022	Ech iq'ol b'en u Jesuus tu u tx'ava' Goolgota. Tatib'al b'ajil ivi' kamnaj, chu u tokeb'al.
41015023	Utz aq'ax ta'l uuva te yuuel tuch' u k'ayla ta'l tze' mirra. Pek ye't ko'n isa' tuk'ale'.
41015024	Ech taq' je' u Jesuus vatz kurus. Utz i'an ma'l saach q'u sol ti' q'u toksa'm aas ab'il lasuertiin tala; kam satiq'o sijununil.
41015025	A' chit a las 9 tetz q'ala'm aas motx taq' je' u Jesuus vatz kurus.
41015026	Ech motx itz'ib'a je' tivi' u kurus vipaav u Jesuus aas nichmotxtale'. “TIJLENAL Q'U ISRAEEL.” Chia.
41015027	Utz taq' je' ka'va't elq'om vatz kurus k'atza majte. Ma'l tiseb'al utz, va't timax.
41015028	[Ech itzojpu u yol va'l tz'ib'amalka nital ech tza': —A' okku xo'l q'u aa paav.— Chia.]
41015029	Ech nichipaal aanima vatz u Jesuus. Utz nichiyiku ivi'; nichiyoq'e'. Nichtal ech tza': —Ee', ¿axh tzik va'l sanilon ku' vikuentail u totztioxh utz, tu ko'n oxva'l q'ii so'olek'axh ti' q'aav inuk'axe' naale'? Qile' qab'i.
41015030	Ech ¡eesa iib' tu u tza'l sajunal tzi'! Ku'enul vatz u kurus tzi'.— Chu te.
41015031	Echat ko'xh i'an q'u q'esal oksan yol vatz Tioxh tu u Jesuus majte. Nichteesa iq'ii. Utz nichtal sivatzaj tuch' q'u aa txumb'al tetz u o'tla mantaar ech tza': —Teesa unjot aanima tu tza'l, pek ye' nitx'ol teesat tib'.
41015032	Ku'ojul viTxaaom u Tioxh vatz kurus tzi' qab'i, u tijlenal q'u Israeel. ¡Ech saqile' utz, sakunima!— Texhtu'. Utz nichmotxiyoq'on q'u'l atich je' k'atz u Jesuus vatz kurus majte.
41015033	Ech aatz i'an chaq'aal q'ii, ok aq'b'al tu u vatz amlika tx'ava' kajayil. Anal eli i'an alas 3 ku'q'ii.
41015034	Utz aatz i'an tu alas 3 tzi', jank'al iyak'il u Jesuus qetun tal tu ech tza': —Eloi, Eloi, ¿lama savaktani?— Texhtu'. Aatz u tokeb'al utz: —¡UnTioxh chi'in! ¡UnTioxh chi'in! ¿kantu' vetaaq'luka'in sunjunal?— Chia.
41015035	Ech aatz unjolol tu q'u'l atich naja'ch, ta'xh tab'i u yol, motx tal ech tza': —Matz etab'i; u Elias nisik'le.— Texh ti'.
41015036	Ech aatz i'an ma'l q'u aanima tzi', jutzini; ex ijilu ma'l esponja tu minaagre. Iqitzo'k ti' ma'l tze'. Ech taq' ji'op titzi' u Jesuus. Sitz'utz'e'l u minaagre ti' tala. Tuul nichtal ech tza': —¡Kam esa' te! Saqile' qab'i satzuleesaloj tu u Elias.— Texhtu'.
41015037	Pek aatz u Jesuus tan, jank'al iyak'il qetuni utz, kami.
41015038	Ech aatz u mam liikin b'u'j va'l jatxonnaj tetz tuul u totztioxh, tzilmi. Ka'va'l el tuul. Aal iku'l itzilme' i'ana.
41015039	Ech aatz u q'esal sol, txaklich vatz u Jesuus, tila aas ech iqetun u Jesuus tzi' el ik'u'l. Tal tek ech tza': —Aatz u vinaj tzi', ¡nojchit a' viK'aol u Tioxh atzi'!— Texhtu'.
41015040	Atich unjolol ixoj tixo'l majte: u Li' aa Magdala, tuch' u Li' vinan u Jacobo u ch'ooala, tuch' vinan u Xhep utz, tuch' u Salomee. Nichko'xhmotxisajin k'asu'l tzian.
41015041	A' q'u ixoj nichiloch u Jesuus aas atich tu Galilea. Utz sib'al tere'n ixoj atich majte q'u'l xamich ti' u Jesuus, opon ti' tu Jerusaleen.
41015042	Unchee' si'chtekxe't u ilanb'al q'ii. Nichxe'tisotz saj. A' chit nichib'anke'l tuch q'u aanima.
41015043	Aatz ma'l u jikomla vinaj, Xhep ib'ii aa Arimatea, b'eno'k xe' u Pilato. Utz ye'k ixo'val ijaj vichi'l u Jesuus te. Atich ok u Xhep xo'l q'u q'esal tenam. Antu nichch'ian u tuleb'al viQ'esalail u Tioxh majte.
41015044	Sotzel ik'u'l u Pilato aas tab'i ma'tich tel ik'u'l u Jesuus. Ech isik'le ul u q'esal sol, tab'i te nojchixh kamya. Utz jank'alich ikame'.
41015045	Utz ech tal u q'esal sol tu u Pilato aas nojchit ma'tich ikam u Jesuus. Ech taq' tek vichi'l tu u Xhep.
41015046	Iloq' tek ma'l b'a'nla b'u'j u Xhep. Utz ex tiq'o ku'l vichi'l u Jesuus vatz kurus. Ib'ach ok tu u b'u'j. Utz ex toksa tu ma'l u mujb'al tu sivan vatz peepu b'anichnale. Utz toksaka va't sivan, jupib' itzi' u jul.
41015047	Aatz u Li' aa Magdala, tuch' u Li' vinan u Xhep, nichisaji b'a'nil til va'l aq'likka vichi'l u Jesuus.
41016001	Unchee' ta'xh paal u ilanb'al q'ii, aatz u Li' aa Magdala, tuch' u Salomee, tuch' u Li' vinan u Jacobo, motx iloq' tx'umq'ixsab'al satoksa ti' vichi'l u Jesuus tuul tala.
41016002	Utz tiira ku'saj, anal nichitoop q'ii tu u b'axa q'ii tetz u xhemaana, motx b'en q'u ixoj tu u mujb'al tetz u Jesuus.
41016003	Utz nichmotxtal sivatzaj ech tza': —¿Ab'il chaj b'oj laeesan u sivan, jupib' itzi' u mujb'al atzi'?— Texhtu'.
41016004	Pek ta'xh motx oponi, a' tek tila aas ma'tich teesal u mam sivan tzi' u mujb'al.
41016005	Yakich motx oko'p tuul. Utz a' tek til ma'l u xiak k'ujlich tu seb'al. Chelkin saj oksa'm atich ok taq'o. Utz yakich motx xo'voj.
41016006	Pek alax te tu u xiak ech tza': —Ye' ko'xh xo'vex. ¿A' tzik nechok u Jesuus aa Nazareet va'l aq'ax je' vatz kurus? Ye'kan tza'. ¡Q'aav itz'pi tika'paj! Sajitaj va'l aq'axkuka vichi'l etile'.
41016007	Pek aatz cheel, b'enoj etal tu u Lu' tuch' tu q'ul ichusulib', aas b'axab'yu b'en sevatz tu Galilea. Utz a' setilvu tzi', echa' va'l alelnalka sete taq'o.— Texh te.
41016008	Ech atiye'ka chit k'asu'l q'u ixoj tzi' u mujb'al tzi' tan, techalich motx it'unt'u'lan tu xo'val. Loq' ye'xhab'il ma'j e talva tan, techalich motx ixo've'.
41016009	[Aatz q'aav itz'pu u Jesuus q'ala'm, tu u b'axa q'ii tetz u xhemaana, a' chit b'axa ilon u Li' aa Magdala, va'l eesal jujva'l tioxhil tx'i'li'inaj k'atza tu u Jesuus.
41016010	Ech aatz u Li', ex tal u yol tu q'u'l xamb'u ti' u Jesuus. Tan va'lich motx itxumune' utz, nichmotxtoq'e'.
41016011	Ech k'uxh motx tab'i aas itz'lel u Jesuus utz, ma't tilax tu u Li', ye't ko'n motx inima.
41016012	Pek xamtich paj tuul ilax u Jesuus tu ka'va'l q'u chusulib'. A' chit atich ok ti' ma'l u b'ey ma't ja'jtze'. Loq' ijal tilone' aas chee siatz.
41016013	Ech motx paj q'aav q'u vinaj tzi'; ex tal tu tere'n q'ul imol. Pek ye't ko'n paj nimal majte.
41016014	Unchee' tiya'teb'al teku'en, a' tek cheek vatz junlaal q'u chusulib'. A' chit k'ujlich ok vatz meexha. Utz yaal tu u Jesuus tan, ye't ko'n motx inima q'u'l ilon aas ma't q'aav titz'pe'.
41016015	Ech aatz u Jesuus tan, tal te ech tza': —B'enojex tu u vatz amlika tx'ava' kajayil. Utz paxsataj itziiul u b'a'nla chusb'al tu kajay aanima.
41016016	Ech ab'il lanimani utz, lib'an ivautiismo tu a', sachitpu tu vipaav. Pek ab'il ye' laniman tan, sa'alax iku' u choob'al paav ti'.
41016017	Utz a' q'u xheenya si'an q'u'l saniman u Tioxh tza': satojcha el tioxhil tx'i'li'inaj tu vunb'ii utz, sayolon tunjot ak' yolb'al.
41016018	K'uxh samotxitxay tx'i'la txokop tiq'ab' utz, k'uxh satuk'a veneno, ye'xhkam si'an taq'o. Sataq' je' iq'ab' tib'a ya'v utz, si'an b'a'n u ya'v taq'o.— Texhtu'.
41016019	Unchee' ta'xh veet yolon u kuB'aal Jesuus, iq'ol je' tu Amlika. Utz ch'uxhe' tiseb'al u Tioxh.
41016020	Ech b'en q'u chusulib'. Til chaj ko'xh motx ex ipaxsav paal u yolb'al Tioxh. Utz a' chit imol u kuB'aal tan, kaana txaichil nichi'ane'. Ech nichik'uche' aas a' vinujul va'l nichmotxtale'. A'i.]
42001001	Sib'ax ko'xh aanima motx tz'ib'an q'u kam q'u'l nojchit uchnaj tu kuxo'l. Tzi'tzoch talax ni'ane',
42001002	kam chit echa' talax qe i'an q'u'l ilon tixe'teb'al. Tan antu motx alon paal u yolb'al Tioxh.
42001003	Pek aatz cheel b'a'nla vinaj Teoofilo, vetvitz'a majte aas b'a'n tzi'tzoch itz'ib'al talax q'u kam sunb'an see tzi'. Tan ma'xh unchokl inujul b'a'nil. Kuentachit'in ti' ich'otile' aas kam q'u kam q'u'l uch tixe'teb'al.
42001004	Ech sootzaji vinujul q'u kam b'a'nil q'u'l chusel see.
42001005	Unchee' aatz i'ana, aas atich ok u Herodes tu ijlenalil tikuenta Judea, atich ma'l u oksan yol vatz Tioxh, Zacarias ib'ii. A' atichk ok xo'l untanul q'u oksan yol vatz Tioxh q'u'l “Abias” chu te'le'. Atich tixoj u Zacarias tzi'; Xhe'p ib'ii, itu'xh ixalam u Aroon.
42001006	Utz tiira jikomich tatin vatz Tioxh sika'b'il. Ye'xhkam nichiyolpu ti' inimal q'ul imantaar u kuB'aals Amlika.
42001007	Pek jolol ye'kich initxa'a. Tan ye' nichtitz'nan u Xhe'p. Utz sib'ich tek iya'b' sika'b'il.
42001008	Unchee' aatz atich ok u Zacarias titurno ti' toksal yol vatz Tioxh tuch' q'ul imol,
42001009	kavaal ku' ti' u Zacarias tzi' aas a' sab'eno'k tu tuul u totztioxh vatz u kuB'aals Amlika ti' en ik'achax u kaxhlaan pom. Tan ech u kostuumbre nichib'anaxe'.
42001010	Ech tuul nichitz'e' u kaxhlaan pom, nichiq'ila sik'le Tioxh q'u mam tenam q'anal. Tan echich u oora nitz'e'sal u kaxhlaan pom vatz Tioxh jun q'ii.
42001011	Utz chee ma'l viaanjel u kuB'aals Amlika vatz u Zacarias. Txake' tiseb'al u nachb'al Tioxh tu va'l nik'achlik u kaxhlaan pom.
42001012	Ech ta'xh til u aanjel u Zacarias, yakich sotzoj ik'u'l. Utz techalich tek ixo've'.
42001013	Pek aatz u aanjel, tal te ech tza': —Zacarias, ye' ko'xh xo'vaxh. Tan vettab'ilaxh u Tioxh ti' vaq'ilat asik'leta'. Ech aatz u Xhe'p, val iixoj, sachee ma'l tal titz'in. Utz Xhan ib'ii looksa.
42001014	Ech sachi'b'axh, satxuq'txunaxh. Utz sib'al aanima satxuq'txun ti' u titz'peb'al majte.
42001015	Tan sib' tatin vatz Tioxh si'ane'. Yit' sa'kojtuk'a tx'amla ta'l uuva tuch' q'ab'ansab'al. Pek a' saok u Tioxhla Espiiritu k'atza b'a'nil tuul anko'xh atil tu tuul vinan.
42001016	Utz sib'al q'u Israeel saok k'atz u kuB'aals Amlika taq'o. Aya' viTioxh.
42001017	Ech sab'axab' vatz u Tioxh. Utz ech tijle'm, ech itxumb'al u Elias si'ane', u alol tetz u yolb'al Tioxh. Tan saok ib'a'n q'u txutxa b'aala tuch' q'ul ik'aol ime'al taq'o. Utz saok q'u qelol tu jik taq'o. Sinima vitxumb'al q'u'l jikom. Ech sich'iansa ma'l tenam aas nojchit tiira aya'l ik'u'l ti' u kuB'aals Amlika.— Texh u aanjel.
42001018	Ech tal tek u Zacarias tu u aanjel ech tza': —¿Kam techlal aas satiq'o tib' u kam naale' tzi'? Tan in tek q'es utz, q'estu u vixoj majte.— Texhtu'.
42001019	Tzaq'b'u u aanjel utz, tal te ech tza': —In Kap. B'enamen atilin vatz u Tioxh. Utz vetichajin ti' talax u b'a'nla yol see tzi'.
42001020	Pek ye'n ko'n anima. Ech aatz cheel, samemt'axh. Utz ye'kan satx'ol yol. Analen sayolonaxh aas latiq'o tib' u kam tzi' tan, ye'n ko'n anima vunyol va'l nojchit satzojpu titiempoil.— Texh u aanjel.
42001021	Tuul aatz q'u tenam tan, nichmotxich'ia telu'l u Zacarias. Utz nichtekmotxisotz ik'u'l tan, ye'xh nichtelu'l tu u totztioxh.
42001022	Ech aatz elu'l u Zacarias, ye' nichitx'ol ve't yol. Tu xheenya texh nichiq'ilav q'u aanima. Tan memich teku'en. Ech motx el itxumb'al q'u aanima tuul aas visioon til tu u totztioxh.
42001023	Utz ta'xh tzojpu u taq'on vatz Tioxh, b'en tek tu tatib'al.
42001024	Unchee' xamtich tek ti' q'u q'ii tzi', i'an tek tiichajla yaab'il u Xhe'p, u tixoj u Zacarias. Utz o'va'l ich' atich ko'xh tu atib'al. Ye'xhat nichelka.
42001025	Utz tal ech tza': —¡Ech vuntzaq'b'el veti'an u kuB'aal atzi'! Ya'y tek tel unq'ii xo'l q'u aanima. Tan sa'tekatin vitz'in.— Texhtu'.
42001026	Unchee' ta'xh el vaajil ich' tuul, chajax paj b'en u Kap viaanjel u Tioxh, tu ma'l u tenam Nazareet tikuenta Galilea.
42001027	Opon xe' ma'l u ixviak ye' tootzaj vinaj, Li' ib'ii. Oknajich ma'l u xiak ti', Xhep ib'ii, itu'xh ixalam u Daviid.
42001028	Ech ta'xh oko'p u aanjel tu va'l atichku u Li', tal te ech tza': —Cheentzik'axh ixviak. Atil u kuB'aal sak'atza. [Utz chi'b'eb'al eetz vatz tere'n q'u ixoj.] Tan vetitz'al ma'l b'a'nil u Tioxh sai'.— Texh te.
42001029	Pek ta'xh tab'i u yol u Li' tzi', xaan taanima taq'o. Utz nichtektitz'a aas kan chaj toke' ech alax te.
42001030	Ech aatz u aanjel, tal te ech tza': —Li' ye' ko'xh xo'vaxh tan, vetitz'al ma'l b'a'nil u Tioxh sai'.
42001031	Ech sa'an tiichajla yaab'il. Sachee ma'l iitz'in, tal xiak. Utz Jesuus ib'ii looksa.
42001032	Tan techal talche' si'ane'. IK'aol u T'ankin Tioxh sa'alchi. Tan ijlenal sa'aq'axku b'en tu u Tioxh u kuB'aals Amlika, echa' u tijle'm u Daviid tan, ik'uy imam.
42001033	Utz b'enamen sa'atin tu viQ'esalail xo'l q'ul itu'xh ixalam u Jacoob. Ye'k iya'eb'al viQ'esalail si'ane'.— Texhtu'.
42001034	Ech aatz u Li' tan, tal tek tu u aanjel ech tza': —¿Kam toke' tan, aal ye' vootzaj vinaj?— Texhtu'.
42001035	Tzaq'b'el tu u aanjel ech tza': —U Tioxhla Espiiritu su'ul sai' utz, visulich u tijle'm u T'ankin Tioxh saku' sai'. Ech toke' xaannaj el k'atz paav u tal nitxa' va'l saitz'e'i. Utz iK'aol Tioxh si'ane'.
42001036	Tan echa' val iitz'in aatzik u Xhe'p, va'l ye' nititz'nane' chu te'le', sachee ma'l titz'in majte, k'uxh q'este. Vaajix ich' tatin tu tiichajla yaab'il.
42001037	Tan kam koj ye' saveet vatz u Tioxh.— Texh u aanjel.
42001038	Ech tal tek u Li' ech tza': —A'tzii. Uchoj sunk'atza va'l naale' tzi'. Tx'aja'm ko'xh vetz tan, atilin tiq'ab' u kuB'aals Amlika.— Texhtu'. Ech eltekb'en u aanjel siatz.
42001039	Unchee' aatz i'an tu q'u q'ii tzi', ooje'l chit ib'en u Li', b'en tu ma'l u tenam tikuenta Judea xo'laj muunte.
42001040	Utz opon tu totzotz u Zacarias. Ech tal ichajlichil u Xhe'p.
42001041	Pek ta'xh tab'i u Xhe'p u chajlichil, yakich yuq'u'panoj u tal nitxa' va'l atich k'atza. Ech ok u Tioxhla Espiiritu k'atza b'a'nil.
42001042	Ech qetun taltu u Xhe'p ech tza': —Chi'b'eb'al eetz vatz tere'n q'u ixoj. Utz chi'b'eb'al tetz val iitz'in va'l saala.
42001043	¿Kam vijle'm aas nu'laq'ila'in tan, axh inan vunB'aal?
42001044	Tan ta'xh vetvab'i vetaal unchajlichil, yakich vetyuq'u'panoj u tal nitxa' sunk'atza tu txuq'txunchil.
42001045	Ech techal axh tan, nimanyaxh aas sa'naltzojpi kam va'l vettallu u kuB'aals Amlika see.— Texh te.
42001046	Aatz u Li' tan, tal tek ech tza': —Nunt'anb'a' vunB'aals Amlika tu vaanxelal.
42001047	Utz nitxuq'txun vaanima ti' vunTioxh u Chitol vetz.
42001048	Tan vettillin u Tioxh aas in niman tetz. Ech chi'b'eb'al vetz satal kajay q'u aanima q'u'l sa'atin taab'a'b'en.
42001049	Tan sib' mamaj b'a'nil veti'anlu u Mam Tioxh sunk'atza. Techal vib'ii tan, tzian k'atz paav.
42001050	Tan ib'ena' ib'en ko'xh vitxumt iatz q'u aanima q'u'l atil tatin u Tioxh siatz.
42001051	Mamala chaj kam b'anel taq'o. Sotzsamal ik'u'l q'u aanima taq'o q'u'l t'e'sunib' ti' q'u kam nititz'a tu taanima.
42001052	B'ajel el taq'o q'u je'sanib' q'u'l atil mamaj tijle'm. Utz t'anb'a'mal taq'o q'u'l yit' je'sanib' koj.
42001053	Tz'ajel iatz tetz taq'o q'u'l niva'ye'. Utz maalie'l tetz q'u tx'iiol iq'ii taq'o.
42001054	Lochel vitenam taq'o, q'u niman tetz, aya' o' Israeel. A' nitzojpi va'l tala aas sa'chititxum kuvatz.
42001055	Tan ech va'l alel nal tu u kuk'uy kumam Abrahaam taq'o, tuch' tu q'ul itu'xh ixalam ye'k iya'eb'al.— Texh u Li'.
42001056	Utz kamal oxva'l ich' i'an u Li' xe' u Xhe'p. Ech q'aavtekb'en tu tatib'al.
42001057	Unchee' aatz tek tz'aj u tiempo aas sachee u titz'in u Xhe'p, itz'pu ma'l tal titz'in, xiak.
42001058	Utz motx chit txuq'txun q'u titz'in tatzik tuch' q'u tetz tz'alol aas tab'i u mam b'a'nil i'an u Tioxh k'atza.
42001059	Utz aatz tek tz'aj vaaxajil q'ii titz'pe', motx tiq'o b'en u tal nitxa' tu viq'analil u totztioxh, ti' satzok'ax el b'iil ichi'l. Utz a' si'chtaq'vu b'en sich'exel vitat. Zacarias ib'ii si'chi'ane'.
42001060	Pek tal vinan u tal nitxa' ech tza': —Ye'ka, Xhan ib'ii so'oki atzi'.— Texhtu'.
42001061	Utz ech alax te tza': —¿Kam toke' tan, ke'ch koj ma'j iitz'in aatzik aas ech ib'ii tzi'?— Texh q'u aanima.
42001062	Unchee' b'anax tek xheenya tu vitat. Ch'otil te aas kam ib'ii isa' satoksa.
42001063	Ech ijajtu ma'l tal aq'en u Zacarias. Utz itz'ib'a ku' siatz ech tza': —Xhan ib'ii atzi'.— Texhtu'. Ech kajay q'u aanima nichtexhisotz ik'u'l taq'o.
42001064	Utz tu ko'xh u mu'k'ul tzi', yakich tepaj itx'ol yol u Zacarias. A' b'axa toksa iq'ii u Tioxh.
42001065	Yakich xo'voj q'u tetz tz'alol. Utz pax chit itziiul q'u kam vatz q'u aanima tzi' q'u'l jejlel tulaj muunte tikuenta Judea.
42001066	Aatz kajay q'u aanima q'u'l ab'in, nichtekipensaarin taq'o. Utz nichtal ech tza': —¿Kam tek tijle'm u tal xiak si'ane' nitale' tzi'?— Chia. Tan Tioxh chit atil k'atz u tal nitxa' tzi'.
42001067	Aatz u Zacarias, vitat u tal nitxa', ok u Tioxhla Espiiritu k'atza b'a'nil. Ech tal unjolol yol taq'o ech tza':
42001068	—Techal u kuB'aals Amlika, u kuTioxh o' Israeel. Tan vet'uliq'ilalo', o' itenam; vet'ulteesalo' tu tza'l.
42001069	Vettaq'lu'l ma'l Mam Chitol qetz, ma'l itu'xh ixalam u Daviid, u niman tetz.
42001070	Kam chit echa' va'l alel nal taq'o titzi' q'u alol tetz viyolb'al ko'xtene q'u'l txaael el taq'o.
42001071	Tala aas a' saeesano' vatz q'u kukoontra utz, vatz q'u'l nichi'na'n ik'u'l qi'.
42001072	Tala aas sa'chititxum kuvatz. Ech sitzojpixsa viyol i'an tu u tioxhla nuk'u'm alel nal taq'o tu q'u kuk'uy kumam.
42001073	Tan a' va'l tala'tzi'i tu u Abrahaam u kuk'uy kumam.
42001074	Siloch'o' tala. Saelo' vatz q'u kukoontra taq'o. Ech ye'k kuxo'val sakunima saqoksa.
42001075	Sakub'an vijikomal siatz. Utz xaannajelo' k'atz paav sakub'ane' jatva'l vatz kuq'ii kusaj sa'atini.
42001076	Pek aatz axh tal ne' tan, axh alol tetz viyol u T'ankin Tioxh si'ane'. Sab'axab'axh vatz u kuB'aal. Se'napaxsa itziiul u tuleb'al.
42001077	Ech satab'i vitenam aas sa'atin chitpichil tu paav, sa'atin kuyb'al.
42001078	Ech tu vimam b'a'nil nitxum kuvatz u Tioxh, k'uxh nitaq'u'l ma'l u txijtxub'al quxe' va'l a' vetk'asku'l tu Amlika.
42001079	Ech sitxijtxu q'u'l atil tu elq'ej tuch' q'u'l atil texh ok vatz kamchil. Ech sitxijtxu kub'ey, b'ey tetz u paas sukuvatzaj.— Texh u Zacarias.
42001080	Unchee' aatz u tal xiak, ch'iichil chit nichi'ane'. Yak'inchil chit ni'an itxumb'al k'atz Tioxh. Aatz ch'ii teku'en, a' atinku tu u tz'inlich tzaji tx'ava'. Anal k'asu'l tzi' aas xe't ul tal u yolb'al Tioxh xo'l q'u Israeel.
42002001	Unchee' aatz i'an tu q'u q'ii tzi', teesa ma'l u mantaar u ijlenal Augusto Cesar aas kajay q'u aanima se'el tachul.
42002002	A' chit b'axa tel u tachul tzi', aas governadoorich u Cireenio tikuenta Siiria.
42002003	Ech kajay aanima nichentaq' tib' tz'ib'aloj tu q'ul itenam itz'pinajka.
42002004	Ech k'asu'l u Xhep tu Nazareet tikuenta Galilea. Utz b'en tu vitenam Beleen tikuenta Judea, va'l itz'e'k u Daviid. Tan axhib'i itu'xh ixalamich.
42002005	Ech ex taq' tib' tz'ib'aloj tzi'. A'ich imol u Li', u tixoj. Utz atich tu tiichajla yaab'il.
42002006	Ech tuul atich tzi', opon u q'ii aas sa'tekatin u titz'in.
42002007	Ech itz'pu u b'axa titz'in. Ib'ach tu b'u'j utz, taq' ku' tu ma'l u jukub'. Tan ye't motx chee ve't tatib'al tu vatb'al.
42002008	Unchee' atich unjolol xeen karne'l tu ma'l u ja'jtze' anko'xh tikuenta u tx'ava' tzi'. Nichixee ikarne'l tu aq'b'al.
42002009	Utz chee ma'l viaanjel u kuB'aals Amlika siatz. Utz yakich sutiloj ti' q'u xeen karne'l tu vipaq'un vitechalil u kuB'aals Amlika. Ech motx xo'vi.
42002010	Pek aatz u aanjel tan, tal te ech tza': —Ye' ko'xh xo'vex. Tan b'a'nla yol saval sete. Sitxuq'txunsa tenam kajayil.
42002011	Tan aatz cheel, itz'pi tu u Beleen vitenam u Daviid, u Chitol etetz; aya' kuB'aal, viTxaaom u Tioxh.
42002012	Utz a' u xheenya tza' aas a' i. Sechab'a ma'l u tal nitxa' b'achel tu b'u'j. Utz atil ku' tu ma'l jukub'.— Texh u aanjel.
42002013	Utz ye'k talche' chee sib'at aanjel k'atz u aanjel tzi'. A' k'asku'l tu Amlika. Utz nichtoksa iq'ii u Tioxh.
42002014	Nichtal ech tza': —Techal u Tioxh tu Amlika. Utz atoj paas tu taanima q'u aanima vatz tx'ava' q'u'l satxuq'txun tu u tok ib'a'n tuch' u Tioxh.— Texhtu'.
42002015	Ech ta'xh b'enje' q'u aanjel tu Amlika, tal tek q'u xeen karne'l tib'ilaj ech tza': —¡Ko'taj tu Beleen! Utz saqile' kam va'l uchya va'l vettallu u kuB'aal qe.— Texhtu'.
42002016	Ech ooje'l chit motx ib'ena'. Utz ta'xh oponi, til u tal ne' atich ku' tu jukub'. Atich u Li' k'atza tuch' u Xhep.
42002017	Ech motx tek tala kam va'l ma'tich talax te tu u aanjel ti' u tal ne' tzi'.
42002018	Ech tz'ejx ik'u'l kajay q'u aanima ti' va'l tal q'u xeen karne'l.
42002019	Pek aatz u Li' tan, nichko'ntitz'a q'u kam tzi'. Utz nichko'nikol tu taanima.
42002020	Ech q'aavk'asu'l q'u xeen karne'l tzi'. Utz va'lich motx toksat iq'ii u Tioxh ti' q'u kam tila tab'i. Tan ech chit elka va'l alax te.
42002021	Aatz tz'aj vaaxajil q'ii titz'pu u tal nitxa', tzok'ax el b'iil ichi'l. Ech oksal ib'ii. Jesuus b'ii oki; kam chit echa' va'l tal u aanjel aas ye'sajenich ichee k'atz vinan.
42002022	Utz ta'xh tz'aj q'u q'ii ti' ib'anax u kostuumbre tetz tx'aatx'ochil va'l nital u o'tla mantaar, motx b'en tu Jerusaleen. Ech toksa u tal nitxa' vatz u kuB'aal.
42002023	Motx i'ana kam chit echa' va'l tz'ib'amalka tu u o'tla mantaar va'l tal u Tioxh ech tza': —Kajay b'axa nitxa' xiak sab'ens tetz u Tioxh.— Chia.
42002024	Ech motx toksat u tx'olo'm va'l nital u o'tla mantaar ech tza': —Untzumul mu'kuy oj ka'va'l txul paroomaxh.— Chia.
42002025	Ech atich ma'l u vinaj tu Jerusaleen, Xhim ib'ii. Jikomla vinaj vatz Tioxh. Tiira nachol Tioxh. Nojchit atich u Tioxhla Espiiritu k'atza. Utz nichich'ia u tuleb'al u lochol tetz q'u Israeel.
42002026	Tan ma'tich nal it'oyax tu u Tioxhla Espiiritu aas yit' sa'kojkami untz'oj ye'sajen tiltu viTxaaom u kuB'aals Amlika.
42002027	Ech t'okax taanima u Xhim tu u Tioxhla Espiiritu aas sab'en tu viq'analil u totztioxh. Utz tiempo opon q'ul itxutx ib'aal u Jesuus tzi' majte ti' toksal u kostuumbre echa' va'l nital u o'tla mantaar.
42002028	Ech aatz u Xhim, ijele u tal nitxa'. Utz toksa iq'ii u Tioxh ech tza':
42002029	—Aatz cheel unB'aal, sa'teki'ane' sakamin saaq'o; va'l tachavan unkam sakamin. Tan nojpi vayol alel.
42002030	Tan vetvillu tuch' unvatz u Chitol tu tza'l,
42002031	va'l vetaaq'u'l vatz q'u tenam kajayil.
42002032	Txijtxun ib'ey q'u puera aanima ti' tootzajit'axh. Ech so'ok iq'ii vatenam Israeel taq'o.— Texhtu'.
42002033	Ech aatz u Xhep tuch' u Li', vinan u Jesuus, nichtexhitz'ejx ik'u'l ti' q'u yol nichtal ti' u tal nitxa'.
42002034	Ech tal b'a'nla yol u Xhim ti' majte. Tal tu u Li' ech tza': —Sib'al aanima sasotz ik'u'l tu u xheenya ti' u tal nitxa' tza'. Sib'al silak tib' taq'o tu u Israeel tza' majte. Utz sib'al aanima sitxay tib' tu yol ti' viTxaaom u Tioxh tza'.
42002035	Ech saelu'l vatzsaj kam nititz'a taanima junun aanima ti'. Pek aatz axh, sak'axb'u avaanima tu va'l sab'anax te. Aya'l chitu' a' ma'j ch'ich' sapaal tavaanima sanache'.— Texh te.
42002036	Utz atich paj va't u ixoj tzi' majte, An ib'ii. Alolich yol tetz u Tioxh. Ime'al u Fanueel, itu'xh ixalam u Aseer. Tiira q'estich teku'en. Utz txakay ixojich. Jujva'l ko'xh ya'b' i'an tuch' vivinaj aas ma'tich itzume'a'.
42002037	Utz 84 iya'b'. Ech b'enamen nichtopon tu viq'analil u totztioxh. A' chit nichik'ula inachax Tioxh q'iils aq'b'al. Nichikuy iva'y ti' iq'ilal isik'lel Tioxh.
42002038	Ech tiempo chit opon u An tu viq'analil u totztioxh tuul atich u tal nitxa' tzi'. Va'lich ik'amab'et Tioxh u An ti'. Utz nichiyolon ti' tu q'u aanima majte q'u'l nichch'ian u tuleb'al u Chitol tetz q'u aa Jerusaleen.
42002039	Unchee' aatz tek ma'tich itzojpit u Xhep tuch' u Li' vimantaar u kuB'aals Amlika, motx tek q'aavb'en tu Nazareet tikuenta Galilea.
42002040	Ech ch'iichil techit nichi'an u tal nitxa'. Yak'inchil chit nichi'ane'. Cheechil chit nichi'an itxumb'al. Utz atich chit ib'a'nil u Tioxh ti'.
42002041	Utz aatz q'ul itxutx ib'aal u Jesuus, jun chit ya'b' nichib'enje' tu u nimla q'ii tu Jerusaleen. Aya' va'l nichipaasal ti' u Elchil Vatz Kamchil Tu Egipto.
42002042	Ech aatz kab'laalich tek iya'b' u Jesuus, motx paj b'en tu Jerusaleen. Tan ech nal chit nichmotxi'ane'.
42002043	Aatz ya' u nimla q'ii, motx tek k'asu'l. Pek kaaka u tal Jesuus tu Jerusaleen. Loq' ye'ich tootzaj u Xhep tuch' u Li'.
42002044	Kamal atich xo'l q'u aanima tala. Utz ma'lich tek q'ii xaaom ma'tich i'anta', ech ichok tek xo'l q'u titz'in tatzik tuch' xo'l q'u'l tootzaj tib' tuch'.
42002045	Pek ye't ichab'a. Ech motx tek q'aavb'en tu Jerusaleen ti' ichokaxe'.
42002046	Aatz ma'tich tek ipaal oxva'l q'ii ichokta', ichab'a tek tu viq'analil u totztioxh. K'ujlich ok xo'l q'u q'esal ootzajin tetz u o'tla mantaar. Nichtab'i q'ul iyol utz, nich'oti kam te majte.
42002047	Ech kajay nichmotxitz'ejx ik'u'l ti' vitxumb'al u tal Jesuus tzi'. Tan aq'el ivi' utz, telab'al tzaq'b'ichil majte.
42002048	Ech tz'ejx ik'u'l q'ul itxutx ib'aal aas tilta'. Utz tal vinan te ech tza': —¡Vitz'in, kantu' aas ech na'an qe tzi'! Tiira il ato'k'o' ti' achokle'.— Texh te.
42002049	Unchee' tal u Jesuus ech tza': —¿Kam toke' nechok'in? ¿Yetz etootzaj tzik aas ministeer a' sa'atink'in tu u taq'on vunTat?— Texh te.
42002050	Pek ye't motx el itxumb'al tu u yol tal te tzi'.
42002051	Ech b'en tek ti' q'ul itxutx ib'aal utz, q'aavku' tu Nazareet. Utz nimamich chit q'ul itxutx ib'aal taq'o. Aatz vinan tan, nichko'nikol kajay q'u kam tu taanima tzi'.
42002052	Ech ch'iichil chit nichi'an u Jesuus tu vichi'l, tu vitxumb'al tuch' tu u b'a'nil vatz Tioxh utz, vatz aanima majte.
42003001	-
42003002	Unchee' q'ilal u Xhan vik'aol u Zacarias tu u Tioxh tu tz'inlich tx'ava'. A' chit 15 ya'b' tok tu tijlenalil u mam ijlenal Tibeerio Cesar. Utz governadoorich u Pooncio Pilato tikuenta Judea. Governadoorich u Herodes tikuenta Galilea majte. Utz governadoorich u Felipe vitza'q' u Herodes tikuenta Iturea tuch' tu Traconite. Governadoorich u Lisanias tikuenta Abiliinia. Utz a' chit q'esal oksan yol vatz Tioxh xo'l q'u Israeel u Anaas tuch' u Caifaas.
42003003	Ech aatz u Xhan, xe't ipaxsa itziiul u yolb'al Tioxh tikuenta kajay q'u tx'ava' naja'ch u nima' Jordaan. Nichtal tu q'u aanima aas sik'axa q'ul ipaav utz; ech sakuyax ipaav. Si'an ivautiismo majte, techlal ik'axat q'ul ipaav.
42003004	Kam chit echa' va'l tz'ib'amalka tu u Isaias, u alol tetz u yolb'al Tioxh, aas tal ech tza': —Saje' ivi' tu yol tu tz'inlich tzaji tx'ava'. Satal ech tza': «Jikomtixsataj etxumb'al vatz u kuB'aal, echa' ijikomtixsal b'ey siatz seb'ane'.
42003005	Echa' ib'uch'ax tuul kajay q'u xo'li'itz. Ech si'an ma'l iatz q'u muunte tuch' q'u peepu. Utz so'ok tijikomal q'u koykin b'ey. Utz sab'anax b'a'n tu u xopkin b'ey.
42003006	Ech kajay aanima sailon u chitpichil tu paav va'l si'an u Tioxh.» Chaj.— Texh u Isaias.
42003007	Ech aatz q'u aanima nichtopon k'atz u Xhan. A' isa' sab'anax vautisaar. Tal u Xhan te ech tza': —¡Tiil tx'i'la chaj aanima! ¡Ab'il koj nichusunex te aas tu ko'xh veb'ant evautiismo, setx'ol etel vatz vik'a'nal u Tioxh va'l tule'!
42003008	Pek k'uchtaj tu veb'anone' aas nojchit vetek'axal q'ul epaav. Ech ex seb'ane' ma'l u tze' va'l tx'anel ivatzine'. Utz ye' ko'xh etal tetaanima aas: «A' kutat u Abrahaam. Kam koj sab'anono'.» Chajkojex. Tan nojchit nival sete, aas ye' koj saveeti aas sab'en ik'aol Abrahaam q'u sivan tu u Tioxh.
42003009	Tan ch'iam texh ni'an vik'a'nal u Tioxh k'atz q'u'l ye' nik'uch u b'a'nil. Echa' ich'iansal u k'oxb'al ti' itzok'pu u tze' tu taq'il. Tan ab'iste u tze' va'l yit' b'a'n koj ivatz si'ane', satzok'pi. Utz sak'achpu tu xamal.— Texh u Xhan.
42003010	Ech nichich'otil te tu q'u aanima ech tza': —¿Kam tek sakub'ane' unchee'?— Texhtu'.
42003011	Tzaq'b'el tu u Xhan ech tza': —Ab'il ka'va'l toksa'm atile, taq' tetz va'l ye'k tetz. Utz ab'il atil techb'ub'al, echat ko'xh si'an majte.— Texhtu'.
42003012	Utz antu opon unjolol q'u jajol ja'mel alkavaar majte. Antu sab'anax vautisaar tala. Utz ich'oti tu u Xhan ech tza': —Chusul aatz o', ¿kam sakub'ane'?— Texh te.
42003013	Tzaq'b'el tu u Xhan ech tza': —Yit' sa'kojetaq' je'op u ja'mel alkavaar. Ta'xh sejaje' jank'al va'l alel sete aas sejaje'.— Texh te.
42003014	Antu unjolol q'u sol ch'otin te ech tza' majte: —Utz aatz o', ¿kam sakub'ane'?— Texh te. Utz alax te ech tza': —Ye' ko'xh epoyi aanima. Utz ye' echuli ipaav aanima aas sako'nkoxhexocho'k ti' teesal puaj ti'. Pek ku'oj ek'u'l ti' q'ul eja'mel.— Texh te.
42003015	Ech nichmotxich'ian q'u aanima. Tan va'l motx ichokon taanima ti'. Tan kamal a' viTxaaom u Tioxh u Xhan nichtale'.
42003016	Pek aatz u Xhan, tal te ech tza': —Aatz in, nojchit tu ko'n a' nunb'anvu vautisaarex. Pek ech koj va'l tulka vi', tiira paalchu tijle'm sunvi'. Aal ye'k sik'ulo'k vi' so'ok'ins chitol el ixaab'. Utz a' va'l saoksan u Tioxhla Espiiritu sek'atza. Utz satoksa'ex tu jik tuch' vixamlil.
42003017	Utz echa' iq'omal ch'ilib' itriigo tiq'ab'. Ech satam u paq'b'al el itriigo. Sich'ili el ich'imil vitriigo. Ech simol oko'p u triigo tu u tatib'al. Pek aatz vich'imil, sik'acho'k tu u xamal va'l ye'k iya'e'.— Texhtu'.
42003018	Ech sib' tere'n ko'xh yol tal tu q'u aanima ti' toksal tu jik. A' nichipaxsa itziiul u b'a'nla chusb'al tu q'u tenam.
42003019	-
42003020	Pek oksal u Xhan tu tze' tu u governadoor Herodes. Tan tiira tal u Xhan te aas ye'xtxoj iq'omal u Herodias taq'o, u tixoj u Felipe, vitza'q' u Herodes. Utz tal te majte kam tere'n q'u kam ye'xtxoj nichi'ane'. Pek aal ko'n paj itz'ajsa ok vipaav u Herodes aas toksat u Xhan tu tze'.
42003021	Unchee' sib'al aanima b'anax vautisaar tu u Xhan. Utz antu u Jesuus i'an ivautiismo majte. Utz tuul nichiq'ila isik'le Tioxh u Jesuus tu u vautiismo, jajpu u amlika.
42003022	Utz ok u Tioxhla Espiiritu k'atza. Echa' paroomaxh ku' tib'a. Utz uch k'asu'l ma'l u yol tu Amlika tal ech tza': —Axh vunK'aol va'l tii'in sai'. Utz axh u k'ujleb'al unk'u'l.— Texhtu'.
42003023	Aatz ixe't u Jesuus ti' talax u b'a'nla chusb'al, kamal 30 iya'b'. Utz ik'aol u Xhep nichtalaxe', aya' vik'aol u Elii. Aatz u Xhep, Elii ib'ii vitat.
42003024	Aatz u Elii, Mataat ib'ii vitat. Aatz u Mataat, Levii ib'ii vitat. Aatz u Levii, Melqui ib'ii vitat. Aatz u Melqui, Jana ib'ii vitat. Aatz u Jana, Xhep ib'ii vitat.
42003025	Aatz u Xhep, Matatias ib'ii vitat. Aatz u Matatias, Amoos ib'ii vitat. Aatz u Amoos, Nahuum ib'ii vitat. Aatz u Nahuum, Esli ib'ii vitat. Aatz u Esli, Nagai ib'ii vitat.
42003026	Aatz u Nagai, Maat ib'ii vitat. Aatz u Maat, Matatias ib'ii vitat. Aatz u Matatias, Semei ib'ii vitat. Aatz u Semei, Xhep ib'ii vitat. Aatz u Xhep, Judaa ib'ii vitat.
42003027	Aatz u Judaa, Joana ib'ii vitat. Aatz u Joana, Resa ib'ii vitat. Aatz u Resa, Zorobabeel ib'ii vitat. Aatz u Zorobabeel, Salatieel ib'ii vitat. Aatz u Salatieel, Neri ib'ii vitat.
42003028	Aatz u Neri, Melqui ib'ii vitat. Aatz u Melqui, Adi ib'ii vitat. Aatz u Adi, Cosaam ib'ii vitat. Aatz u Cosaam, Elmodaam ib'ii vitat. Aatz u Elmodaam, Er ib'ii vitat.
42003029	Aatz u Er, Josuee ib'ii vitat. Aatz u Josuee, Eliezeer ib'ii vitat. Aatz u Eliezeer, Joriim ib'ii vitat. Aatz u Joriim, Mataat ib'ii vitat.
42003030	Aatz u Mataat, Levii ib'ii vitat. Aatz u Levii, Xhim ib'ii vitat. Aatz u Xhim, Judaa ib'ii vitat. Aatz u Judaa, Xhep ib'ii vitat. Aatz u Xhep, Jonaan ib'ii vitat. Aatz u Jonaan, Eliaquiim ib'ii vitat.
42003031	Aatz u Eliaquiim, Melea ib'ii vitat. Aatz u Melea, Mainaan ib'ii vitat. Aatz u Mainaan, Matata ib'ii vitat. Aatz u Matata, Nataan ib'ii vitat.
42003032	Aatz u Nataan, Daviid ib'ii vitat. Aatz u Daviid, Isaii ib'ii vitat. Aatz u Isaii, Obeed ib'ii vitat. Aatz u Obeed, Booz ib'ii vitat. Aatz u Booz, Salmoon ib'ii vitat. Aatz u Salmoon, Nasoon ib'ii vitat.
42003033	Aatz u Nasoon, Aminadaab ib'ii vitat. Aatz u Aminadaab, Araam ib'ii vitat. Aatz u Araam, Esroom ib'ii vitat. Aatz u Esroom, Fares ib'ii vitat. Aatz u Fares, Judaa ib'ii vitat.
42003034	Aatz u Judaa, Jacoob ib'ii vitat. Aatz u Jacoob, Isaac ib'ii vitat. Aatz u Isaac, Abrahaam ib'ii vitat. Aatz u Abrahaam, Taree ib'ii vitat. Aatz u Taree, Nacoor ib'ii vitat.
42003035	Aatz u Nacoor, Seruug ib'ii vitat. Aatz u Seruug, Ragau ib'ii vitat. Aatz u Ragau, Peleeg ib'ii vitat. Aatz u Peleeg, Hebeer ib'ii vitat. Aatz u Hebeer, Sala ib'ii vitat.
42003036	Aatz u Sala, Cainaan ib'ii vitat. Aatz u Cainaan, Arfaxaad ib'ii vitat. Aatz u Arfaxaad, Sem ib'ii vitat. Aatz u Sem, Noee ib'ii vitat. Aatz u Noee, Lameec ib'ii vitat.
42003037	Aatz u Lameec, Matusaleen ib'ii vitat. Aatz u Matusaleen, Enooc ib'ii vitat. Aatz u Enooc, Jareed ib'ii vitat. Aatz u Jareed, Mahalaleel ib'ii vitat. Aatz u Mahalaleel, Cainaan ib'ii vitat.
42003038	Aatz u Cainaan, Enoos ib'ii vitat. Aatz u Enoos, Set ib'ii vitat. Aatz u Set, Adaan ib'ii vitat. Aatz u Adaan, a' itat u Tioxh.
42004001	Unchee' atich ok u Tioxhla Espiiritu k'atz u Jesuus b'a'nil aas k'asu'l tzi' u nima' Jordaan. Utz iq'ol b'en tu tz'inlich tzaji tx'ava' tu u Tioxhla Espiiritu.
42004002	Utz 40 q'ii i'an latzi'. Ech b'anax provaal isub'ax tu u tx'i'li'inaj. Utz ye'k echb'u'm i'an tu q'u q'ii tzi'. Ech aatz tzojpi, va'yi.
42004003	Ech aatz u tx'i'li'inaj, tal te ech tza': —Oj nojchit axh iK'aol Tioxh, b'ensas kaxhlaan tx'ix u sivan tzi' qab'i.— Texh te.
42004004	Tzaq'b'el tu u Jesuus ech tza': —Tz'ib'amalka tu u Yolb'al Tioxh aas: «Ta'n ko'nkoxh u kaxhlaan tx'ix saitz'pixsan q'u aanima, pek tu kajay q'u yol alel tu u Tioxh majte.» Chia.— Texh u Jesuus.
42004005	Ech aatz i'an u tx'i'li'inaj, tiq'o b'en u Jesuus vi' ma'l u t'ankin muunte. Utz tu ko'xh unmu'k'ul ik'uch q'u mamaj tenam te tu u vatz tx'ava' tza'.
42004006	Ech tal tek u tx'i'li'inaj te ech tza': —Savaq' kajay q'u tenam tu u vatz tx'ava' see tza' tuch' q'u mamaj tx'iib'al q'ii tuul. Tan vetz aq'el. Utz savaq'e' ab'il e savaq'va.
42004007	Utz eetz kajayil oj sapeche'axh sunvatz utz, sooksa unq'ii.— Texh te.
42004008	Ech tzaq'b'u u Jesuus tal te ech tza': —Elenb'en sunvatz, tx'i'li'inaj. Tan tz'ib'amalka tu u Yolb'al Tioxh ech tza': «Ta'xh u Tioxh, u kuB'aals Amlika saoksa iq'ii. Utz ta'xh ma'l sanima.» Chia.— Texh u Jesuus te.
42004009	Ech iq'ol paj b'en u Jesuus tu u tx'i'li'inaj tu Jerusaleen. Utz je'op taq'o vi' ma'l u t'ankin ixoob'al iq'analil u totztioxh. Utz tal te ech tza': —Oj nojchit axh iK'aol Tioxh, k'on ko'p iib' tza' qab'i.
42004010	Tan tz'ib'amalka majte aas: «Atil q'u aanjel tetz u Tioxh sai'. Sikolaxh, satilb'e'axh.
42004011	Su'lik'ulaxh tiq'ab', ech ye'k sapaq'o'k iib' ti' sivan.» Chia.— Texh te.
42004012	Ech tzaq'b'el tu u Jesuus ech tza': —Alelka tu u Yolb'al Tioxh majte aas: «Sako'nkoxhaya'lu u Tioxh u kuB'aals Amlika ti' ib'anax kam.» Chia.— Texh te.
42004013	Ech ya' texh u tx'i'li'inaj ti' ib'anax provaal isub'ax u Jesuus. Xaan tek el k'atza ma'l tiempo.
42004014	Unchee' q'aavopon u Jesuus tu Galilea. Utz tiira atich viyak'il u Tioxhla Espiiritu k'atza. Utz pax chit itziiul u talchu tikuenta kajay q'u tx'ava' tzi'.
42004015	Ech nichichusun tu q'u atib'al chusb'al tetz u o'tla mantaar. Utz techalich toksal iq'ii tu q'u aanima kajayil.
42004016	Ech b'en tu Nazareet majte, tu va'l ch'iika. Utz b'eno'k tu u atib'al chusb'al tetz u o'tla mantaar tu u ilanb'al q'ii. Tan ech nal chit nichi'ane'. Ech ch'ine'i, isik'le u Yolb'al Tioxh.
42004017	Tan aq'ax u u' te tetz u Isaias, u alol tetz u yolb'al Tioxh. Ijaj tuul utz, ichab'a va'l tz'ib'amichku q'u yol nital ech tza':
42004018	—Atil u Tioxhla Espiiritu tetz u kuB'aals Amlika sunk'atza. Tan a' vetoksanin ti' ipaxsal itziiul u b'a'nla chusb'al tu q'u me'b'a', ti' tulsal ik'u'l q'u'l jochpinaj, ti' talax ichajpu q'u aanima q'u'l echa' preexhu tatine', ti' isajinsal q'u moy, ti' teesal q'u'l atil tu k'axk'o.
42004019	Utz vetichaju'lin ti' talax ixe't u B'a'nla Ya'b' tetz chitpichil va'l si'an u kuB'aal.— Texhtu'.
42004020	Ech ib'olq'i u u' utz, taq' tu u kolol tetz. Ech k'uje'i. Utz tii chit nichisajil tu kajay q'u aanima.
42004021	Utz xe't tal u Jesuus ech tza': —Cheel tzojpi u yol sevatz va'l tz'ib'amal tu u Yolb'al Tioxh tza'.— Texhtu'.
42004022	Ech b'a'nich chit iyol kajay aanima ti'. Utz nichmotxitz'ejx ik'u'l tu q'u b'a'nla chaj yol q'u'l nichtale'. Loq' nichmotxtal ti' ech tza': —¿Yit' tzik a' vik'aol u Xhep tzi'?— Chia.
42004023	Unchee' tal u Jesuus te ech tza': —Seb'anb'e'in cheel atzi'. Toj nal etal ma'l u yol ve va'l nitale': «Aa tz'ak, tz'aka je' iib' majte.» Chia. «Tan niqab'i aas sib'al kam veta'an tu Capernauum. Pek b'an tu vatenam tza' majte.» Chajex.
42004024	Tan ni'xhtek'val sete aas niko'xh ma'j alol tetz u yolb'al Tioxh b'a'n koj ik'ulchu titenam.
42004025	-
42004026	Echtzixe't yit' a' koj chajlik u Elias tu u Tioxh xe' ma'j q'u txakay ixoj tu Israeel, tetz aa tenamil. Pek a' chajlik xe' ma'l u txakay ixoj puera aanima tu Sarepta tikuenta Sidoon, k'uxh sib' ko'xh txakay ixoj atich tikuenta Israeel titiempo u Elias. A' chitu' a' va'l paat ye't ku' jab'al tu oxva'l ya'b' tuch' vaajit ich'. Utz ul mam va'y tikuenta kajay u tx'ava' tzi'.
42004027	Ech paje' u Eliseo, u alol tetz u yolb'al Tioxh. Ta'xh i'an b'a'n te u Namaan, ma'l u puera aanima tikuenta Siiria, k'uxh sib' ko'xh ch'a'k'i' atich tu Israeel majte. Pek niko'xh ma'j i'an b'a'n te.— Texhtu'.
42004028	Ta'xh tab'i q'u kam q'u aanima tzi', motx pultu taanima tu k'a'nal.
42004029	Ech motx lakpi. Motx ipaasa elu'l u Jesuus ti' elu'l u tenam. Tiq'o b'en tzi' u peepu va'l atichku je' vitenam tan, si'chmotxik'on k'asu'l tzi' nichtale'.
42004030	Pek paal ko'n u Jesuus tixo'l utz, b'eni.
42004031	Unchee' opon u Jesuus tu Capernauum tikuenta Galilea. Utz nichichus q'u aanima tu q'u ilanb'al q'ii.
42004032	Ech nichmotxitz'ejx ik'u'l q'u aanima ti' vichusb'al. Tan nojchit nik'uche' aas atil tijle'm tu q'ul iyol.
42004033	Utz atich opon ma'l u vinaj tu u atib'al chusb'al tetz u o'tla mantaar tzi'. Atich ok tioxhil tx'i'li'inaj k'atza. Utz q'eq'uni, tal ech tza':
42004034	—¡Aq'ka'o' Jesuus aa Nazareet! ¿Kam asa' qe? K'uxh ulyaxh tan, a' ul ayoo qatine'. Vootzajle ab'il axh. Axh viTxaaom u Tioxh ye'k paav sak'atza.— Texhtu'.
42004035	Ech yaal tu u Jesuus tal te ech tza': —¡Cha atzi'! ¡Elen k'atz u vinaj tzi'!— Texh te. Aatz u tx'i'li'inaj, ib'aj tek ku' u vinaj tu xo'l. Utz el k'atza. Ye'xhkam ik'axb'ixsa.
42004036	Utz kajay q'u aanima tz'ejxinajich tek ik'u'l taq'o. Nichmotxtal tib'ilaj ech tza': —¡A'xh b'oj q'ul iyol atzi'; tiira aq'el ivi'! Utz ¡tuch' tijle'm tuch' ixamlil Tioxh nitojche'l q'u tioxhil tx'i'li'inaj tzi' utz, yak eloj!— Chia.
42004037	Ech tiira pax itziiul u talchu u Jesuus tikuenta q'u tx'ava' tzi'.
42004038	Unchee' k'asu'l u Jesuus tu u atib'al chusb'al tetz u o'tla mantaar utz, b'en tu otzotz xe' u Xhim. Pek ya'vich vi-ixoj ji' u Xhim tu ma'l mam xamal. Ech jajax b'a'nil tu u Jesuus aas si'an b'a'n te.
42004039	Ech k'o'e' ku' b'iil u Jesuus k'atza utz, teesa u xamal k'atza. Tu ko'xh unmu'k'ul lakpi utz, i'an tek techb'ub'al q'u'l atiche.
42004040	Aatz tek ku'q'ii, iq'ol ul kajay q'u ya'v vatz u Jesuus. Ech nichtaq' je' iq'ab' u Jesuus tib'a junun q'u ya'v. Utz nichi'an b'a'n k'uxh chukchaj yaab'il nichmotxb'anon.
42004041	Nichtel q'u tioxhil tx'i'li'inaj k'atz sib'al q'u aanima ya'v majte. Va'l iq'eq'un tela' nital ech tza': —¡Axh viK'aol u Tioxh!— Chia. Pek nichiyaal tu u Jesuus. Ye' nichtaq' tzii te samotxyoloni. Tan tootzajich q'u tioxhil tx'i'li'inaj aas a' viTxaaom u Tioxh.
42004042	Unchee' aatz q'iilich teku'en, k'asu'l u Jesuus tzi'. Utz b'en tu ma'l u tx'ava' tz'intz'ochi. Loq' ex chokloj tu q'u aanima. Ech imaj iatz u Jesuus aas ye'k saelb'en tixo'l.
42004043	Pek tal u Jesuus te ech tza': —Ministeer sab'enin tu tere'n q'u tenam. Se'nval u b'a'nla chusb'al tetz viQ'esalail u Tioxh. Tan ech ti' vetchajlik'ulin.— Texhtu'.
42004044	Ech nichtal u b'a'nla chusb'al tu q'u atib'al chusb'al tetz u o'tla mantaar.
42005001	Unchee' aatz i'ana, aas atich u Jesuus tzi' u choo Genesareet, mam tenam ipoch' tib' k'atza ti' tab'il u yolb'al Tioxh.
42005002	Utz til ka'va'l jukub' u Jesuus tzi' u choo. Ma'tich tel q'u eesan txay tuul. A' tek nichitx'aa q'ul ik'ach eesab' txay.
42005003	Ech ok u Jesuus tu ma'l q'u jukub' tzi'; aya' va'l tetzich u Xhim. Utz ijaj b'a'nil te aas sixaansa oko'p b'itoj u jukub' vi' u choo. Ech k'uje' u Jesuus tu jukub' utz, xe't ichus elu'l q'u tenam.
42005004	Aatz tek ya' ichusun u Jesuus, tal tu u Xhim ech tza': —Iq'o'k u jukub' tinaab'il u choo tzi'. Utz k'ontaj b'en q'ul ek'ach tuul. Ech seteesa txay.— Texh te.
42005005	Tzaq'b'u u Xhim, tal te ech tza': —¡Chusul, ma'x aq'b'al qaq'onine' utz, ye'xh ma'j txay vetqeesa! Pek ti' tan, axh nialon, sunk'on ko'p q'u k'ach tzi'.— Texh te.
42005006	Ech ta'xh veet taq' ko'p vik'ach, sib'al txay imooi tuul. Aal nichtekxe'tiq'ixme'.
42005007	Ech motx tek i'an b'en xheenya tu unjot q'ul imol q'u'l atich tu va't u jukub' ti' aas su'liloche'. Utz oponi. Ech inoosa ka'va'l q'u jukub' tu txay. Utz nichtekxe'tiko'p q'u jukub' jaq' a' tu u talal.
42005008	Unchee' ta'xh til u kam u Xhim tzi', va'l Lu' ib'ii majte, peche' vatz u Jesuus. Tal te ech tza': —Xaane'l sunk'atza unB'aal tan, in aa paav.— Texh te.
42005009	Tz'ejx ik'u'l utz, xo'v tuch' q'ul imol ti' sib'al q'u txay motx teesa.
42005010	Antich u Jacobo tuch' u Xhan, q'ul ik'aol u Zebedeo. Pek aatz u Jesuus, tal tu u Xhim ech tza': —Ye' ko'xh xo'vaxh. Tan yit' txay tere'n koj sachok tu a', pek a' tek sachok aanima. So'ok ti' inimal u b'a'nla chusb'al.— Texh te.
42005011	Ech tiq'o elu'l q'u jukub' vatz tx'ava' q'u vinaj tzi'. Utz motx tek iya'sa u eesa txay. Motx tek xamb'u ti' u Jesuus.
42005012	Unchee' atich u Jesuus tu ma'l q'u tenam tzi'. Utz atich ma'l u vinaj tzi' majte va'lich ch'a'k ti'. Ech ta'xh til u Jesuus, peche' ku' siatz. Taq' ku' ivatz vatz tx'ava'. Utz ijaj b'a'nil te ech tza': —UnB'aal, ¿yetz asa' sa'an b'a'n ve?— Texh te.
42005013	Ech taq' opon viq'ab' u Jesuus, ikano'k. Utz tal te ech tza': —Ee', sunsa'a. B'an b'a'n.— Texh te. Ech tu ko'xh unmu'k'ul i'an b'a'n; el u ch'a'k k'atza.
42005014	Utz tiira tal b'en u Jesuus tu u vinaj i'an b'a'n aas ye'xhab'il ko'xh e satalva. Tal te ech tza': —Kuxh k'uch tu u oksan yol vatz Tioxh aas b'a'nt'axh. Ech iq'o b'en u txakunsa'm tzixe' va'l sak'achlu vi' u nachb'al. Echa' va'l alelka tu u o'tla mantaar tu u Moisees. Ech saootzajili aas b'a'nt'axh.— Texh te.
42005015	K'uxh ech tal u Jesuus, aal ko'xh maas techalich ipax itziiul. Utz mam tenam nichimol tib' ti' tab'ile' utz; ti' sab'anax b'a'n te tu q'ul iyaab'il majte.
42005016	Pek aatz u Jesuus, nichixaansa b'en tib' tu q'u tx'ava' tz'intz'ochi ti' iq'ilal isik'lel Tioxh.
42005017	Unchee' aatz i'an tu ma'l u q'ii, nichichusun u Jesuus. Utz tiira atich iyak'il vixamlil u kuB'aal k'atza ti' ib'anax b'a'n tu q'u ya'v. K'ujlich opon unjolol q'u fariseo tuch' unjolol q'u aa txumb'al ti' u o'tla mantaar. A' motx k'asku'l tu kajay q'u tenam tikuenta Galilea, tikuenta Judea utz, tuch' tu Jerusaleen.
42005018	Unchee' aatz i'ana, opon unjolol q'u vinaj chelemich ma'l u vinaj taq'o vi' cheleb'al tetz. Tan ya'v; numtz'inaj ichi'l. Utz nichmotxi'an ya'l tiq'ol oko'p vatz u Jesuus.
42005019	Pek ye't veet toko'p tu u mam tenam. Ech motx b'enje' vi' u otzotz utz, teesa b'iil vivi'. Ech a' tek taq'vu ko'p u ya'v vi' qaq'al tuch' u cheleb' tetz. Ech toksa tu xo'l vatz u Jesuus.
42005020	Ech ta'xh til u Jesuus aas k'ujlel ik'u'l q'u chelenal ti' ib'antu b'a'n u ya'v, tal u Jesuus tu u ya'v ech tza': —Vinaj, kajay q'ul apaav kuyel.— Texh te.
42005021	Ech aatz q'u aa txumb'al ti' u o'tla mantaar tuch' q'u fariseo, xe't motx tal ti' taanima ech tza': —¡Ab'il va'l ninache' tzi' aas nipaasa tib' vi' Tioxh! Tan ab'il koj sakuyun paav, pek ta'xh u Tioxh.— Chia.
42005022	Aatz u Jesuus tan, paal itxumb'al tu q'u'l nichtal ti' taanima. Utz ich'oti te ech tza': —¿Kam netal tetaanima?
42005023	¿Ab'iste tek u kam yit' tza'l koj tel sevatz unchee'? ¿A' tzik a' va'l: «Kuyel tek q'ul apaav kajayil.» Chajin? ¿Oj aya' va'l: «Lakpen utz, xaan.» Chajin te?
42005024	Pek sunk'uch sevatz cheel aas nojchit atil tijle'm u K'aola va'l b'ennaj ko'n aanima ti' ikuyax paav tu u vatz amlika tx'ava' tza'.— Texhtu'. Ech tal tu u numtz'inaj ech tza': —Axh nival axh, lakpen. Iq'o b'en u cheleb' eetz tzi' utz, kuxh taatib'al.— Texh te.
42005025	Ech tu ko'xh u mu'k'ul tzi', lakpu u vinaj vatz q'u aanima. Tiq'o k'asu'l u cheleb' tetz va'l tzanlichka. Ech b'en tu tatib'al. Utz va'lich toksat iq'ii Tioxh.
42005026	Ech kajay aanima motx tz'ejx ik'u'l tu xo'val. Utz va'lich tek motx toksat iq'ii Tioxh ech tza': —¡Mam txaichil vetqillu cheel!— Texhtu'.
42005027	Xamtich tek ti' q'u kam tza', k'asu'l u Jesuus. Utz til ma'l u jajol ja'mel alkavaar, Levii ib'ii. K'ujlich tu va'l nijajlik ja'mel alkavaar. Utz tal te ech tza': —Xamb'en vi'.— Texh te.
42005028	Ech lakpu u Levii tzi'. Taq'ka kajay q'u kam utz, xamb'u ti'.
42005029	Ech i'an ma'l mam tx'ix u Levii tu totzotz ti' u Jesuus. Utz sib'al tere'n jajol ja'mel alkavaar atich opon majte tuch' sib'at aanima. Kajay motx ok vatz meexha k'atza.
42005030	Pek nichteesal iq'ii tu q'u fariseo tuch' q'u q'esal aa txumb'al ti' u o'tla mantaar. Utz tal tu q'u chusulib' ech tza': —¿Kam toke' aas netechb'un tuch' q'u jajol ja'mel alkavaar utz, tuch' q'u aa paavla chaj aanima tzi'?— Texh te.
42005031	Utz tzaq'b'el tu u Jesuus ech tza': —Aatz q'u tiichajla aanima, ye'xhkam nisavsa aa tz'ak. Pek a' nisavsan q'u ya'v.
42005032	Tan yit' a' koj ul unchok jikomla aanima. Pek a' ul unchok aa paav sik'axa q'ul ipaav. Tan a' q'u'l nisavsan kuyb'al.— Texhtu'.
42005033	Unchee' tal q'u vinaj tu u Jesuus ech tza': —¿Kam toke' aas tzuk'el nikuy iva'y q'ul ichusulib' u Xhan utz, tuch' q'u fariseo ti' iq'ilal isik'lel Tioxh? Pek aatz q'ul achusulib' tzi', ye' nikuy iva'y. Va'l ko'n motx techb'une' utz, va'l ko'n motx tuk'a'e'.— Texh te.
42005034	Aatz u Jesuus tan, tal te ech tza': —Ye'kax ikuy iva'y q'u aanima q'u'l nisavsal ti' tilax tzumb'a'a tuul atil u xiak tixo'l va'l tzume'ya.
42005035	Pek toj nal uloj u tiempo aas saeesal b'en u xiak tixo'l. Ech analen tu u tiempo tzi' sikuy iva'y ti' iq'ilal sik'lel Tioxh.— Texhtu'.
42005036	Ech ik'am ti' ma'l kam u Jesuus utz, tal te ech tza': —Ye'xhab'il nib'anon aas satoksa ak' k'oo k'atz q'a'l oksa'm. Tan oj ech sab'anax tzi', sako'nb'uchax u ak' b'u'j. Utz sa'kojik'ulo'k ti' u q'a'l oksa'm.
42005037	Utz ye'xhab'il niaq'on ku' tu q'a'l tz'u'm u ta'l uuva majte va'l anal tela'. Tan oj ech sab'anaxi, saq'ixmu u tz'u'm tu visipk'u u ta'l uuva. Utz sapeq'xe'l.
42005038	Pek a' sa'aq'axku ku' u ta'l uuva va'l anal tela' tu ak' tz'u'm. Ech ela ko'xh b'a'n saelka.
42005039	Utz ye'xhab'il atix b'anon majte aas ta'xh ma't veet tuk'at u tx'amla ta'l uuva, sa'tepajtachva u ta'l uuva va'l anal tela'. Tan nitale': «A' techal u tx'amla ta'l uuva.» Chaj.— Texh u Jesuus.
42006001	Aatz i'an u Jesuus tu ma'l u ilanb'al q'ii, paal xo'l unjolol q'u chikob'e'm. Utz motx xe't itx'up vatz itriigo q'u chusulib'. Nichisole'l ti' tiq'ab' utz, nichtechb'u.
42006002	Pek alax te tu unjolol q'u fariseo ech tza': —¿Kam toke' aas neb'an tu ilanb'al q'ii va'l yit' b'a'n koj vatz u kukostuumbre tz'ib'amal?— Texhtu'.
42006003	Utz tzaq'b'el tu u Jesuus ech tza': —¿Yetz sik'lemal tu u Yolb'al Tioxh setaq'o kam va'l i'an u Daviid tuch' q'u'l xamich ti' aas motx kam tu va'y?
42006004	Tan oko'p tu u totztioxh utz, ex tiq'o q'u txaa'la kaxhlaan tx'ix. Itx'a' tetz utz, taq' tetz q'ul imol, k'uxh yit' aq'ich koj tzii aas ab'il ko'xh satx'a'on. Pek ta'xh q'u oksan yol vatz Tioxh satx'a'on.— Texhtu'.
42006005	Utz tal paj ech tza': —Aatz u K'aola va'l b'ennaj ko'n aanima, q'esala tatin vatz u ilanb'al q'ii majte.— Texhtu'.
42006006	Unchee' aatz paj i'an tu va't ilanb'al q'ii, oko'p u Jesuus tu u atib'al chusb'al tetz u o'tla mantaar. Nichichusune'. Utz atich ma'l u vinaj tzi', ye' nichiyikun u seb'al iq'ab'.
42006007	Ech aatz q'u aa txumb'al ti' u o'tla mantaar tuch' q'u fariseo, nichmotxik'aab'a u Jesuus. A' isa' samotxtile' satzib'an b'a'n tu u vinaj tu ilanb'al q'ii tzi'. Ech sacheei kam ti' si'chmotxixochva tala.
42006008	Pek aatz u Jesuus tan, tootzajich kam va'l nichtitz'a q'u vinaj tzi'. Utz tal tu u vinaj va'l ye' nichiyikun unpaq'il iq'ab' ech tza': —Lakpen utz, oken tu kuxo'l.— Texh te. Ech ilakpu u vinaj tzi', txake'i.
42006009	Utz tal tek u Jesuus tu q'u aanima ech tza': —Sunch'oti ma'l kam sete. ¿Ab'iste va'l b'a'n vatz u mantaar tetz u ilanb'al q'ii? ¿A' tzik a' va'l sab'anax ma'j b'a'nil oj ma'j maaloil? ¿A' tzik a' va'l sa'aq'ax tiichajil, pek oj aal saeesal tiichajil?— Texhtu'.
42006010	Ech isaji kajay q'u aanima q'u'l atich ti'aj chaj utz, tal tu u vinaj ech tza': —Yuj vaq'ab' tzi'.— Texh te. Ech iyuj viq'ab' u vinaj utz, yakich i'an b'a'n.
42006011	Ech motx pultu taanima q'u fariseo tu k'a'nal, tuch' q'u aa txumb'al ti' u o'tla mantaar. Utz nichtekmotxiyol tib'ilaj aas kam si'an tu u Jesuus.
42006012	Unchee' aatz i'an tu q'u q'ii tzi', b'enje' u Jesuus vi' ma'l muunte. Ex iq'ila isik'le Tioxh. Ma'l aq'b'al ipaasa ti' iq'ilal isik'le Tioxh tzi'.
42006013	Utz aatz q'iilich teku'en, isik'le ul kajay q'ul ichusulib' k'atza. Ech itxaa el kab'laal tixo'l. “Chaj” ib'ii toksa.
42006014	Itxaa u Xhim, va'l Lu' chu te'l majte, tuch' u Lixh vitza'q'. Ant a' u Jacobo, u Xhan, u Felipe, u Bartolomee,
42006015	u Tio, u Maxh, u Jacobo, vik'aol u Alfeo, u Xhim, va'l atich ok xo'l q'u cananista.
42006016	Antu u Judas, vitza'q' u Jacobo utz, tuch' u Judas, u aa Cariote va'l k'ayin u Jesuus.
42006017	Ech k'asu'l tuch' q'u'l itxaa tzi'. Utz motx ilan tu ma'l u chaq'aala. A' imol sib'al q'u niman tetz tuch' tere'n mam tenam. Atia aa Judea. Atia aa Jerusaleen. Antich aa Tiro tuch' aa Sidoon tzi' mar. Aya' q'u'l ma'tich tul ti' tab'il u Jesuus utz, ti' sab'anax b'a'n te tu q'ul iyaab'il.
42006018	Antu opon q'u'l nichtuleb'el tu q'u tioxhil tx'i'li'inaj majte. Utz motx b'anax b'a'n te tu u Jesuus.
42006019	Ech kajay q'u aanima nichb'anon ya'l it'okax ok u Jesuus tan, nojchit atil viyak'il vixamlil u Tioxh k'atza. Utz nichib'an b'a'n kajay q'u ya'v taq'o.
42006020	Unchee' isaji opon q'ul ichusulib' u Jesuus utz, tal ech tza': —Chi'b'eb'al etetz ab'iste ex, ex me'b'a' tan, etetz viQ'esalail u Tioxh.
42006021	Chi'b'eb'al etetz ab'iste ex neva'y cheel tan, sa'nalpaalex tu vetacha'v. Chi'b'eb'al etetz ab'iste ex netoq'e' tan, sa'naltze'nex tu txuq'txunchil.
42006022	Chi'b'eb'al etetz oj sako'xhtaq'an ichi'na'n ik'u'l aanima seti' utz; satelab'eka'ex; ye'k etxa'k te si'ane'; siyoq'ex. Utz tiira ye'xtxoj ex satale'. Loq' ti' ko'n etatin k'atz u K'aola va'l b'ennaj ko'n aanima.
42006023	Pek txuq'txunojex, chi'b'ojex tu q'u q'ii tzi'. Tan mam choob'al sek'ul tu Amlika. Tan echat ko'xh nichi'an q'ul ik'uy imam tu q'u alol tetz u yolb'al Tioxh o'tene atzi'.
42006024	Pek ech koj ex tx'iiol iq'ii, tilayol saya'k'ex tan, nek'ul etetz cheel.
42006025	Tilayol saya'k'ex ab'iste ex nepaal tu vetacha'v cheel tan, sa'nalva'yex. Tilayol saya'k'ex ab'iste ex netxuq'txun cheel tan, sa'naletal txumleb'alla chaj yol utz, so'oq'ex.
42006026	Tilayol saya'k'ex untz'oj ni'xhtoksa eq'ii u tenam kajayil tan, echat chit nichi'an q'ul ik'uy imam tu q'u chulin alol tetz u yolb'al Tioxh.
42006027	Pek nival sete ab'iste ex, netab'i'in cheel tza'. Tiiojex ti' q'ul ekoontra seb'ane'. B'antaj b'a'nil tu q'u'l nichi'k'ulanex.
42006028	Altaj b'a'nla yol ti' q'u'l nialon tz'ejb'al tzii yol seti'. Utz q'ilataj sik'letaj Tioxh ti' q'u'l kam ko'xh nichuli seti'.
42006029	Ab'il sapaq'on ok unpaq'il txala etzi', pilq'utaj ok va't siatz. Utz ab'il lamaaon vechake't, aq'tajka vekamiisa te majte.
42006030	Ab'il sijaj ma'j kam sete, aq'tajka te. Utz ab'il kam ma'j etetz simaae', ye' ko'xh etal te aas siq'aavixsa sete.
42006031	Tan kam kajay q'u b'a'nil esa' si'an q'u aanima sete, echat seb'an te majte.
42006032	Tan oj ta'xh tii'ex ti' q'u'l tii seti', techal koj chit va'l neb'ane' tzi'. Tan echat ko'xh ib'anon q'u aa paavla chaj aanima, nib'an tii ti' q'u'l b'a'n te majte.
42006033	Utz oj ta'xh neb'anvu b'a'nil tu q'u'l nib'anon b'a'nil sete, techal koj chit va'l neb'ane'. Tan echat ko'xh ib'anon q'u aa paavla chaj aanima. Ta'xh b'a'n tu q'u'l b'a'n te.
42006034	Utz oj ta'xh netaq' ik'am q'u'l so'ole' ti' iq'aavixsale' netile', techal koj chit va'l neb'ane' tzi'. Tan echat ko'xh ni'an q'u aa paavla chaj aanima tib'ilaj majte. Ta'xh nitaq' ik'am q'u'l nitile' aas saveeti siq'aavixsa.
42006035	Pek aatz ex, tii'ex ti' q'u'l nikoontrainex. B'antaj b'a'nil te. Utz aq'taj k'am majte. Loq' yit' a' koj sech'ia ek'ultu ma'j kam ti'. Ech nim veja'mel si'ane'. Utz nojchit ex ik'aol ime'al u T'ankin Tioxh si'ane'. Tan tiira jik u Tioxh tu q'u'l ye'xh b'oj nik'amab'en q'u kam. Utz b'a'n tu q'u onkonla chaj aanima.
42006036	B'antajex txumul vatz, echa' u kuTat. Tan tiira txumul vatz.
42006037	Ye' ko'xh eyol aanima oj niyolpu sevatz, ech ye'k sitx'ol enujul u Tioxh. Ye' ko'xh etz'ej paav ti' emol, ech ye'k satz'ejax paav seti' majte. Kuyunojex, ech sakuylex.
42006038	Utz noj ichajpe'l etetz, ech sa'aq'ax etetz majte. B'a'nla paab'al so'ok seti'; b'oono inooe'; tiira je'naj ivi'. Tan kam chit va'l setaq'e', echat sa'aq'ax sete.— Texh u Jesuus.
42006039	Unchee' tal ma'l u k'amich yol u Jesuus tu q'u chusulib' majte. Tal te ech tza': —¿Satz i'ane' saiq'ol ib'ey ma'l moy tu va't moy? Tan oj ech si'ane', ela sachajpu b'en tu jul atzi'.
42006040	Utz yit' paalnaj koj tijle'm u chusulib' vatz u chusul tetz. Pek anal sitx'ak u chusul tetz aas tiira ma't ichusax b'a'nil.
42006041	Utz ¿kam toke' aas a' chit tii nasaji iyolpu amol saatz ti' ma'j tal kam? Utz ye'xhat ni'enku see aas paalchu q'u kam niyolpik'axh siatz. Echa' ma'l juy ch'is niil tu b'aq' iatz amol. Pek aal ye' niil u mam tze' atil tu val eetz.
42006042	Ye'k si'ane' setal temol ech tza': «Aq' tzii saveesa elu'l ma'l u juy ch'is taatz tzi'.» Chajex. Tuul aal ma'l mam tze' at oko'p tevatz. Utz ye' niveet esajin taq'o. ¡Ka'vatz! Eesataj elu'l u mam tze' tevatz b'axa, ech si'an b'a'n esajine'. Ech nal sa'tekveeti setal telu'l u juy ch'is tivatz vemol.
42006043	Utz ye'xh b'oj si'ane' aas ye'xtxoj ivatz u b'a'nla vatzomla tze' sataq'e'. Utz ye'k si'an majte aas b'a'n ivatz u ye'xtxojla vatzomla tze' sataq'e'.
42006044	Tan a' ni'ilchik u tze' tu vivatz. Echa' u viikuxh. Sa'koji'ane' sachee ti' u paal ch'i'x. Utz sa'koji'ane' sachee uuva ti' u vaini'x.
42006045	Echat u b'a'nla aanima. A' nik'uchvu tu vib'anone' aas atil u b'a'nil xe' taanima. Pek aatz u onkonla aanima, tu vib'anone' nik'uchvu majte aas u onkonil atil xe' taanima. Tan kam va'l atil tu taanima u aanima, a' va'l nije'ul titzi'.
42006046	¿Kam toke' netal ve?: «unB'aal, unB'aal» che'ex. Pek ye' neb'an q'u'l nival sete.
42006047	Tan aatz kajay q'u'l nitul sunk'atza, nitab'i vunyol utz, nib'an b'anol tetz. Utz ech b'anel taq'o va'l i'an ma'l u vinaj atzi'.
42006048	I'an totzotz. Ik'ot viku'eb'al. Sib' b'eni i'ana. Utz a' taq'vu je' vitz'achil vi' ma'l mam sivan. Ech k'uxh el nima', ipaq'o'k tib' ti' u otzotz tzi', ye't ole' ti' iyikune'. Tan axhib'i b'oono ije' vi' u mam sivan.
42006049	Pek aatz q'u'l ye' ni'an b'anol tetz q'ul unyol, ela tuch' va't u vinaj atzi' va'l vi' tx'ava' ko'n taq'vu je' u totzotz. Ye't taq' b'en itz'achil tu tx'ava'. Ech aatz el u nima', ipaq'o'k tib' ti' utz, ku'i. B'oono isotz sotzi.— Texh u Jesuus.
42007001	Unchee' aatz ya' iyolon u Jesuus tu q'u aanima, b'en tek tu Capernauum.
42007002	Utz atich ma'l u vinaj tzi' si'chtexhel ik'u'l tu yaab'il. Taq'onomich ma'l u q'esal sol. Aya' ma'l u taq'onom va'l tiira tiich chit ti'.
42007003	Ech aatz tab'i itziiul u Jesuus u q'esal sol, oora ichaju'l unjolol q'ul iq'esal q'u Israeel tzixe'. Ul ijaj b'a'nil te aas su'lib'an b'a'n tu u taq'onom.
42007004	-
42007005	Ech motx ul q'ul iq'esal q'u Israeel xe' u Jesuus. Utz tiira ijaj chit b'a'nil te ech tza': —Tiira b'a'n ik'u'l u capitaan ti' u kutenam tza'. Aal aq'el je' ma'l atib'al taq'o, chusb'al tetz u o'tla mantaar. Ech ni'xhik'ulo'k ti' aas saaq' te kam va'l nijaj see.— Texh te.
42007006	Ech b'en u Jesuus ti'. Utz aatz nichtekinajab' k'atz u atib'al, ichaju'l unjolol tamiigo u q'esal sol xe' u Jesuus. Ul tal te ech tza': —UnB'aal, ye' ko'xh chiinaxh tu ulchil. Tan ye' nik'ulo'k vi' aas so'oko'p'axh tu votzotz.
42007007	Echtzixe't ye'n oponin tzaxe' tan, ye' nik'ulo'k vi'. Pek al ko'n vayol. Ech si'an b'a'n u vaq'onom.
42007008	Tan echa' in. Atilko'nok'in jaq' imantaar unq'esal. Utz ato'k sol jaq' unmantaar majte. Utz aatz nival tu ma'j: «Kuxh tza'.» Chi'in te. Utz nib'ena'. «Ni'axh tza'.» Chi'in tu va'tioj utz, nitule'. Utz nival tu va't vaq'onom: «B'an va'l tza'.» Chi'in te. Utz ni'ane'.— Texh te.
42007009	Ech techal chit u yol tab'i u Jesuus tzi'. Utz yakich tz'ejxoj ik'u'l taq'o. Ech ipilq'u tib', isaji q'u aanima q'u'l xamich ti'. Tal te ech tza': —Nojchit nival sete aas ye'saj viltu ma'j aanima Israeel, aas tiira k'ujlel ik'u'l vi' echa' u puera vinaj tzi'.— Texhtu'.
42007010	Ech aatz tek q'aavopon q'u chaj tu atib'al, b'a'nich tek u aq'onom va'l ya'vich.
42007011	Xamtich tek tuul, b'en u Jesuus tu u tenam Naiin. A'ich imol q'u chusulib'. Utz mam tenam xamtich ti'.
42007012	Aatz motx opon naja'ch u jub'al, u okeb'al tu u tenam, tuul nichtiq'ol elu'l ma'l u kamchil. Se'nmujaxoj. Titz'inich ma'l u txakay ixoj. Utz ta'xhich ma'l vatz titz'in atiche. Utz sib'al aanima xamich ti', q'u'l tu u tenam tzi'.
42007013	Ech txumax iatz u txakay ixoj tu u Jesuus aas tilta'. Ech iq'ila utz, tal te ech tza': —Ye' ko'xh oq'axh.— Texh te.
42007014	Ech ixaan opon u Jesuus utz, it'ok u cheleb' tetz u kamchil. Ech txake' tek q'u chelen tetz. Tal u Jesuus tu u kamnaj ech tza': —Xiak, axh nivalaxh, lakpen.— Texh te.
42007015	Ech q'aav itz'pu u xiak va'l ma'tich ikame'. Xe't tek iyolone'. Ech aq'ax tek tu vinan.
42007016	Ech motx xo'v aanima kajayil. Utz xe't motx toksa iq'ii Tioxh. Nichtal ech tza': —¡Nojchit ma'l techalla alol tetz u yolb'al Tioxh cheey tu kuxo'l! ¡Ulyu quxe' tu u Tioxh o' itenam!— Texhtu'.
42007017	Ech pax chit paal itziiul u Jesuus tikuenta kajay u Judea tuch' q'u tenam sinaja'ch.
42007018	Unchee' alax tek kajay q'u kam tu u Xhan tza'. Q'ul ichusulib' alon te. Ech isik'le ka'va'l ichusulib' u Xhan.
42007019	Utz ichaj b'en xe' u Jesuus ti' ich'otil te ech tza': — «¿Axh tzik viTxaaom u Tioxh va'l sa'chit'uli? Pek oj yit' axh koj utz, sakuch'ia va'te.» Chia.— Texh te.
42007020	Ech aatz motx opon xe' u Jesuus, tal te ech tza': —Vetichaju'lo' u Xhan tzaxe', u b'anol vautiismo. Ul kuch'oti see taq'o: «¿Axh tzik viTxaaom u Tioxh va'l sa'chit'uli? Pek ¿oj yit' axh koj? Utz sakuch'ia va'te.» Chia.— Texh te.
42007021	Unchee' aatz u Jesuus, sib'al ya'v i'an b'a'n te tu u mu'k'ul tzi'. I'an b'a'n tu q'u'l atich ok tioxhil tx'i'li'inaj k'atza. Utz sib'la moy isajinsa.
42007022	Ech tzaq'b'el tu u Jesuus ech tza': —B'enoj etal tu u Xhan kam q'u kam netile' etab'i tza': «Tan nitekisajin q'u moy. Nitekixaan q'u ko'x. Niteki'an b'a'n q'u ch'a'k'i'. Nitektab'in q'u chakan. Niq'aavtitz'pixsal kamnaj. Utz nitektab'i u b'a'nla chusb'al q'u me'b'a'.
42007023	Utz chi'b'eb'al tetz va'l ye' nika'tziiun vi'.» Chajex te.— Texh u Jesuus.
42007024	Unchee' aatz tek k'asu'l q'ul ichaj u Xhan, xe't iyolon u Jesuus ti' u Xhan tu q'u tenam ech tza': —¿Kam b'anel titxumb'al u vinaj va'l ex etil tu tz'inlich tzaji tx'ava' b'atz'i? ¿Ech tzik a' ma'j aa aas va'l ko'xh ib'en sunchaj jalil tu kajiq'? Ye'ka.
42007025	Pek ¿kam chit ex etile'? ¿A' tzik ex etil ma'j vinaj aas toksa'm ijlenal ato'k taq'o? Ye'ka. Tan aatz q'u'l b'a'nla chaj oksa'm ato'k taq'o, techal tatine'. Aye'n tu q'u tatib'al ijlenal.
42007026	Loq' ¿kam chit ex etile'? ¿Ma'j tzik alol tetz u yolb'al Tioxh? B'a'ntan a' i. Utz nival sete aas aal nim tatin vatz tere'n q'u alol tetz u yolb'al Tioxh.
42007027	Tan a' va'l tz'ib'amalka u yol ti' ech tza': «Sunb'axab'sa b'en vunchaj saatz. A' sapaxsan itziiul val ooponb'al. Echa' ib'anax tuch b'ey saatz si'ane'.» Chia.
42007028	Tan nival sete aas ye'xhab'il ko'xh va'toj paalchu tijle'm vi' u Xhan, u b'anol vautiismo xo'l kajay q'u aanima alamal. Pek loq' k'uxh echi, aatz q'u'l ch'oo ko'n u tijle'm tu viQ'esalail u Tioxh, paalchu tijle'm vi' u Xhan tzi'.— Texhtu'.
42007029	Ech ta'xh tab'i u kam q'u tenam tza', tuch' q'u jajol ja'mel alkavaar, motx txuq'txuni tan, motx inima vinujul tal u Tioxh. Tan ma't motx i'an ivautiismo echa' va'l tal u Xhan.
42007030	Pek aatz q'u fariseo tuch' q'u aa txumb'al ti' u o'tla mantaar, motx ko'n teesa iq'ii vitxumb'al u Tioxh tzi'. Ye't motx inima kam va'l titz'a u Tioxh ti'. Tan ye't ko'n motx i'an ivautiismo, echa' va'l tal u Xhan.
42007031	Tal tek u Jesuus ech tza': —¿Kam b'oj sunk'am ti' aas ela tuch' q'u aanima tu u tiempo tza'?
42007032	Ela tuch' q'u talaj nitxa' atzi' aas ch'uxhlel tu k'ayib'al. Utz niqetunsa b'en talax timol ech tza': «Vetkuxuli aa, pek ye'n b'ixex. Txumumb'al kub'itz vetb'itz'o', pek ye'n oq'ex tu txumu'm.» Chia.
42007033	Tan ul u Xhan, u b'anol vautiismo, ye't itx'a' kaxhlaan tx'ix utz, ye't tuk'a ta'l uuva. Utz netal ti': «Atil tioxhil tx'i'li'inaj k'atza.» Che'ex.
42007034	Utz aatz cheel, ulyu u K'aola va'l b'ennaj ko'n aanima utz, nitechb'une', nituk'a ta'l uuva. Utz netal ti': «Ulyu ma'l u vinaj ye'k chit iya'eb'al tu echb'u'm utz, ti' tuk'al ta'l uuva. Nimolo tib' tuch' aa paav utz, tuch' jajol ja'mel alkavaar.» Che'ex.
42007035	Pek aatz vitxumb'al u Tioxh, a' ni'ilchik tu vib'anon q'ul ik'aol ime'al.— Texhtu'.
42007036	Unchee' aatz i'ana, savsal u Jesuus tu ma'l u fariseo. Tal te se'ntx'a'n tzixe'. Ech b'en u Jesuus otzotz tzixe' utz, ok vatz meexha.
42007037	Ech opon ma'l u ixoj k'atz u Jesuus, ma'l aa paavla ixoj tu u tenam tzi'. Iq'omich ma'l tal b'a'nla tz'aj taq'o. Tx'umq'ixsab'al atil tuul. Tan tab'i aas nichitx'a'n u Jesuus xe' u fariseo.
42007038	Utz atin ti' iqul u Jesuus xe'aj tajan. Ech xe't toq'e'. Tak'sa q'u tajan u Jesuus tu q'u ta'l b'aq' iatz. Utz nichisuu tu xi'l ivi'. Nichitz'utz' q'u tajan. Utz iqook u tx'umq'ixsab'al ti'.
42007039	Ech ta'xh til u kam u fariseo tzi', tal tu taanima ech tza': —Oj nojchit alol yolb'al Tioxh va'l tzi', satootzaji koj atzi' aas aa paav u ixoj va'l nikanon ok tzi'.— Texhtu'.
42007040	Ech tal tek u Jesuus tu u fariseo ech tza': —Xhim, atil ma'l kam saval see.— Texhtu'. Tal u Xhim ech tza': —Ala chusul.— Texh te.
42007041	Tal u Jesuus te: —Atich ma'l u vinaj atich itx'oj ka'va'l aanima tzixe'. Ma'l, ija'mel 500 aq'onib'al q'ii itx'oj atiche. Aatz va't, ija'mel 50 aq'onib'al q'ii itx'oj.
42007042	Aatz ka'va'l q'u vinaj tzi' tan, ye't motx ole' ti' icheea' kani'ch ichool q'u'l itx'oj si'ane'. Utz kuyax q'ul itx'oj sika'b'il. Pek ala, ¿ab'iste ma'l tu ka'va'l q'u vinaj tzi' sa'xhik'ama tu u b'aal itx'oj?— Texh te.
42007043	Tzaq'b'u u Xhim, tal ech tza': —A' chit maas sak'amab'eni va'l sib'al itx'oj vetkuyli.— Texhtu'. Utz tal tek u Jesuus te ech tza': —Ee', echi. Aya' va'l naale' tzi'.— Texh te.
42007044	Tuul ipilq'u b'en tib' tinujul u ixoj utz, tal tu u Xhim ech tza': —¿Matz iillu va'l veti'an u ixoj tzi'? Tan k'uxh taatib'al vet'ulk'in utz, aal ye'n aaq' vaa' tx'aab'al vajan. Pek aatz u ixoj tzi', vettak'sal vajan tu u ta'l b'aq' iatz utz, nisuu tu u xi'l ivi' tzi'.
42007045	Ye'xhkam vetatz'utz'in. Pek aatz u ixoj tzi', ye'saj iya' ti' itz'utz'ax vajan jank'ax vuku'l tza'.
42007046	Ye'xhkam vetaqoo je' aseite tunvi'. Pek aatz u ixoj tzi', vettoksal tx'umq'ixsab'al ti' vajan.
42007047	Ech toke' nival see aas kuyel kajay q'ul ipaav k'uxh sib'al. Ech sib'al nik'amab'ene'. Pek ech koj va'l b'iil ko'n ipaav nikuyaxe', b'iil ko'n nik'amab'ene'.— Texhtu'.
42007048	Utz tal tek tu u ixoj ech tza': —Kajay q'ul apaav kuyel.— Texh te.
42007049	Ech aatz tere'n q'u aanima q'u'l oknajich tuch' vatz meexha, xe't motx tal tib'ilaj ech tza': —¿Kam tek tijle'm va'l tzi' nitale' aas nikuy paav majte?— Texhtu'.
42007050	Pek tal paj u Jesuus tu u ixoj ech tza': —Ti' vik'uje' ak'u'l vi' vetchitp'axh tu q'ul apaav. Kuxh, tx'anel ab'ena'.— Texh te.
42008001	Unchee' xamtich tek tuul, nichipaal u Jesuus tu q'u tenam tuch' tu q'u talaj tenam ti' ipaxsal paal u b'a'nla chusb'al tetz viQ'esalail u Tioxh. A' imol kab'laal q'ul ichusulib'.
42008002	Utz antu ka'xva'l ixoj xamich ti' majte. Aya' q'u'l ma'tich i'antu b'a'n tu yaab'il. Utz atia ma'tich tel tioxhil tx'i'li'inaj k'atza. Atich u Li' tixo'l, u aa Magdala, va'l ma'tich tel jujva'l tioxhil tx'i'li'inaj k'atza.
42008003	Antu u Xhiv, u tixoj u Chuza. Aatz u Chuza tzi', atich tijle'm k'atz u ijlenal Herodes. Antich u Xhuxh utz, tuch' unjot ixoj, aq'olich tetz u Jesuus kam nichisavsa tan, atich ime'b'i'l.
42008004	Unchee' mam tenam imol tib' ti' u Jesuus. Til chaj ko'xh tenam motx k'asku'l. Utz ik'am ti' kam u Jesuus tu vichusun ech tza':
42008005	—Aatz i'an ma'l u chikol, b'en tu chiko'm. Ex ichik u tia. Utz tuul nichimak' paal u triigo tu aq'onib'al, atia a' ku'k tu b'ey. Ech tzeq'e'yulka. Utz motx ko'n ex tzotiloj tu q'u tz'ichin tu amlika.
42008006	At u ia a' ku'k vi' sivan. Utz ta'xh itz'pi, tzaji. Tan yit' lo'lochich koj tatine'.
42008007	Utz at u ia, a' ku'k xo'l ch'i'x. Ech aatz q'u ch'i'x q'u'l ela itz'pu tuch', isotzsa.
42008008	Pek aatz untante, a' ku'k tu b'a'nla tx'ava'. Utz itz'pi, ech vatzini. 100 ivatz taq'a.— Texh u Jesuus. Ech ta'xh tal q'u yol tzi', q'eq'u'm chit talax i'an ech tza': —¡Ab'iste ex niab'in q'u yol tza', nimataj!— Texhtu'.
42008009	Ech ch'otil te tu q'ul ichusulib' ech tza': —¿Kam u tokeb'al q'u kam vetak'am ti' tzi'?— Texh te.
42008010	Tzaq'b'el tu u Jesuus ech tza': —B'a'n ex tan, aq'el tzii sete aas setootzaji u tokeb'al q'u kam q'u'l ye' ootzajimal ti' viQ'esalail u Tioxh. Pek ech koj q'u aanima tzi', yit' vatzsaj koj sa'alax te. Unjolol kam sak'amax ti', ti' talchu te. Ech k'uxh sasajini, sa'kojikan tilaxe' kam nisaji. Utz k'uxh satab'i, sa'kojpaal itxumb'al tuul kam va'l satab'i.
42008011	Pek a' u tokeb'al u yol tza' va'l vetunk'am ti' talax u chikol. Aatz u ia, a' nik'am ti' u yolb'al Tioxh.
42008012	Ech aatz u ia ku' tu b'ey, a' nik'am ti' u aanima va'l nitab'i u yolb'al Tioxh. Pek niko'nulsotzsaloj sik'u'l tu u tx'i'li'inaj. Ech ye'k sinima utz, ye'k sachitpi tu paav.
42008013	Aatz u ia va'l a' ku'k vi' sivan, a' nik'am ti' u aanima va'l nitab'i u yolb'al Tioxh utz, tuch' txuq'txunchil nik'ule'. Pek ye' b'ennaj taq'il. Ma'l ko'xh tiempo ninima u yolb'al Tioxh. Utz aatz nitul ma'j tza'lla kam ti', nitelka.
42008014	Aatz u ia va'l ku' xo'l ch'i'x, a' nik'am ti' u aanima va'l niab'in u yolb'al Tioxh. Pek niko'nisotzsa b'en sik'u'l ti' q'u ela'okchil, ti' q'u tx'iib'al q'ii, ti' q'u achva kam tu u vatz tx'ava' tza'. Ech ye' niq'anb'u tu u tatin k'atz u Tioxh.
42008015	Pek ech koj va'l ku' tu b'a'nla tx'ava', a' nik'am ti' q'u aanima q'u'l b'a'n taanima. Jikom nik'ul u yolb'al Tioxh va'l nitab'i. Ech b'enamen nik'uche' aas kolel taq'o. Echa' u ia aas b'enamen nivatzin vitze'il.
42008016	Ye'xhab'il nib'anon aas nimatx txijtxub'al utz, sako'nijupi tu ma'j kam. Ye'kax b'anli aas sa'aq'ax oko'p u txijtxub'al jaq' tx'ach. Pek a' niaq'axku je' vi' u tatib'al. Ech satil u tuul otzotz q'u aanima q'u'l nitoko'p, txijtxumal.
42008017	Tan ye'k ma'j mujich kam aas ye' koj sa'ab'ili. Utz ye'k ma'j kam sajutxil ib'anaxe' aas ye' koj saelu'l itziiul.
42008018	Ech toke' at noj b'enku sete kani'ch tab'il u chusb'al neb'ane' tza'. Tan ab'il atil nal tetz, sa'aq'ax tere'n tetz. Pek ab'iste va'l ye'k tetz, loq' atil b'iil tetz aas nitale', sako'nmaale'l te.— Texhtu'.
42008019	Unchee' opon vinan u Jesuus tuch' q'ul itza'q'. Pek ye't veet ixaan opon k'atza ti' u mam tenam atiche.
42008020	Ech alax opon te ech tza': —Atil vanan tuch' q'ul atza'q' q'anal. Nisa'a satilaxh chi.— Texhtu'.
42008021	Tzaq'b'u tek u Jesuus ech tza': —Nojla a' unnan utz, nojla a' untza'q' q'u'l niab'in u yolb'al Tioxh utz, ni'an b'anol tetz.— Texhtu'.
42008022	Unchee' aatz i'an tu ma'l u q'ii, okb'en u Jesuus tu jukub' tuch' q'ul ichusulib' utz, tal te ech tza': —Paalojb'eno' sala b'en u choo tzi'.— Texhtu'. Ech motx b'eni.
42008023	Pek vat u Jesuus tuul nichixaan vi' u a'. Utz xe't ma'l mam kajiq' jab'al vi' u choo. Utz va'lich tek iko'p a' tu jukub'. Xo'veb'alich teku'en.
42008024	Ech xaan opon q'u chusulib' k'atz u Jesuus, ik'assa. Tal te ech tza': —¡Chusul, chusul, toj b'enojo' tu a'!— Texh te. Ech k'as tek u Jesuus utz, iyaa u mam kajiq' jab'al tuch' vipilq'a'txan u choo. Ech ya'i. Va'lich tek tachavan ikalkoch u a'.
42008025	Utz tal tek u Jesuus tu q'u chusulib' ech tza': —¿Kantu' ye' k'ujlel ek'u'l?— Texh te. Aatz q'u chusulib', va'lich tek ixo've'. Utz tz'ejx ik'u'l taq'o. Nichtektal tib'ilaj ech tza': —¡Ab'il techit u vinaj tzi' nitale'! ¡Tan niko'niyaa u mam kajiq' jab'al tuch' u choo tzi' utz, nimalia!— Texh tib'ilaj.
42008026	Unchee' opon tek tu vitx'ava' q'u aa Gaadara, tinujul unpaq'it itzi'aj u choo tu Galilea.
42008027	Ech ta'xh elu'l u Jesuus vatz tx'ava', ul k'ulaxoj tu ma'l u vinaj tu u tenam tzi'. Atich ok tioxhil tx'i'li'inaj k'atza. Utz sib'alich tek tiempo tuul aas ye' nitoksa toksa'm. Utz yit' a' koj nichatinku tu otzotz, pek xo'l mujb'al kamnaj atichka.
42008028	Utz ech ta'xh til u Jesuus q'eq'uni. Peche' ku' siatz. Utz qetun taltu ech tza': —¿Kam asa' ve Jesuus iK'aol T'ankin Tioxh? ¡Nunjaj b'a'nil see, ye' ko'xh uulevansa'in!— Texhtu'.
42008029	Tan nichtojche'l u tioxhil tx'i'li'inaj u Jesuus k'atz u vinaj tzi'. Tan sib'ich tek tiempo ma'tich tok k'atza. Utz k'uxh nichiqitzax tu kadeena utz, nixeele'; niko'nirat' q'u qitzb'al tzi'. Utz nitiq'ol b'en tu tz'inlich tx'ava' tu u tx'i'li'inaj.
42008030	Utz ch'otil te tu u Jesuus ech tza': —¿Kam ab'ii?— Texh te. Tal ech tza': —Ye' acheb'e unb'ii.— Texhtu' tan, sib'la tioxhil tx'i'li'inaj atich ok k'atza.
42008031	Utz kaanaich motx ijajtu q'u tioxhil tx'i'li'inaj tu u Jesuus aas ye'k sa'alax ib'en tu u mam jolob'txan.
42008032	Utz kavaal chit nichichokob'e tib' unjolol b'och vi' ma'l u muunte tzi'. Tiira sib'al ixaan nichixeel tzi'. Ech ijajab'e u Jesuus q'u tioxhil tx'i'li'inaj aas sataq' tzii te so'ok k'atz q'u b'och. Utz aq'ax tzii te.
42008033	Ech el q'u tioxhil tx'i'li'inaj k'atz u vinaj tzi' utz, ok k'atz kajay q'u b'och. Utz ye'k chit talche', motx ex ik'on b'en tib' q'u b'och tzi' peepu taq'o, yakich tu choo. Ech motx jiq'mu tu a'.
42008034	Ech ta'xh til q'u xeen b'och, kam va'l ma'tich tuche', motx t'aspi k'asu'l. Utz ex tal u yol tu tenam tuch' tu q'u ja'jtze'.
42008035	Ech ul til q'u aanima kam va'l ma'tich tuche'. Ul k'atz u Jesuus. Utz motx til u vinaj va'l ma'tich tel q'u tioxhil tx'i'li'inaj k'atza. K'ujlich txala tajan u Jesuus. Tiira b'a'nich teku'en. Atich tek ok toksa'm. Ech motx xo'vi.
42008036	Aatz q'u aanima q'u'l ilon q'u kam tzi', motx tek tal tunjot q'u aanima q'u'l anal topone', kani'ch vib'antu b'a'n u vinaj va'l atich ok tioxhil tx'i'li'inaj k'atza.
42008037	Unchee' aatz tek q'u aanima q'u'l tikuenta u tx'ava' Gaadara tzi', motx ijaj b'a'nil tu u Jesuus aas saelk'asu'l tikuenta q'ul itx'ava'. Tan techalich motx ixo've'. Ech ok u Jesuus tu jukub'. Q'aavk'asu'l tzi'.
42008038	Pek aatz u vinaj va'l ma'tich tel q'u tioxhil tx'i'li'inaj k'atza, ijajab'e u Jesuus aas sataq' tzii te ta'n saxamb'u ti'. Pek chajax ko'n k'asu'l tu u Jesuus. Tal te ech tza':
42008039	—Kuxh taatib'al. Utz ala kam u mam b'a'nil veti'anlu u Tioxh see.— Texh te. Ech b'eni utz, xe't ipaxsa itziiul tu kajay u tenam aas kam u mam b'a'nil i'an u Jesuus te.
42008040	Unchee' aatz tek q'aavu'l u Jesuus, mam tenam k'ulun topone'. Va'l motx itxuq'txune' tan, kajay nichmotxch'ian.
42008041	Ech ul ma'l u vinaj k'atza, Jairo ib'ii. Q'esala tu u atib'al chusb'al tetz u o'tla mantaar. Peche' ku' vatz u Jesuus. Ijaj b'a'nil te aas se'en ti' tu totzotz.
42008042	Tan ya'vich vime'al va'l ta'xh ma'l. Kamal kab'laal iya'b' vime'al tzi'. Utz si'chtexhkami. Ech b'en u Jesuus ti'. Utz va'lich ipitax tu u mam tenam.
42008043	Utz atich ma'l u ixoj xo'l u mam tenam tzi', ya'vich. Kaj nichtel k'atza utz, ye' nichiya' ve'te'. Kab'laalich ya'b' ixe'te'. [Utz ma'tich isotzsat kajay q'u tetz atiche ti' itz'akat tib'.] Pek ab'il koj nichtole' ti' itz'akale'.
42008044	Ech xaan opon ti' iqul u Jesuus. Utz ikano'k iju' u toksa'm. Ech yakich ib'an b'a'n; ya' tel u kaj k'atza.
42008045	Unchee' tal tek u Jesuus ech tza': —¿Ab'il va'l vetkanon ok u voksa'm?— Texhtu'. Loq' ye'xhab'il ma'j nichalon untz'oj vetit'oka. Ech tal tek u Lu' te ech tza': —Chusul, «¿Ab'il va'l vett'okonin?» Cha'axh. Utz, u mam tenam nipitonaxh tzi'. Tan va'l poch'i'b'.— Texh te.
42008046	Pek tal u Jesuus ech tza': —Atil ma'l vetkanonok'in. Tan vetunnachla' aas elyu xamlil sunk'atza; veti'anlu b'a'n tu ma'l aanima.— Texhtu'.
42008047	Ech ta'xh til u ixoj, aas elu'l vatzsaj kam va'l i'ana, ul tek vatz u Jesuus. Va'l it'unt'u'lan tule'. Peche' ku' siatz. Utz vatz tenam talva aas kam toke' ikano'k u toksa'm. Utz tala aas tu ko'xh unmu'k'ul i'an b'a'n.
42008048	Ech tal tek u Jesuus te ech tza': —Ti' ko'n vik'uje' ak'u'l vi' veta'anlu b'a'n txutx. Kuxh, tx'anel ab'ena'.— Texh te.
42008049	Unchee' tuul anko'xh nichiyolon u Jesuus, ul ma'l aanima. A' k'asku'l tu otzotz xe' u Jairo, u q'esala tu u atib'al chusb'al tetz u o'tla mantaar. Ul tal te ech tza': —Kamyu vame'al. Ye' ko'xh akalab'tziiu ve't u chusul tzi'.— Texhtu'.
42008050	Tab'i u Jesuus utz, tal tu u Jairo ech tza': —Ye' ko'xh qeonaxh. K'uje'oj ko'n ak'u'l vi' tan, si'an b'a'n vame'al.— Texh te.
42008051	Ech aatz opon u Jesuus tu atib'al, ta'xh taq' tzii b'eno'k ti' to'otzotz u Lu', u Jacobo, u Xhan, vitat tuch' vinan u ixviak.
42008052	Tuul nichmotxtoq' kajay q'u ilol ti'. Va'l ijiq'jo'lan ti'. Tal u Jesuus ech tza': —Ye' ko'xh oq'ex. Tan yit' kamnaj koj. Vatchel ku'en atzi'.— Texhtu'.
42008053	Utz nichko'nteesal iq'ii ti' va'l tala. Tan tootzaj q'u aanima aas ma't ikame'.
42008054	Pek aatz u Jesuus, itxay iq'ab' u ixviak utz, tal te ech tza': —Ixviak, lakpen.— Texhtu'.
42008055	Ech q'aavu'l taanxelal utz, oora lakpi. Tal tek u Jesuus aas sa'aq'ax techb'ub'al.
42008056	Ech tiira tz'ejx ik'u'l q'ul itxutx ib'aal u ixviak. Utz tal u Jesuus te aas ye'xhab'il ko'xh e satalvu u kam tzi'.
42009001	Unchee' isik'le opon kab'laal q'ul ichusulib' u Jesuus k'atza. Utz taq' tijle'm tuch' iyak'il ti' tojchal el tioxhil tx'i'li'inaj k'atz aanima utz, ti' teesal yaab'il.
42009002	Utz ichaj b'en ti' ipaxsal itziiul viQ'esalail u Tioxh utz, ti' ib'anax b'a'n tu q'u ya'v.
42009003	Tal b'en te ech tza': —Ye'xhkam setiq'o b'en tetz eb'ey. Ye'k setiq'o eb'aara. Ye'k setiq'o etxim. Niko'xh etechb'ub'al. Niko'xh epuaj. Utz ye'k setiq'o untzumt etoksa'm.
42009004	Utz til lo'oponk'ex tu ma'j atib'al, kaaojex tzi'. Analen le'elk'asu'lex aas lak'asu'lex.
42009005	Pek oj til ma'j tenam ye' lak'ulaxk'ex, k'asojulex tzi'. Pujitajke'l u pojoj tetajan. Techlal aas lako'ntila kam laya'ka.— Texh te.
42009006	Ech motx k'asu'l q'u chusulib'. Utz motx paal tu kajay q'u talaj tenam ti' ipaxsal itziiul u b'a'nla chusb'al. Utz til ko'xh nichib'anvu b'a'n tu q'u ya'v.
42009007	Unchee' aatz u Herodes, u governadoor, nichtexhisotz ik'u'l aas tab'i q'u kam nichi'an u Jesuus. Tan atia nichalon: —U Xhan q'aav itz'pi xo'l q'u kamnaj.— Chia.
42009008	At nichalon: —U Elias cheeya.— Chia. Utz at nichalon: —Ma'j tu q'u o'tla alol tetz u yolb'al Tioxh a' q'aav itz'pia tzi'.— Chia.
42009009	Utz tal u Herodes ech tza': —Kutil el ivi' u Xhan vaq'o. Pek ¿ab'il tek va'l nivab'i q'u kam ti' tzi'?— Texhtu'. Ech nichi'an ya'l satile'.
42009010	Unchee' aatz tek q'aavu'l q'u chusulib' tu q'ul ichaj, motx chit tal tu u Jesuus kajay q'u kam q'u'l i'ana. Ech ixaanse'l tib' u Jesuus tuch'. Motx b'en tu ma'l u tz'intz'ochla tx'ava' tikuenta Betsaida.
42009011	Pek ta'xh tab'i q'u aanima aas til atilka, motx xamb'u b'en ti'. Ech k'ulax tu u Jesuus. Utz tal viQ'esalail u Tioxh te. Utz nichib'an b'a'n tu q'u ya'v.
42009012	Unchee' aatz tek ku'q'ii, xaan opon q'u chusulib' k'atza utz, tal te tza': —Chaj b'en q'u aanima tzi'. B'enoj ichok techb'ub'al tuch' ivatb'al tu q'u talaj tenam, tuch' tulaj ja'jtze' tzian chaj b'en tzi'. Tan tu tz'inlich tx'ava' atilk'o'.— Texh te.
42009013	Loq' tal u Jesuus te ech tza': —Aq'taj techb'ub'al tzexe'.— Texhtu'. Utz motx tal ech tza': —Ye'xhjank'al echb'ub'al atil quxe'. O'va'l ko'xh kaxhlaan tx'ix tuch' ka'va't txay atile. Ech ta'xhtu', oj ye'k se'eno' ti' iloq'ax echb'ub'al tetz q'u tenam tzi'.— Texh te.
42009014	Tan kamal 5,000 ixaan q'u vinaj tzi'. Utz tal tek u Jesuus tu q'ul ichusulib' ech tza': —Altaj ik'uje' q'u aanima ti' tanul tzi'. 50 ixaan unchaj tanul seb'ane'.— Texhtu'.
42009015	Ech chit motx i'ana. Tal ik'uje' q'u aanima kajayil.
42009016	Ech itxaytu o'va'l q'u kaxhlaan tx'ix u Jesuus tiq'ab' tuch' ka'va't q'u txay. Utz sajin je' tu amlika. Taq' ta'ntioxh ti'. Ech ijatx q'u kaxhlaan tx'ix. Taq' tu q'ul ichusulib'. Utz aatz q'u chusulib', taq' tek tu q'u aanima.
42009017	Ech motx echb'uni sikajayil utz, motx nooi. Ech molax q'u'l chanani. Kab'laal txakatx elko'p.
42009018	Unchee' aatz i'ana, nichiq'ila sik'le Tioxh u Jesuus xaannaj el. Utz atich q'ul ichusulib' k'atza. Ech ich'oti te ech tza': —¿Ab'il in nital q'u aanima tzi'?— Texh te.
42009019	Motx tzaq'b'u ech tza': —At nialon aas axh u Xhan, u b'anol vautiismo. At nialon aas axh u Elias. Utz at nialon majte aas a' q'aav itz'pi ma'j q'u o'tla alol tetz u yolb'al Tioxh nitale'.— Texh te.
42009020	Tal u Jesuus te ech tza': —Pek aatz ex, ¿ab'il in netale'?— Texh te. Tzaq'b'u u Lu' utz, tal ech tza': —Axh viTxaaom u Tioxh va'l su'uli.— Texhtu'.
42009021	Ech tiira tal u Jesuus tu q'u chusulib' aas ye'xhab'il ko'xh e satalvu u kam tzi'.
42009022	Utz tal te ech tza': —Ministeer sapaal u K'aola va'l b'ennaj ko'n aanima tu k'axk'o. Saixval tu q'u q'esal q'atol tzii tuch' tu q'u q'esal oksan yol vatz Tioxh utz, tuch' tu q'u aa txumb'al ti' u o'tla mantaar. Ech sakam taq'o. Loq' saq'aavitz'pu titoxva' q'ii.— Texhtu'.
42009023	Utz tal te sikajayil ech tza': —Oj ab'il sisa'a saok vi', imaj tib' ti' toksal tetz vitxumb'al. Siq'i' paalchil tu mam il tza'l vi' jun q'ii. Utz xamb'oj vi'.
42009024	Tan ab'il q'u'l ta'xh nititz'a u vatz iq'ii saj tu u vatz tx'ava' tza', tiira a' sitz'ej u atinchil tu b'enq'ii b'ensaj. Pek ab'il q'u'l k'uxh sitz'ej u vatz iq'ii saj vi', a' va'l sa'atin vatz iq'ii saj tu b'enq'ii b'ensaj.
42009025	Tan kam koj si'an kanaal u aanima k'uxh satetza u vatz tx'ava' kajayil tza', untz'oj a' sitz'ej u tatin tu u b'enq'ii b'ensaj.
42009026	Tan ab'il va'l sach'ixve'l vi' utz, sach'ixve'l ti' vunyolb'al, sako'nch'ixve'l u K'aola ti' majte, va'l b'ennaj ko'n aanima, aas lu'ul tu u techalla tijle'm utz, tu u techalla tijle'm viTat tuch' q'ul iaanjel.
42009027	Utz ni'xhtek'va'l sete, atil ka'vo'j oxvo'j ex cheel atzi', atilex tza', setil tul viQ'esalail u Tioxh aas ye'saj ekame'.— Texhtu'.
42009028	Unchee' aatz ma'tich ipaal vaaxajil q'ii taltu q'u kam u Jesuus tzi', b'enje' u Jesuus vi' muunte ti' iq'ilal isik'lel Tioxh. Tiq'o b'en u Lu' ti', u Xhan, tuch' u Jacobo.
42009029	Utz tuul nichiq'ila isik'le Tioxh tzi', jalpu tilon vivatz. Utz b'ens rib'kin saj q'u toksa'm.
42009030	Utz ye'k talche' chee ka'va'l vinaj k'atza. Aya' u Moisees tuch' u Elias. Utz nichiyolon tuch'.
42009031	Techalich ipaq'un ti'aj tu vitechalil u Tioxh. Utz a' nichiyol vikameb'al u Jesuus si'an tu Jerusaleen. Utz kani'ch vitzojpu q'u kam si'ane'.
42009032	Utz kaanaich ikam u Lu' tu vata'm tuch' q'ul imol. Loq' motx til vipaq'un vitechalil u Jesuus tuch' ka'va'l q'u vinaj q'u'l txaklel k'atza.
42009033	Ech tuul nichtelb'en ka'va'l q'u vinaj k'atz u Jesuus, tal tek u Lu' te ech tza': —¡Chusul, aal b'a'n atilo' tza'! Ech sakub'an oxva'l muuab'al nachpixsab'al. Ma'l eetz, va't tetz u Moisees utz, va't tetz u Elias.— Texh te. Loq' ye' tootzaj kam nichtale'.
42009034	Ech tuul anko'xh nichtal u kam tzi', ku'l ma'l u sutz' tu amlika. Utz yakich motx okojka timuual; isuti ti'aj. Utz motx xo'vi aas kaa tuul.
42009035	Ech ab'il ma'l u yol tu u sutz', tal ech tza': —A' vunK'aol tii'in ti' atzi'. A' va'l setab'i.— Texhtu'.
42009036	Aatz tek ya' u yol tzi', a' texh atinka u Jesuus sijunal. Pek aatz q'u chusulib', motx ko'n ikol q'u kam tzi'. Ye'xhab'il ko'xh ma'j e talva.
42009037	Tu tek va't q'ii tuul, a' chit evtich ik'asu'l vi' u muunte, mam tenam ul k'ulun u Jesuus.
42009038	Utz yolon ma'l u vinaj xo'l u tenam, tal ech tza': —Chusul, nunjaj b'a'nil see aas sa'an b'a'n tu vunk'aol tzi'. Tan tiira ta'xh ma'l.
42009039	Utz nik'uch tib' ma'l u tioxhil tx'i'li'inaj k'atza. Ye'k talche' niq'eq'un taq'o. Nib'aj ku' vatz tx'ava', yak ik'axb'ixsa. Nitel vutx itzi' taq'o. Utz kaana it'unt'u'lan taq'o. Peena nitul ik'u'l.
42009040	Vetunjaj b'a'nil tu q'ul achusulib' tzi' aas satojche'l u tioxhil tx'i'li'inaj k'atza, loq' ye'n ole' ti'.— Texh te.
42009041	Utz tzaq'b'u u Jesuus, tal ech tza': —¡Tiira ex ka'tziiunnajla chaj aanima, ex aa paav itz'lelex tu u tiempo tza'! ¿Ech ko'n chixh vatin texo'l tza'? Utz ¿ech ko'n chixh unq'i't'ex tzi'? Iq'o ul vak'aol tza'.— Texhtu'.
42009042	Ech aatz nichixaan opon u xiak, b'ajax ku' vatz tx'ava' tu u tioxhil tx'i'li'inaj. Va'l it'unt'u'lan taq'o. Pek aatz u Jesuus tan, tojche'l u tioxhil tx'i'li'inaj. Ech i'an b'a'n u xiak. Utz taq' tu vitat.
42009043	Ech kajay aanima motx tz'ejx ik'u'l ti' vimam b'a'nil u Tioxh. Utz k'uxh kaana tel taanima q'u aanima ti' q'u kam nichi'an u Jesuus, tal tek tu q'ul ichusulib' ech tza':
42009044	—Tek' kaaoj u yol sek'u'l va'l savale' tza'. Aatz u K'aola va'l b'ennaj ko'n aanima, saoksal tiq'ab' q'u onkonla chaj aanima.— Texhtu'.
42009045	Pek nichkojtel itxumb'al q'u chusulib' tu q'u yol tzi'. Tan mujel siatz, ech ye'k satootzaji u tokeb'al. Utz nichmotxixo'va ich'otil u tokeb'al te.
42009046	Unchee' aatz i'ana tan, xe't motx itxay tib' q'u chusulib' tu yol ti' aas ab'il va'l maas tijle'm tixo'l nichtale'.
42009047	Pek aatz u Jesuus tan, paal itxumb'al tu q'u kam nichtitz'a tu taanima. Ech isik'le ma'l tal nitxa' utz, toksa k'atza.
42009048	Utz tal tu q'ul ichusulib' ech tza': —Ab'il a' sak'ulun u tal nitxa' tunb'ii tza', in a' nik'ulin tzi'. Utz ab'il va'l nik'ulunin, a' nik'ul va'l vetchajonulin. Tan ab'il va'l sataq' b'ens tib' ch'ooala texo'l, a' va'l maas tijle'm si'ane'.— Texhtu'.
42009049	Unchee' tzaq'b'u u Xhan utz, tal te ech tza': —Chusul, vetqil ma'l u vinaj aas nitojche'l tx'i'li'inaj tu vab'ii. Utz vetkumaj iatz tan, yit' xamel koj qi'.— Texh te.
42009050	Tal u Jesuus te ech tza': —Ye' ko'xh emaj iatz ti' tan, ab'il q'u'l ye' nichi'k'ulano', kumol atzi'.— Texhtu'.
42009051	Unchee' aatz nichtekinajab' u tiempo aas saq'aavje' u Jesuus tu Amlika, ta'n a' itxakb'a', ye'k ixo'val b'en tu Jerusaleen.
42009052	Ech ib'axab'sa b'en q'ul ichaj se'nichok ivatb'al u Jesuus tala. Utz oko'p tu ma'l u tal tenam tikuenta Samaaria.
42009053	Loq' ye't ko'n k'ulax tzi'. Tan tootzaji q'u aa Samaaria aas aalich ib'en u Jesuus tu Jerusaleen.
42009054	Ech ta'xh til u kam u Jacobo tuch' u Xhan, tal tek ech tza': —KuB'aal, ¿satz asa' aas saqal iku'l xamal tu amlika? Ech sisotzsa q'u aanima tzi', echa' va'l i'an u Elias.— Texh te.
42009055	Ech ipilq'u tib' u Jesuus utz, iyaa. Tal te ech tza': —Aatz ex, ye' etootzaj kam tioxhil nipitonex ti' va'l netale' tzi'.
42009056	Tan yit' a' koj ul isotzsa q'u aanima u K'aola va'l b'ennaj ko'n aanima, pek a' ul taq' vatz iq'ii isaj.— Texhtu'. Ech tek motx ib'en tu va't tal tenam.
42009057	Unchee' aatz atich ok u Jesuus ti' b'ey, alax te tu ma'l u vinaj ech tza': —Unb'aal, saxamb'in sai' k'uxh til ko'xh ech ab'ena'.— Texh te.
42009058	Alax te tu u Jesuus ech tza': —¿Satz atx'ake'? Tan aal atil ijul q'u yak sunvatz. Utz atil isok q'u tz'ichin q'u'l nipaal tu amlika. Pek aatz u K'aola va'l b'ennaj ko'n aanima, ye'k tatib'al tinujul.— Texhtu'.
42009059	Aatz u Jesuus, tal tu va't u aanima ech tza': —Xamb'en vi' cheel.— Texh te. Tzaq'b'el ech tza': —UnB'aal, aq' tzii ve analen laxamb'in sai' kam nal vuntat. La'nalunmujka b'axa.— Texh te.
42009060	Utz tal u Jesuus te: —Ni'axh vi' cheel. Tan a' samujun q'u kamchil q'u'l kamnaj tatin vatz Tioxh. Pek aatz axh, kuxh paxsa itziiul viQ'esalail u Tioxh.— Texh te.
42009061	Atil paj va't alon tu u Jesuus ech tza': —Saxamb'in sai' unB'aal. Pek aq' tzii se'nunq'ilaka q'u vitz'in vatzik tu vatib'al b'axa.— Texh te.
42009062	Tal u Jesuus te: —Yit' b'a'n koj tetz viQ'esalail u Tioxh q'u'l a' nititz'a q'aavichil ti', nisajinka ti' iqul. Echa' u vinaj va'l nitaq'onin tu arado. Oj nisajinka ti' iqul, yit' b'a'nla aq'onom koj.— Texh u Jesuus.
42010001	Xamtich tek ti' q'u kam tza', ichaj paj va't 70 chusulib' u kuB'aal Jesuus. Ka'ka'b'il ixaan ichaj b'en. Ib'axab'sa b'en siatz tu kajay q'u tenam tuch' tu kajay q'u'l si'chpaalka.
42010002	Utz tal te ech tza': —Nojchit tiira sib'al q'u aanima ch'iam texh ni'ane' so'ok ti' viQ'esalail u Tioxh. Pek b'iil ko'xh q'u paxsan tetz u yolb'al Tioxh tixo'l. Ech toke' jajtaj tu u Tioxh, aas sichaju'l tere'n paxsan itziiul u b'a'nla chusb'al tixo'l. Echa' va'l ni'an u b'aal chikob'e'm aas nitoksa taq'onom chokol tetz ivatz q'ul ichikob'e'm.
42010003	Ech b'enojex. A' nunchajvub'enex xo'l chi'k'ulan etetz, echa' ichajax b'en karne'l xo'l lobo.
42010004	Etiq'och b'en kolb'al epuaj. Niko'xh etxim. Niko'xh untzumt epel xaab'. Utz b'atzi'chko'xhex tu yol tu b'ey.
42010005	Ab'iste ko'xh ma'j atib'al la'okko'p'ex, a' b'axal letala: «Atinoj u paas xo'l q'u aanima tu u atib'al tza'.» Chajex.
42010006	Ech oj atil ma'j b'a'n ik'u'l seti', sa'atin u paas k'atza. Pek oj ye' nik'ulvi'ex, saq'aavk'asu'l u b'a'nil seti'.
42010007	Utz til va'l lak'ulaxk'ex, atinojex tuul. Junun ko'nkoxh atib'al eb'ena'. Utz k'ultaj kam etechb'ub'al sa'aq'axi. Tan aatz u aq'onom, a' satx'a'nku ti' u taq'on.
42010008	Utz ab'iste ko'xh ma'j tenam lo'oponk'ex tu va'l lak'ulaxk'ex, echb'utaj kam latoksa sevatz.
42010009	Utz b'antaj b'a'n tu q'u ya'v q'u'l atil tu u tenam tzi'. Altaj te ech tza': «Najab'yu tul viQ'esalail u Tioxh tu Amlika texo'l.» Chajex te.
42010010	Pek oj ye' lak'ulaxex tu ma'j u tenam lo'oponk'ex, elojulex tu q'ul ib'eyil utz, altaj ech tza':
42010011	«Nikupujika el u pojoj va'l vetkutzeq' tu vetenam tza', techlal aas lako'netila kam laya'k'ex. Pek etootzajitaj tan, najab'y ul viQ'esalail u Tioxh tu Amlika texo'l.» Chajex.
42010012	Tan nival sete aas paalchu u choob'al paav va'l saku' ti' q'u aanima tu ma'l u q'ii tzi', vi' va'l ku' ti' u tenam Sodoma o'tene.
42010013	¡Tilayol! saya'k'ex aa Coraziin tuch' ex aa Betsaida. Tan ye' nenima q'u mamaj txaichil uch texo'l. Pek xo'l koj q'u puera aanima aa Tiro tuch' q'u aa Sidoon vetuchka, ko'xten ik'axa q'ul ipaav koj atzi'. Samotxtoksa q'ej oksa'm, techlal txumu'm. Simak' je' tza'a tivi' ti' q'ul ipaav.
42010014	Ech tok nival sete aatz lu'ul u q'ii aas satx'olpu inujul kajay q'u aanima, paalchu u choob'al paav saku' seti' vatz q'u aa Sidoon tuch' q'u aa Tiiro.
42010015	Echat ex majte aa Capernauum. Kamal netale' aas tiira saoksal eq'ii. ¡Ye'xhjatu! Pek ¡aal a' satz'ejlikko'p'ex tu u choob'al paav!
42010016	Ech ab'il q'u'l la'ab'inex, in a' nitab'i'in tzi'. Ab'il va'l ye'k etxa'k te, in a' ye'k untxa'k te tzi'. Utz ab'il va'l ye'k untxa'k te, a' ye'k itxa'k te va'l vetchajonk'asu'lin.— Texh u Jesuus.
42010017	Unchee' aatz tek q'aavu'l q'u 70 chaj, techalich itxuq'txune'. Tal tu u Jesuus ech tza': —¡KuB'aal, ninima'o' q'u tioxhil tx'i'li'inaj tu vab'ii!— Texh te.
42010018	Tal u Jesuus te ech tza': —Vil ichajpu ku'l u tx'i'li'inaj tu amlika, echa' tel itz'na'b'.
42010019	Pek aatz cheel, vetvaq' etijle'm paalchu vi' u tx'i'li'inaj. Ech sako'netzeq'leb'e tx'i'la txokop tuch' ch'it jee. Utz so'ole'ex ti' isub'ax u tx'i'li'inaj, aya' u kukoontra. Ech ye'xhkam ma'j si'an sete.
42010020	Pek ye' ko'xh txuq'txunex ti' aas ninima'ex q'u tioxhil tx'i'li'inaj. Pek a' satxuq'txunk'ex ti' aas tz'ib'amal q'ul eb'ii tu Amlika.— Texhtu'.
42010021	Unchee' aatz i'an tu u oora tzi', txuq'txun u Jesuus tu u Tioxhla Espiiritu. Utz tal ech tza': —Nivaq' ta'ntioxh see Tat, axh iB'aal u Amlika tuch' u tx'ava' tzi'. Tan vetak'uch vatxumb'al tu q'u'l ye'k tootzajib'al, echa' talaj nitxa'. Utz vetamuj vatz q'u'l nitoksa je' iq'ii ti' q'ul itxumb'al itzak'kinil. A' i Tat tan, a' vasa' tu vab'a'nil.
42010022	Kajay q'u kam vettoksal vunTat tunq'ab'. Utz ab'il koj tek' ootzajin tetz vitxumb'al viK'aol u Tioxh, pek ta'xh vunTat. Utz ye'xhab'il ko'xh ootzajin tetz vunTat, pek ta'xh viK'aol. Utz antu saootzajin majte q'u aanima ab'iste isa' viK'aol u Tioxh sataq' elu'l vatzsaj te.— Texhtu'.
42010023	Ech ipilq'u tib'. Iq'ila q'ul ichusulib' utz, tal te ech tza': —Chi'b'eb'al tetz q'u aanima q'u'l ni'ilon va'l netile' tza'.
42010024	Nojchit nival sete aas sib'al ko'xh q'u alol tetz u yolb'al Tioxh tuch' q'u ijlenal, motx tachva tilaxe' tab'ile' kam va'l netile' etab'i cheel tza'. Pek ye'k motx tab'i.— Texhtu'.
42010025	Unchee' aatz i'an ma'l u aa txumb'al ti' u o'tla mantaar, txake'i. Utz vet sik'u'l tal tu u Jesuus ech tza': —Chusul ¿kam sunb'ane' ech so'ok'in tu u atinchil tu b'enq'ii b'ensaj?— Texhtu'.
42010026	Tal u Jesuus te ech tza': —¿Kam nital va'l tz'ib'amalka tu u o'tla mantaar nasik'le?— Texhtu'.
42010027	Tzaq'b'u u vinaj tzi' utz, tala: —«Tz'ejoj avaanima ti' u kuB'aal Tioxh, tuch' avaanima, tuch' avaanxelal, tuch' atxumb'al utz, tuch' ayak'il. Utz tii'axh ti' vamol sa'ane' echa' na'an sai'.» Chia.— Texh te.
42010028	Tal u Jesuus te ech tza': —B'a'n matzaq'b'e' vettzaq'b'axh. Pek b'an axh b'anol tetz u kam tzi', ech sa'atin atiichajil tu b'enq'ii b'ensaj.— Texh te.
42010029	Pek aatz u vinaj tzi' tan, a' chit isa' taq'tu b'en tib's b'a'n. Tal tu u Jesuus ech tza': —Utz ¿ab'il vunmol?— Texhtu'.
42010030	Tzaq'b'el tu u Jesuus ech tza': —Aatz i'an ma'l u vinaj, a' k'asku'l tu Jerusaleen aalich ib'en tu Jericoo. Utz txaypu tu elq'om. Maale'l q'u tetz. Ech ak'onsalka. B'iit ko'xh kul ikamsaka. Utz b'en q'u elq'om.
42010031	Utz aatz i'ana, paal ma'l u oksan yol vatz Tioxh ti' u b'ey tzi'. Til u vinaj k'axb'inaj, loq' ijaliko'nka ti' paal yakloj.
42010032	Echat paj va't u levita majte. Opon naja'ch va'l atichka. Utz tila, pek paal ko'n paj yakloj.
42010033	Pek aatz ma'l u aa Samaaria, atich ok ti' u b'ey. Opon naja'ch u vinaj. Utz ta'xh tila, itxum iatz.
42010034	Ech xaan opon k'atza utz, itz'aka q'u tak'onb'e'm. Toksa aseite ti' tuch' ta'l uuva. Utz ib'ach u tak'onb'e'm. Ech taq' je' ti' vib'uuro. Utz tiq'o b'en tu vatb'al, ech tilb'e.
42010035	Aatz tek tu va't q'ii, taq'ka puaj u aa Samaaria tu u xeen vatb'al, ija'mel ka'va'l q'ii aq'on. Utz tal te ech tza': «Ilb'e vetz. Utz jank'it lasotzsa ti' lunchoo see aas laq'aavu'lin.» Texhtu'.
42010036	Ech ¿ab'iste ma'l tu oxva'l q'u vinaj tzi' nanache', aas imol tetz aanimail u vinaj va'l ku' tiq'ab' elq'om?— Texh te.
42010037	Tal u aa txumb'al ti' u o'tla mantaar ech tza': —Aya' va'l txumun iatz atzi'.— Texhtu'. Aatz u Jesuus, tal te ech tza': —Unchee' kuxh utz, ech sa'an majte.— Texh te.
42010038	Unchee' aatz atich ok u Jesuus ti' b'ey tuch' q'ul ichusulib', oko'p tu ma'l u tal tenam va'l atichku ma'l u ixoj Taa ib'ii. Utz opon tu otzotz tzi' xe'.
42010039	Atich ma'l itza'q' u Taa tzi', Li' ib'ii. Utz k'uje' ku' u Li' xe' tajan u Jesuus ti' tab'il q'ul iyol.
42010040	Pek aatz u Taa tan, a' va'lich tela' tokku ti' sib'al q'u taq'on. Utz ech xaan opon, tala: —UnB'aal, ¿yetz natxum unvatz aas unjunal ko'xh nivaq'onin tu vuntza'q' tzi'? Pek al te aas siloch'in.— Texhtu'.
42010041	Tzaq'b'u u Jesuus utz, tal te ech tza': —Taa, Taa, tiira b'ennaj ak'u'l. Utz va'l eela' ook ti' sib'al kam.
42010042	Pek ma'l ko'n u kam va'l tiira ministeer sab'anaxi. Utz aya' va'l ni'an u Li' tzi'. Utz ye'k saveet imaale'l te.— Texhtu'.
42011001	Unchee' aatz i'ana, nichiq'ila sik'le Tioxh u Jesuus tu ma'l u tal tx'ava'. Utz aatz ya'i, alax te tu ma'l q'ul ichusulib' ech tza': —KuB'aal, chus qe kani'ch iq'ilal isik'lel Tioxh sakub'ane'. Echa' i'an u Xhan, ichus q'ul ichusulib'.— Texhtu'.
42011002	Alax te tu u Jesuus ech tza': —Aatz seq'ila esik'le Tioxh, ech setal tza': «KuB'aals Amlika tioxhla b'ii tatin vab'ii. Uloj ab'an vaQ'esalail. Utz b'an vatxumb'al tu u vatz tx'ava' tza', echa' na'an tu Amlika.
42011003	Aq' u qechb'ub'al tetz jun q'ii.
42011004	Utz kuy q'u kupaav, echa' o' nikukuy q'u aanima q'u'l kam ni'an qe. Yaaq' tzii saku'o' tu q'u paav q'u'l nitok sukuvatz. Pek eesa'o' vatz u tx'i'li'inaj.» Chajex.— Texhtu'.
42011005	Utz tal paj ech tza': —Sakuk'am ti' aas atil ma'l sete atil ma'l tamiigo. Utz sab'en tzixe' nik'a aq'b'al. Satal te ech tza': «Vamiigo, unch'ex oxvo'j unkaxhlaan tx'ix see.
42011006	Tan ulyu ko'n ma'l vamiigo tzunxe'. Tzian vetk'asku'l utz, ye'xhkam b'oj savaq' te.» Chaj.
42011007	Pek sako'ntzaq'b'u elu'l u vinaj to'otzotz ech tza': «Ye'xh saveeti. Utz ye' ko'xh akalab'tziiu'in tan, vatchelin tuch' unnitxa'a. Katx'umal tek kujub'al. Utz ech ye'k saveet unlakpu ti' en taq'ax see.» Chaj.
42011008	Ech k'uxh ye'k salakpi satale', salakpi atzi'. Utz sataq' te kam nisavsa. Kamal yit' ti' koj aas tamiigo; pek ti' tan, ch'ixveb'al oj ye'k sataq'e' tan, niya'lule'.
42011009	Ech tok nival sete aas jajtaj tu u Tioxh kam nesavsa utz, sataq' sete. Choktaj utz, sechab'a. Sich'inojex vatz jub'al utz, sajajaxex.
42011010	Tan ab'il va'l kam nijaje', nik'ule'. Ab'il nichokone', nichab'a kam nichoke'. Utz ab'il va'l nisich'ine', nijajax u jub'al siatz.
42011011	Echa' ma'j tat. Jatu koj si'ane' aas sivan ko'n sataq' tu vik'aol va'l nijaj ikaxhlaan tx'ix te. Utz oj chi'o txay sijaje', ¿tz'oj tzik tx'i'la txokop sataq' te?
42011012	Oj ma'j k'olob' sijaje', ¿tz'oj tzik ch'it jee sataq' te?
42011013	Tan k'uxh ex chit maalola chaj aanima, etootzajle kam b'a'nla chaj oya netaq' tu q'ul enitxa'a utz; ¿a' chixh u kuTat tu Amlika nenache' tzi' aas ye' koj sataq' u Tioxhla Espiiritu tu q'u'l sajajon te?— Texhtu'.
42011014	Unchee' tojche'l ma'l tioxhil tx'i'li'inaj u Jesuus k'atz ma'l u vinaj, memtixsamich taq'o. Utz ta'xh el u tioxhil tx'i'li'inaj tzi', yakich yolon u vinaj. Utz motx chit tz'ejx ik'u'l q'u tenam ti'.
42011015	Pek at unjolol q'u aanima alon ti' ech tza': —U Belzebuu, viq'esal q'u tx'i'li'inaj, nilochon ti' tojchal el q'u tioxhil tx'i'li'inaj atzi'.— Texhtu'.
42011016	Utz atia vet sik'u'l nichi'ane' nichijaj xheenya te tu amlika.
42011017	Pek paal itxumb'al u Jesuus tu va'l nichtitz'a q'u aanima tzi'. Tal tek ech tza': —Kajay ijlenal, oj jatxel tib' iatz tuch' q'ul imol tu viq'esalail, sako'njink'i. Echa' unjolol itz'in atzik tu atib'al majte. Oj jatxel tib' iatz, sa'kojveet tatin tinujul tib'ilaj.
42011018	Nival u kam sete tzi' tan, netale' aas a' nilochonin u Belzebuu, u q'esal tx'i'li'inaj. Tan oj ato'k ixo'l u tx'i'li'inaj tib'ilaj, sa'kojveet iq'esalain tinujul.
42011019	Ech oj u Belzebuu q'esal tx'i'li'inaj, nilochonin ti' tojchal el q'u tioxhil tx'i'li'inaj netale', ¿a' paj tzik nilochon q'u aanima ti' tojchal el majte q'u'l nechuse'? Ech a' samotxalon atzi' a' tzik nilochonin.
42011020	Pek oj tu vitxumb'al u Tioxh nivojchav el q'u tioxhil tx'i'li'inaj, a' u techlal atzi' aas nojchit ulyu viQ'esalail u Tioxh texo'l.
42011021	Echa' ma'j xeen otzotz aa yak'illa vinaj iq'omal b'anb'al ich'a'o nixee tatib'al, b'a'n ko'xh tatin q'u tetz.
42011022	Pek aatz niq'ilal ok tu va'te aas maas aq'el ivi' sii' utz, nisub'e'. Nimaa q'u b'anb'al ich'a'o va'l k'ujlelk ik'u'l. Ech nitole' ti' q'u tetz.
42011023	Ech ab'iste a yit' oknaj koj vi', koontraimalin ni'ane'. Utz ab'iste va'l yit' antu koj sunk'atza ti' va'l nunb'ane', tz'ejo'm ni'ane'.
42011024	Aatz nitel u tioxhil tx'i'li'inaj k'atz ma'l aanima, nichok tilanb'al tu tzaji tx'ava'. Utz aatz ye' nichab'a, nital ech tza': «Saq'aavb'enin tu u vatib'al va'l vetk'asku'lin.» Chia.
42011025	Ech aatz nipajtopone', nitile' echa' b'a'nla ch'isel utz, vijel tuul.
42011026	Ech nitiq'o opon jujva't imol ti' aas aq'el ivi' sii'. Ech ta'n oponya. A' tek nimotxatinku tzi'. Ech maas nitel u aanima tu b'ey taq'o vatz u tatin b'axa.— Texh u Jesuus.
42011027	Tuul ko'xh nichtal q'u kam tza', aatz ma'l u ixoj xo'l u mam tenam, qetun taltu ech tza': —¡Chi'b'eb'al tetz u ixoj va'l alannaj eetz tuch' u ch'u' va'l ach'u'a!— Texhtu'.
42011028	Tal u Jesuus ech tza': —Aal a' chi'b'eb'al tetz q'u'l niab'in u yolb'al Tioxh utz, ni'ane' kam va'l nitale'.— Texhtu'.
42011029	Poch'i'b'ich chit tatin q'u mam tenam. Xe't tal u Jesuus tixo'l ech tza': —Aatz ex, itz'lelex tu u tiempo tza', ex aa paav. A' nimotxechok xheenya tu amlika. Pek ta'xh xheenya setile' echa' va'l ti' u Jonaas.
42011030	Tan a'ich xheenya vatz q'u aa Niinive u Jonaas. Echat si'an u K'aola majte va'l b'ennaj ko'n aanima. A' u xheenya tetz q'u aanima itz'lel tu u tiempo tza'.
42011031	Aatz u ixoj ijlenal tikuenta aal iku'e', toj nal tal eb'en tu choob'al paav, ex itz'lelex tu u tiempo tza'. Tan ya'vilo'm k'asku'l ti' ul tab'il vimam txumb'al u Salomoon. Pek paalchu vijle'm vatz u Salomoon atilin tza' utz, ye' nenima'in.
42011032	Echat q'u aa Niinive majte, toj nal tal eb'en tu choob'al paav, ex itz'lelex tu u tiempo tza' aas latx'olax inujul q'u aanima. Tan motx ik'axa q'ul ipaav tu u yolb'al Tioxh va'l ex tal u Jonaas tixo'l. Pek aatz ex, ye' nek'axa q'ul epaav ti' q'u yol nival sete tza'. Utz paalchu vijle'm vatz u Jonaas.
42011033	Ye'xhab'il nib'anon aas niko'nkojimuj u txijtxub'al va'l nimatxe'. Utz sa'kojijupi. Pek nit'anb'a' je'. Ech satil q'u aanima q'u'l nitoko'p to'otzotz.
42011034	Aatz u b'aq' evatz, a' nik'uchun q'u kam tu vechi'l. Utz oj jikom isajil q'u kam neb'an tuch' u b'aq' evatz, ye'xhkam netitz'a onkonil ti'. Echa' vatz ma'j txijtxub'al atilk'ex. Pek oj yit' jikom koj isajil q'u kam neb'ane', a' chit netitz'a onkonil ti'. Echa' tu uken atilk'ex.
42011035	Ech kuenta'ex tan, b'a'n si'ane' aas yit' b'a'n koj isajil q'u kam neb'ane' utz, tu uken atilk'ex.
42011036	Oj tiira jikom etatine', b'a'n isajil q'u kam neb'ane' atzi'. Echa' itxijtxut'ex ma'j txijtxub'al. Ye'xh b'oj uken sek'atza.— Texh u Jesuus.
42011037	Aatz tek ya' iyolon u Jesuus, savsal tu ma'l u fariseo aas se'ntx'a'n tzixe'. Ech b'en u Jesuus tu totzotz utz, ok vatz meexha.
42011038	Pek sotz ik'u'l u fariseo aas tila ye't i'an u kostuumbre u Jesuus ti' itx'aal iq'ab' aas ye'sajich itx'a'ne'.
42011039	Ech aatz u kuB'aal Jesuus tal te ech tza': —Aatz cheel, ex fariseo, tiira b'a'n neb'ensav etib' seti' elu'l, echa' u vaaso tuch' u puraato aas ta'xh tx'aael u ti'. Pek aatz tetaanima, ta'xh elaq' atile utz, ye'k eya'eb'al ti' ib'anax q'u kam q'u'l yit' inujul koj.
42011040	¡Ex txoxkin! ¡Yetz etootzaj tzik aas ta'n ko'n koj u kuchi'l i'an u Tioxh, pek i'an u qaanima majte!
42011041	Pek cheeoj q'u b'a'nil te taanima, lochtaj me'b'a'. A' u oya setaq' tu u Tioxh. Ech tx'aatx'och etatin vatz u Tioxh.
42011042	¡Tilayol saya'k'ex, ex fariseo! Tan netaq' idiesmoil u ruda, u meenta utz, tuch' kajay q'u itza. Loq' a' netaq'ka q'u'l tiira ib'o'q'ol. Aya' vijikomal tuch' vetz'ejtu etaanima ti' u Tioxh. A' vib'o'q'ol seb'ane' tzi'. Loq' yit' ti' koj aas seya'sa ib'anax q'u kam q'u'l ninaleb'ane'.
42011043	¡Tilayol saya'k'ex, ex fariseo! Tan a' chit nechok q'u b'axa chaj k'ujleb'al tu u atib'al chusb'al tetz u o'tla mantaar. Utz vatz chit ek'u'l sa'xhkalaman taq'ax echajlichil tulaj k'ayib'al.
42011044	¡Tilayol saya'k'ex, ex fariseo tuch' ex aa txumb'al tetz u o'tla mantaar! Ex ka'vatz tan, ech ex q'u mujb'al kamnaj aas ye' na'l kam q'e'na'j atil tuul. K'uxh nipaal aanima sii', ye' tootzaj aas yansaib' ni'an taq'o.— Texhtu'.
42011045	Ech tzaq'b'u tek ma'l u aa txumb'al ti' u o'tla mantaar ech tza': —Chusul, aatz naal q'u kam ech tzi', ant o' nayaa'o' majte.— Texhtu'.
42011046	Ech tal u Jesuus te ech tza': —¡Tilayol saya'k'ex majte, ex aa txumb'al ti' u o'tla mantaar! Tan kaana b'oj mantaar netal tu aanima aas tiira tii nimali. Ta'xhtu' netale' aas sab'anli. Echa' iqitzax ma'j mam ijatz aas ta'n a' netaq' je' ti' ivi' aanima, pek jatu koj seloch b'oj ti' tijale'.
42011047	¡Tilayol saya'k'ex! Tan va'l chit eb'antu pantioon tetz q'u alol tetz u yolb'al Tioxh q'u'l kamnaj, q'ul ek'uy emam yatz'on.
42011048	Ech netxakb'a' utz, nek'uche' aas ant ex ti' vib'anon q'ul ek'uy emam. Tan nojchit a' motx yatz'on utz, aatz ex, neb'an ipantioonil q'u mujb'al tetz majte.
42011049	Ech toke' tal u Tioxh tu u mam itxumb'al: «Sunchaj b'en alol tetz vunyolb'al tixo'l tuch' unchaj. Atia satojcha utz, atia sako'nmotxiyatz'e'.» Chia.
42011050	Utz sa'analtx'olax inujul q'u aanima q'u'l itz'lel tu u tiempo tza' tan, ech itxumb'al q'ul ik'uy imam, ti' iyatz'ax sib'al q'u alol tetz vunyolb'al, jatva'x tiempo ichee u vatz amlika tx'ava' tza'.
42011051	A' saxe'tik u choob'al paav ti' vikam u Abeel utz, saya' tu vikameb'al u Zacarias, va'l yatz'ax tu q'ul ek'uy emam tixo'l u totztioxh tuch' u nachb'al Tioxh q'anal. Ech nojchit va'l nivale' tza'. A' va'l sichoo q'u aanima itz'lel tu tiempo tza'.
42011052	¡Tilayol saya'k'ex, ex aa txumb'al ti' u o'tla mantaar! Tan ye' netal vinujul u tokeb'al u yolb'al Tioxh tu q'u aanima. Niko'nemuje'. Echa' imaal ma'l laave tetz okeb'al neb'ane'. Pek niko'xh a' koj ex netoko'p. Utz nemaj tok q'u'l nichok toko'p.— Texhtu'.
42011053	Aatz tek ya' iyolon u Jesuus tzi', motx ichok ixe't q'u aa txumb'al ti' u o'tla mantaar k'atza tuch' q'u fariseo. Utz nichmotxiya'lu u Jesuus. A' isa' aas kam texh yolpichil si'an u Jesuus tu yol.
42011054	Ech liistaich ti' oj sayolpi, ech sixoch je' ti'.
42012001	Unchee' tuul atich u Jesuus tzi', mam tenam imol tib' ti'. Jatva'l ko'n mil ixaane'. Va'lich motx ipittu tib'. Utz xe't iyolon u Jesuus b'axa, tu q'ul ichusulib' ech tza': —Kuenta'ex ti' vichusb'al q'u fariseo tzi'. Tan tiira jolol ka'vatz. Nib'oy aanima echa' ib'oyon u tx'amtixsab' kaxhlaan tx'ix.
42012002	Tan kam va'l sajutzil ib'anaxe' saelu'l vatzsaj. Utz kajay va'l mujich kam, sa'ab'ili.
42012003	Echa' q'u kam q'u'l tu mujich netalva, vatzsaj tek tab'il sa'ab'ili. Utz kam va'l jas ko'n talax neb'an tu atib'al, qetumal tek talax sa'alax vatz tenam.
42012004	Pek nival sete kajay ex vamiigo, ye' ko'xh exo'va q'u yatz'ol tetz u chi'l. Tan k'uxh ma't iyatz'one', kam tere'n koj va't si'ane'.
42012005	Pek saval sete ab'il va'l sexo'va. A' sexo'va u Tioxh va'l yit' ta'n ko'n koj atil tijle'm ti' teesal u vatz q'ii saj, pek atil tijle'm ti' taq'ax b'en u taanxelal u aanima tu xamal, aya' u choob'al paav. ¡Ech a' va'l sexo'va!
42012006	Echa' q'u talaj tz'ichin. K'uxh tiira varaato ija'mel, o'va'l ti' ka'l sentaavo, niko'xh ma'j sotznaj tekoj sik'u'l u Tioxh.
42012007	Aal tootzajle jatva'l tachul u xi'l evi'. Ech toke' ye' ko'xh xo'vex tan, paalchu eja'mel vatz sib'al talaj tz'ichin.
42012008	Utz nival sete, ab'il q'u'l sa'alon tu q'u aanima aas niman vetz, a' q'u'l sa'alax vatz q'ul iaanjel u Tioxh majte tu u K'aola va'l b'ennaj ko'n aanima aas a' q'u niman vetz.
42012009	Pek aatz q'u'l niteesa tib' tuul vatz aanima aas tootzajin, saveesa vib' tuul vatz q'ul iaanjel u Tioxh majte aas vootzajle.
42012010	Utz ab'il va'l sayoq'on u K'aola va'l b'ennaj ko'n aanima, sakuyli. Pek ech koj q'u'l saqelon sayoq'on u Tioxhla Espiiritu, yit' sa'kojkuyli.
42012011	Utz aatz latxayp'ex vi', li'iq'oloponex tu q'u atib'al chusb'al tetz u o'tla mantaar, ela' oki'ch ko'xh etaanima ti' aas kam ech etzaq'b'e' utz, kam setale'. Echat ko'xhtu' aas li'iq'oloponex vatz juees tuch' vatz q'u q'atol tzii.
42012012	Tan u Tioxhla Espiiritu sacheesan eyol tu u mu'k'ul tzi' aas kam setale'.— Texh u Jesuus.
42012013	Alax tu u Jesuus tu ma'l u aanima xo'l q'u tenam ech tza': —Chusul, al tu vatzik sijatx u me'b'i'l va'l aq'axka qe. Sataq' u vetz.— Texhtu'.
42012014	Tal u Jesuus te ech tza': —Vinaj, ab'il koj nioksanin q'atol tziil texo'l utz, jatxol tetz kam.— Texhtu'.
42012015	Tal paj u Jesuus ech tza': —Kuenta'ex, ye' ko'xh eb'ana aas ye'k enooeb'al ti' q'u kam. Tan yit' a' koj niaq'on u vatz iq'ii saj u aanima q'u tx'iib'al iq'ii atile.— Texhtu'.
42012016	Ech ik'am ti' ma'l kam tal ech tza': —Atich ma'l u vinaj tx'iiol iq'ii. Sib'al chit vatz ichikob'e'm teesa tu vitx'ava'.
42012017	Ech nichtitz'a ti' taanima ech tza': «¿Kam sunb'ane'? Tan ye' nichee ve't kolb'al tetz vivatz q'ul unchikob'e'm tzi'.» Texhtu'.
42012018	Itzaq'b'e je' tib' tal ech tza': «Aatz sunb'ane'. Sunyoo q'u kolb'al ivatz q'ul unchikob'e'm q'u'l atilnale utz, paalchu tek ich'ii ich'exel sii' sunb'ane'. Ech tuul sunkolvu kajay q'ul ivatz q'ul unchikob'e'm utz, q'u vetz.
42012019	Utz la'tekval tu u vaanxelal ech tza': –Vaanxelal, sib'al tx'iib'al aq'ii kolel tetz sib'al ya'b'. Ech ilan, echb'un, uk'a'en utz, txuq'txunen.– Chajin.» Texhtu'.
42012020	Pek tal u Tioxh te ech tza': «¡Txoxkin! Tu u aq'b'al cheel tza' sakamaxh. Utz ¿ab'il tek etz q'u kam si'ane' q'u'l vetachokluka tzi'?» Texh te.
42012021	Ech saya'k u aanima tzi' va'l niko'xhimolb'a' tx'iib'al iq'ii, loq' yit' tx'iiol iq'ii koj k'atz Tioxh.— Texhtu'.
42012022	Tal u Jesuus tu q'u chusulib' ech tza': —Ech toke' ye' ko'xh elaok'ex ti' u vatz eq'ii esaj. Echa' tzi' aas kam setechb'u. Utz yit' sako'nkoxhela'ok'ex ti' ivijax vechi'l, ti' aas kam setoksa.
42012023	Tan aatz u vatz q'ii saj, paalchu vatz u echb'ub'al. Utz paalchu vechi'l vatz u oksa'm.
42012024	Pek sajitaj q'u joo etile'. Tan ye'kax chikoni. Ye'kax imol vatz ichikob'e'm. Utz ye'k kolb'al titz'leb'al. Pek u Tioxh nitzujb'en. Utz ¿yit' tzik paalch'ex vatz q'u tz'ichin tzi' tzik?
42012025	Tan k'uxh sa'xhela'ok ma'j aanima, sa'tekojveeti sataq' je'op b'itoj u tatin tu u vatz iq'ii saj.
42012026	Tan oj ye' netx'ol q'u kam q'u'l talaj ch'oo, ¿kam toke' sako'xhela'ok'ex ti' tere'n q'u kam?
42012027	Sajitaj q'u xu'm etile', kani'ch ich'iie'. Tan ye'kax aq'onini, ye'kax chemoni. Pek nival sete aas niko'xh u ijlenal Salomoon ech koj ivijtu tib' u tilon q'u xu'm tzi', k'uxh mam tx'iiol iq'iich.
42012028	Echat ko'xh paj q'u xajtze' ja'jtze'. U Tioxh nivijon k'uxh atil cheel utz, ech tek q'ejal nik'achpu tu xamal. Ech ¿yit' tzik ech taq'ax etoksa'm si'an u Tioxh nenache'? ¡k'uxh b'ioj ko'xh k'ujlel ek'ul ti'!
42012029	Ech ye' ko'xh ela'ok'ex ti' q'u kam. Echa' ti' kam setechb'u utz, kam setuk'a. Yit' maas koj saxaan etaanima ti'.
42012030	Tan kajay q'u kam ech tzi', nitela' tok q'u aanima ti' q'u'l ye'k Tioxh k'u'l tu u vatz tx'ava' tza'. Pek ech koj ex tan, tootzajle u kuTat tzi' aas nesavsa kajay q'u kam tzi'.
42012031	Pek a' saela'okk'ex ti' viQ'esalail u Tioxh, ech toj texh taq' tul tere'n q'u kam nesavsa.
42012032	Ye' ko'xh qeonex niman vetz tan, k'uxh b'iil ko'xh ex, vettitz'al u kuTat aas sa'xhek'ul viQ'esalail.
42012033	Ech toke' k'ayitaj kam etetz atile. Utz oyataj tetz me'b'a'. B'antaj kolb'al tx'iib'al eq'ii aas ye'k saq'a'lb'i. Aya' u tx'iib'al q'ii tu Amlika va'l ye'k imotxe'. Tan ye' nitoko'p elq'om tzi'. Niko'xh pok' sayansan.
42012034	Tan til va'l atilku u tx'iib'al eq'ii, aye'n vetaanima tzi'.
42012035	-
42012036	Pek aatz ex utz, itz'oj ko'xh etatine'. B'anoj ko'xh etuche'. Echa' b'anel ko'xh tuch etxijtxub'al. B'antajex echa' q'u aq'onom q'u'l ch'iam ko'xh nimotxi'ane'. A' nich'ia iq'aavu'l u b'aal taq'on tu ma'j tzumb'a'a. Utz ta'xh lu'uli, lasik'leni, yak ko'xh sajajaxoj.
42012037	Ech chi'b'eb'al tetz q'u aq'onom q'u'l ch'iam chit ni'ane' aas lu'ul u b'aal taq'on. Utz ni'xhtek'val sete, aatz u b'aal aq'on, satal ik'uje' q'u taq'onom vatz meexha utz, ech a' sa'aq'on techb'ub'al.
42012038	Tan k'uxh ye'saj inik'at aq'b'al utz, k'uxh paal nik'at aq'b'al lu'uli, ta'xhtzii nich'iane'. Chi'b'eb'al tetz u aq'onom si'ane' tzi'.
42012039	Pek ab'itaj. Tootzajle koj u b'aal atib'al aas kam chit oora se'nelq'oj u elq'om tzixe', saxeeni atzi'. Utz sa'kojtaq' tzii aas so'ok to'otzotz.
42012040	Echat ko'xh ex majte. Ch'ianojex. Tan ye'k u oora sek'u'l, u tuleb'al u K'aola va'l b'ennaj ko'n aanima.— Texhtu'.
42012041	Aatz u Lu', tal te ech tza': —KuB'aal, ¿qe ko'n chixh naalvu q'u kam nak'am ti' tzi', pek oj tu kajay q'u aanima majte?— Texhtu'.
42012042	-
42012043	Tal u kuB'aal te ech tza': —Chi'b'eb'al tetz u aq'onom oj ech si'ane' kam va'l alaxka te tu u b'aal taq'on. Tzak'kin utz, k'ujleb'al k'u'lla aq'onom atzi' oj tu chit oora sataq'vu techb'ub'al q'u'l atil tu u atib'al. Jikom ni'ane' aas lo'opon u b'aal taq'on.
42012044	Tan nojchit nival sete, aal sa'tektoksa kajay vime'b'i'l tikuenta atzi'.
42012045	Pek ye'xtxoj koj itxumb'al u aq'onom tzi', oj la'ko'ntal tu taanima ech tza': «Sab'atz tul u b'aal vaq'on atzi'.» Chaj. Utz sako'nxe'tiq'os q'u aq'onom, vinajs ixoj. Sako'nechb'uni sauk'ai. Utz saq'ab'ani.
42012046	Tuul ye'k talche' su'ul u b'aal taq'on u aq'onom tzi', tu u q'ii va'l ye' tootzaj utz, tu u oora va'l ye'xhkam nich'iane'. Techal iveet sab'anax tu u b'aal taq'on. Sataq' b'en xo'l q'u qelol, q'u'l yit' k'ujleb'al k'u'l.
42012047	Aatz u aq'onom, sib'al tz'u'm sa'aq'ax te. Tan tootzaj nal itxumb'al u b'aal taq'on, loq' ye' nich'iane'. Ye't i'ana kam va'l isa' u b'aal taq'on.
42012048	Pek ech koj u aq'onom va'l ye' tootzaj itxumb'al u b'aal taq'on, b'iil ko'n tz'u'm sa'aq'ax te ti' q'u kam veti'ana k'uxh sik'ulo'k ti' aas sib'la tz'u'm sa'aq'ax te. Tan ab'il va'l sib' aq'ax te tu u Tioxh, sib'al sijaj u Tioxh te majte. Echat ko'xhtu', oj ab'il sib'al kam nitaq'axka tikuenta, sa'xhjajax te majte kam ti' vettoksav va'l vetaq'ax te.
42012049	Xamal ul unmatx tu u vatz amlika tx'ava' tza'. Utz a' unsa' a' tekoj cheel va'l toyve'.
42012050	Sapaalin tu ma'l mam tza'l. Utz il atilin taq'o, tiq'o nal tib'.
42012051	Kamal a' netitz'a aas ta'xh ul voksa paas xo'l q'u aanima tu u vatz tx'ava' tza'. Ye'ka. Pek xo'l ul voksa.
42012052	Tan aatz taab'ab'en tza', so'ok ixo'l q'u aanima vi'. O'va'l aanima titz'in tatzik tib' samotxok ixo'l; oxva'l tok ti' ka'va'l utz, ka'va'l tok ti' oxva'l.
42012053	So'ok ixo'l u tata tuch' u k'aola utz, u k'aola tuch' u tat majte. So'ok ixo'l u nana tuch' u titz'in ixviak utz, u ixviak tuch' vinan majte. So'ok ixo'l u txutxa tuch' u alib'a utz, u alib'a tuch' vitxutx majte.— Texhtu'.
42012054	Unchee' tal paj u Jesuus tu q'u tenam ech tza': —Aatz netil ichee u sutz' tikuenta aal toke', yak netal ech tza': «Tul jab'al atzi'.» Che'ex. Utz ech chit ni'ane'.
42012055	Utz aatz nixumkab'in ipaal u kajiq' tikuenta aal iku'e', netale': «Mam tz'a' si'ane'.» Che'ex. Utz nojchit ni'ane'.
42012056	¡Ka'vatz! Etootzajlu tilax q'u xheenya nichee vatz amlika tuch' vatz tx'ava', pek ye' netx'ol tilax q'u xheenya ti' q'u kam ni'an u Tioxh tu u tiempo tza'.
42012057	Pek ¿kantu' yit' jikom koj itx'olax inujul q'u kam neb'an setib'ilaj, q'u kam b'a'n utz, q'u jik?
42012058	Tan ech ko'n ti' neb'en vatz u juees tuch' vekoontra. Pek aal b'a'n sa'anya'l ab'antu b'a'n axh tuch'. Tan b'a'n si'ane', liqinioko'p'axh vatz u juees utz, satoksab'enaxh tiq'ab' polesi'y. Ech sataq'ku'axh tu tze'.
42012059	Utz nival see aas ta'n ku'chil sa'an tu tze'. Sa'tere'nkojelu'laxh oj ye'k sachoo kajay vatx'oj.— Texh u Jesuus.
42013001	Unchee' aatz i'an tu u tiempo tzi', opon unjolol q'u aanima nichtal tu u Jesuus, va'l i'an u Pilato. Tan tal ikam unjolol q'u aa Galilea tuul nichmotxtoksa itx'olo'm tu viq'analil u totztioxh.
42013002	Pek tzaq'b'u u Jesuus utz, tal te ech tza': —¿Kamal netitz'a aas maas aa paavich unjolol q'u aa Galilea vatz tere'n q'u aa Galilea tan, ech b'anax te tzi'?
42013003	Nival sete aas yit' a' koj. Pek oj ye' samotxek'axa q'ul epaav, ela sasotz'ex sekajayil.
42013004	Utz ech paje' u 18 aanima q'u'l ku' u t'ankin tz'ach ti' tu Siloee. ¿Kamal a' nimotxetitz'a aas maas aa paavich vatz tere'n q'u aanima q'u'l jejlich tu Jerusaleen?
42013005	Nival sete aas yit' a' koj. Pek oj ye'k samotxek'axa q'ul epaav, ela sasotz'ex sekajayil.— Texhtu'.
42013006	Yolon u Jesuus; ik'am ti' ma'l kam. Tal ech tza': —Aatz ma'l u vinaj, atich ma'l iviikuxh chikich tu chikb'al iuuva. Utz ex ichok ivatz tala. Pek ye't chee ma'j.
42013007	Utz tal tek tu u ilol ichikob'e'm ech tza': «Oxva'x ya'b' xe't ul unchoktu ma'j ivatz u viikuxh tzi' utz, ye'xhkam nunchab'a ma'j. Pek tzok' el tan, aal ko'xh nib'uutixsa u tx'ava' tzi'.» Chia.
42013008	Ech itzaq'b'u u ilol chikob'e'm tal ech tza': «Unb'aal, aq' tzii atojnu b'itoj tu u ya'b' tza'. Tan sunpilu ixe' ech savoksa iq'aenal.
42013009	Utz kamal tu va't ya'b' cheel la'tekvatzini. Pek oj ye'xh lavatzini, la'tekatzok'a.» Chia.— Texh u Jesuus.
42013010	Unchee' nichichusun u Jesuus tu atib'al chusb'al tetz u o'tla mantaar tu ma'l u ilanb'al q'ii.
42013011	Utz atich ma'l u ixoj tzi' aas 18 ya'b' tok ma'l yaab'il k'atza tu tioxhil tx'i'li'inaj; k'o'kinich tek taq'o. Utz ye'xh ko'xh kani'ch aas nichkojijikomte'.
42013012	Ech ta'xh ilax tu u Jesuus, isik'le. Utz tal te ech tza': —Ixoj, chitpi'axh, elyaxh tu vayaab'il tzi'.— Texh te.
42013013	Taq' je' iq'ab' u Jesuus tib'a, ech oora jikomti. Ech tek toksa iq'ii Tioxh.
42013014	Pek aatz u q'esala tu u atib'al chusb'al tetz u o'tla mantaar tzi', lakp ivi' ti'. Tan tu u ilanb'al q'ii i'an b'a'n u Jesuus tu u ya'v. Utz tal tu q'u tenam ech tza': —Vaajil aq'onib'al q'ii atile. Utz ulojex tu q'u q'ii tzi' ech sab'anax b'a'n sete. Pek yit' tu ilanb'al q'ii koj.— Texh te.
42013015	Unchee' tzaq'b'u tek u kuB'aal Jesuus utz, tala: —¡Ka'vatz! ¿tz'oj tzik ye' nechit vevaakaxh utz, veb'uuro tu ilanb'al q'ii? Neteesa tu u tatib'al ti' en taq'ax taa'.
42013016	Pek a' tzik vitu'xh ixalam u Abrahaam tzi', ¿ye' sachitpul el tu u qitzb'al tetz tu u tx'i'li'inaj, k'uxh tu ilanb'al q'ii? ¡Tan ma'x 18 ya'b' iqitzta'!— Texhtu'.
42013017	Ech ta'xh tal q'u kam u Jesuus tza', motx ch'ixvu kajay q'u koontrain tetz. Pek aatz q'u tenam tan, va'lich motx itxuq'txun ti' q'u techalla chaj kam nichi'an u Jesuus.
42013018	Tal paj u Jesuus ech tza': —¿Kam ma'j kam aas ela viQ'esalail u Tioxh tuch'? ¿Kam ma'j ela tuch' sunb'ane'?
42013019	Ela tuch' ma'l u b'aq' muxhtaansa va'l ichik ma'l u vinaj tipe'. Ech ch'ii utz, b'ens mam tze'. Ech motx i'an isok q'u tz'ichin sii' q'ul iq'ab'aj.— Texhtu'.
42013020	Tal paj u Jesuus ech tza': —¿Kam ela viQ'esalail u Tioxh tuch' sunb'ane'?
42013021	Ela tuch' u tx'amtixsab' kaxhlaan tx'ix va'l taq' b'en ma'l u ixoj xo'l oxva'l paab'al ariina. Ech itx'amtixsa kajay viq'otail u kaxhlaan tx'ix.— Texhtu'.
42013022	Nichipaal u Jesuus tu q'u tenam tuch' tu q'u talaj tenam. Utz nichichusune', tuul aalich ib'en tu Jerusaleen.
42013023	Ech tal ma'l u aanima te ech tza': —UnB'aal, ¿b'iil ko'n chixh q'u'l so'ok tu viQ'esalail u Tioxh?— Texhtu'. Tal u Jesuus te ech tza':
42013024	—B'antaj ya'l etoko'p tu u okeb'al va'l ch'oo ivatz. Tan nival sete aas sib'al ko'xh sichok toko'p, loq' yit' sa'kojveeti.
42013025	Ech i'anchil u Tioxh sete, echa' va'l ni'an u b'aal atib'al aas nijup u jub'al. Utz xamtel so'oponex; sayolonoko'p'ex q'anal. Setal ech tza': «KuB'aal, kuB'aal, jajo'.» Chajex. Pek sako'ntzaq'b'u ech tza': «Ye' vootzaj til unk'asku'lex.» Chaj ku'en.
42013026	Utz aatz ex, saxe'tetal te ech tza': «Chuselo' saaq'o tu k'ayib'al. Utz tx'a'nnajo' uk'a'najo' sak'atza.» Chajex.
42013027	Pek sako'ntal sete ech tza': «Nival sete aas ye' vootzaj til aanimailex. ¡Xaanojelex sunk'atza tan, ex b'anol paav!» Chaj.
42013028	Ech latzi' saoq'k'ex utz, latzi' sajarach'unku etee. Tan setil u Abrahaam aas atil tu viQ'esalail u Tioxh tuch' u Isaac, u Jacoob, tuch' kajay q'u alol tetz u yolb'al Tioxh. Pek aatz ex, ye'k ex tixo'l.
42013029	Tan til ko'n sak'asku'l aanima. Atia sak'asu'l tikuenta aal tela', tikuenta aal toke', tikuenta aal ije'a' utz, tuch' tikuenta aal iku'e'. Utz sak'uje' vatz meexha tu viQ'esalail u Tioxh.
42013030	Pek atil q'u'l ya'teb'al tatin cheel. Loq' b'axa tatin toj i'ane'. Utz atil unjolte, b'axa u tatin cheel, loq' tu u ya'teb'al toj motx kaakka.— Texh u Jesuus.
42013031	Unchee' anko'xh tu u q'ii tzi', opon unjolol q'u'l fariseo utz, tal tu u Jesuus ech tza': —Ora'xh, elenb'en tza'. Tan siyatz'axh u Herodes nitxume'.— Texhtu'.
42013032	Pek tal u Jesuus te ech tza': —B'enoj etal tu u onkonla vinaj tzi' aas: «Cheel tuch' q'ejal nivojche'l tioxhil tx'i'li'inaj. Nunb'an b'a'n tu q'u ya'v. Utz titoxva' q'ii, suntzojpixsa u vaq'on tza'.
42013033	Pek ministeer sa'atinok'in ti' vunb'ey cheel, q'ejal tuch' kab'i, oponnalin tu Jerusaleen. Tan ye'k si'ane' aas a' sakamku ma'l alol tetz u yolb'al Tioxh tu va't tenam ti' elu'l u Jerusaleen.» Chajex te.
42013034	¡Aa Jerusaleen, aa Jerusaleen! ¡Niko'neyatz' q'u alol tetz u yolb'al Tioxh! Utz ¡nepaq' sivan q'u'l nichajax ul tzexe'! Jatpax ko'n unb'an ya'l emolax sekajayil. Echa' ni'an u txutx t'el aas nimolo'k q'u tal jaq' ixich'. Pek ¡ye' ko'n esa'!
42013035	Ech aatz cheel, setootzaji tan, sa'naltz'ine'ka vetotztioxh. Utz nival sete aas ye'xhjatu ve't setilin. Pek analen paj letilin aas lo'opon u tiempo letal ech tza': «¡Techal axh tan, tib'ii u kuB'aals Amlika vet'ulk'axh!» Chajex.— Texh u Jesuus.
42014001	Aatz i'an tu ma'l u ilanb'al q'ii, ex tx'a'n u Jesuus otzotz xe' ma'l u vinaj atil tijle'm. Utz fariseoich majte. Utz va'lich chit motx ik'aab'at u Jesuus.
42014002	Utz tiempo atich ma'l u vinaj tzi', ichi'l sipk'inajich tu yaab'il.
42014003	Ech yolon u Jesuus tu q'u aa txumb'al ti' u o'tla mantaar tuch' tu q'u fariseo, tal te ech tza': —¿B'a'n tzik sab'anax b'a'n tu ya'v tu ilanb'al q'ii, oj ye'xtxoj?— Texhtu'.
42014004	Pek motx ko'n jutze'i, ye't tzaq'b'i. Ech txayax iq'ab' u ya'v tu u Jesuus tzi'. I'an b'a'n te. Ech ichaj k'asu'l.
42014005	Ech iq'ilat paj q'u vinaj u Jesuus, tal te ech tza': —K'uxh tu ilanb'al q'ii, ye' koj se'netiq'o je'ul veb'uuro oj vevaakaxh, untz'oj sachajpu ko'p tu jul. ¡Ab'il koj ma'j sete aas ye'k sab'anon!— Texhtu'.
42014006	Pek ye't motx itx'ol itzaq'b'ele'.
42014007	Unchee' nichisaji q'u aanima u Jesuus, q'u'l savsamich tu tx'a'om. Tan tila a' chit nichitxaa q'u b'axa chaj k'ujleb'al vatz meexha. Ech ik'am ti' ma'l kam, tal ech tza':
42014008	—Untz'oj sasavsalex tu tx'a'om ti' ma'j tzumb'a'a, ye' ko'xh ku'ex tu q'u b'axa chaj k'ujleb'al. Tan b'a'n si'ane' savsamoj va't aanima aas maas tijle'm sevatz.
42014009	Utz lo'opon sak'atza va'l vetsavsanaxh, a' tek imol va't va'l vetsavsali. Utz latal see ech tza': «Aq' u atib'al tu u vinaj tzi'.» Chaj. Utz aatz axh, tu texh ch'ixa'v lenku'ojaxh tu u ya'teb'al k'ujleb'al.
42014010	Pek oj sasavsalaxh, a' sak'uje'k'axh tu u ya'teb'al k'ujleb'al. Ech lo'opon va'l vetsavsanaxh latal see ech tza': «Vamiigo, ni'axh. Xaan uku'l.» Chaj. Ech so'ok aq'ii vatz q'u'l ela k'ujlelaxh tuch' vatz meexha.
42014011	Tan ab'iste va'l nit'anb'a' tib', sako'nel iq'ii. Pek ab'il va'l ye' sit'anb'a' tib', so'ok iq'ii.— Texhtu'.
42014012	Tal paj u Jesuus tu u vinaj ech tza' majte va'l savsan: —Aatz sasavsa aanima ti' ma'j tx'a'om, aal b'a'n yit' a' koj sasavsa q'ul avamiigo, niko'xh q'ul iitz'in aatzik, niko'xh q'ul eetz tz'alol tx'iiol iq'iil. Tan b'a'n si'ane' aas lako'npajisavsa'axh. Ech sako'nak'ul ich'exel.
42014013	Pek oj sa'an nimla q'ii, a' sasavsa q'u me'b'a'. A' sasavsa q'u'l ye'k iq'ab', q'u ko'x tuch' q'u moy.
42014014	Ech chi'b'eb'al eetz xe' Tioxh si'ane'. Tan yit' sa'kojmotxole' ti' taq'ax ich'exel see. Pek loq' sak'ul achoob'al aas laq'aavitz'pu q'u jikomla chaj aanima.— Texhtu'.
42014015	Unchee' ta'xh tab'i q'u yol ma'l u vinaj tzi', va'l ela k'ujlich tuch' u Jesuus vatz meexha, tal te ech tza': —Chi'b'eb'al tetz va'l saechb'un tu viQ'esalail u Tioxh.— Texhtu'.
42014016	Tal tek u Jesuus ech tza': —Aatz ma'l u vinaj, i'an ma'l mam echb'ub'al utz, sib'al chit aanima isavsa.
42014017	Ech aatz opon u oora tetz u tx'a'om, ichaj ma'l taq'onom ti' en isik'lel q'u'l savsamich taq'o. Ech tal u chaj tza': «Ni'extaj tan, ch'iam texh ni'an q'u echb'ub'al.» Texhtu'.
42014018	Pek aatz kajay q'u aanima tzi', ma'l chit itzii xe't ko'n motx toksa kam tuul. Aatz u b'axa, tal ech tza': «Vetunloq'lu untx'ava' utz, sa'xhenvile'. Pek kuyin, ye'k saveet unb'ena'.» Chia.
42014019	Aatz va'te tal ech tza': «Vetunloq'lu o' tzumul unvaakaxh utz, se'nvile'. Pek kuyin, ye'k saveet unb'ena'.» Chia.
42014020	Utz aatz va'te tal ko'n paj ech tza': «Anal ko'xh tzume'yin. Ech ye'xh saveeti so'oponin.» Chia.
42014021	Ech q'aav u chaj utz, tal q'u kam tu u b'aal taq'on. Ech lakp ivi' u b'aal aq'on. Utz tal tek tu vichaj ech tza': «¡Ora'xh! Kuxh tu k'ayib'al utz, tulaj b'ey tu u tenam tza'. Ech iq'o ul q'u me'b'a', q'u kut q'ab', q'u ko'x utz, k'uxh moy.» Chu te.
42014022	Ech xamtel teku'en, tal u chaj ech tza': «Unb'aal, vetunb'anlu va'l naale'. Utz ta'xh b'anel atil tere'n atib'al.» Chia.
42014023	Tal u b'aal taq'on te ech tza': «Kuxh tu tere'n q'u b'ey utz, tu q'u xo'li'itz, ech ya'lu tuku'l tere'n aanima. Ech sanoo u votzotz tza'.
42014024	Tan nival see, niko'xh ma'j q'u aanima savsamal vaq'o b'axa satx'a'n tzunxe'.» Chia.— Texh u Jesuus.
42014025	Ech mam tenam xamich ti' u Jesuus. Utz ipilq'u tib', tal te ech tza':
42014026	—Ab'il va'l nitok sunk'atza utz, sab'ens unchusulib'. Siq'i'e' sataq'ka itat, inan, tixoj, ik'aol ime'al, itza'q', tatzik, tanab'. Utz aal siq'i' taq'ax u vatz iq'ii isaj. Oj ye'k siq'i'e', unchusulib'.
42014027	Utz ab'il va'l sisa'a saxamb'u vi', ministeer siq'i' paalchil tu il tza'l vi'. Utz siq'i' paalchil tu vunpaaleb'al. Oj ye'k siq'i'e', ye'k si'ane' sab'ens unchusulib'.
42014028	Tan echa' tzi' ab'il koj ma'j sab'anon sete aas silak ma'j t'ankin atib'al oj yit' b'axal koj satitz'a b'a'nil. Utz si'an ti' jank'al puaj so'ok tuul. Ech satile' satz ole' ti' itzojpe'.
42014029	Tan oj ye'k si'an ti', sakaa tinik'a. Ye'k lo'ole' ti' itzojpixsale'. B'a'n si'ane' aas ta'xh so'ole' ti' iku' u tz'ach tixe'. Ech saxe'tib'anb'el tu q'u aanima.
42014030	Satal ti' ech tza': «Vetxe'tib'an totzotz u vinaj tzi' utz, ye'n ole' ti' itzojpe'.» Chaj.
42014031	Ech paje' a' ma'j ijlenal atil 10,000 sol tiq'ab' utz, si'an ch'a'o tuch' va't ijlenal aas 20,000 isol atile. B'axal nal satitz'a b'a'nil atzi', satz ole' ti' si'an ch'a'o tuch'.
42014032	Tan oj ye'k so'ole'i sinache', se'ntal tok ib'a'n tuch'. Sichaj b'en ichaj atzi' aas atil tere'n tul vikoontra siatz utz, se'ntal tok ib'a'n tuch'.
42014033	Echat ko'xh ex majte. Nachtaj b'a'nil tan, oj ye'k setaq'ka kajay q'ul etetz vi', ye'k si'anel sab'enex unchusulib'.
42014034	B'a'n u atz'am aas chi'. Pek oj sasotz vichi'lil, kani'ch koj paj ichee vichi'lil tika'paj.
42014035	Niko'xh sa'kojtxakun tetz q'aen. Pek sa'texhk'onax el. Ab'iste ex niab'in q'u yol tza', nimataj.— Texh u Jesuus.
42015001	Unchee' nichixaan opon sib'al q'u jajol ja'mel alkavaar tuch' q'u aa paav k'atz u Jesuus ti' tab'ile'.
42015002	Pek aatz q'u fariseo tuch' q'u aa txumb'al ti' u o'tla mantaar tan, teesa ko'n iq'ii u Jesuus sivatzaj. Motx tal ech tza': —Nik'ul aa paav va'l tzi' utz, nitx'a'n tuch'.— Texhtu'.
42015003	Ech aatz u Jesuus tan, ik'am ti' ma'l kam ti' talax ma'l u yol ech tza':
42015004	—Ye' koj seb'ane' echa' ma'l u vinaj atil ma'l 100 ikarne'l. Pek satz'ejxu ma'l te. ¿Tz'oj tzik ye' sataq'ka u 99 karne'l utz, se'nichok va'l tz'ejxia, ichab'anale?
42015005	Utz ta'xh sichab'a, sa'xhtxuq'txun ti'. Sataq' je' vi' icheleb', satiq'o k'asu'l.
42015006	Utz aatz so'opon tu tatib'al, simol q'u tamiigo tuch' q'u tetz tz'alol. Satal te ech tza': «Txuq'txunojex sunk'atza tan, vetunchab'al vunkarne'l va'l ma'tich itz'ejxe'.» Chaj.
42015007	Ech nival sete. Kaana chi'b'ichil atil tu Amlika majte aas nik'axa vipaav ma'l aa paav, vatz 99 aanima aas ye'xhkam nisavsa sik'axa ipaav tan, jikom ninache'.
42015008	Ech paje' ma'j ixoj aas atil laval isaj ch'ich' puaj. Pek sitz'ej ma'j. ¿Tz'oj tzik ye' sichoke'? Sataq' je' itxijtxub'al atzi' utz, sateesa ch'is ti'. B'oono ichokax si'ane', ichab'anale.
42015009	Utz aatz sichab'a, simol kajay q'u tamiigo utz, tuch' q'u tetz tz'alol. Satal te ech tza': «¡Txuq'txunojex sunk'atza! tan, vetunchab'al vunpuaj va'l ma'tich untz'ejta'.» Chaj.
42015010	Ech nival sete aas echat q'ul iaanjel u Tioxh tu Amlika majte, sa'xhmotxtxuq'txun ti' aas sik'axa ipaav ma'l aa paav.— Texh u Jesuus.
42015011	Tal paj u Jesuus ech tza': —Aatz ma'l u vinaj, atich ka'va'l ik'aol.
42015012	Utz aatz u ch'ooala, tal tu vitat ech tza': «Tat, aq' tek vunme'b'i'l va'l saaq'e'.» Texhtu'. Ech aatz vitat, ijatx vime'b'i'l. Taq' u tetz.
42015013	Utz ye'xh ko'xh jatva'l q'ii tuul, imol kajay q'u tetz u ch'ooal k'aol utz, b'en tzian tu va't tenam xaannaj el. Ech latzi' ib'uchvu vipuaj. Tiira teesa je' tatin tu b'ey.
42015014	Utz aatz tek ma'tich imotx vipuaj kajayil, tiempo ul ma'l mam va'y tu u tenam va'l atichka. Ech xe't tek iya'ta tetz.
42015015	Ech tek ex okoj k'atz ma'l u vinaj aa tenam nal tzi'. Utz ichaj b'en titx'ava' ti' en ixeel b'och.
42015016	Ech tu tek u va'y, nichtachva satechb'u tetz q'u vatz tze' q'u'l nichtechb'u q'u b'och. Pek ab'il koj nichaq'on tetz.
42015017	Ech tek itxakb'a't itxumb'al utz, tal ech tza': «Jatva'l ko'n aq'onom atil tu atib'al xe' vuntat. Utz tz'anlel ko'xh techb'ub'al. Aal nichanan tere'n. Pek aatz in utz, toj tek kamojin tu va'y.
42015018	Pek sab'enin; saq'aavoponin xe' vuntat. Utz saval te: –Tat paavinyin vatz u Tioxh tu Amlika tzi' utz, saatz majte.
42015019	Ye'kan sik'ulo'k vi' aas in tere'n ak'aol sa'alchi. Pek aq'texhb'enins echa' ma'j q'ul aaq'onom tzi'.– Chajin te.» Texhtu'.
42015020	Ech ik'asu'l. B'en xe' vitat. Pek aatz atile'nich tule', ilax b'en tu vitat. Ech itxumt iatz. T'aspu ib'ena'. Ex iq'alu utz, itz'utz'a.
42015021	Utz tal vik'aol te ech tza': «Tat, paavinyin vatz u Tioxh tu Amlika tzi' utz, saatz majte. Ye'kan nik'ulo'k vi' aas in tere'n ak'aol sa'alchi.» Texh te.
42015022	Pek aatz vitat, tal tu q'u taq'onom ech tza': «¡Oora ko'xh ex! Iq'otaj elu'l q'u techalla oksa'm utz, oksataj k'atza. Aq'taj ku' tixkol q'ab'. Utz oksataj ixaab' tu tajan.
42015023	Utz b'enoj etiq'o u tzaq'al vaakaxh utz, yatz'taj. Tan sakub'an ma'l tx'a'om. Ech sachi'b'o' satxuq'txuno'.
42015024	Tan aatz vunk'aol tzi', ¡kamnaj teku'en nivale', pek q'aaviul! ¡Ma'tich itz'ejxe', pek cheeya!» Chia. Ech xe't motx ichi'b'e'.
42015025	Pek aatz u atzika, aye'nich ja'jtze'. Utz ta'xh uli, najab' opon k'atz atib'al, tab'i u son tuch' b'ixal.
42015026	Ech isik'let ma'l q'u taq'onom. Utz ich'oti te kam nichtuche'.
42015027	Utz tal u aq'onom te ech tza': «Vatza'q' q'aaviul utz, tiira tiichaj mutule'. Ech ti' vetiyatz' u tzaq'al vaakaxh vatat.» Texh te.
42015028	Ech lakp ivi' u atzika. Utz ye' nichik'ul ve't oko'p to'otzotz. Eltek'ul vitat utz, iya'lu ib'eno'k.
42015029	Pek tzaq'b'i utz, tal tu vitat ech tza': «Jatva'x ko'n ya'b' vaq'onin sak'atza, ye'xh b'oj nikojunqelaxh. Utz ye'xhjatu ma'kojaaq' ma'j untentzun aas savaq' ku' utz, sachi'b'b'ojin tuch' q'u vamiigo.
42015030	Pek aatz vet'ul vak'aol tzi', va'l ex ib'uchluka q'ul ame'b'i'l tuch' cheela chaj ixoj, ¡yakich vetaaq' ku' u tzaq'al vaakaxh ti'!» Chu te.
42015031	Tal tek vitat te ech tza': «Unk'aol, b'enamen atilaxh sunk'atza. Utz eetz kajay q'ul unme'b'i'l.
42015032	Pek ministeer vetchi'b'o' vettxuq'txuno'. Tan aatz vatza'q' tzi', ¡kamya nivale', pek q'aaviul! ¡Ma'tich itz'ejxe', pek cheeya!» Chia.— Texh u Jesuus.
42016001	Tal paj u Jesuus tu q'ul ichusulib' ech tza': —Atich ma'l u vinaj tx'iiol iq'ii. Utz atich ma'l q'esal taq'onom, ilol tetz ime'b'i'l. Pek xochax u q'esal taq'onom te. Tan nichib'uche'l q'ul ime'b'i'l.
42016002	Ech aatz u tx'iiol iq'ii, isik'le u q'esal taq'onom siatz. Utz tal te ech tza': «¿Kam tok va'l nivab'i sai' tzi'? Pek motxoj aal ve til nimotxaaq'vu b'en q'u vetz. Tan ye'kan si'ane' aas axh tere'n sailon vunme'b'i'l.» Chu te.
42016003	Unchee' aatz u ilol me'b'i'l tzi', tal tu taanima ech tza': «¿Kam sunb'ane'? Tan saelin tu u vijle'm. Utz ye'k unyak'il oj a' tek sunk'ot tx'ava'. Utz sach'ixvin oj sunjoy vetz.
42016004	Pek ¡vetunnachla' kam sunb'ane'! ech sik'ulin q'u aanima tu tatib'al aas le'elin tu u vijle'm.» Chia.
42016005	Ech isik'le ul q'u aanima q'u'l atich itx'oj xe' u b'aal taq'on. Utz tal tu vib'axa ech tza': «¿Jatva'l atx'oj xe' u b'aal vaq'on?» Chu te.
42016006	Tal u vinaj ech tza': «Ma'l 440 galoon aseite.» Chia. Alax te tu u ilol me'b'i'l ech tza': «¡Ora'xh b'an ti' utz, ma'l ko'n 220 galoon satz'ib'a!» Chu te.
42016007	Xamtel paje', tal tu va't ech tza': «¿Aatz axh, jatva'l atx'oj?» Chu te. Tal u vinaj ech tza': «Ma'l 100 quintaal triigo.» Chia. Tal u ilol me'b'i'l te ech tza': «B'an ti' utz, ma'l ko'n 80 satz'ib'a.» Chu te.
42016008	Unchee' aatz u b'aal aq'on tan, til teku'en aas telab'al iveet u kam i'an u sub'ulla ilol ime'b'i'l tzi'. Ech ni'an q'u aa paav itz'lel tu u tiempo tza', telab'al iveet q'u kam ni'an tib'ilaj. Pek yit' telab'al koj ni'an q'u niman tetz u Tioxh tib'ilaj k'uxh aal atil tu u txijtxub'al.
42016009	Echtzixe't nival sete, txakunsataj q'u tx'iib'al q'ii q'u'l tu u vatz amlika tx'ava' tza' ti' q'u kam tetz u Tioxh. Ech sataq' etatib'al u Tioxh tu b'enq'ii b'ensaj taq'o. Tan aatz lakamex, kam tere'n koj satxakunku q'u tx'iib'al q'ii.
42016010	Ab'il va'l inujul ni'an q'u kam, k'uxh b'iil ko'xhtu', inujul si'an q'u kam majte q'u'l sib'al. Utz ab'il va'l yit' inujul koj ni'an q'u kam q'u'l b'iil ko'xhtu', yit' inujul koj si'an ti' sib'al kam majte.
42016011	Echtzixe't oj yit' inujul koj ib'anb'el q'u ye'xtxojla tx'iib'al q'ii neb'an tu u vatz amlika tx'ava' tza', ¿ab'il sak'uje' ik'u'l seti' ti' q'u nojla b'a'nla tx'iib'al q'ii tu Amlika?
42016012	Utz oj yit' jikom koj neb'an ti' q'u kam aq'elka tzexe', oj tzik sataq' sete u Tioxh q'u kam taab'a'b'en, ¿ab'il tek sa'aq'on etetz?
42016013	Echa' ma'j aq'onom, sa'koji'ane' aas ka'va'l b'aal taq'on si'ane'. Tan ma'l ye'k itxa'k te si'ane' atzi'. Utz va't tiira tii ti' si'ane'. Satoksa iq'ii ma'l atzi'. Utz sateesa iq'ii va'te. Echat ex majte. Sa'koji'ane' senima ka'va'l etioxh. Aya' u nojla Tioxh tuch' u tx'iib'al q'ii.— Texh u Jesuus.
42016014	Utz nichtab'i kajay q'u kam q'u fariseo tzi'. Ech nichko'nib'anb'e u Jesuus tan, ye'k chit inooeb'al ti' puaj.
42016015	Unchee' tal u Jesuus te ech tza': —Ex q'u'l niko'xhmotxetaq' b'en etib's b'a'n vatz aanima. Pek u Tioxh ootzajin tetz q'ul etaanima. Tan aatz q'u kam q'u'l techal chit tilon vatz aanima, tzu'kin vatz u Tioxh.
42016016	Aatz u o'tla mantaar tuch' q'u yol tz'ib'amalka tu q'u alol tetz u yolb'al Tioxh, ta'n ya'kka tikuenta u Xhan. Utz aya'xchen xe't talax u b'a'nla chusb'al tetz viQ'esalail u Tioxh tikuenta u Xhan. Utz sib'al aa paavla aanima ni'an ya'l okchil ti'.
42016017	Aatz vimantaar u Tioxh, k'uxh tiira ch'oo texh tab'ile', jatu koj saya' itzojpe'. Aal sapaal u vatz amlika tx'ava' tza'.
42016018	Ab'il va'l sako'xhtaq'an tojchat tixoj utz, sichok va't tixoj, eesaib' tu b'ey ni'an tuch' va't u ixoj tzi'. Utz ab'il u vinaj si'iq'on u ixoj va'l jatxel tib' tzi', eesaib' paj tu b'ey ni'an tuch'.— Texh u Jesuus.
42016019	Tal paj u Jesuus ech tza': —Atich ma'l u vinaj tx'iiol iq'ii, b'a'nla chit kajko q'ej oksa'm nichtoksa, tuch' b'a'nla lino b'u'j. Utz jun chit q'ii nichi'an techalla nimla q'ii.
42016020	Atich va't u vinaj majte, nichko'xhijoy tetz. Laazaro ib'ii. Kaanaich b'oj toy ti'. Nichtatin vatz jub'al xe' u tx'iiol iq'ii tzi'.
42016021	Utz nichtachva techb'ul q'u juyaj echb'ub'al q'u'l nichichajpu ku'l vi' vimeexha u tx'iiol iq'ii tzi'. Utz nichtopon q'u tx'i' majte, nichileq'u vitoy.
42016022	Pek aatz i'ana, kam u me'b'a' tzi'. Utz iq'ol b'en u taanxelal tu q'u aanjel. Utz ex taq' k'atz u Abrahaam. Utz kam u tx'iiol iq'ii majte tzi'. Utz mujaxi.
42016023	Loq' tu choob'al paav b'enka. Ech tuul txumb'al tatin tu mam k'axk'o, sajin k'asu'l. Utz til u Abrahaam tzian; ato'k u Laazaro txala.
42016024	Q'eq'un k'asu'l utz, tala: «¡Tateey Abrahaam, b'an b'a'nil! ¡Txum unvatz! Chaj u Laazaro tzi'. Se'ntak'sa u vi' iq'ab' tu chi'ul a', ech su'lilotz'ixsa u vi' vaq'. ¡Tan techal b'oj vuleb'el tu u xamal tza'!» Chia.
42016025	Pek tal u Abrahaam te ech tza': «K'aol, ulsa sak'u'l aas tu b'a'nil paalk'axh, a' chit atich'axh tu u vatz aq'ii asaj tu u vatz amlika tx'ava'. Pek aatz u Laazaro, tu tza'l paalka. Pek atil tek tu b'a'nil cheel. Utz aatz axh, atilaxh tu mam k'axk'o.
42016026	Utz k'uxh ab'il koj satachva elchil b'en tza', so'opon tzexe', sa'kojveeti. Tan atil ma'l u mam jankin tu kuxo'l. Utz ab'il koj saveeti k'asu'l tzexe' tzi' utz, su'ul tza' majte.» Chia.
42016027	Ech tal paj u tx'iiol iq'ii ech tza': «Nunjaj see unchee', tateey Abrahaam aas sachaj b'en tu atib'al xe' q'ul untxutx unb'aal.
42016028	Tan atil o'va'l untza'q'. Pek se'nalaxoj vinujul te. Ech ye'k saul tu u choob'al paav tza'.» Chu te.
42016029	Tal u Abrahaam te ech tza': «Tootzaj tek va'l talka u Moisees tuch' q'u alol tetz u yolb'al Tioxh, a' samotxtab'i.» Chia.
42016030	Tal paj chit u tx'iiol iq'ii ech tza': «Ye'ka tateey Abrahaam, sa'xhmotxik'axa q'ul ipaav atzi' oj a' se'en tzixe' ma'j q'u aanima kamnaj teku'en.» Chu te.
42016031	Pek aatz u Abrahaam tan, tal te ech tza': «Oj yit' sa'kojinima u Yolb'al Tioxh alel tu u Moisees tuch' q'u alol tetz u yolb'al Tioxh, ¿a' chixh sinima ma'j aanima salakpu xo'l q'u kamnaj se'ntal te?» Chu u Abrahaam te.— Texh u Jesuus.
42017001	Tal u Jesuus tu q'u chusulib' ech tza': —Ye'xh b'oj ye' koj so'ok b'oyol uchchil tu paav. Pek tilayol saya'k u aanima va'l sataq' b'en imol tu paav.
42017002	Aal tek b'a'n sakami; saqitzax ok ma'l mam sivan siqul, che'b'al triigo, ech sak'onax b'en tu mar. B'a'n tek vatz va'l ni'ane' aas nitaq' b'en ma'j q'u ch'ooal niman vetz tu paav.
42017003	Pek b'antaj kuenta etib'. Echa' tzi' oj kam si'an ma'j vehermano sete, altaj te. Ech oj lik'axa, kuytaj.
42017004	Utz oj jujpajul kam si'an sete tu ma'l q'ii, loq' jujpajul saq'aavu'l tzexe' majte ti' ijajax kuyb'al, kuytaj.— Texhtu'.
42017005	Tal tek q'u chusulib' tu u kuB'aal Jesuus ech tza': —¡Loch'o'! Ech sa'xhk'uje' kuk'u'l ti' Tioxh.— Texh te.
42017006	Tal u kuB'aal Jesuus te ech tza': —K'uxh b'iil ko'xh vik'uje' ek'u'l seb'ane', ech ko'xhtu' a' ich'ii ma'l b'aq' iatz muxhtaansa, mamaj kam seb'ane'. Echa' tzi', saveeti setal tu u tze' sicoomoro ech tza': «B'uq'xen b'en tza' utz, kuxh chik iib' tu mar.» Chajex te. Sinima'ex atzi'.
42017007	Ab'il koj ma'j b'aal aq'on nib'anon texo'l aas satal tu taq'onom ech tza': «Ni'axh teku'en tan, satx'a'naxh.» Chaj koj te, k'uxh anal nitul u aq'onom ja'jtze' tzi', ti' ipilul tx'ava', oj tu xee karne'l.
42017008	Pek aal niko'npajtaq' taq'on. Nital te ech tza': «Ora'xh, b'an vechb'ub'al tetz ku'q'ii. Ech laaq'u'l vetz. Tan tx'a'nnalin, uk'a'nalin, ech nal tek latx'a'naxh, lu'uk'a'axh.» Chu te.
42017009	Utz oj tzik ni'xhik'amab'e tu u aq'onom va'l vettal te utz, veti'ana.
42017010	Utz echat ko'xh ex majte. Aatz ma't etzojpit q'u kam q'u'l alel sete tu u Tioxh, setal ech tza': «Ye' nik'ulo'k vib'a'nil u Tioxh qi'. Tan ta'xh vetkub'ana kam va'l ministeer sakub'ane'.» Chajex.— Texh u Jesuus.
42017011	Unchee' aatz i'ana, paal u Jesuus tixo'l vikuentail u Galilea tuch' u Samaaria. A' chit aalich ib'en tu Jerusaleen.
42017012	Utz aatz oko'p tu ma'l u tal tenam, ul k'ulaxoj tu laval q'u vinaj; jolol ch'a'k'i'. Utz motx txake' k'asu'l tzian.
42017013	Motx q'eq'un k'asu'l ech tza': —¡Jesuus, chusul, txum kuvatz!— Texhtu'.
42017014	Ech ta'xh ilax tu u Jesuus, tal tek te ech tza': —B'enojex. K'uchtaj etib' tu u oksan yol vatz Tioxh aas b'a'nt'ex.— Texh te. Utz tuul ko'xh atich ok ti' b'ey, motx i'an b'a'n.
42017015	Ech aatz i'an ma'l te, ta'xh tila aas ma'tich i'antu b'a'n, q'aavu'l. Va'lich iq'eq'un toksat iq'ii Tioxh.
42017016	Utz peche'i. Taq' ku' ivatz vatz tx'ava' vatz u Jesuus. Va'lich ik'amab'eta'. Utz aal aa Samaaria u vinaj tzi'.
42017017	Yolon tek u Jesuus utz, tal te ech tza': —¿Yit' tzik laval q'u'l veti'an b'a'n? Utz ¿ke'ch b'eluvate?
42017018	¿Ye'n q'aav ma'j q'u Israeel tzik, su'ltoksa iq'ii Tioxh? Pek ta'xh u puera aanima tzi'.— Texhtu'.
42017019	Utz tal tu u vinaj ech tza': —Ti' ko'n ik'uje' ak'u'l vi' veta'anlu b'a'n tu vayaab'il tzi'. Lakpen utz, kuxh.— Texh te.
42017020	Ch'otil itzi' u Jesuus tu q'u fariseo aas jatu su'ul viQ'esalail u Tioxh. Tzaq'b'u u Jesuus utz, tal te ech tza': —Aatz viQ'esalail u Tioxh tan, at koj talchu tule'.
42017021	Utz yit' sa'kojalaxi aas: «Atil tzuyta.» Chaj. Utz: «Atil tek tzi'.» Chaj koj te'le'. Tan aatz viQ'esalail u Tioxh, atil nal texo'l.— Texhtu'.
42017022	Ech tal tu q'ul ichusulib' ech tza': —Sa'nalul ma'l tiempo aas sa'teketachva tilax u K'aola va'l b'ennaj ko'n aanima. Loq' yit' sa'kojetile'.
42017023	Pek atil aanima sa'alon sete ech tza': «Atil tza'.» Chaj. Utz: «Atil tzuta.» Chaj ete'le'. Loq' txub'a'l. B'eni'ch etile'. Utz xamb'i'ch'ex ti' q'u'l nialon.
42017024	Tan echa' u itz'na'b' aas niripkab'in tikuenta aal tela' utz, yak paq'unoj opon tikuenta aal toke', ech u tuleb'al u K'aola si'ane' tu viq'iilil va'l b'ennaj ko'n aanima.
42017025	Pek ministeer sa'xhpaal tu sib'la k'axk'o b'axa. Utz saeesal iq'ii tu q'u aanima itz'lel tu tiempo tza'.
42017026	Tan kam chit va'l uch tikuenta u Noee, echat si'an tu u q'ii tu u tuleb'al u K'aola va'l b'ennaj ko'n aanima.
42017027	Tan ta'xh nichtitz'a u tetz q'u aanima q'u'l ninali'ane'. Aya' u techb'une', u tuk'a'e', u okchil ti' ixoj tuch' u tzume'chil, tuul opon u q'ii aas ok tek u Noee tu u arca. Ech ul u mam jab'al utz, isotzsa kajay q'u aanima.
42017028	Echat ko'xh paj i'an tikuenta u Lot majte. Ta'xh paj nichmotxtitz'a u tetz q'u aanima. Aya' u echb'u'm, uk'a'a, loq'o'm, k'a'y, chiko'm, tuch' b'ano otzotz.
42017029	Pek ta'xh k'asu'l u Lot tu Sodoma, jab'al chit iku'l xamal tu amlika i'ana, tuch' q'ol. Utz isotzsa q'u aanima kajayil.
42017030	Echat ko'xh si'an tu u q'ii majte aas lu'ul u K'aola va'l b'ennaj ko'n aanima.
42017031	Utz aatz li'an tu u q'ii tzi', ab'il a' atil je'op vi' atib'al, ku'ichul ti' tiq'ol q'u tetz atil to'otzotz. Utz ab'il aye'n ja'jtze', q'aavi'chtere'nul.
42017032	Ulsataj sek'u'l kam va'l i'an u tixoj u Lot.
42017033	Tan ab'il q'u'l ta'xh nititz'a u vatz iq'ii isaj tu u vatz tx'ava' tza', tz'ejo'm si'ane'. Pek ab'il va'l k'uxh sitz'ej u vatz iq'ii saj, a' sichab'a u b'enq'ii b'ensaj.
42017034	Utz nival sete, aatz si'an tu u aq'b'al tzi', ka'va'l aanima atil vi' tx'ach. Ma'l si'iq'ol b'en utz, va't, sa'aq'axka.
42017035	Ka'va'l ixoj ela niche'ne' si'ane'. Ma'l si'iq'ol b'en utz, va't sa'aq'axka.
42017036	[Ka'va'l aanima ela nitaq'onin ja'jtze' si'ane'. Ma'l si'iq'ol b'en utz, va't sa'aq'axka.— Texhtu'.]
42017037	Ech tzaq'b'eli, alax te ech tza': —¿Til si'anvu q'u kam tzi' kuB'aal?— Texh te. Tal u Jesuus te ech tza': —Nimna'l si'ane'. Tan echa' tzi' til atik ma'j kamnaj, nimol tib' q'u qu's tzi'.— Texhtu'.
42018001	Ik'am paj ti' va't kam u Jesuus ti' talaxe' aas tzuk'el saq'ilal isik'lel Tioxh. Ye'k su'uch jochpichil.
42018002	Tal ech tza': —Atich ma'l u juees tu ma'l u tenam. Nichkojixo'va Tioxh. Utz ke'ch koj tatin aanima siatz.
42018003	Utz atich ma'l u txakay ixoj tu u tenam majte. Tzuk'el nichtopon vatz u juees. Utz nichtal te ech tza': «Tx'ol vetz inujul va'l ni'an vunkoontra ve.» Chu te.
42018004	Loq' sib'al tiempo ye't ko'n isa'a. Xamtich tek tuul tal tu taanima ech tza': «K'uxh ye'xhkam nunnima Tioxh utz, ye'k ko'xh tatin aanima sunvatz,
42018005	suntx'ol inujul vixocho'm u ixoj tzi'. Tan oj ye'ka, b'a'n si'ane' la'tekpaal unk'u'l taq'o. Tan tzuk'el chit nitule'.» Chia.— Texh u Jesuus.
42018006	Tal paj u kuB'aal ech tza': —Itz'ataj kam va'l i'an u juees va'l ye' nixo'va Tioxh.
42018007	Ech ¿oj chixh u Tioxh, yit' jikom koj itx'olax inujul q'ul ik'aol ime'al si'ane' q'u'l niq'ilan sik'len q'iils aq'b'al? Oj tzik sab'atz ti' itzaq'b'ele'.
42018008	Nival sete aas oora ko'xh sitx'ol inujul atzi' kam sajajax te. Pek aatz lu'ul u K'aola va'l b'ennaj ko'n aanima, ¿matz anko'xh k'ujlel ik'u'l q'u aanima ti' u Tioxh?— Texhtu'.
42018009	Ik'am paj ti' va't kam u Jesuus ti' talax tu q'u aanima q'u'l nik'ujb'a' je' ik'u'l aas jikomla chaj aanima nimotxtale' utz, nichteesa iq'ii unjote. Tal ech tza':
42018010	—I'an unpajul, b'en ka'va'l vinaj tu viq'analil u totztioxh. Ex iq'ila sik'le Tioxh. Ma'l, fariseoich. Utz va't, jajol ja'mel alkavaar.
42018011	Ech aatz u fariseo tan, txakliche iq'ila sik'le je' Tioxh ti'. Tal ech tza': «Nivaq' ta'ntioxh see unTioxh, qe'l tan, yit'e'ch koj in tere'n q'u aanima q'u'l nitelq'e', q'u'l ye' ni'an vinujul, q'u eesanib' tu b'ey tuch' aanima yit' ik'ulel koj. Utz yit'e'ch koj in u sub'ulla jajol ja'mel alkavaar tzi'.
42018012	Pek aatz in tan, ka'pajul nunkuy unva'y ti' aq'ilal asik'lel tu ma'l xhemaana. Utz nivaq' undiesmo ti' kajay va'l nuntx'ake'.» Texhtu'.
42018013	Pek aatz u jajol ja'mel alkavaar tan, txaklich tzian. Niko'xh nikojisajin je' tu amlika. Utz nichilaa taanima tu k'axa k'u'lil. Nichtal ech tza': «UnTioxh txum unvatz tan, in aa paav.» Chia.
42018014	Ech nival sete aas a' aq'ax b'en b'a'n vatz u Tioxh u jajol ja'mel alkavaar aas b'en tu u totzotz, vatz u fariseo. Tan ab'il va'l nit'anb'a' tib', sako'nel iq'ii. Pek ab'il va'l ye' sit'anb'a' tib', a' va'l so'ok iq'ii.— Texhtu'.
42018015	Unchee' nichenoksaloj talaj nitxa' vatz u Jesuus. A' isa' q'ul itxutx ib'aal aas sataq' je' iq'ab' ti'. Pek ta'xh til u kam q'u chusulib' tzi', motx iyaa.
42018016	Ech aatz u Jesuus, isik'le ul q'u talaj nitxa' utz, tal tu q'ul ichusulib' ech tza': —Aq'taj tzii su'ul q'u talaj nitxa' sunk'atza tzi'. Utz ye' ko'xh emaj iatz. Tan aatz viQ'esalail u Tioxh, tetz q'u'l echa' talaj nitxa'.
42018017	Tan ni'xhtek'val sete, oj yit' ech koj ik'ulax viQ'esalail u Tioxh seb'ane', echa' ni'an ma'l tal nitxa', sa'kojoko'p'ex tuul.— Texhtu'.
42018018	Aatz ma'l u vinaj atil tijle'm xo'l q'u Israeel, ich'oti tu u Jesuus ech tza': —B'a'nla chusul, ¿kam sunb'ane' ech so'oko'p'in tu u b'enq'ii b'ensaj?— Texhtu'.
42018019	Tal u Jesuus te ech tza': —¿Kam toke' aas: «B'a'n.» Cha'axh ve? Tan ye'xhab'il ko'xh b'a'n. Ta'xh ma'l b'a'n u Tioxh.
42018020	Utz ootzaj nal q'u mantaar tza': «Eesach iib' tu b'ey tuch' aanima yit' ak'ulel koj. Yatz'oni'ch'axh. Elq'i'ch'axh. Txub'a'lich'axh ti' isuyax kam ti' amol. Utz nima atxutx ab'aal.» Chia.— Texh te.
42018021	Tal u vinaj ech tza': —Ninalunnima tunxiakil kajay q'u kam naale' tzi'.— Texhtu'.
42018022	Ta'xh tab'i u kam u Jesuus tzi', tal te ech tza': —Atil va't kam ye' na'ane'. Pek kuxh k'ayi kajay q'ul eetz atile utz, jatx vatz q'u me'b'a'. Ech sa'atin tx'iib'al aq'ii tu Amlika. Utz ni'axh xamb'en vi'.— Texhtu'.
42018023	Ech ta'xh tab'i u kam u vinaj tzi', tiira txumun ti'. Tan nojchit mam tx'iiol iq'iich.
42018024	Ech sajil u vinaj tu u Jesuus utz, tal tek ech tza': —Tiira tza'l so'ok tu viQ'esalail u Tioxh q'u'l atil tx'iib'al iq'ii.
42018025	Aal yit' tza'l koj toko'p u camello tixe' u b'aj, vatz u toko'p ma'l tx'iiol iq'ii tu viQ'esalail u Tioxh.— Texhtu'.
42018026	Ech tal tek q'u aanima ech tza' q'u'l ab'in: —¿Ab'il tek tech tu chitpichil tu q'ul ipaav unchee'?— Texhtu'.
42018027	Pek tal u Jesuus ech tza': —Kam q'u kam ye'k saveet vatz q'u aanima, saveet vatz u Tioxh.— Texhtu'.
42018028	Unchee' aatz u Lu', tal te ech tza': —Aatz o', vetqaq'luka kajay q'u qetz utz, xamelo' sai'.— Texhtu'.
42018029	-
42018030	Tal u Jesuus te ech tza': —Ni'xhtek'val sete, ab'il q'u'l nitaq'ka q'u tetz ti' viQ'esalail u Tioxh, sa'naltil iq'aq'al. Ech oj nitaq'ka totzotz; nitaq'ka tixoj, itza'q', tatzik, itxutx ib'aal, tuch' ik'aol ime'al, sik'ul sib'al iq'aq'al tu u tiempo tza'. Utz satil iq'aq'al tu u atinchil tu b'enq'ii b'ensaj taab'a'b'en majte.— Texhtu'.
42018031	Isik'le el kab'laal q'ul ichusulib' u Jesuus utz, tal te ech tza': —Aatz lo'opono' tu Jerusaleen, satzojpu kajay q'u kam ti' u K'aola va'l b'ennaj ko'n aanima va'l tz'ib'amalka tu q'u alol tetz u yolb'al Tioxh.
42018032	Tan so'oksal tiq'ab' q'u puera aanima. Utz sa'xhb'anb'eli. Saeesal iq'ii. Utz satzub'ali.
42018033	Utz aatz ma't itz'u'male', sayatz'axi. Loq' sako'nq'aavitz'pu titoxva' q'ii.— Texhtu'.
42018034	Pek aatz q'u chusulib' tan, niko'xh b'oj el koj itxumb'al tu q'u kam tzi'. Ye' tootzaj u tokeb'al tan, mujel siatz.
42018035	Aatz i'ana, a' chit nichinajab' opon u Jesuus tu Jericoo, k'ujlich ma'l u moy tzi' b'ey. Nichijoy tetz.
42018036	Utz ta'xh tab'i aas mam tenam nichipaale', ich'oti teku'en aas kam nichtuche'.
42018037	Ech alax te aas nichipaal u Jesuus aa Nazareet.
42018038	Ech q'eq'un taltu ech tza': —¡Jesuus itu'xh ixalam Daviid, txum unvatz!— Chia.
42018039	Pek aatz q'u aanima q'u'l b'axaich, nichko'nmotxiyaae'. A' isa' saya' iq'eq'une'. Pek aal ko'n maas nichiq'eq'une': —¡Itu'xh ixalam Daviid, txum unvatz!— Chia.
42018040	Ech txake' tek u Jesuus. Utz tal tiq'ol ul siatz. Ta'xh oponi, ich'oti te ech tza':
42018041	—¿Kam asa' sunb'an see?— Texh te. Tal ech tza': —UnB'aal, a' unsa' sailon q'u b'aq' unvatz tza'.— Texhtu'.
42018042	Tal u Jesuus te ech tza': —Sajin. Tan tu ko'n vik'uje' ak'u'l vi', b'a'nt'axh.— Texh te.
42018043	Ech tu ko'xh unmu'k'ul i'an b'a'n q'u b'aq' iatz. Sajin teku'en. Utz xamb'u tek ti' u Jesuus. Va'l toksat iq'ii u Tioxh. Utz ta'xh ilax u kam tu q'u mam tenam tzi', toksa tek iq'ii Tioxh majte.
42019001	Unchee' opon u Jesuus tu Jericoo. Nichtekipaal tuul.
42019002	Utz atich ma'l u vinaj tzi' tx'iiol iq'ii, q'esal jajol ja'mel alkavaar; Zaqueo ib'ii.
42019003	Nichi'an ya'l tilaxe' ab'il u Jesuus. Pek ye' nichveet tiltu tu u mam tenam. Tan ch'ooich ko'n itxake'a'.
42019004	Ech jutzin ib'axab'e'. Ex je'oj vi' ma'l u tze' sicoomoro ti' tilax u Jesuus. Tan aalich ipaal tzi'.
42019005	Utz ta'xh opon u Jesuus tzi', sajin je' utz, tila. Ech tal te ech tza': —Zaqueo, nal aku'l. Tan ministeer a' savatk'in tzaxe' cheel.— Texh te.
42019006	Ech ooje'l chit ku'l u Zaqueo. Utz techalich itxuq'txune' ik'ul u Jesuus tu tatib'al.
42019007	Pek motx eesal iq'ii u Jesuus tu q'u aanima ti' va'l i'ana tzi'. Nichtal ti' ech tza': —A' savatku xe' ma'l aa paavla vinaj.— Texhtu'.
42019008	Pek aatz u Zaqueo tan, txake'i utz, tal tu u kuB'aal ech tza': —Aatz cheel unB'aal, nik'amil u tx'iib'al unq'ii savaq' tu q'u me'b'a'. Utz oj ab'il ma'j sub'el vaq'o, kaa tanul tek iq'aav ich'exel sunb'ane'.— Texhtu'.
42019009	Tal u Jesuus ech tza': —Aatz cheel, ulyu u chitpichil tu paav tu u atib'al tza'. Tan nojla itu'xh ixalam Abrahaam u vinaj tzi'.
42019010	Tan aatz u K'aola va'l b'ennaj ko'n aanima, a' ul ichoke' utz, a' ul ichit tu paav q'u'l ma'tich itz'ejxe'.— Texhtu'.
42019011	Tuul nichtekinajab' opon tu Jerusaleen utz, nichtab'i q'u yol q'u aanima tzi'. Loq' nichmotxtitz'a aas kamal yak ko'xh satoksa viQ'esalail u Tioxh nichtale'. Echtzixe't ik'am ti' va't kam u Jesuus tu viyol.
42019012	Tal ech tza': —Aatz i'an ma'l u vinaj q'esala, b'en tzian tu va't tenam. Ex ik'ul k'asu'l tijle'm. Utz q'aavu'l.
42019013	Utz aatz ye'sajich ib'ena', isik'le laval q'u taq'onom. Utz taq'ka laval puaj te sijununil, ija'mel 1,000 q'ii aq'on. Utz tal te ech tza': «Aq'oninojex ti' u puaj tza'. Anal laya'ex aas laq'aavu'lin.» Texh te.
42019014	Pek aatz q'u aanima, q'u'l sa'atin jaq' imantaar, ye't ko'n motx isa'a u q'esala. Utz ichaj b'en ichaj xe' u q'esala va'l si'chaq'on tijle'm. Ex tal te ech tza': «¡Ye' kusa' si'an q'esalail u vinaj tu kuxo'l tzi'!» Texhtu'.
42019015	Pek k'uxh echi, ik'ul u tijle'm. Utz aatz q'aavu'l, tal isik'lel opon q'u taq'onom siatz q'u'l ma'tich taq'tu puaj te. Ech satile' jank'al veti'an kanaal ti' sijununil.
42019016	Ech ul u b'axa utz, tal te ech tza': «Unb'aal, aatz u puaj vetaaq'ka ve, vettalal lavate.» Texh te.
42019017	Tal tek u q'esala te ech tza': «A'tzii b'a'nla aq'onom. Tiira jikom veta'ana k'uxh b'iil ko'xhtu'. Ech aatz cheel, sa'atin iijle'm vi' laval tenam.» Texh te.
42019018	Ul vika'b'. Tal te ech tza': «Unb'aal, aatz u puaj vetaaq'ka ve, vettalal o'va'te.» Chia.
42019019	Echat ko'xh tal te ech tza': «Ant axh majte, sa'an q'esalail vi' o'va'l tenam.» Texh te.
42019020	Pek ul va'te utz, tal ech tza': «Unb'aal, atil vapuaj tzuta va'l vetaaq'ka ve. Kolel ko'n vaq'o tu ma'l su't.
42019021	Vetunxo'va'axh. Tan vootzajle aas axh ma'l vinaj ye' chit kam chajpe'l saaq'o. Aal niiq'o q'u kam k'uxh yit' eetz koj. Utz nachok iatz q'u chikob'e'm k'uxh yit' axh koj nichikon.» Texh te.
42019022	Unchee' tal tek u q'esala te ech tza': «¡Ye'xtxojla aq'onom! Vatzi' nixochonje'axh. Oj ootzajle aas in ma'l vinaj ye' chit kam chajpe'l vaq'o. Aal niviq'o va'l yit' vetz koj. Utz nunchok iatz u chikob'e'm va'l yit' in koj nichikon.
42019023	¿Kantu' unchee', ye'n aaq' vunpuaj tu k'am? Ech a' tek imol tal sunk'ul koj aas su'ulin.» Texh te.
42019024	Ech tal u q'esala tu q'u aanima q'u'l atich opon ech tza': «Maataj el u puaj te tzi'. Utz aq'taj tu va'l laval ipuaj atile.» Texhtu'.
42019025	Pek aatz q'u aanima tan, motx tal te ech tza': «¡Kub'aal, atil nal laval ipuaj atzi'!» Texhtu'.
42019026	Tal u q'esala ech tza': «Nival sete aas k'uxh atil nal tetz ma'l u aanima, aal sa'aq'ax tere'n tetz. Pek aatz va'l ye'k tetz, aal samaale'l te jank'al va'l atil tzixe'.
42019027	Pek aatz q'ul unkoontra q'u'l ye't isa' vunq'esalail, iq'otaj ul sunvatz tza'. Utz sunvatz seyatz'e'.» Chia.— Texh u Jesuus.
42019028	Aatz veet taltu u kam u Jesuus tzi', b'axab' vatz q'u aanima aal ib'en tu Jerusaleen.
42019029	Utz aatz opon vi' u muunte Olivo k'atz q'u tenam Betfagee tuch' Betaania, ichaj b'en ka'va'l q'ul ichusulib'.
42019030	Tal te ech tza': —B'enojex tu u tal tenam sukuvatz b'en tzuta. Utz ta'xh lo'oponex tuul, setil ma'l u chelem b'uuro qitzel. Ye'saj ije' ma'j aanima ti'. Ech chittaj utz, iq'otaj k'asu'l.
42019031	Utz oj ab'il ma'j la'alon: «¿Kantu' nechite'?» Chaj. Letal te ech tza': «Tan nisavsa u kuB'aal.» Chajex.— Texhtu'.
42019032	Ech b'en q'u'l chajaxi utz, til u b'uuro kam chit echa' va'l tal u Jesuus te.
42019033	Utz tuul nichmotxichite', alax te tu q'ul ib'aal ech tza': —¿Kantu' nechit u b'uuro tzi'?— Texhtu'.
42019034	Motx tal ech tza': —Tan u kuB'aal nisavsan.— Texhtu'.
42019035	Ech tiq'o ul vatz u Jesuus. Taq' je' q'ul ikaapa ti'. Utz motx taq' je' u Jesuus ti'.
42019036	Tuul nichixaan u Jesuus ti' u b'uuro, nichmotxiliiu ku' q'ul ikaapa q'u aanima tib'ey.
42019037	Utz aatz nichinajab' opon tu u ku'naj, vatz u muunte Olivo, kajay q'u niman tetz xamich ti'. Va'l motx iq'eq'une', techal motx itxuq'txune'. Nichtoksa iq'ii u Tioxh ti' kajay q'u mamala chaj txaichil q'u'l ma't tilta'.
42019038	Nichtal ech tza': —¡Techal u ijlenal va'l tib'ii u kuB'aals Amlika vet'ulka! Tan ¡satoksa ib'a'n q'u aanima tuch' u Tioxh tu Amlika! ¡Techal u Tioxh tu Amlika!— Texhtu'.
42019039	Ech aatz unjolol q'u fariseo q'u'l atich xo'l tenam, tal tu u Jesuus ech tza': —Chusul, ya'sa iqetun q'ul achusulib' tzi'.— Texhtu'.
42019040	Tzaq'b'el tu u Jesuus ech tza': —Nival sete, oj saya' iqetun q'u aanima tzi', a' tek saqetun q'u sivan tzi'.— Texhtu'.
42019041	Aatz tek opon naja'ch u Jerusaleen, isaji b'en utz; oq' ti'.
42019042	Tal ech tza': —B'a'n atzi' ma'kojetootzaji kani'ch tok eb'a'n tuch' u Tioxh. Tan a' u tiempo tza'; pek mujel sevatz cheel.
42019043	Tan sa'nalul tiempo aas sisuti eti' q'ul ekoontra. Sichok je'ab'alop ti' vitz'achil u tenam. Sipe'i eti'. Utz til chaj ko'xh si'anvu sete.
42019044	Sib'aj ku' vetenam. Utz sanilpu vitz'achil. Ye'k va'toj sivan sa'kojkaa tib'a imol. Ech siyatz'ex tuch' enitxa'a tan, ye'n paal etxumb'al tuul aas ex vet'uliq'ila'ex viTxaaom u Tioxh.— Texhtu'.
42019045	Ech opon u Jesuus tu viq'analil u totztioxh. Utz xe't tojcha elu'l kajay q'u'l nichik'ayin tzi'.
42019046	Tal ech tza': —¡Tz'ib'amalka tu u Yolb'al Tioxh: «Q'ilab' sik'leb' Tioxh viq'analil u totztioxh!» Chia. Pek aatz ex, ¡vetetaq'lu b'en tatib'al elq'om!— Texhtu'.
42019047	Utz jun q'ii nichichusun tu viq'analil u totztioxh. Pek aatz q'u q'esal oksan yol vatz Tioxh, nichik'aj ti' siyatz'e'. Antu q'u aa txumb'al ti' u o'tla mantaar tuch' q'u q'esal tenam.
42019048	Pek ye' nichichee sik'u'l kani'ch iveet si'ane' tan, kajay aanima b'ennajich ik'u'l ti' tab'il vichusb'al.
42020001	Aatz i'an tu ma'l u q'ii, nichichus q'u aanima u Jesuus tu viq'analil u totztioxh. Nichipaxsa itziiul u b'a'nla chusb'al. Tuul opon q'u q'esal oksan yol vatz Tioxh, tuch' q'u aa txumb'al ti' u o'tla mantaar utz, tuch' q'u q'esal q'atol tzii.
42020002	Utz motx tal te ech tza': —Al qe, ¿kam iijle'm aas na'an q'u kam tzi'? Utz ¿ab'il vetaq'on val iijle'm ti' ib'anaxe'?— Texh te.
42020003	Tzaq'b'u u Jesuus ech tza': —Sunch'oti ma'l kam sete majte. Utz tzaq'b'etajin.
42020004	¿U Tioxh tzik chajon u Xhan aas ul i'an vautisaar aanima, oj itxumb'al ko'n aanima toksa?— Texhtu'.
42020005	Ech nichmotxtal sivatzaj ech tza': —«Tioxh chajon.» Oj chajo': «¿Kantu' ye't enima?» Chaj qe atzi'.
42020006	Utz oj: «Itxumb'al ko'n aanima.» Chajo', kajay q'u aanima sapaq'on sivan o' atzi'. Tan nimotxtale' aas nojchit alol yolb'al Tioxh u Xhan.— Chia.
42020007	Ech motx tzaq'b'i utz, tala: —Ye' qootzaj ab'il chajon.— Texh ku'en.
42020008	Ech tek tal u Jesuus te ech tza': —Unchee' yit' sa'kojval sete majte ab'il aq'on vijle'm ti' q'u kam nunb'ane' tza'.— Texhtu'.
42020009	Ech ik'am ti' ma'l kam u Jesuus, xe't tal tu q'u aanima ech tza': —Aatz i'an ma'l u vinaj, ichik untanul iuuva. Utz taq'ka k'am tunjolol aq'onom. Ech b'eni. Sib'al tiempo ulka.
42020010	Utz aatz opon u tiempo q'anb'eb'al uuva, ichaj opon ma'l taq'onom xe' q'u k'amol, ti' ul tiq'ol u k'amb'al. Aya' untanul vivatz u chikob'e'm. Pek aatz q'u k'amol tzi', motx iq'osa. Utz ichaj k'asu'l. Niko'xh b'oj taq' k'asu'l ti'.
42020011	Ichaj paj chit b'en va't taq'onom u b'aal chikob'e'm tzi'. Utz motx ko'n paj iq'osa. Iyoq'a. Ech iq'aavixsa ku'en. Ye'xhkam ma'j taq' k'asu'l ti'.
42020012	Ichaj paj chit va'te, u toxva' teku'en. Pek motx ko'n ipaase'lu'l va't va'l tzi'. Tak'onsa k'asu'l.
42020013	Unchee' aatz u b'aal chikob'e'm, tal tek ech tza': «¿Kam sunb'ane'? A' tek sunchaj b'en vunk'aol va'l tiira tii'in ti'. Kamal atil tek b'oj tatin siatz li'ana.» Texhtu'.
42020014	Pek ta'xh motx til q'u k'amol, xe't motx iyol sivatzaj ech tza': «A' va'l saokka tu vime'b'i'l vitat atzi'. Pek ni'extaj, kuyatz'taj. Ech o' tek saokka'o' tu u tetz.» Texhtu'.
42020015	Ech motx ipaasat elu'l ti' u chikob'e'm tzi' utz, iyatz'a. Ech ¿kam tek b'oj si'an u b'aal tx'ava' nenache'?
42020016	Aatz si'ane' tan, su'lisotzsa q'u k'amol. Ech sataq' u chikob'e'm tunjot aanima.— Texh u Jesuus. Ech ta'xh tab'i u yol q'u aanima tzi', paal itxumb'al tuul. Utz motx tal ech tza': —¡Ye' koj jatu i'an u kam tzi'!— Texhtu'.
42020017	Pek sajil tu u Jesuus utz, tal te ech tza': —¿Kam tok u yol nenache' va'l tz'ib'amalka nital ech tza'?: «Aatz u Sivan va'l taq'ka elo'p q'u b'anol otzotz echil tzi', aal a' u Sivan tiira ib'o'q'ol tetz xoob'al.» Chia.
42020018	Ech ab'il q'u'l saku' vi' u Sivan tzi', sak'axb'i. Pek ab'il q'u'l laku' u Sivan ti' tzi', b'a'ntan sajuyajti.—Texhtu'.
42020019	Ech aatz q'u q'esal oksan yol vatz Tioxh tuch' q'u aa txumb'al ti' u o'tla mantaar, si'chtekitxay u Jesuus tu u mu'k'ul tzi'. Tan el itxumb'al tuul aas a' q'u'l nichtalax tu u kam ik'am ti'. Pek motx ixo'va q'u tenam.
42020020	Ech motx ichajtu b'en unjolol eesan yol q'u fariseo aas vet sik'u'l taq' b'en tib' jikomla aanima. A' isa' tab'it iyolpu u Jesuus ti' ma'j yol. Ech samotxixoch tu u governadoor. Utz satoksa tiq'ab'.
42020021	Ech vet sik'u'l motx ich'oti te ech tza': —Chusul, qootzale aas tinujul nachusune', nayolone'. Ye'k tel aanima saatz. Pek tuch' chit inujul nichusunk'axh ti' u b'enchil xe' Tioxh.
42020022	Pek al qe ¿b'a'n tzik aas nikuchoo ja'mel alkavaar tu u ijlenal Cesar, pek oj ye'ka?— Texhtu'.
42020023	Aatz u Jesuus, paal itxumb'al tuul aas eesa yol ni'an q'u vinaj tzi'; jolol sub'ul. Utz tal te ech tza': —¿Kam toke' aas vet sek'u'l nech'oti kam ve?
42020024	K'uchtaj u puaj ve. ¿Ab'il etz u vatzib'al ato'k siatz tzi' utz, ab'il etz u b'ii tz'ib'amal ok siatz majte tzi'?— Texhtu'. Motx tzaq'b'u ech tza': —Tetz u Cesar.— Texhtu'.
42020025	Tal u Jesuus te ech tza': —Aq'taj tu u Cesar kam ti' va'l nichoonk'ex te. Utz aq'taj tu u Tioxh ab'iste u tetz u Tioxh.— Texhtu'.
42020026	Ech ye't yolpu u Jesuus ti' ma'j yol vatz q'u tenam kam ti' sitxayva. Pek aal motx texh sotz ik'u'l tu vitzaq'b'u u Jesuus. Utz motx texh jutze'i.
42020027	Unchee' a' tek opon unjolol q'u saduceo. Aya' q'u'l ye'xhkam nimotxinima u q'aavtitz'pu q'u kamnaj.
42020028	Utz ich'oti te ech tza': —Chusul, aatz u Moisees, itz'ib'aka aas: «Oj sakam ma'j vinaj utz, sakaa tixoj, loq' ye'k initxa'a sakaai, sik'ulka tib' u tza'q'a tuch' u tixoj tzi'. Ech sachee ich'exel u tatzik tzi'.» Texh u Moisees.
42020029	Pek atich jujva'l q'u vinaj itza'q' tib'. Aatz i'an u b'axa, tzume'i. Pek kam ku'en, ye'k initxa'a kaai.
42020030	Ech iq'ol u ixoj tu u ka'b' vinaj tzi'. Utz kam ko'n paje', ye'k initxa'a kaai.
42020031	Ech iq'ol u ixoj tu u toxva' vinaj tzi'. Pek kam ko'n paje'. Utz ech ko'xh i'an jujva'l. Ye'k initxa'a kaai.
42020032	Utz tiya'teb'al, a' tek kam u ixoj.
42020033	Pek aatz tu u q'aavitz'pichil, ¿ab'il tek etz ixoj u ixoj li'ana tzi'? Tan tixojich jujva'l q'u vinaj.— Texhtu'.
42020034	Ech tek itzaq'b'u u Jesuus utz, tal te ech tza': —Aatz q'u aanima tu u tiempo tza' tan, nimotxtok ti' ixoj utz, nitzume'a'.
42020035	Pek aatz si'an tu u b'enq'ii b'ensaj, ye'kan satzume' q'u aanima q'u'l lik'ulo'k ti' so'ok tu va't u atinchil tzi', aas laq'aavitz'pu xo'l q'u kamnaj.
42020036	Sa'tere'nkojveeti sakami. Tan ech teku'en a' q'u aanjel si'ane' aas ma't iq'aavtitz'pe' tan, ik'aol ime'al Tioxh.
42020037	Pek aatz ti' u q'aavtitz'pu q'u kamnaj netale' tzi', chusun u Moisees tu u yol ti' u ch'i'x aas tal tu u kuB'aal ech tza': «ITioxh u Abrahaam, iTioxh u Isaac utz, iTioxh u Jacob.» Texhtu'.
42020038	Tan aatz u Tioxh, yit' iTioxh koj kamnaj, pek iTioxh itz'lich. Utz ye'xhkam nisotz q'u aanima siatz q'u'l nikame'.— Texh u Jesuus.
42020039	Ech tzaq'b'el tu unjolol q'u aa txumb'al ti' u o'tla mantaar ech tza': —Chusul, b'a'n va'l naale' tzi'.— Texhtu'.
42020040	Ech ye'xhab'il ve't nichq'i'on ich'otil kam tu u Jesuus.
42020041	Unchee' tal u Jesuus te ech tza': —¿Kan chaj tok netale' aas itu'xh ixalam Daviid viTxaaom u Tioxh?
42020042	Tan u Daviid atko'xh tz'ib'anka tu u Salmos ech tza': «Tal u Tioxh tu vunB'aal: –K'ujach tunseb'al.
42020043	Tan sa'nalvoksa q'ul akoontra satzeq'leb'al.– Chia.» Texh te.
42020044	Ech oj “unB'aal” chu u Daviid ti', ¿kam tek toke' untz'oj itu'xh ixalam ku'en?— Texhtu'.
42020045	Tuul nichtab'il tu kajay q'u aanima, tal tu q'ul ichusulib' ech tza':
42020046	—Kuenta'ex ti' q'u aa txumb'al ti' u o'tla mantaar. Tan vatz chit ik'u'l paalchil tuch' chelkin oksa'm. Utz a' chit isa' va'l kalaman taq'ax ichajlichil tu q'u k'ayib'al. Utz vatz chit ik'u'l ku'chil tu q'u b'axa chaj k'ujleb'al tu q'u atib'al chusb'al tetz u o'tla mantaar, tuch' tu q'u b'axa chaj k'ujleb'al til ni'uchku tx'a'om.
42020047	Utz nimotxisub' tzaj txakay ixoj. Nimotximaa tzaj tetz. Ech vet chit sik'u'l ni'ane', sib' chit tuul q'ul iq'ilat isik'let Tioxh. Pek loq' sib' u choob'al paav sa'alax iku' ti' tu q'u'l ni'ane'.— Texhtu'.
42021001	Unchee' sajin b'en u Jesuus utz, til q'u tx'iiol iq'ii aas nichmotxtaq' ku' ipuaj tu u kaaxha molb'al kutxu.
42021002	Ech til ma'l u txakay ixoj majte, tiira me'b'i'l tetz. Taq' ku' ka'va'l puaj tiira ch'oo tuul.
42021003	Ech tal tek u Jesuus ech tza': —Nojchit nival sete, sib'al puaj vettaq' ko'p u txakay ixoj tzi', k'uxh me'b'i'l tetz vi' tere'n q'u'l vettaq' ko'p tetz.
42021004	Tan kajay q'u'l vettaq' ikutxu, ta'xh vettaq'a q'u chan puaj. Pek ech koj u ixoj tzi', k'uxh me'b'i'l tetz, nojchit a' vetimoxsaka jank'al vantzi' nitilo'k tetz techb'ub'al.— Texhtu'.
42021005	Aatz i'an unjolol q'u aanima, nichmotxiyolon ti' u totztioxh, ti' vivijax viq'analil tu b'a'nla chaj sivan utz, ti' jank'al kutxu puaj oknaj ti' iveete'. Tal tek u Jesuus te ech tza':
42021006	—Aatz q'u kam q'u'l netile' tzi' tan, sa'nalul tiempo aas sanilaxi. Niko'xh va'toj sivan sakaa tib'a imol; kajay saku'i.— Texhtu'.
42021007	Ech ch'otil te ech tza': —Chusul, ¿jatu su'uch u kam naale' tzi'? Utz ¿kam xheenya sa'atini aas sa'texhuch q'u kam tzi'?— Texh te'le'.
42021008	Tal u Jesuus ech tza': —Kuenta'ex, ab'ilich eesanex tu b'ey. Tan sib'al ko'xh sauli sik'am ti' vunb'ii. Satal ech tza': «In viTxaaom u Tioxh. Ulyu u tiempo.» Chaj. Loq' xamb'i'ch'ok'ex ti'.
42021009	Utz xo'vichko'xhex ti' aas letab'i va'l texh tuch ch'a'o. Utz setab'i iyolax ch'a'o. Tan ministeer chit su'uch q'u kam b'axa tzi'. Loq' yit' yak koj su'ul u motxeb'al q'ii saj ti'.— Texhtu'.
42021010	Tal paj ech tza': —Sa'nalmotxi'an ch'a'o q'u mamaj tenam tib'ilaj. Utz si'an ch'a'o q'u ijlenal tib'ilaj.
42021011	Til chaj ko'xh sapaalku mamaj kab'naano, mam va'y, mam yaab'il. Mamaj xo'veb'alla kam sauchi. Utz mamaj xheenya sachee tu amlika.
42021012	Pek aatz ye'sajen tuch kajay q'u kam tzi', so'ojchalex, satxayp'ex ti' inimal vunb'ii. Si'iq'olb'enex tu q'u atib'al chusb'al tetz u o'tla mantaar. So'oksalex tu tze'. Saxochp'ex vatz ijlenal tuch' vatz governadoor.
42021013	Ech tu q'u kam tzi', saveeti sepaxsa itziiul u yolb'al Tioxh.
42021014	Pek txakb'a'taj tetaanima aas ye'k setitz'a kani'ch etzaq'b'u ti' q'u xochb'al etetz.
42021015	Tan in sa'aq'on eyol. Utz in saoksan etxumb'al aas ye'xhab'il ko'xh tech ti'. Utz sa'kojole' q'u xe'k'ulan etetz ti' iq'atl evatz.
42021016	Tan antu q'ul etxutx eb'aal, sa'aq'onex tu txaypichil; q'ul etatzik etza'q' tuch' q'ul etitz'in etatzik utz, tuch' q'ul etamiigo. Utz sayatz'pu unjololex taq'o.
42021017	Utz kajay aanima sachi'k'ulanex. Loq' vi' ku'en.
42021018	Pek niko'xh ma'j xi'l evi' satz'ejxi.
42021019	Tan tu ko'n vetx'aktu q'u kam tzi', se'el q'ul etaanxelal vatz tza'l.
42021020	Pek ta'xh letila aas sutimal tek ti' u Jerusaleen tu sol, paaloj etxumb'al tuul aas u sotzchil oponyu ti'.
42021021	Ech aatz q'u'l atil tikuenta Judea, oojoj b'en tulaj muunte. Ab'il q'u'l atil tu Jerusaleen, eloj b'en. Utz uli'ch tere'n tu tenam q'u'l aye'n tulaj ja'jtze'.
42021022	Tan mamala choob'al paav sataq'u'l u Tioxh tu q'u q'ii tzi'. Ech satzojpu kajay q'u kam q'u'l tz'ib'amalka.
42021023	Pek tilayol saya'k q'u ixoj si'an tu q'u q'ii tzi', q'u'l atil tu tiichajla yaab'il, tuch' q'u'l nich'u'n titz'in. Tan mamala k'axk'o su'uch tu vatz tx'ava'. Saku' vik'a'nal u Tioxh ti' u tenam tza'.
42021024	Atia tzok'el ikam sakami. Atia preexhu ib'ena'. Til ko'n tenam samotxiq'olik b'en. Utz saokeb'el u Jerusaleen tu q'u puera aanima, tzojpu nal chit u tiempo jank'al si'an q'u puera aanima.
42021025	Utz sa'atin xheenya tu u q'ii, tu u ich' utz, tuch' tu q'u tx'umi'l. Sijal tilone'. Utz sa'xhk'ayb'u q'u aanima taq'o tu vatz amlika tx'ava'. Utz sa'xhmotxxo'vi, sakaa taanima tu vijelun u mar tuch' tu vipilq'a'txane'.
42021026	Utz sanumtz'u ku' aanima tu xo'val tu poyq'ichil ti' kajay q'u kam su'uch tu u vatz amlika tx'ava'. Tan aal sayikun kajay q'u kam atil tu amlika.
42021027	Ech sailax tul tu sutz' u K'aola va'l b'ennaj ko'n aanima tu u techalla tijle'm tuch' vixamlil.
42021028	Pek ta'xh laxe'ttuch q'u kam tza', tii ek'u'l. Utz sajinojje'ex tu amlika tan, a' najab'yu vetel vatz q'u tza'l.— Texhtu'.
42021029	Tal ma'l u yol u Jesuus; ik'am ti' kam tal ech tza': —Etootzajnale kam va'l ni'an q'u viikuxh tuch' tere'n q'u tze'.
42021030	Tan ta'xh nichee talaj ixaj, yak at ni'enku sete aas u saq'i ninajab'e'.
42021031	Echat ko'xh majte, aatz letil kajay q'u kam tzi', ootzajitaj aas najab'yu tul viQ'esalail u Tioxh.
42021032	Tan ni'xhtek'val sete, aas ye'sajen ko'xh isotz untanul q'u aanima itz'lel tu tiempo tza', su'uch kajay q'u kam tzi'.
42021033	Sako'npaal u vatz amlika tx'ava' kajayil; pek aatz vunyolb'al, jatu koj sapaali.
42021034	Pek kuenta'ex sejununil. Eteesach ko'xh etxumb'al tu b'ey ti' tachval q'u kam. Echa' tzi' ye'k enooeb'al ti' tuch' ti' q'ab'a'm utz, ti' q'u ela'okchil tu u atinchil tza'. Tan ye'k talche' noj tul u q'ii utz, paarten netitz'a.
42021035	Noj i'ane' saku' seti' echa' iku' k'aa. Tan ma'l iku' ti' q'u aanima kajayil tu u vatz amlika tx'ava' tza'.
42021036	Ech nachnoj etatin b'enamen. Utz q'ilataj sik'letaj Tioxh. Ech le'elex tu q'u tiila chaj kam q'u'l su'uchi tzi'. Utz ech lo'oponex vatz u K'aola va'l b'ennaj ko'n aanima.— Texh u Jesuus.
42021037	Nichichusun u Jesuus tu viq'analil u totztioxh q'iil. Pek nichik'asu'l sotzsaj. A' nichkaak vi' u muunte Olivo.
42021038	Utz sib'la aanima nichtopon tu viq'analil u totztioxh q'ala'm ti' tab'ile'.
42022001	Unchee' nichtekinajab' u nimla q'ii va'l nichipaasal ti' u Elchil Vatz Kamchil Tu Egipto, va'l nitx'a'l u kaxhlaan tx'ix ye'k itx'amal.
42022002	Utz aatz q'u q'esal oksan yol vatz Tioxh tuch' q'u aa txumb'al ti' u o'tla mantaar, nichmotxichoke' aas kani'ch iyatz'ax u Jesuus si'ane'. Loq' nichmotxixo'va u mam tenam.
42022003	Pek ok u tx'i'li'inaj k'atz u Judas aa Cariote va'l atich ok xo'l kab'laal q'u chusulib'.
42022004	Ech b'en xe' q'u q'esal oksan yol vatz Tioxh tuch' q'u q'esal xeen tetz vikuentail u totztioxh. Ex tal te aas kani'ch toksal u Jesuus tiq'ab' si'ane'.
42022005	Ech motx chit txuq'txuni. Utz motx i'an ma'l iatz aas sataq' ipuaj.
42022006	Ech taq't iqul u Judas tuul. Utz ichok tek txumb'al kani'ch toksal u Jesuus tiq'ab' si'ane' aas ye'k si'ilax tu u mam tenam.
42022007	Unchee' opon tek u nimla q'ii Tx'a'b'al Kaxhlaan Tx'ix Ye'k Itx'amil. Utz nichiyatz'ax ma'l karne'l tu u q'ii tzi' majte, ti' u Elchil Vatz Kamchil Tu Egipto.
42022008	Ech aatz u Jesuus tan, ichaj b'en u Lu' tuch' u Xhan. Tal te ech tza': —B'enoj eb'an tuch u echb'ub'al va'l nitechb'ul tu u nimla q'ii. Ech laqechb'u.— Texhtu'.
42022009	Motx tzaq'b'u ech tza': —¿Til asa' sakub'anvu tuche'?— Texhtu'.
42022010	Tal u Jesuus te ech tza': —Aatz cheel, ta'xh so'oko'p'ex tu u tenam, so'ok ma'l u vinaj teb'ey. Iq'omal ma'l txe'n a' taq'o. Utz laxamb'ub'enex ti' til u atib'al lo'okka.
42022011	Utz letal tu u b'aal atib'al ech tza' aas lo'oponex: «Nital u Chusul aas: –¿Ke'ch u atib'al va'l savechb'uv u echb'ub'al tuch' q'ul unchusulib' ti' u nimla q'ii?– Chia.» Chajex te.
42022012	Ech sik'uch ma'l u nimla tuul otzotz sete tika' chupul. B'anel tek tuche'. Ech lech'iansa qetz tzi'.— Texhtu'.
42022013	Ech motx b'eni. Utz ichab'a u atib'al kam chit echa' va'l alax te. Utz ech motx i'an tuch u echb'ub'al tzi'.
42022014	Unchee' opon tek u oora tetz u tx'a'nb'al, k'uje' u Jesuus vatz meexha tuch' q'ul ichusulib'.
42022015	Utz tal te ech tza': —Tiira nuntxuq'txune' aas sa'tekvechb'u u echb'ub'al setuch' va'l nitechb'ul cheel aas ye'saj unpaal tu k'axk'o.
42022016	Tan nival sete aas yit' sa'tere'nkojvechb'u u echb'ub'al nib'anaxe' tza', pek analen aas latzojpu viQ'esalail u Tioxh.— Texhtu'.
42022017	Ech itxay u uk'ab'al tuch' u ta'l uuva utz, taq' ta'ntioxh ti'. Ech tal tza': —Uk'ataj utz, jatxtaj paal sevatz.
42022018	Tan nojchit nival sete, ye'xhjatu ve't savuk'a u ta'l uuva tza', pek analen lu'ul viQ'esalail u Tioxh.— Texhtu'.
42022019	Ech itxay ma'l kaxhlaan tx'ix utz, taq' ta'ntioxh ti'. Ech ijatxa. Taq' tetz q'ul ichusulib'. Tal te ech tza': —A' vunchi'l atzi' [va'l aq'el seti'. Utz leb'an u kam majte tzi', ech senachpixsa va'l sunb'an seti'.— Texhtu'.
42022020	Echat ko'xh i'ana aas veet motx itx'a'ne', itxay u uk'ab'al. Tal ech tza': —Aatz u a' atil tu u uk'ab'al tza', a' vunkajal niku' seti' sekajayil atzi'. A' u ak' nuk'u'm nunb'an setuch'.]
42022021	Pek aatz va'l sak'ayinin, atil sunk'atza vatz meexha cheel.
42022022	Tan aatz u K'aola va'l b'ennaj ko'n aanima, nojchit a' nipaalku tu q'u kam q'u'l k'ajel ti' tu u Tioxh. Pek tilayol saya'k u vinaj va'l saoksan tiq'ab' q'u txayol.— Texhtu'.
42022023	Ech xe't motx iyol q'u chusulib' sivatzaj aas ab'iste chaj sab'anon u kam tzi'.
42022024	Ech xe't motx itxay tib' tu yol majte, ti' aas ab'il chaj sa'atin tijle'm tixo'l nichmotxtale'.
42022025	Pek tal u Jesuus te ech tza': —Aatz q'u ijlenal tetz q'u puera aanima, nimotxib'ensa tib' q'esal vi' q'u aanima. Utz aatz q'u'l atil tijle'm tzi' “b'anol b'a'nil” chu te'le'.
42022026	Pek yit'e'ch koj seb'ane'. Tan aal sataq' b'ens tib' ch'ooala ab'iste va'l q'esala texo'l. Utz aatz va'l q'esala ti' tiq'ol q'u kam, aal a' va'l maas salochon texo'l.
42022027	Tan ¿ab'il va'l maas tijle'm nenache'? ¿A' tzik a' va'l nik'uje' vatz meexha, oj aya' va'l nik'ulane'? A' atil tijle'm va'l nik'uje' vatz meexha. Pek aatz u vatin texo'l, echa' k'ulanal.
42022028	Pek jatva'l ex atilex sunk'atza, ela vetetx'ak q'u tza'l vi'.
42022029	Savaq' etijle'm, ma'l eq'esalail, echa' u vijle'm vettaq' vunTat.
42022030	Ech se'echb'unex su'uk'a'ex sunk'atza vatz meexha tu vunQ'esalail. Utz sak'uje'ex tu q'u k'ujleb'al q'esala. A' seq'at tzii xo'l kab'laa tanul q'u Israeel.— Texhtu'.
42022031	Tal paj u kuB'aal ech tza': —Xhim, Xhim nijajaxh u tx'i'li'inaj aas sa'xhtuleb'e'axh, echa' ich'ilil triigo si'an see.
42022032	Pek vetunjajlu tu u Tioxh sai' aas tii sak'uje' ak'u'l vi'. Tan aatz ma't aq'aavo'k sunk'atza, aal saaq' nimal ik'u'l q'ul amol.— Texh te.
42022033	Tal u Lu' ech tza': —¡UnB'aal, k'ajel vib' se'enin sai', k'uxh tu tze' utz, k'uxh tu kamchil!— Texhtu'.
42022034	Tal u Jesuus te ech tza': —Lu', tuul ye'saj toq' u b'aal t'el cheel, ox pajul saale' aas yootzajin.— Texhtu'.
42022035	Tal paj u Jesuus tu q'u chusulib' ech tza': —¿Kam ma'j eya'ta aas unchajtub'enex? Tan ye'k etxim etiq'o b'en. Ye'k iq'ob' epuaj. Utz yit' ka' tzumul koj epel xaab' etiq'o.— Texhtu'. Motx tal ech tza': —Ye'xhkam ma'j kuya'ta.— Texhtu'.
42022036	Tal u Jesuus te ech tza': —Pek aatz cheel, ab'iste ex atil etxim, iq'otaj. Iq'otaj tatib'al epuaj. Utz oj ye'k ech'ich', k'ayitaj vechake't utz, loq'taj ma'l etetz.
42022037	Tan nival sete aas ministeer itzojpu u kam vi' va'l tz'ib'amal nital ech tza': «A' vetkamku xo'l aa paav.» Chia. Tan kajay q'u kam q'u'l tz'ib'amalka vi' nitzojpe'.— Texhtu'.
42022038	Motx tal q'u chusulib' te ech tza': —KuB'aal, atil ka'va'l ch'ich' tza'.— Texhtu'. Tal u Jesuus te: —A'tzii, chuspia.— Texhtu'.
42022039	Motx tek k'asu'l. B'en vi' u muunte va'l Olivo, ech nal chitu' nichi'ane'. Antu q'u chusulib' xamich ti'.
42022040	Aatz opon tzi', tal u Jesuus ech tza': —Q'ilataj sik'letaj Tioxh, ech ye'k la'ok'ex vatz u paav.— Texhtu'.
42022041	Ech elb'en k'atz q'ul ichusulib'. Naja' ko'n ya'ka. Echil el k'atza jank'al saya'k ma'l sivan k'onel b'en tu q'ab'. Ech peche'i. Utz iq'ila isik'le Tioxh.
42022042	Tal ech tza': —Tateey, oj sasa'a ye'k sapaalin tu u mam tza'l tza'. B'an vatxumb'al, yit' a' koj sapaal u vetz.— Texhtu'.
42022043	[Ech ul ma'l aanjel k'atza. A' k'asku'l tu Amlika utz, ul taq' ixamlil.
42022044	Tan atich tu txumu'm tu peena u Jesuus. Utz tiira atich chit ok yak'il taq'o ti' iq'ilal isik'lel Tioxh. Kaana ich'aap itz'a', echa' ich'aap ku' kaj vatz tx'ava'.]
42022045	Ta'xh ya' iq'ilat isik'let Tioxh, ul k'atz q'ul ichusulib'. Utz vatchich ko'n tu txumu'm.
42022046	Tal tek te ech tza': —¿Kantu' nevate'? ¡Lakpojex utz, q'ilataj sik'letaj Tioxh! Ech ye'k laok'ex vatz paav.— Texhtu'.
42022047	Tuul anko'xh nichiyolone', opon unjolol tenam. A' b'axaich siatz va'l Judas ib'ii, ma'l tu kab'laal q'u chusulib'. Ech xaan opon k'atz u Jesuus, itz'utz'a.
42022048	Utz tal u Jesuus te ech tza': —Judas, ¿tu ma'l tz'utz' nokksav u K'aola va'l b'ennaj ko'n aanima tiq'ab' q'u txayol?— Texhtu'.
42022049	Ech ta'xh til q'u chusulib' kam va'l si'chb'anlu te, motx tal te ech tza': —KuB'aal, ¿satz kutzok' tu ch'ich'?— Texhtu'.
42022050	Ech aatz ma'l te, itzok'e'l seb'al ixichin ma'l u taq'onom u q'esal oksan yol vatz Tioxh.
42022051	Tal tek u Jesuus te ech tza': —¡Aq'tajka, ye'xhkam seb'an te!— Texh te. Ech ikano'k vixichin u aq'onom, i'an b'a'n te.
42022052	Utz ech tal tek u Jesuus tu q'u'l opon ti' tiq'ole', aya' q'u q'esal oksan yol vatz Tioxh, q'u q'esal sol xeen tetz vikuentail u totztioxh utz, tuch' tu q'u q'esal q'atol tzii. Tal ech tza': —Aya'l kala itxayax ma'j elq'om neb'an ve. Tan iq'omal ech'ich' tuch' etze'.
42022053	K'uxh jun q'ii nichvatin texo'l tu viq'analil u totztioxh, nichunchusex utz, ye't ok eq'ab' vi' ti' untxayle'. Pek anal cheel tan, ech chit seb'ane'. Tan ulyu u tiempo, ti' tiq'ot tib' iyak'il u tioxhil maalo.— Texhtu'.
42022054	Ech motx itxayta'. Tiq'o k'asu'l. Utz a' tiq'ov b'en tu atib'al xe' u q'esal oksan yol vatz Tioxh. Tuul aatz u Lu' tan, xamich ti' tzian.
42022055	Utz motx toksa xamal vatz q'anal; k'uje' ok sitzi'. Antu u Lu' k'uje' tixo'l majte.
42022056	Ech ilax iatz u Lu' tu ma'l u k'ulanal aas k'ujlich tzi' xamal. Tii isaji utz, tal tu xo'l ech tza': —Antu atich ok k'atz u Jesuus va'l tzi'.— Texhtu'.
42022057	Pek aatz u Lu' tan, teesa tib' tuul. Tal ech tza': —Ixoj, ye' vootzaj ab'il naale'.— Texhtu'.
42022058	B'iil ko'xh paj tuul, ilax tu va'te. Utz tal ech tza': —Ant axh imol majte.— Texhtu'. Tal u Lu' ech tza': —Vinaj, yit' in koj.— Texhtu'.
42022059	Ech kamal ma'l oora tuul, va't paj aanima nichtxakb'a'n talax ech tza': —Nojchit antu va'l atich ok k'atz u Jesuus atzi'. Tan aa Galilea.— Texhtu'.
42022060	Tal u Lu' ech tza': —Vinaj, ye' vootzaj kam naale'.— Texhtu'. Ech tuul anko'xh tere'n nichiyolone', oq' u b'aal t'el.
42022061	Unchee' aatz u kuB'aal Jesuus, ipilq'u tib'; isaji u Lu'. Utz aatz u Lu' tan, ul viyol u kuB'aal sik'u'l va'l tal te ech tza': —Aatz ye'saj toq' u b'aal t'el, ox pajul ma't aalta' aas yootzajin.— Texhtu'.
42022062	Ech ipaal elu'l u Lu' ti' elu'l u q'anal utz, itz'eje'l ma'l mam oq'el.
42022063	Ech aatz q'u vinaj q'u'l nichxeen u Jesuus, xe't motx i'anb'e. Utz nichiq'ose'.
42022064	Motx itx'ut iatz tu b'u'j. Utz motx ipaq'o'k ivatz. Ech nichich'oti te ech tza': —¿Ala ab'il vetpaq'onok'axh?— Chu te.
42022065	Ech sib' tere'n ko'xh kam nichtal te. Yoq'el nichi'ane'.
42022066	Aatz q'iilich teku'en, motx imol tib' q'u q'esal q'atb'al tzii xo'l q'u Israeel, tuch' q'u q'esal oksan yol vatz Tioxh utz, tuch' q'u aa txumb'al ti' u o'tla mantaar. Ech tiq'o ul u Jesuus tu va'l molichku tib' q'u q'esala. Tal te ech tza':
42022067	—¿Axh tzik viTxaaom u Tioxh? Al qe.— Texh te. Tal u Jesuus te ech tza': —K'uxh: «In chitu'.» Chajin sete, sa'kojenima tzi'.
42022068	Utz k'uxh kam sunch'oti sete, sa'kojetzaq'b'e'in tzi'. Utz sa'kojechajpu'in majte.
42022069	Pek aatz taab'a'b'en tza', sa'nalk'uje' u K'aola va'l b'ennaj ko'n aanima, tiseb'al u Mam Tioxh tu u tijle'm.— Texh u Jesuus.
42022070	Ech sikajayil motx tal ech tza': —Loq' ¿axh chixh vik'aol u Tioxh?— Texhtu'. Tal u Jesuus te ech tza': —Aya' va'l netale' tzi'.— Texhtu'.
42022071	Motx tek tal ech tza' sikajayil: —¡Kam tere'n yol nikusavsa! Tan ¡vetqab'ila'! ¡Titzi' vetelka!— Texhtu'.
42023001	Unchee' ech tek motx ik'asu'l q'u aanima sikajayil. Utz tiq'o b'en u Jesuus vatz u Pilato.
42023002	Ech xe't motx ixoch te ech tza': —Ma'xh qillu u vinaj tzi' aas niteesa u kutenam tu b'ey. Utz nimaj ichool ja'mel alkavaar tu u ijlenal Cesar. ITxaaom u Tioxh aas nitale'. Utz ijlenal aas nital majte.— Texhtu'.
42023003	Aatz u Pilato tan, ich'oti tek tu u Jesuus ech tza': —¿Axh tzik va'l so'ok'axh ijlenal xo'l q'u Israeel tza'?— Texh te. Tzaq'b'u u Jesuus ech tza': —Aya' va'l naale' tzi'.— Texhtu'.
42023004	Tal tek u Pilato tu q'u q'esal oksan yol vatz Tioxh, tuch' tu q'u tenam ech tza': —Ye'k ma'j paav nunchab'a k'atz u vinaj tzi'.— Texhtu'.
42023005	Pek ta'xh txumich tu q'u tenam tal ech tza': —Ni'an txab'kin q'u aanima taq'o. A' xe'tik k'asu'l ichusun tikuenta Galilea utz, ulyu ichusun tu kajay ikuenta u Judea majte tza'.— Texhtu'.
42023006	Unchee' ta'xh tab'i u Pilato aas ok u Galilea tuul, ich'oti teku'en aas aa Galileaich tzik u Jesuus.
42023007	Utz ta'xh tab'it inujul aas aa Galileaich, ech ichaj b'en xe' u governadoor tu Galilea va'l Herodes. Tiempo chit atich opon tu q'u q'ii tu Jerusaleen tzi'.
42023008	Ech txuq'txun chit u Herodes aas tiltu u Jesuus. Tan ootich ko'xh tuul aas nichtachva tilaxe'. Tan ma'tich tab'it sib'al kam ti' u Jesuus. Ech nichisa'a aas si'an ma'j txaichil u Jesuus siatz.
42023009	Ech sib' ko'xh kam nichich'oti u Herodes tu u Jesuus. Loq' nichkojitzaq'b'e.
42023010	Tuul atich q'u q'esal oksan yol vatz Tioxh, tuch' q'u aa txumb'al ti' u o'tla mantaar. Techalich motx ixochta'.
42023011	Ech tek eesal iq'ii u Jesuus tu u Herodes. A' imol q'ul isol. Utz xe't motx ib'anb'e. Motx toksa ma'l u techalla oksa'm k'atza, tetz ijlenal. Utz q'aav ichaj b'en vatz u Pilato.
42023012	Unchee' i'an tek b'a'n u Pilato tuch' u Herodes tu q'u q'ii tzi'. Tan jolol atich ok ixo'l b'anel.
42023013	Aatz tek u Pilato, motx imol q'u q'esal oksan yol vatz Tioxh. Ant imol q'u q'atol tzii utz, tuch' q'u tenam majte.
42023014	Tal te ech tza': —Vetetiq'o ul u vinaj sunvatz tzi'. B'anol txab'kin aas netale'. Pek vetunch'otil itzi' sevatz utz, ye'k ipaav nivil ti' va'l vetexochva tzi'.
42023015	Niko'xh u Herodes ma'kojchab'an tu paav tan, vetiq'aavixsalu'l. Ye'xhkam ma'j veti'anla' aas sik'ulo'k ti' sakami.
42023016	Pek sako'nval itz'u'male', ech sunchajpu.— Texhtu'.
42023017	[Ech nichichajpu ma'l preexhu u Pilato tu q'u tenam chajpaj nimla q'ii.]
42023018	Ech aatz q'u mam tenam tan, ma'l chit motx ije' ivi' tal ech tza': —¡Paaloj el u vinaj tzi'! Utz ¡a' sachajpu u Barrabaas!— Texhtu'.
42023019	Aatzich u Barrabaas tzi', atich ku' tu tze' ti' ilakax txab'kin tu tenam utz, ti' yatz'o'm majte.
42023020	Ech q'ilal paj unpat q'u tenam tu u Pilato. A'ich isa' sichajpu u Jesuus.
42023021	Pek motx ko'n paj q'aav q'eq'uni, tal ech tza': —¡Aq' je' vatz kurus! ¡Aq' je' vatz kurus!— Texhtu'.
42023022	Titoxpaj teku'en tal u Pilato te ech tza': —¿Kantu'? ¿Kam paav veti'anla'? Tan ye'k ma'j paav nivil k'atza aas sik'ulo'k ti' sakami. Pek sako'nval itz'u'male', ech sunchajpu.— Texhtu'.
42023023	Aatz q'u aanima tan, ta'xh txumel taq'o niq'eq'une'. A' imol q'u q'esal oksan yol vatz Tioxh nichijaj ije' vatz kurus. Ech paal chit tetz tu q'ul iq'eq'une'.
42023024	Ech taq' tek tzii u Pilato ti' u Jesuus tan, a' va'l nichijaj q'u tenam.
42023025	Utz ichajpu u preexhu va'l atich ku' tu tze' ti' ilakax txab'kin utz, ti' yatz'o'm. Tan a' va'l alax ichajpul tu u tenam. Pek taq'ka u Jesuus tiq'ab'.
42023026	Ech tiq'ot b'en. Utz tiempo chit ik'ul ma'l u vinaj tu b'ey aalich tul ja'jtze', Xhim ib'ii, aa Cirene. Ech tijat u kurus taq'o. Xamich ok ti' u Jesuus.
42023027	Mam tenam xamich ti' tuch' ixoj majte. Va'lich toq'e' utz, va'l tal tu txumumla chaj yol ti' u Jesuus.
42023028	Pek aatz u Jesuus tan, ipilq'u tib' utz, tal tu q'u ixoj ech tza': —Ixoj aa Jerusaleen, ye' ko'xh oq'ex vi'. Pek a' setoq'le je' etib'. Utz a' setoq'le q'ul etitz'in.
42023029	Tan sa'nalul tiempo tza'l. Utz setal ech tza': «Chi'b'eb'al tetz q'u ixoj q'u'l ye'k titz'in nicheea', q'u'l ye'k nitxa' nichee k'atza utz, ye'n ch'u'l ich'u'.» Chajex.
42023030	Utz tu tek u mam tza'l sa'teketal tu q'u muunte ech tza': «Ku'ojex qi'.» Chajex te. Utz setal tu q'u peepu: «Mujtajo'.» Chajex te.
42023031	Tan oj ech iveet u jikomla vinaj ni'an q'u aanima tzi' va'l echa' chaxa tze', a' chixh yit' techal iveet q'u qelolla chaj aanima saveeti, q'u'l echa' tzaji tze'.— Texhtu'.
42023032	Antu iq'ol b'en majte ka'va'l aa paav. Ela sayatz'pu tuch' u Jesuus.
42023033	Ech aatz motx opon tu u lugaar va'l Tatib'al B'ajil Vi', taq' je' u Jesuus vatz kurus. A' imol q'u aa paav. Ma'l tiseb'al utz, va't timax.
42023034	Tal tek u Jesuus ech tza': —Tateey, kuya tan, ye' tootzaj kam nimotxi'ane'.— Texhtu'. Ech i'an ma'l saach q'u sol ti' u toksa'm aas ab'il lasuertiin tala.
42023035	Aatz q'u tenam nichmotxisajine'. Utz antu q'u q'atol tzii nicheesan iq'ii, tal ech tza': —¡Teesa unjot aanima tu tza'l, pek teesa tib' majte qab'i, oj nojchit a' u Cristo, viTxaaom u Tioxh!— Texhtu'.
42023036	Aatz q'u sol, taq' minaagre te. Utz nichteesa iq'ii majte.
42023037	Motx tal te ech tza': —¡Oj nojchit axh u tijlenal q'u Israeel, eesa je' iib' sajunal qab'i!— Texh te.
42023038	Utz tz'ib'amich je' ma'l u yol tib'a ivi' tu yolb'al griego, tu yolb'al latiin, tuch' tu yolb'al hebreo. “A' U IJLENAL XO'L Q'U ISRAEEL TZA'.” Chia.
42023039	Aatz ma'l tu q'u aa paav, q'u'l atich je' vatz kurus, nichteesa iq'ii' u Jesuus ech tza': —¡Oj axh viTxaaom u Tioxh, eesa je' iib' vatz u kurus tzi' qab'i! Utz ¡eesa'o' majte!— Texhtu'.
42023040	Tzaq'b'u va't u aa paav. Iyaa b'en vimol. Tal ech tza': —Ye'xh b'oj nikojaxo'va Tioxh k'uxh ant axh ato'k'axh tu u choob'al paav tza'.
42023041	Aatz o', nojchit tinujul nikuchooe' kam va'l b'anel qaq'o. Pek aatz a' tzi' tan, ye'k ma'j paav veti'ana.— Texh tu vimol.
42023042	Ech anko'xh u aa paav tzi' tal tu u Jesuus ech tza': —Jesuus, luulsa'in sak'u'l aas lo'ok'axh tu vaQ'esalail.— Texhtu'.
42023043	Tal u Jesuus te ech tza': —Ni'xhtek'val see, cheel sa'atinaxh sunk'atza tu u techalla atinb'al.— Texhtu'.
42023044	Ech a' chit chaq'aannajich q'ii, ok aq'b'al tu kajay u vatz amlika tx'ava'. Anal eli aas i'an alas 3 ku'q'ii.
42023045	Ya' vitxijtxun u q'ii tzi'. Utz tzilmu tuul u liikin b'u'j tinik'a va'l liiumich paal tu u totztioxh.
42023046	Ech q'eq'un u Jesuus, tal ech tza': —¡Tateey, nivaq'ka u vaanxelal taq'ab' tza'!— Texhtu'. Ech ta'xh veet tala, kami.
42023047	Ta'xh tek til u q'esal sol aas kam va'l tal u Jesuus aas ikame', toksa tek iq'ii Tioxh. Tal ech tza': —¡Nojchit jikomla vinaj u vinaj atzi'; ye'k ipaav!— Texhtu'.
42023048	Ech aatz u mam tenam opon ti' isajil u kam uchi tzi', motx ilaa taanima tu txumu'm. Ech motx q'aavk'asu'l.
42023049	Pek aatz kajay q'u'l tootzajich tib' tuch' u Jesuus, nichisaji k'asu'l q'u kam tzian q'u'l uchi tzi'. Antu q'u ixoj q'u'l a' xe'tik ixamb'u ti' tu Galilea.
42023050	Unchee' atich ma'l u vinaj, Xhep ib'ii. Utz aa Arimateaich tikuenta Judea. Jikom utz, b'a'nla vinaj. Antu atich tijle'm xo'l q'u q'esal q'atb'al tzii xo'l q'u Israeel.
42023051	Nichich'ia u tuleb'al viQ'esalail u Tioxh. Utz yit' antu koj tal iyol ti' inuk'ax vikam u Jesuus.
42023052	Ech b'en xe' u Pilato, ex ijaj vichi'l u Jesuus te aas simuje'.
42023053	Ech ex tiq'o ku'l vichi'l u Jesuus vatz kurus. Ib'acho'k tu ma'l u liikin b'u'j. Utz toksa tu ma'l u jul vatz sivan b'anichnale. Ye'sajich tok ma'j kamnaj tuul.
42023054	A' chit i'an tu u q'ii aas nichi'anke'l tuch q'u aanima tan, ech teko'n q'ejal u ilanb'al q'ii.
42023055	Ech aatz q'u ixoj q'u'l a' xe'tik ixamb'u k'asu'l ti' u Jesuus tu Galilea, xamb'u b'en ti' u Xhep majte. Utz tila kani'ch tatinka vichi'l u Jesuus b'anax tu u mujb'al.
42023056	Ech q'aavk'asu'l q'u ixoj tzi'. Motx ex i'an tuch tx'umq'ixsab'al tuch' tz'akab'al. Utz motx ilan tu ilanb'al q'ii, kam echa' nital u o'tla mantaar.
42024001	Pek aatz i'an tu u b'axa q'ii tetz u xhemaana, tiira q'ala'm motx b'en q'u ixoj tu u mujb'al tetz u Jesuus. Iq'omich u tx'umq'ixsab'al taq'o va'l a' motx b'anon tuche'. Utz b'en unjot ixoj ti'.
42024002	Utz a' tek motx tila aas ma't iyikul u sivan, u jupb'al itzi' u jul va'l mujichku u Jesuus.
42024003	Ech motx oko'p tu u mujb'al, pek ye'kanich vichi'l u kuB'aal Jesuus.
42024004	Tuul sotznajich ik'u'l tu u kam tzi', ye'k talche' chee ka'va'l vinaj siatz txakliche. Rib'kin saj oksa'm.
42024005	Ech xo'v q'u ixoj taq'o. Motx tek taq' ku' ivatz vatz tx'ava'. Alax te ech tza': —¿Kam toke' nechok xo'l kamnaj u Jesuus va'l itz'lele?
42024006	Tan ye'xhka't tza'. ¡Q'aav itz'pia! Ulsataj sek'u'l va'l tal sete aas atich tu Galilea.
42024007	Tan tal ech tza': «Ministeer chit sa'aq'ax ku' tiq'ab' q'u aa paav u K'aola va'l b'ennaj ko'n aanima. Ech sataq' je' vatz kurus. Loq' saq'aavitz'pu titoxva' q'ii.» Chia.— Texh q'u vinaj.
42024008	Ech ul viyol u Jesuus sik'u'l q'u ixoj tzi'.
42024009	Utz motx k'asu'l. Yakich ex tal u b'a'nla yol tu junlaal q'u chusulib' utz, tuch' tu tere'n q'u aanima imol majte.
42024010	A' q'u ixoj tza' q'u'l ex alon q'u yol tu q'ul ichaj u Jesuus: u Li' aa Magdala, u Xhiv, u Li' vinan u Jacobo utz, tuch' tere'n ixoj.
42024011	Pek ye't ko'n nimal viyol q'u ixoj. Tan echa' iyol elnaj tu b'ey siatz.
42024012	[Pek aatz u Lu', jutzin ib'en tu va'l mujlik u Jesuus. Utz sajin oko'p tuul. A' texh til q'u b'u'j atichka. Ech tiira sotz ik'u'l tu va'l ma'tich tuche'. Q'aavb'en otzotz.]
42024013	Pek aatz i'an ka'va'l q'u niman tetz u Jesuus tu u q'ii tzi', aalich ib'en tu u tal tenam Emauus, va'l junlaal kiloometro ixo'l tuch' u Jerusaleen.
42024014	Nichmotxiyol kajay q'u kam tib'ilaj q'u'l ma'tich tuch ti' u Jesuus.
42024015	Ech tuul ko'xh nichmotxitxay tib' tu yol ti' q'u kam, xaan opon u Jesuus k'atza. Utz elaich tek ib'en tuch'.
42024016	Pek ye't til iatz oj a' u Jesuus. Mujax iatz tu u Tioxh. Ye't aq'ax tzii te satootzaji.
42024017	Tal u Jesuus te ech tza': —¿Kam q'u'l neyol setib'ilaj, tuul nexaane' utz, kantu' netxumune'?— Texh te.
42024018	Utz aatz ma'l te, aya' va'l Cleofas ib'ii, tal tu u Jesuus ech tza': —¿Kamal axh texh u puera aanima tu u Jerusaleen tza' aas yootzaj kam va'l uch tu u tenam tu q'u q'ii tza'?— Texh te.
42024019	Tal tek u Jesuus te ech tza': —¿Kam uchi?— Texhtu'. Motx tal ech tza': —U kam ti' u Jesuus aa Nazareet. Tan ma'l techalla vinaj alol tetz u yolb'al Tioxh, aas aq'el ivi' q'u kam ni'ane'. Utz aq'el ivi' itxumb'al tu u Tioxh tiyolon vatz q'u aanima.
42024020	Pek alax ikam tu q'u q'esal oksan yol vatz Tioxh, tuch' q'u kuq'atb'al tzii. Taq' je' vatz kurus.
42024021	Oxva'x q'ii cheel tuch q'u kam tza'. Utz k'ujlich kuk'u'l ti' aas a' va'l sa'eesan q'u Israeel tikuenta q'u puera aanima.
42024022	Utz aal vetpajisotzsal kuk'u'l unjolol q'u ixoj tu kuxo'l. Tan motx b'en tu u mujb'al tetz ma'it tiira q'ala'm.
42024023	Pek tila ye'kanich vichi'l, motx q'aavi. Utz tala aas motx til unjolol aanjel majte. Utz alax te tu q'u aanjel aas itz'lel u Jesuus.
42024024	Ech b'en tek unjolol q'u kumol tu u mujb'al tetz majte. Utz echat ko'xh motx tila kam va'l tal q'u ixoj tzi'. Loq' ye't motx til u Jesuus.— Texh te.
42024025	Unchee' tal tek u Jesuus te ech tza': —¡Txoxkin! ¿Tiira ye'xh nenima tzik jank'al q'u kam alel tu q'u alol tetz u yolb'al Tioxh?
42024026	Tan ministeer chit sapaal viTxaaom u Tioxh tu q'u kam b'axa tzi'. Ech nal so'ok tu u techalla tijle'm.— Texhtu'.
42024027	Ech xe't tal inujul te kam va'l nichtal u Yolb'al Tioxh ti'. A' xe'tik k'asu'l tu va'l alich tu u Moisees. Utz tal kajay q'u'l alich tu q'u alol tetz u yolb'al Tioxh majte.
42024028	Ech motx tek opon tu u tal tenam. Utz i'an u Jesuus aas si'chko'npaal yakloj tilone'.
42024029	Pek motx i'an ya'l aas sakaa tzixe'. Tal te ech tza': —Kaaen quxe'. Tan ku'y q'ii, sotzyu texh saj.— Texh te. Ech atinka tzixe'.
42024030	Utz aatz atich tek vatz meexha tuch', itxay u kaxhlaan tx'ix u Jesuus tiq'ab'. Ijaj b'a'nil tu u Tioxh ti'. Ijatxa utz, motx taq' tetz.
42024031	Ech nal tek til iatz aas a' u Jesuus. Pek isotzsa ko'n tib' u Jesuus siatz.
42024032	Nichtekmotxtal tib'ilaj ech tza': —¡Nojchit a' i atzi'! ¡Nimna'l tan, tiira itxay qaanima q'ul iyol nichtal qe tu b'ey aas nichtal u Yolb'al Tioxh va'l tz'ib'amalka!— Texhtu'.
42024033	Ech anko'xh tu u oora tzi', motx q'aavb'en tu Jerusaleen. Utz til junlaal q'u chusulib' molich tib' tzi' tuch' tere'n aanima.
42024034	Nichmotxtal ech tza': —¡Nojchit q'aav itz'pi u kuB'aal atzi'! Tan ¡ilaxyu tu u Xhim tzi'!— Texhtu'.
42024035	Ech aatz ka'va'l q'u vinaj, q'u'l ilon u Jesuus tu b'ey, motx tala kani'ch motx tilta' aas a' i, a' chitu' a' ijatx u kaxhlaan tx'ix.
42024036	Tuul ko'xh nichmotxiyolon ti' q'u kam tza', ye'k talche' txake' u Jesuus tixo'l. [Utz tal ichajlichil ech tza': —At koj u paas tetaanima.— Texhtu'.]
42024037	Ech motx kaa taanima utz, xo'vi. Tan kamal tioxhil kam nichtile' tala.
42024038	Pek tal u Jesuus te ech tza': —¿Kam toke' aas nexo've'? Utz ¿kantu' neka'tziiun tetaanima?
42024039	Pek sajitaj q'ul unq'ab' tza' etile', tuch' q'u vajan tzi'. Tan in atko'xhtu'. Kantajok'in utz, sajitajin. Tan aatz ma'l tioxhil kam, ye'k ichi'l utz, ye'k ib'ajil, echa' q'u vetz atile tza'.— Texhtu'.
42024040	[Ech tuul nichtal q'u kam tza', ik'uch q'u tak'onb'e'm te q'ul tiq'ab' tuch' tu tajan.]
42024041	Pek ye' nichmotxinima tu txuq'txunchil; tz'ejxinajich ik'u'l. Ech tal tek u Jesuus ech tza': —¿Atil tzik b'oj echb'ub'al tzexe' tza'?— Texhtu'.
42024042	Ech aq'ax b'iil b'olich txay te tuch' unpe'lel ta'l kab' tu ti'.
42024043	Ik'ula utz, techb'u siatz.
42024044	Tal paj chit u Jesuus te ech tza': —A' q'u yol q'u'l val sete atzi' aas ye'sajich unkame'. Tan ministeer chit satzojpu q'u kam tz'ib'amal vi' tu vimantaar u Moisees, tuch' q'u kam tz'ib'amalka tu q'u alol tetz u yolb'al Tioxh utz, tuch' q'u'l tz'ib'amal tu u Salmos Tioxh.— Texhtu'.
42024045	Ech paxsal tek itxumb'al tu u Jesuus. Ech tootzaji vatzsaj kam u tokeb'al u Yolb'al Tioxh tz'ib'amalka.
42024046	Tal te ech tza': —Ech chit va'l tz'ib'amalka ti' viTxaaom u Tioxh aas sa'chitkami. Loq' saq'aavitz'pu xo'l q'u kamnaj titoxva' q'ii alel.
42024047	Utz tu vib'ii sapaxk itziiul aas samotxik'axa q'ul ipaav kajay tenam. Kajay aanima samotxab'in u kuyb'al paav. A' saxe'tik b'en tu Jerusaleen.
42024048	Ech setxakb'a' etib' ti' talax q'u kam tzi' tan, etila etab'i.
42024049	Utz sunchaj k'asu'l u Tioxhla Espiiritu seti' va'l alel sete tu vunTat. Pek atojex tu Jerusaleen tza'. Analen lab'enex aas ma't ek'ultu veyak'il vetijle'm va'l sak'asu'l tu Amlika.— Texhtu'.
42024050	Ech tiq'ot k'asu'l q'u chusulib' u Jesuus tu Jerusaleen. Tiq'o b'en tu Betaania. Utz taq' je' q'ul iq'ab' tib'a, ijaj b'a'nil ti'.
42024051	Pek tuul ko'xh nichtaq' ku' u b'a'nil ti', elb'en k'atza; iq'ol je' tu Amlika.
42024052	Unchee' motx toksa iq'ii u Jesuus. Ech motx tek q'aavu'l tu Jerusaleen. Techalich motx itxuq'txune'.
42024053	Ech tzuk'el nichimol tib' tu viq'analil u totztioxh. Va'lich toksat iq'ii Tioxh. A'i.
43001001	-
43001002	Atich nal u Aq'ol Tiichajil k'atz u Tioxh xe' q'ii xe' saj. Tioxh tatine'.
43001003	Ti' k'uxh chee q'u kam kajayil q'u'l atile. Utz ye't chee q'u kam koj tzi' aas yit' koj ti'.
43001004	Aye'n u tiichajil tzixe'. Utz aatz u tiichajil tzi', echa' txijtxub'al. A' nik'uchun u b'ey tu q'u aanima.
43001005	U txijtxub'al nitxijtxun xo'l q'u aanima q'u'l atil tu uken vatz Tioxh tu u vatz amlika tx'ava' tza'. Utz ye'xhkam nitx'olax imajax itxijtxun tu u uken.
43001006	Unchee' atich ma'l u vinaj Xhan ib'ii. Chajax tu u Tioxh.
43001007	Utz a' ul tale' aas a' u txijtxub'al u Jesuus k'asu'l xe' Tioxh. Ech kajay saniman u Jesuus ti' q'ul iyol.
43001008	Utz a' koj u txijtxub'al u Xhan; pek alol ko'n tetz itziiul u txijtxub'al.
43001009	Tan ul u Jesuus tu u vatz amlika tx'ava' tza'. Aya' u nojla txijtxub'al tetz kajay q'u aanima.
43001010	Utz atin tu u vatz amlika tx'ava' tza'. Utz ti' ku'en k'uxh veet u vatz amlika tx'ava'. Pek aatz q'u aanima tu u vatz amlika tx'ava', ye't tootzaji aas a' va'l uli.
43001011	Ti' q'u tetz ulka. Pek ye't ko'n k'ulax tu vitenam.
43001012	Pek taq' tijle'm kajay q'u'l k'ulun, q'u'l motx niman vib'ii. B'ens k'aol ime'al Tioxh taq'o.
43001013	Utz yit' tiq'aq'al koj kajal aanima vib'en q'u aanima k'aol ime'al Tioxh tzi'. Yit' titxumb'al koj chi'l k'uxh itz'pi utz, yit' titxumb'al koj aanima. Pek itxumb'al Tioxh.
43001014	B'en ko'n aanima u aq'ol tiichajil. Atin tu kuxo'l. Utz qil u mam itechalil, echa' tijle'm ma'l k'aola aas ta'xh ma'l k'atz itat. Techal q'u mam b'a'nil tzixe' tuch' vinujul.
43001015	Unchee' yolon u Xhan ti' u Jesuus ech tza': —A' va'l val sete atzi' aas val ech tza': «Aatz va'l tul vi', b'axaich sunvatz. Atichnale aas chee'in.» Texhin.— Texh u Xhan.
43001016	Utz kajay o' niqetzan k'atza ti' u mam b'a'nil va'l ech ko'xh ib'ena'.
43001017	Tan aatz u Moisees, a' taq' u o'tla mantaar qe. Pek ech koj u b'a'nil tuch' vinujul, a' vetiq'on ul quxe' u Jesucristo.
43001018	Paat ye'xhab'il ilonnaj tetz u Tioxh. Pek u K'aola nialon inujul kam b'anel tu u Tioxh. Tan ta'xh u Jesuus va'l meero atil k'atza. Utz a' ootzajin tetz viTat.
43001019	Unchee' aatz i'an q'u q'esal uq'ayb'al xo'l q'u Israeel, ichaj unjolol oksan yol vatz Tioxh tuch' unjolol q'u levita. Motx k'asu'l tu Jerusaleen ti' en ich'otil tu u Xhan ech tza': —¿Ab'il axh?— Texh te.
43001020	Utz tzaq'b'el tu u Xhan, jik chit tala. Ye't txub'a'li. Tal ech tza': —Yit' in koj viTxaaom u Tioxh.— Texhtu'.
43001021	Utz ab'il paj te ech tza': —¿Ab'il axh unchee'? ¿Axh tzik u Elias?— Texh te'le'. Tzaq'b'u u Xhan utz, tala: —Yit' in koj.— Texhtu'. Utz alax paj te: —¿Axh tzik u alol tetz u yolb'al Tioxh va'l sa'chit'uli?— Texh te'le'. —Yit' i'.— Texhtu'.
43001022	Utz alax paj te ech tza': —¿Ab'il axh unchee'? Ech se'nqal tu q'u'l vetchajono'. ¿Ab'il axh saale'?— Texh te.
43001023	Utz tal u Xhan ech tza': —In va'l tal u Isaias, u alol tetz u yolb'al Tioxh, aas tal ech tza': «Saje' ivi' ti' talax u yolb'al Tioxh tu u tz'inlich tzaji tx'ava'. Utz satale': –Jikomtixsataj etxumb'al vatz u kuB'aal Tioxh, echa' ijikomtixsal b'ey siatz seb'ane'.– Chaj.» Texhtu'.— Texh u Xhan.
43001024	Aatz q'u chaj oponi tzi', ichaj q'u'l fariseo u tuq'ayb'al.
43001025	Utz ich'oti paj tu u Xhan ech tza': —Untz'oj yit' axh koj viTxaaom u Tioxh, ¿kam toke' na'an vautisaar aanima tu a' unchee'? Tan niko'xh axh koj u Elias utz; niko'xh axh koj u alol tetz u yolb'al Tioxh va'l sauli.— Texh te.
43001026	Tzaq'b'el tu u Xhan ech tza': —Tu ko'n a' nunb'anvu vautisaar aanima. Pek atil ma'l texo'l aas ye' etootzaj.
43001027	Aya' va'l tul vi'. Loq' b'axal sunvatz tan, atilnale. Utz sib' tijle'm sunvatz. Aal ye' nik'ulo'k vi' aas in chitol el ixaab' tu tajan.— Texhtu'.
43001028	Aatz q'u kam tzi' a' uchku tu Betaabara, sala b'en u nima' Jordaan tu va'l nichi'anvu vautisaar aanima u Xhan.
43001029	Unchee' tu tek va't q'ii tuul, ilax u Jesuus tu u Xhan. Aalich tul k'atza. Utz tal ti' ech tza': —¡Atil viTxaaom u Tioxh tzuta! va'l a' nik'am ti' ma'l chelem karne'l tan, sakam ti' teesal vipaav q'u aanima tu u vatz amlika tx'ava'.
43001030	A' va'l val sete atzi' aas val ech tza': «Tul va't u vinaj vi' va'l atil nal sunvatz. Tan atichnale aas chee'in.» Texhin.
43001031	Utz ye'ich vootzaj iatz. Pek vet'ulin ti' ib'anax vautisaar aanima tu a' ti'. Ech satootzaji q'u Israeel.— Texhtu'.
43001032	Utz tal paj u Xhan ti' ech tza': —Vil iku'l u Tioxhla Espiiritu tu Amlika. Echa' paroomaxh tilone'. Utz atin tib'a u Jesuus.
43001033	Utz ye'ich vootzaj. Pek aatz va'l chajonk'asu'lin ti' ib'anax vautisaar aanima, tal ve: «Ab'il i' liilv iku' vunTioxhla Espiiritu utz, la'atin tib'a, a' va'l saoksan u Tioxhla Espiiritu k'atz q'u aanima.» Texhtu'.
43001034	Ech vila. Utz ech tok nivale' aas a' viK'aol u Tioxh.— Texhtu'.
43001035	Unchee' tu tek va't q'ii tuul, atich paj u Xhan tzi'. A'ich imol ka'va'l q'ul ichusulib'.
43001036	Utz isaji b'en u Jesuus nichipaale'. Utz tal ech tza': —¡Atil viTxaaom u Tioxh tzuta, va'l a' nik'am ti' ma'l chelem karne'l!— Texhtu'.
43001037	Ech ta'xh tab'i viyol u Xhan ka'va'l q'u chusulib', xamb'u tek ti' u Jesuus.
43001038	Ech sajinka u Jesuus ti' iqul utz, tila aas xamich ti'. Tal tek te ech tza': —¿Kam nechoke'?— Texh te. Motx tal ech tza': —Rabii ¿til atilk'axh?— Texh te. Aatz u yol “Rabii” tu u yolb'al hebreo, “chusul” chu u tokeb'al.
43001039	Utz tal u Jesuus ech tza': —Ni'extaj, uloj etile'.— Texh te. Ech ib'en ti' utz, tila til atichka. Utz motx atinka tzixe' tu u q'ii tzi'. Tan ma'tich tek iku' q'ii; alas 4 ich teku'en.
43001040	Aatz ma'l tu q'u'l ab'in iyolon u Xhan, xamb'u ti' u Jesuus; a'ich a' u Lixh. Aya' vitza'q' u Xhim va'l Lu' ib'ii majte.
43001041	Ech aatz u Lixh, a' b'axal ex til u Xhim, u tatzik. Utz tal te ech tza': —¡Atil tek viTxaaom u Tioxh va'l ala'tzi'imal k'asu'l! ¡Vetqilla'! Aya' u Cristo.— Texh te.
43001042	Ech tiq'ot ul u Xhim vatz u Jesuus. Sajil tu u Jesuus utz, tal te ech tza': —Aatz axh, axh Xhim, ik'aol Jonaas. Cefas tek ab'ii si'ane'. Anko'xhtu' u b'ii Lu' majte.— Texhtu'.
43001043	Unchee' aatz tu va't u q'ii, titz'a b'enchil u Jesuus tu Galilea. Utz b'eni. Til u Felipe. Utz tal te ech tza': —Xamb'en vi'.— Texh te.
43001044	Aatz u Felipe tzi', aa Betsaidaich, vitenam u Lixh tuch' u Lu'.
43001045	Ech aatz u Felipe, ex til u Natanaeel utz, tal te ech tza': —¡Ulyu va'l yolon u Moisees ti' tu u o'tla mantaar, va'l yolon q'u alol tetz u yolb'al Tioxh ti' majte! ¡Vetqilla'! Aya' u Jesuus vik'aol u Xhep tu Nazareet.— Texh te.
43001046	Utz tal u Natanaeel tu u Felipe ech tza': —Oj tzik salakpu ma'j mam vinaj tu Nazareet.— Texh te. Tzaq'b'u u Felipe utz, tal ech tza': —¡Ni'axh tul ila iile'!— Texhtu'.
43001047	Unchee' aatz ilax topon u Natanaeel tu u Jesuus, tal ti' ech tza': —Aatz cheel, tul ma'l u Israeel tzuta aas nojchit ye'k sub'u'm k'atza.— Texhtu'.
43001048	Utz tal u Natanaeel te ech tza': — ¿Kam anachb'e'in; til ootzajivin?— Texh te. Utz tzaq'b'el tu u Jesuus ech tza': —Vilaxh aas ye'sajich isik'let'axh u Felipe. Atich'axh jaq' u viikuxh.— Texh te.
43001049	Ech sotz ik'u'l u Natanaeel taq'o utz, tal ech tza': —Chusul, ¡noj pe'xh axh viK'aol u Tioxh! Axh u tijlenal q'u Israeel va'l sa'chit'uli.— Texh te.
43001050	Tzaq'b'el paj tu u Jesuus ech tza': —Nanima tan, vetval see aas: «Vetvilaxh jaq' u viikuxh.» Chi'in. Utz mamaj kam tere'n ko'xh siil vatz va'l tza'.— Texh te.
43001051	Utz tal paje': —Ni'xhtek'val sete, sa'naletil ijaje' u amlika taab'a'b'en tza'. Utz setil q'ul iaanjel u Tioxh saku'l sab'enje' k'atz u K'aola va'l b'ennaj ko'n aanima.— Texhtu'.
43002001	Unchee' tu tek itoxva' q'ii tuul, b'anax ma'l tzumb'a'a tu u tenam Canaa tikuenta Galilea. Utz antu atich opon tzi' vinan u Jesuus.
43002002	Utz antu savsal u Jesuus tuch' q'ul ichusulib' majte.
43002003	Utz ye't tak'a u ta'l uuva va'l nichtaq'axe'. Ech aatz vinan u Jesuus, tal te ech tza': —Motxyu u ta'l uuva.— Texh te.
43002004	Tal u Jesuus te ech tza': —Ixoj, ¿kam toke' aas naal ve? Tan ye'saj topon u oora.— Texhtu'.
43002005	Pek aatz vinan, tal tu q'u xekol ech tza': —Lenima ti' kajay va'l satal sete.— Texhtu'.
43002006	Utz atich vaajil mamaj sivan txe'n tzi'. Ka'va'l oj oxva'l txe'n a' nichaav tuul. Tan a' va'l nitxakunsa q'u Israeel ti' u kostuumbre tetz tx'aatx'ochil.
43002007	Anchitu'. Tal u Jesuus tu q'u xekol ech tza': —Noosataj q'u txe'n tu a' tzi'.— Texh te. Utz b'oono inoosal motx i'ana.
43002008	Tal tepaj te ech tza': —Aatz cheel, lektaj je'ul b'ioj utz, iq'otaj b'en xe' u q'esal ilol tetz u nimla q'ii.— Texhtu'. Ech tiq'ot b'en.
43002009	Utz inach u a' u q'esal ilol tetz u nimla q'ii. Ta'l uuvaich teku'en. Loq' ye' tootzaj til cheek u tal uuva tzi'. Ta'xh ootzajinich tetz q'u xekol til cheeka. Ech aatz u q'esal ilol tetz u nimla q'ii, isik'le tek u xiak va'l tzume'i.
43002010	Tal te ech tza': —Kajay aanima nib'anon aas a' b'axal nitaq' u b'a'nla ta'l uuva. Utz anal nituk'al va'l b'iit nitale' aas ma't tuk'al sib'al u b'a'n. Pek aatz axh, vetatxaake'l u b'a'nla ta'l uuva; anal naaq' cheel.— Texh te.
43002011	Unchee' a' u b'axa txaichil i'an u Jesuus tu Canaa tzi', tikuenta Galilea. Utz ik'uch u mam itechalil u Tioxh k'atza. Ech nimal tu q'ul ichusulib'.
43002012	Ech aatz ma'tich ipaal u kam tza', motx b'en tu u tenam Capernauum. B'en u Jesuus tuch' vinan, q'ul itza'q' utz, tuch' q'ul ichusulib'. Utz i'an ka'xva'l q'ii tzi'.
43002013	Unchee' nichtekinajab' vinimla q'ii q'u Israeel, ti' u Elchil Vatz Kamchil Tu Egipto. Utz b'enje' u Jesuus tu Jerusaleen.
43002014	Utz aatz opon tu viq'analil u totztioxh, til q'u aa k'a'y vaakaxh, q'u aa k'a'y karne'l, tuch' q'u aa k'a'y paroomaxh. Antu q'u ch'exun puaj. Jolol k'ujlich tzi'.
43002015	Ech i'an ma'l itz'u'm u Jesuus. Utz ipaasa elu'l kajay q'u aa k'a'y atich tu viq'analil u totztioxh. Ma'l telu'l tuch' q'u karne'l, tuch' q'u vaakaxh. Imak'e'l vipuaj q'u ch'exun puaj utz, ixhut'pika q'ul imeexha.
43002016	Utz tal tu q'u aa k'a'y paroomaxh ech tza': —¡Eesataj q'u kam tzi'! Ye' ko'xh etaq' b'ens k'ayib'al u totzotz vunTat tza'.— Texh te.
43002017	Ech ul sik'u'l q'u chusulib' u yol va'l tz'ib'amichka ech tza': —Ye' nunq'i' ti' val ootzotz aas kam ko'xh nib'anax tuul.— Chia.
43002018	Aatz tek q'u q'esal uq'ayb'al tetz q'u Israeel, tal te ech tza': —¿Kam xheenya sak'uch qe aas atil iijle'm ti' q'u kam na'ane' tzi'?— Texh te.
43002019	Utz tzaq'b'el tu u Jesuus ech tza': —Aq'taj ku' u totztioxh tza' utz, tu ko'n oxva'l q'ii saq'aavunlakvu je'.— Texh te.
43002020	Tal tek q'u q'esala te ech tza': —Ma'l 46 ya'b' veetik vikuentail u totztioxh tza'. Utz aatz axh, ¿tu ko'n oxva'l q'ii saq'aavalakvu je'?— Texhtu'.
43002021	Loq' aatz u Jesuus tan, a' koj chit nichtal vikuentail u totztioxh te. Pek a' nichtal vichi'l.
43002022	Ech ul u yol sik'u'l q'u chusulib' tal u Jesuus tzi' aas q'aav itz'pu u Jesuus xo'l q'u kamnaj. Ech inima u yol va'l tz'ib'amichka tuch' q'u yol tal u Jesuus majte.
43002023	Unchee' atich u Jesuus tu Jerusaleen tu u nimla q'ii ti' u Elchil Vatz Kamchil Tu Egipto, sib'al aanima niman tan, nichtil q'u txaichil nichi'ane'.
43002024	Pek aatz u Jesuus tan, nichkojik'uje' ik'u'l ti' q'u aanima. Tan tootzajich kam b'anel taq'o sikajayil.
43002025	Utz ye'k ministeer aas ab'il sayolon ok q'u aanima te. Tan tootzajich kam atil tu taanima q'u aanima.
43003001	Unchee' atich ma'l u vinaj, Nicodemo ib'ii. Imol q'u fariseo. Utz atich tijle'm xo'l q'u Israeel.
43003002	Ech opon xe' u Jesuus tu ma'l u aq'b'al. Utz tal te ech tza': —Chusul, qootzajle a' vetk'asku'laxh xe' Tioxh tu vachusune'. Tan ab'il koj sab'anon q'u txaichil na'ane' tzi', oj ye'k Tioxh k'atza.— Texhtu'.
43003003	Utz tal u Jesuus te ech tza': —Ni'xhtek'val see aas ab'il va'l yit' sa'kojitz'pu tika'paj, sa'kojtil viQ'esalail u Tioxh.— Texh te.
43003004	Utz tal u Nicodemo te ech tza': —¿Kani'ch titz'pu ma'l vinaj aas q'estu teku'en? ¿Satz veeti saq'aavoko'p tu tuul inan tzik utz, si'itz'pi?— Texhtu'.
43003005	Tzaq'b'u u Jesuus ech tza': —Ni'xhtek'val see aas ab'il va'l ye'k si'itz'pu tu a' utz, tu u Tioxhla Espiiritu, sa'kojok tu viQ'esalail u Tioxh.
43003006	Tan aatz va'l nititz'pu tu u chi'l, chi'l ku'en. Pek aatz va'l nititz'pu tu u Tioxhla Espiiritu, tetz u Tioxh atzi'.
43003007	Utz ye' ko'xh sotz ak'u'l ti' va'l nivale' aas: «Ant ex, ministeer si'itz'p'ex k'atz Tioxh majte.» Chi'in.
43003008	Tan echa' u kajiq' tzi'. Til ko'xh nixuminku ipaale'. Naab'i toq' tuul. Loq' yootzaj til ech tule' utz, til ech ib'ena'. Utz ech b'anel tu q'u'l nititz'pu tu u Tioxhla Espiiritu.— Texh te.
43003009	Tzaq'b'u paj u Nicodemo utz, tal ech tza': —¿Kani'ch tek iveet u kam tzi'?— Texh te.
43003010	Utz tzaq'b'el tu u Jesuus ech tza': —¿Ye' nitel atxumb'al tuul tzik k'uxh axh chusul tetz q'u Israeel?
43003011	Ni'xhtek'val see aas ta'xh nivale' kam va'l vootzaj utz, kam va'l ilel vaq'o xe' Tioxh. Pek ye' nenima kam va'l nivale'.
43003012	Utz ye' nenima q'u vatz tx'ava'il kam nival sete tzi', ¿a' chixh senima oj Amlikail kam saval sete?
43003013	Tan ye'xhab'il ma'j je'najop tu Amlika. Pek ta'xh u K'aola va'l b'ennaj ko'n aanima ku'najul tu Amlika.
43003014	Utz kam ech it'anb'a'l je' u tz'ajich vatzib'al tx'i'la txokop i'an u Moisees tu tz'inlich tzaji tx'ava', ministeer echat chit it'anb'a'l je' u K'aola va'l b'ennaj ko'n aanima sab'anax majte.
43003015	Ech ye'k satz'ejxu kajay q'u aanima saniman. Pek sa'atin itiichajil tu b'enq'ii b'ensaj.
43003016	Tan aatz u Tioxh, tiira tii ti' q'u aanima tu u vatz amlika tx'ava'. Aal vettaq' viK'aol ti' va'l ta'xh ma'l. Tan a' isa' yit' sa'kojtz'ejxu kajay q'u'l saniman. Pek sa'atin itiichajil tu b'enq'ii b'ensaj.
43003017	Tan aatz u Tioxh, ma'kojichaj k'asu'l viK'aol ti' ul itz'ejax yol ti' q'u aanima tu u vatz amlika tx'ava'. Pek vetichaju'l, ti' ichitpul q'u aanima tu q'ul ipaav.
43003018	Utz ab'il va'l niniman viK'aol u Tioxh, ye'k so'ok tu u choob'al paav. Ech koj va'l ye' niniman, tz'ejel nal yol ti' aas tu choob'al paav se'enka. Tan ye' ninima viTxaaom u Tioxh va'l ta'xh ma'l.
43003019	Ech su'ul choob'al paav ti' q'u aanima. Tan ye' ninima viTxaaom u Tioxh va'l ul tu u vatz amlika tx'ava' tza'; aya' u txijtxub'al. Pek a' ko'n motx b'enk ik'u'l ti' u paav; aya' u uken. Ech motx i'an tzi' tan, ye'xtxoj q'ul ib'anone'.
43003020	Tan aatz kajay q'u'l ye'xtxoj ni'ane', ye'k itxa'k u txijtxub'al te. Utz ye'xhkam nitul k'atza. Ye'xhkam nichoke' tan, yi'sa' sachee elu'l tu q'ul ib'anone'.
43003021	Pek ech koj q'u'l ato'k ti' ib'anax vinujul, nitul k'atz u txijtxub'al ti' ik'uchta' aas titxumb'al Tioxh ni'an q'u kam.— Texh te.
43003022	Unchee' xamtich tek ti' q'u kam tzi', b'en u Jesuus tikuenta Judea tuch' q'ul ichusulib'. Utz atin tzi'. Nichib'an vautisaar aanima tuch' q'ul ichusulib'.
43003023	Echat u Xhan majte, nichib'an vautisaar aanima tu Enoon, naja'ch u tx'ava' Saliim. Tan kaanaich a' tzi'. Ech nichtopon aanima utz, nichib'anax vautisaar.
43003024	Tan ye'sajich taq'ax ku' u Xhan tu tze'.
43003025	Unchee' atin yaayoli'b' xo'l q'ul ichusulib' u Xhan tuch' unjolol q'u q'esal uq'ayb'al xo'l q'u Israeel. Nichiyaayoli tib' ti' u kostuumbre ti' u tx'aatx'ochil vatz Tioxh.
43003026	Ech ul xe' u Xhan utz, tal te ech tza': —Chusul, aatz u vinaj va'l atich sak'atza sala b'en u Jordaan va'l yolonaxh ti', nib'an vautisaar aanima. Utz va'l tok aanima ti'.— Texhtu'.
43003027	Utz tzaq'b'el tu u Xhan ech tza': —Ye'xhab'il ma'j sa'atin tijle'm oj yit' u Tioxh koj sa'aq'on te.
43003028	Utz ex texhtiigo ti' va'l val sete aas: «Yit' in koj viTxaaom u Tioxh, in ko'n chaj b'axab'samal ulin siatz.» Texhin.
43003029	In ko'n tamiigo atilin k'atza. Tan echa' va'l nituch tu ma'l tzumb'a'a aas aye'n u ixviak k'atz u xiak vivinaj. Pek atil u tamiigo u xiak naja'ch majte. Nitab'i kam chaj si'ane' utz, techal itxuq'txun ti'. Utz echat u vetzane'; tiira techal unchi'b'e' aas nivab'i q'u kam tzi'.
43003030	Tan ministeer aas sa'xht'anb'a'li. Pek aatz in, saku'l u vijle'm.
43003031	Tan a' aa yol ti' q'u kam kajayil va'l a' vetk'asku'l tu Amlika. Pek aatz va'l atil tu u vatz tx'ava' tza', vatz tx'ava' atilka. Utz a' niyol q'u kam tu u vatz tx'ava'.
43003032	Ech aatz va'l k'asu'l tu Amlika, a' nitale' kam va'l tila tab'i. Pek ye'xhab'il niniman q'ul iyol.
43003033	Pek ab'il va'l niniman q'ul iyol, nitxakb'a' aas a' inujul va'l nital u Tioxh.
43003034	Tan aatz va'l Tioxh vetchajon, yolb'al Tioxh nitale'. Utz aatz u Tioxh, tz'ajel taq'ax u Tioxhla Espiiritu ni'ane'.
43003035	Aatz u Tata, tiira tii ti' viK'aol. Ech kajay q'u kam vettaq'luka tiq'ab'.
43003036	Ech ab'il va'l niniman u K'aola, sa'atin tu u tiichajil k'atza b'enq'ii b'ensaj. Pek ab'iste va'l ye' isa' inimal u K'aola, sa'kojatin tu u tiichajil tu u b'enq'ii b'ensaj. Pek saku' vik'a'nal u Tioxh ti'.— Texhtu'.
43004001	Unchee', nichtal q'u fariseo ti' u Jesuus ech tza': —Aatz u Jesuus, nitoksa tere'n chusulib' ti'. Paalchu tek aanima nib'an vautisaar vatz u Xhan.— Chia.
43004002	Utz tab'i itziiul u Jesuus va'l nichtalaxe' tzi'. K'uxh aal yit' u Jesuus koj nichb'anon vautisaar aanima, pek q'ul ichusulib' nichb'anon.
43004003	Echixe'at eltekk'asu'l tikuenta Judea utz, b'en paj tikuenta Galilea.
43004004	Utz ministeer aalich ipaal tikuenta Samaaria.
43004005	Ech opon tu ma'l u tenam tikuenta Samaaria, Sicaar ib'ii. A' atichku tu u tx'ava' va'l taq' u Jacoob tu u Xhep ko'xtene, vik'aol.
43004006	Utz atich ma'l u julil a' tzi' va'l k'otax tikuenta u Jacoob. Ech k'uje' u Jesuus sitzi' tan, ma'tich ikool tu xaaom. Utz si'chtexhchaq'aan q'ii.
43004007	Unchee' opon ma'l u ixoj aa Samaaria; ex tiq'o taa'. Utz tal u Jesuus te ech tza': —Aq' b'ioj vaa' savuk'a.— Texh te.
43004008	Tuul aatz q'ul ichusulib', ma'tich motx ib'en tu tenam ti' en iloq'ax echb'ub'al.
43004009	Ech aatz u ixoj aa Samaaria, tal tu u Jesuus ech tza': —¿Kam toke' najaj avaa' ve suuk'a? Tan axh aa Judea. Utz in aa Samaaria. Utz aatz q'u aa Judea, yit'ix iq'ila tib' tuch' q'u aa Samaaria.— Texh te.
43004010	Ech tzaq'b'el tu u Jesuus ech tza': —Nikojootzaji kam u oya nitaq' u Tioxh utz, ab'il va'l nialon see aas: «Aq' vaa'.» Chia. Aal sajaj avaa' te atzi'. Utz aal vi'al a' sataq' see.— Texh te.
43004011	Utz tal u ixoj te ech tza': —UnB'aal ¿kam koj tuul siiq'ov je'ul u a' tan, sib' b'ennaj u jul tzi'? Utz ¿til siiq'ov u vi'al a' naal majte tzi'?
43004012	Tan ¿tz'oj tzik paalch'axh vatz u kuk'uy kumam Jacoob va'l aq'onka u julil a' qe tza'? Tan a' u julil a' va'l tiq'ov taa' tuk'a tuch' q'ul ik'aol ime'al utz, tuch' q'u tavan.— Texhtu'.
43004013	Utz tzaq'b'el tu u Jesuus ech tza': —Ab'il q'u'l su'uk'an u a' tza', sako'npajtzaj itzi'.
43004014	Pek ab'il va'l su'uk'an u a' va'l savaq'e', jatu tere'n koj satzaj itzi'. Tan echa' iyuq'pu vi'al a' u tatin k'atza si'ane' tan, tetz u tiichajil tu b'enq'ii b'ensaj.— Texh te.
43004015	Utz tal u ixoj te ech tza': —UnB'aal, aq' vetz u a' naale' tzi'; ech ye'kan satzaj untzi'. Utz ye'kan su'lviq'o a' tza'.— Texh te.
43004016	Tal u Jesuus te ech tza': —Kuxh sik'le vavinaj, ech lu'ulaxh tza'.—Texh te.
43004017	Tzaq'b'u u ixoj utz, tal te ech tza': —Ye'k unvinaj.— Texhtu'. Tal u Jesuus te ech tza': —Nojchit naale' aas: «Ye'k unvinaj.» Cha'axh.
43004018	Tan o'va'x avinaj atini. Utz aatz vamol cheel, yit' avinaj koj. Ech inujul va'l vetaalla' tzi'.— Texh te.
43004019	Tal u ixoj te ech tza': —UnB'aal, nojchit axh alol tetz u yolb'al Tioxh.
43004020	Pek saab'i tan, aatz q'u kuk'uy kumam, motx toksa iq'ii Tioxh tu u muunte tza'. Utz aatz ex, ex aa Judea ta'xh so'okk iq'ii u Tioxh tu Jerusaleen netale'.— Texh te.
43004021	Utz tal u Jesuus te ech tza': —Ixoj, nima va'l nivale' tza'. Tan toj nal uloj tiempo aas niko'xh tu u muunte tza' utz, niko'xh tu Jerusaleen so'okk iq'ii u kuTat tu Amlika.
43004022	Tan aatz ex cheel, ye' etootzaj ab'il netoksa iq'ii. Pek aatz o', qootzajle ab'il niqoksa iq'ii. Tan a' niulku u chitpichil tu paav xe' q'u aa Judea.
43004023	Utz ulyu texh u tiempo. Cheel tek va'l so'oksal iq'ii u kuTat tu Amlika tu q'u aanima q'u'l nojchit aya'l ik'u'l ti'. Utz sa'xhtoksa iq'ii tu taanima majte. Tan ech q'u aanima isa' u kuTat; a' isa' siq'ila isik'le tu taanima.
43004024	Tan tioxhla aanxel u Tioxh. Utz ministeer tu taanxelal u aanima satoksav iq'ii majte; tinujul chit si'ane'.— Texhtu'.
43004025	Tal u ixoj te ech tza': —Vootzajle sa'chit'ul u Cristo, viTxaaom u Tioxh. Ech a' toj alon kajay q'u kam qe atzi' aas lu'uli.— Texhtu'.
43004026	Tal u Jesuus te ech tza': —In va'l su'uli naale' tzi', va'l niyolon sauch' cheel tza'.— Texh te.
43004027	Tuul opon q'ul ichusulib' u Jesuus. Utz motx sotz ik'u'l aas tila nichiyolon tuch' ma'l u ixoj. Loq' ye'xhab'il ma'j ch'otin te aas: —¿Kam naab'i te utz, kam nayol tuch'?— Texh koj.
43004028	Ech aatz u ixoj, taq'ka vitxe'n. B'en tu u tenam. Ex tal tu q'u aanima ech tza':
43004029	—¡Ni'extaj! Uloj etil ma'l u vinaj. Tan ma'xh motx tallu ve kam chit b'anel vaq'o. ¿Matz yit' a' viTxaaom u Tioxh?— Texhtu'.
43004030	Ech motx k'asu'l aanima tu u tenam utz, ul k'atz u Jesuus.
43004031	Tuul aatz q'u chusulib', nichi'an ya'l u Jesuus ech tza': —Chusul, tx'a'n teku'en.— Texh te.
43004032	Pek tal ko'n u Jesuus te ech tza': —Atil ma'l vechb'ub'al savechb'u aas ye' etootzaj.— Texh te.
43004033	Utz motx tek tal q'u chusulib' tib'ilaj ech tza': —¿Kamal iq'oli ul techb'ub'al?— Texhtu'.
43004034	Tal u Jesuus te: —Aatz u vechb'ub'al, aya' va'l sunb'an vitxumb'al va'l vetchajonk'asu'lin utz, suntzojpi u taq'on majte.
43004035	Nimotxetale' aas: «Kaava't ich' topon u chokb'al triigo.» Che'ex. Pek nival sete sajinojb'enex vi' q'u chikob'e'm triigo etile'. Q'anq'o tek tilone' tan, tzajya. Oponyu u tiempo chokb'al tetz.
43004036	Utz nik'ul ja'mel iq'ii u chokol tetz. Tan aatz va'l ni'ane', tetz atinchil tu b'enq'ii b'ensaj. Ech ela sachi'b' u chikol tuch' u chokol.
43004037	Utz ech sanojpu u yol va'l nital ech tza': «Paarten va'l nichikone' utz, paarten va'l nichokone'.» Chia.
43004038	Utz nojchitu'. Tan nunchajb'enex, echa' ti' en ichokax vatz chikob'e'm aas yit' ex koj aq'onin. Pek paarten aq'onin. Sa'texhenechok va'l paarten vetok tu tza'l ti' taq'onile'.— Texhtu'.
43004039	Unchee' sib'al q'u aa Samaaria motx niman u Jesuus ti' viyol u ixoj va'l tal ech tza': —Ma'xh tallu ve kajay chit q'u kam b'anel vaq'o.— Texhtu'.
43004040	Ech opon q'u aa Samaaria k'atz u Jesuus. Utz motx ijaj b'a'nil te aas sakaaka b'itoj tzixe'. Ech kaa chit ka'va'l q'ii.
43004041	Utz sib'al paj aanima niman u Jesuus tu viyol va'l tala.
43004042	Utz nichtekmotxtal q'u aanima tu u ixoj ech tza': —Yit' ta'n teko'nkoxh sakunimav u Jesuus ti' vayol aala. Tan vetqab'ila' utz, vetmotxqootzajila' aas nojchit a' u Chitol aanima tipaav tu u vatz amlika tx'ava' tza'. A' viTxaaom u Tioxh.— Texhtu'.
43004043	Unchee' aatz paal ka'va'l q'ii, elk'asu'l u Jesuus tu Samaaria utz, b'en tu Galilea.
43004044	Utz u Jesuus atko'xh alon aas ye'kax oksal iq'ii ma'l alol tetz u yolb'al Tioxh titenam.
43004045	Pek b'en tu Galilea. Utz b'a'n ik'ulax b'anaxi. Tan ma'tich tiltu kajay q'u kam q'u aa Galilea q'u'l i'an u Jesuus tu u nimla q'ii tu Jerusaleen. Tan antu atich opon q'u aa Galilea tzi'.
43004046	Unchee' opon paj u Jesuus tu Canaa tikuenta Galilea tu va'l taq'vu b'ens ta'l uuva u a'. Utz atich ma'l u vinaj tzi', q'esal isol u ijlenal. Ya'vich ma'l ik'aol.
43004047	Ech tab'i u vinaj tzi' aas ma'tich ik'asu'l u Jesuus tu Judea utz, atich tek tu Galilea. Ech ex ik'ule'. Ijaj b'a'nil te aas sab'en ti'; se'ni'an b'a'n tu vik'aol. Tan si'chtexhkami.
43004048	Loq' tal u Jesuus ech tza': —Sa'kojnimanex aas ye' koj netil q'u xheenya tuch' q'u txaichil nunb'ane' tzi'.— Texhtu'.
43004049	Utz aatz u q'esal sol tan, tal ech tza': —UnB'aal, kuxh il vunk'aol tan, noj ikame'.— Texh te.
43004050	Utz tal u Jesuus te ech tza': —Kuxh il vak'aol tan, b'a'nte.— Texh te. Aatz u vinaj, inima va'l tal u Jesuus te utz, b'eni.
43004051	Ech ul k'ulaxoj tu q'u taq'onom aas aalich tek ib'en tu tatib'al. Utz tal te ech tza': —¡B'a'ntu vak'aol!— Texh te.
43004052	Unchee' ich'oti tek tu q'u taq'onom aas kam oora xe't i'an b'a'n. Utz alax te ech tza': —Eeten ku'q'ii ala 1 tzaa u xamal ti'.— Texh te.
43004053	Utz el tek itxumb'al vitat u xiak tuul aas a'ich u oora tzi' va'l tal u Jesuus te: —B'a'ntu vak'aol.— Texh te. Ech inima u Jesuus u q'esal sol tuch' ik'aol ime'al kajayil.
43004054	Unchee' a' u ka'b' txaichil i'an u Jesuus tzi' aas k'asu'l tu Judea utz, opon tikuenta Galilea.
43005001	Xamtich tek ti' q'u kam tza', b'en u Jesuus tu Jerusaleen tu ma'l u nimla q'ii tetz q'u Israeel.
43005002	Utz atil ma'l u molb'al a' tu Jerusaleen, Betesda ib'ii tu yolb'al hebreo. Naja'ch u okeb'alop tu u tenam va'l Tokeb'alop Karne'l. Utz atil o'va'l piraal sitzi' u molb'al a'.
43005003	Utz sib'al ya'v atich k'atza. At moy. Utz at ko'x. Utz atia ichi'l numtz'inaj. [Nichmotxich'ia iyikul u a' tu u Tioxh.
43005004	Tan atko'xh tuul nichtul ma'l aanjel tzi' u a' tzi'. Utz nich'uliyiku u a'. Ech yak nichi'anka b'a'n u ya'v va'l b'axal niko'p tu u a' aas ma't iyikule', k'uxh kam ko'xh yaab'ilil nichb'anon.]
43005005	Utz atich ma'l u vinaj tzi' aas ma'tich tel 38 ya'b' tok iyaab'il.
43005006	Ilax tu u Jesuus aas xoklich tzi'. Utz tab'i aas sib'ich tek tiempo tok viyaab'il. Ech iq'ila tal te ech tza': —¿Satz asa'a sa'an b'a'n?— Texh te.
43005007	Tzaq'b'u u ya'v ech tza': —UnB'aal, ye'xhab'il ni'aq'onko'p'in tu a' tzi', aas niyikunsale'. Anal ko'xh nixe'tunb'ena', tuul va'len b'axal niko'p sunvatz.— Texh te.
43005008	Tal u Jesuus te ech tza': —Lakpen. Iq'o b'en u cheleb' eetz tzi' utz, xaan.— Texh te.
43005009	Ech tu ko'xh unmu'k'ul i'an b'a'n u vinaj. ¡Tiq'o k'asu'l u cheleb' tetz utz, xaan teku'en! Utz tuich ilanb'al q'ii i'ana.
43005010	Ech aatz q'u q'esal uq'ayb'al, tal tu u vinaj va'l ma'tich i'antu b'a'n ech tza': —Ilanb'al q'ii atza'. Ye'k si'ane' siiq'o b'en u cheleb' eetz tzi'.— Texh te.
43005011	Pek itzaq'b'e ko'n ech tza': —Aatz va'l vetb'anon b'a'n ve, anat vetalon ve: «Iq'o b'en u cheleb' eetz tzi' utz, xaan.» Chia.— Texhtu'.
43005012	Utz ch'otil te ech tza': —¿Ab'il va'l vet'alon see aas: «Iq'o u cheleb' eetz tzi' utz, xaan.» Chia?— Texh te.
43005013	Loq' ye'ich tootzaj u vinaj i'an b'a'n tzi' ab'il va'l b'anon b'a'n te. Tan aatz u Jesuus, ma'tich ik'asu'l xo'l q'u aanima tzi' u a' tzi'.
43005014	Unchee' xamtel tek tuul ilax u vinaj tu viq'analil u totztioxh tu u Jesuus. Utz tal te ech tza': —Ab'i iile', veta'anlu b'a'n. Pek paavinichtere'naxh tan, noj ak'ul va't yaab'il paalchu vi' va'l vetb'anonaxh tzi'.— Texh te.
43005015	Ech k'asu'l u vinaj, ex tal tu q'u q'esal uq'ayb'al aas u Jesuus va'l b'anon b'a'n te.
43005016	Ech ti' u kam tzi', nichteki'an ik'u'l q'u q'esal uq'ayb'al ti' u Jesuus aas siyatz'e' tan, tu ilanb'al q'ii i'an u kam tzi'.
43005017	Pek tal u Jesuus te ech tza': —Anko'xh nitaq'onin vunTat cheel. Utz nivaq'onin majte.— Texhtu'.
43005018	Ech aatz q'u q'esal uq'ayb'al xo'l q'u Israeel, aal chit tiira titz'a iyatz'axe'. Yit' ti' ko'nkoxhtu' aas nichiqel u ilanb'al q'ii siatz, pek ti' majte aas Tioxh iTat nichtale'. Nitaq' b'ens tib' echa' Tioxh.
43005019	Unchee' tzaq'b'u u Jesuus utz, tal ech tza': —Ni'xhtek'val sete aas ye'xhkam ma'j kam ni'an u K'aola sijunal. Pek a' ni'ane' va'l nitile'l k'atz viTat. Tan kajay va'l ni'an u Tata, ni'an u K'aola majte.
43005020	Tan tii u Tata ti' u K'aola. Utz nik'uch kajay q'u kam te q'u'l ni'ane'. Utz paalchu tere'n ko'xh kam sik'uch te vatz q'u kam tza'. Ech satz'ejx ek'u'l taq'o.
43005021	Tan aatz u Tata, niq'aavtitz'pixsa q'u kamnaj utz, nitaq' vatz iq'ii isaj. Utz echat u K'aola majte. Utz sataq' vatz iq'ii isaj ab'il sisa'a sataq' vatz iq'ii isaj sinache'.
43005022	Utz aatz u Tata, ye'xhab'il ko'xh nitx'ol inujul ipaav. Pek vettaq'luka tiq'ab' viK'aol vitx'olax inujul q'u kam.
43005023	Ech so'ok iq'ii u K'aola tu kajay aanima, echa' tok iq'ii u Tata ni'ane'. Utz ab'il va'l ye'k so'oksan iq'ii u K'aola, a' ye' nitoksa iq'ii u Tata atzi' va'l vetchajon ul.
43005024	Ni'xhtek'val sete aas sa'atin tu u b'enq'ii b'ensaj ab'il a' niab'in q'ul unyol tza' utz, ninima va'l vetchajonk'asu'lin. Utz yit' sa'kojb'en tu u choob'al paav. Pek elyu vatz u kamchil utz, aq'axyu itiichajil.
43005025	Ni'xhtek'val sete, tul u tiempo utz, cheel texhtu' aas saq'aavitz'pu q'u kamnaj ta'xh satab'i vivi' viK'aol u Tioxh.
43005026	Utz aatz u Tata, nitaq' je' itiichajil sijunal. Echat u K'aola majte, aq'el tijle'm aas sataq' je' itiichajil sijunal.
43005027	Utz aq'el tijle'm ti' itx'olax inujul kam majte. Tan nojchit a' viK'aol u Tioxh va'l ulnaj xo'l q'u aanima.
43005028	Utz ye' ko'xh tz'ejx ek'u'l tu q'u kam nivale' tza'. Tan toj nal uloj tiempo aas kajay q'u kamnaj atil tu jul satab'i viyol viK'aol u Tioxh.
43005029	Utz aatz q'u'l ijikomal i'ana aas itz'liche, saq'aavitz'pi. Yak tu atinchil tu b'enq'ii b'ensaj. Pek aatz q'u'l ye'xtxoj motx i'ana, saq'aavitz'pi. Loq' yak tu u choob'al paav.
43005030	Ye'xhkam nunb'an q'u kam sunjunal. Pek kam va'l nital vunTat, ech itx'olax inujul q'u kam nunb'ane'. Utz jikom vitx'olax inujul nunb'ane'. Tan yit' a' koj nivitz'a toksal untxumb'al. Pek a' nivitz'a ib'anax vitxumb'al vunTat va'l vetchajonk'asu'lin.
43005031	Utz ye'xhkam nivoksa je' unq'ii ti' va'l nunb'ane'. Tan oj ech sunb'ane', sa'kojnimalin tzi'.
43005032	Pek atil ma'l nioksan unq'ii. Utz vootzajle aas inujul va'l nital vi'.
43005033	Aatz ex, echaj b'en echaj xe' u Xhan ti' ich'otil te aas ab'il in. Utz tal vinujul sete.
43005034	Loq' yit' a' koj nivoksa tetz ab'il in nital q'u aanima. Pek a' unsa' sachitp'ex tu q'ul epaav k'uxh nival u kam tza'.
43005035	Tan aatz u Xhan, echa' ma'l txijtxub'al nichtoyve' utz, nichitxijtxune'. Utz eb'an ko'xh ok aas txuq'txun ma'l tiempo ex k'atza tu vitxijtxune'.
43005036	Pek atil kam nik'uch tinujul aas ab'il in; paalchu vi' va'l tal u Xhan. Utz aya' q'u txaichil q'u'l taq' vunTat ve aas sunb'ane'. A' q'u'l nik'uche' aas nojchit vunTat vetchajonk'asu'lin.
43005037	Utz aatz vunTat majte va'l vetchajonk'asu'lin, a' nialon ab'il in, k'uxh ye'xhkam netile' etab'i.
43005038	Ye'k viyolb'al vunTat sek'atza tan, ye' nenima va'l vetichaju'l.
43005039	Nixhepich'u u Yolb'al Tioxh va'l tz'ib'amalka. Tan a' netal echab'at u tiichajil tetz b'enq'ii b'ensaj tuul. B'a'n. Loq' a' niyolonku u Yolb'al Tioxh vi' majte. Nitale' ab'il in.
43005040	Pek aatz ex, ye'sa' okchil sunk'atza ti' etok tu atinchil k'atz Tioxh utz, aal in aq'ol tetz u atinchil tu b'enq'ii b'ensaj.
43005041	Aatz in, ye'xhkam nunk'ul q'u tokeb'al q'ii q'u'l aanima ko'n sa'alon vi'.
43005042	Tan vootzajlex aas yit' tz'ejel koj etaanima ti' Tioxh.
43005043	Ye' nek'ulin utz, aal tib'ii vunTat vet'ulk'in. Pek sek'ule' atzi' aas nikojtul va'te aas tib'ii atko'xh su'ulka.
43005044	Loq' ye'xhkani'ch enimata' tan, naq'b'inajex ti' etoksat je' eq'ii sevatzaj. Pek a' ye' nechok u tokeb'al q'ii va'l nik'asu'l xe' u Tioxh va'l ta'xh ma'l.
43005045	Utz etitz'achi aas nunxoch'ex vatz vunTat. Tan atil nal xochol etetz. Aya' u Moisees va'l ta'xh k'ujlel ek'u'l ti'.
43005046	Tan noj koj chit nenima u Moisees, senima'in majte koj atzi'. Tan vi' itz'ib'avka q'u kam.
43005047	Pek untz'oj ye' nenima q'u'l tz'ib'amalka taq'o, ¿a' chixh senima vunyolb'al?— Texhtu'.
43006001	Unchee' aatz xamtich tek ti' q'u kam tzi', b'en u Jesuus sala b'en u choo tu Galilea, va'l Tibeerias.
43006002	Utz mam tenam xamich ti' tan, nichtil q'u txaichil ti' ib'a'nixsal q'u ya'v.
43006003	Ech b'enje' u Jesuus vi' ma'l u muunte. K'uje' tzi' tuch' q'ul ichusulib'.
43006004	Utz nichtekinajab' vinimla q'ii q'u Israeel, ti' u Elchil Vatz Kamchil Tu Egipto.
43006005	Ech sajin paal u Jesuus utz, til u mam tenam xamich ti'. Tal tek tu u Felipe ech tza': —¿Til sakuloq'vu kaxhlaan tx'ix ech seechb'un q'u aanima tzi'?— Texh te.
43006006	Loq' provaal ko'n i'an te k'uxh tal u kam ech tzi'. Ech satile' kam b'ioj satal u Felipe ti'. Tan atich tek k'u'l kam va'l si'ane'.
43006007	Tzaq'b'el tu u Felipe ech tza': —Sa'kojtak'a 200 ja'mel aq'onib'al q'ii tzi' aas sakuloq' kaxhlaan tx'ix ti'. Sa'kojtak'a k'uxh b'ioj ko'xh tetz q'u aanima satechb'u sijununil tzi'.— Texhtu'.
43006008	Ech aatz ma'l tu q'u chusulib' va'l Lixh ib'ii, vitza'q' u Xhim, va'l Lu' majte, tal tu u Jesuus ech tza':
43006009	—Atil ma'l u xiak tza' aas atil o'va'l kaxhlaan tx'ix sebada tzixe', tuch' ka'va't txay. Loq' kam koj sayolonku vantzi' tzi'. Sa'kojtak'a tetz sib'al aanima.— Texhtu'.
43006010	Pek tal u Jesuus ech tza': —Altaj ik'uje' q'u aanima vatz tx'ava' tzi'.— Texhtu'. Tan va'lich ch'im latzi'. Ech motx ik'uje' ku' q'u aanima. Utz kamal 5,000 ixaane', ta'xh q'u vinaj.
43006011	Ech itxaytu q'u kaxhlaan tx'ix u Jesuus. Ik'amab'e Tioxh ti'. Utz ijatx paal vatz q'ul ichusulib'. Aatz q'u chusulib', ijatx tek paal vatz q'u aanima q'u'l k'ujliche. Echat ko'xh i'an u Jesuus tu q'u txay majte. Ijatxa jank'al isa' q'u aanima sijununil.
43006012	Unchee' aatz ma'tich tek motx inoo q'u aanima, tal u Jesuus tu q'ul ichusulib' ech tza': —Moltaj q'u echb'ub'al chananya tzi', ech ye'k sab'uchli.— Texhtu'.
43006013	Ech motx imol q'u chan utz, kab'laat txakatx inoosa. A' vichan u o'va'l kaxhlaan tx'ix sebada va'l motx techb'u.
43006014	Aatz tek q'u aanima q'u'l ilon u txaichil i'an u Jesuus tzi', motx tal ech tza': —¡Nojla a' u alol tetz u yolb'al Tioxh atzi' va'l sa'nalchit'ul tu u vatz amlika tx'ava' tza'!— Texhtu'.
43006015	Pek paal itxumb'al u Jesuus tuul aas ta'xh si'chuliq'oloj b'en tu q'u aanima. Utz satoksas ijlenalil nichmotxtale'. Ech q'aavb'en vi' u muunte sijunal.
43006016	Unchee' aatz tek nichisotz saj, b'en q'ul ichusulib' u Jesuus tzi' choo.
43006017	Utz motx okb'en tu ma'l u jukub'. Paalb'en vi' u choo. Aalich ib'en tu Capernauum, tuul ukenich teku'en. Utz ye'sajich topon u Jesuus tixo'l.
43006018	Ech va'lich ipilq'a'txan u choo tu ma'l u mam kajiq' nichipaale'.
43006019	Utz motx til u Jesuus aas ma'tich ixaan oko'p vi' u choo. Kamal ma't tel o'va'l oj vaajil kiloometro toko'p. Nichixaan u Jesuus vi' u a'. Aalich topon k'atz u jukub'. Ech motx chit xo'vi.
43006020	Pek tal u Jesuus te ech tza': —In atzi'. Ye' ko'xh xo'vex.— Texh te.
43006021	Aatz tek q'u chusulib', aya'l chit ik'u'l ik'ul u Jesuus sik'atza tu u jukub'. Ech yakich opon tu u tx'ava' va'l yakichka.
43006022	Unchee' tu tek va't q'ii tuul, at b'enku tu q'u aanima q'u'l atichka tunpaq'it itzi'aj u choo, aas ma'l ko'n jukub' atich tzi'. Utz ye't okb'en u Jesuus tuul. Pek ta'xh motx til tokb'en q'u chusulib'.
43006023	Utz atich unjot aanima opon tzi' tuch' ijukub'; tu Tibeerias k'asku'l. Opon tu va'l tx'a'lik u kaxhlaan tx'ix, va'l ik'ama Tioxh u kuB'aal Jesuus ti'.
43006024	Pek til q'u aanima aas ye'kich u Jesuus tzi'; niko'xh q'ul ichusulib'. Ech motx tek okb'en tu q'u jukub' utz, b'en tu Capernauum ti' en ichokax u Jesuus.
43006025	Aatz motx ichab'at sala b'en u choo, motx tal te ech tza': —Chusul, ¿jatut ulaxh tza'?— Texh te.
43006026	Tzaq'b'u u Jesuus utz, tal te ech tza': —Ni'xhtek'val sete, k'uxh nechok'in, yit' ti' koj u txaichil unb'ana, pek ti' u kaxhlaan tx'ix etx'a'a utz, inoosa'ex.
43006027	Ech aq'oninojex, loq' yit' ti' ko'nkoxh u echb'ub'al va'l niko'nipaale'. Pek aq'oninojex ti' u echb'ub'al va'l b'enq'ii b'ensaj tatine'. Aya' va'l sataq' sete u K'aola va'l b'ennaj ko'n aanima. Tan a' va'l aq'el tijle'm tu u Tioxh, u kuTat.— Texhtu'.
43006028	Motx tek tal q'u aanima te ech tza': —¿Kam sakub'ane' unchee', ech sakub'an o' b'anol tetz q'u kam isa' u Tioxh?— Texhtu'.
43006029	Tzaq'b'u u Jesuus, tal te ech tza': —A' u kam isa' u Tioxh aas senima va'l vetichaju'l.— Texh te.
43006030	Motx tal te ech tza': —¿Kam ma'j xheenya sak'uch sukuvatz unchee', ech saqile' utz, sakunima'axh? Saqile' kam chit q'u'l na'ane'.
43006031	Tan aatz q'u kuk'uy kumam, motx techb'u u echb'ub'al manaa tu u tzaji tx'ava'. Echa' u yol tz'ib'amalka aas: «Kaxhlaan tx'ix tu Amlika taq's techb'ub'al.» Chia.— Texhtu'.
43006032	Utz tal u Jesuus te ech tza': —Ni'xhtek'val sete aas a' koj u nojla kaxhlaan tx'ix tu Amlika va'l taq' u Moisees sete. Tan vunTat niaq'on u nojla kaxhlaan tx'ix va'l tu Amlika vetku'ku'l.
43006033	Tan aatz u kaxhlaan tx'ix va'l nitaq' u Tioxh, aya' va'l ku'l tu Amlika. Nitaq' itiichajil q'u aanima vatz Tioxh.— Texhtu'.
43006034	Alax te ech tza': — KuB'aal, aq' u kaxhlaan tx'ix qe b'enamen tzi'.— Texh te.
43006035	Utz tal u Jesuus te ech tza': —In u kaxhlaan tx'ix tetz tiichajil vatz Tioxh. Ech ab'il va'l su'ul sunk'atza, jatu koj sava'yi. Utz jatu koj satzaj itzi' va'l sanimanin.
43006036	Pek vetvallu sete aas k'uxh vetetillin, ye' nenimane'.
43006037	Tan jatva'l q'u aanima nitaq' vunTat ve, saul sunk'atza. Utz ab'il va'l nitul sunk'atza sa'kojvaq'ka elo'p echil tzi'.
43006038	Tan yit' untxumb'al koj ul unb'ane' k'uxh vetku'lin tu Amlika. Pek a' ul unb'an vitxumb'al va'l vetchajonin.
43006039	Utz a' vitxumb'al vunTat va'l vetchajonin aas jatva'l q'u niman vetz sataq' ve, jatu koj suntz'ej ma'j te. Pek saq'aavitz'pixsa xo'l q'u kamnaj tu u motxeb'al q'ii saj.
43006040	A' paj vitxumb'al u chajol vetz aas sa'atin itiichajil tu b'enq'ii b'ensaj kajay q'u aanima q'u'l sailon u K'aola utz, sinima. Ech saitz'pixsal je' xo'l q'u kamnaj tu u motxeb'al q'ii saj.— Texhtu'.
43006041	Ech chi'on taanima q'u q'esal uq'ayb'al xo'l q'u Israeel, ti' u Jesuus. Nichtekmotxiyol va'l tal u Jesuus aas: —In u echb'ub'al va'l vetku'l tu Amlika.— Texhtu'.
43006042	Utz nichtekmotxtal q'u q'esala ech tza': —¿Yit' tzik a' u Jesuus tzi' vik'aol u Xhep? Tan qootzajle vitat tuch' vinan atzi'. Pek kam tek tok nitale' aas: «A' vetku'ku'lin tu Amlika.» Chia.— Texhtu'.
43006043	Utz tzaq'b'el tu u Jesuus ech tza': —Ye' ko'xh chi'on etaanima vi' tuul neyolin sevatzaj.
43006044	Tan ye'xhab'il ko'xh ma'j su'ul sunk'atza oj yit' a' koj saiq'on ul vunTat va'l vetchajonin. Ech saq'aavitz'pu vaq'o xo'l q'u kamnaj tu u motxeb'al q'ii.
43006045	Tan tz'ib'amalka tu q'u alol tetz u Yolb'al Tioxh aas: «Kajay aanima sachusax tu u Tioxh.» Chia. Ech toke' kajay q'u'l niab'in vunTat utz, nichab'a el tetz k'atza, nitul sunk'atza.
43006046	Loq' yit' ti' koj aas ab'il ma'j ilonnaj tetz vunTat. Tan ta'xh in ilonnaj tetz; in vetk'asu'lin tzixe'.
43006047	Ech ni'xhtek'val sete aas ab'il va'l ninimanin, atil itiichajil tu b'enq'ii b'ensaj.
43006048	Tan in u kaxhlaan tx'ix tetz tiichajil vatz u Tioxh.
43006049	Aatz q'ul ek'uy emam, techb'u u echb'ub'al va'l manaa tu u tz'inlich tzaji tx'ava' utz, motx ko'n kami.
43006050	Pek in u nojla kaxhlaan tx'ix va'l nojchit vetku'lin tu Amlika. Utz ab'il va'l satechb'u tetz yit' sa'kojkami.
43006051	In va'l vetku'lin tu Amlika. Utz nivaq' tiichajil b'enamen. Utz ab'il ma'j saechb'un u echb'ub'al tza', sa'atin itiichajil b'enamen. Tan aatz u echb'ub'al savaq'e', aya' vunchi'l. A' va'l savaq' ti' vitiichajil q'u aanima tu u vatz amlika tx'ava'.— Texhtu'.
43006052	Ech xe't motx iyol q'u q'esala sivatzaj ech tza': —¿Kam tok nital va'l tzi' sataq' vichi'l qe, saqechb'u nital tzik?— Texhtu'.
43006053	Utz tal u Jesuus te ech tza': —Ni'xhtek'val sete aas ye'k etiichajil tu b'enq'ii b'ensaj oj ye'k setechb'u vichi'l u K'aola va'l b'ennaj ko'n aanima utz, oj ye'k setuk'a vikajal.
43006054	Tan atil itiichajil tu b'enq'ii b'ensaj va'l niechb'un vunchi'l utz, niuk'an vunkajal. Utz saq'aavvitz'pixsa xo'l q'u kamnaj tu u motxeb'al q'ii.
43006055	Tan nojla echb'ub'al vunchi'l utz, nojla uk'am a' vunkajal.
43006056	Ab'il va'l niechb'un vunchi'l utz, niuk'an vunkajal, tiira atil sunk'atza atzi'. Utz atilin k'atza majte.
43006057	A' vetchajonin vunTat va'l b'enq'ii b'ensaj tatine'. Utz tiq'aq'al atilin. Echat va'l seechb'un vunchi'l majte, unq'aq'al ku'en saitz'e' sunk'atza.
43006058	Aatz u nojla echb'ub'al va'l vetku'l tu Amlika, yit' ela koj tuch' u manaa va'l techb'u q'ul ek'uy emam. Utz motx ku'en kami. Pek ab'il seechb'un u echb'ub'al tza', sa'atin itiichajil b'enq'ii b'ensaj.— Texhtu'.
43006059	Aatz q'u kam tza', a' talvu Jesuus tu u atib'al chusb'al tetz u o'tla mantaar aas nichichusun tu Capernauum.
43006060	Ech aatz tab'i u yol q'u niman tetz tzi', sib'al motx alon ech tza': —Tii tek q'u yol atzi'. ¿Ab'il sakanon tiq'ole'?— Texhtu'.
43006061	Ech paal itxumb'al u Jesuus tuul aas nichiyolaxe'. Ech tal te tza': —¿Nisotz ek'ul tu q'u kam tzi' tzik?
43006062	Pek ¿kam tek setale' aas setil ib'enje' u K'aola va'l b'ennaj ko'n aanima tu va'l atichnalku b'axa?
43006063	Tan u qaanxelal va'l niaq'on u tiichajil k'atz u Tioxh. Aatz u chi'l tan, sako'nya'i. Pek aatz q'u yol q'u'l nival sete tza' tan, itz'lich yol tetz aanxelal utz, tetz tiichajil tu b'enq'ii b'ensaj.
43006064	Pek atil unjolol sete aas ye' ninimane'.— Texhtu'. Tan tootzajich u Jesuus tixe'teb'al ab'il q'u'l ye' nichmotxniman. Utz tootzajle ab'il va'l saoksan tiq'ab' q'u txayol.
43006065	Utz tal u Jesuus ech tza': —Echixe'at alel sete vaq'o aas ye'xhab'il ko'xh ma'j su'ul sunk'atza oj yit' vunTat saoksan sik'u'l.— Texhtu'.
43006066	Ech sib'al q'u'l nichniman, motx tek elka aas tab'i q'u kam tzi'. Ye't xamb'u ve't ti'.
43006067	Utz tal tek u Jesuus tu kab'laal q'u chusulib' ech tza': —¿Satz esa'a sab'enex majte?— Texh te.
43006068	Tzaq'b'el tu u Xhim, va'l Lu' majte. Tal te ech tza': —KuB'aal, ¿ab'il i' se'enk'o'? Tan ta'xh ma'l axh aas tetz tiichajil tu b'enq'ii b'ensaj q'ul ayol.
43006069	Utz vetkunimala'. Qootzajle aas axh viTxaaom u Tioxh, viK'aol u Tioxh va'l b'enq'ii b'ensaj tatine'.— Texh te.
43006070	Unchee' tzaq'b'el tu u Jesuus ech tza': —In vettxaaonex kab'laal ex tzi'. Loq' atil ma'l sete atil u tx'i'li'inaj k'atza.— Texhtu'.
43006071	Loq' a' nichtale' u Judas aa Cariote, vik'aol u Xhim. Tan a' va'l si'choksan tiq'ab' q'u txayol k'uxh antich tixo'l kab'laal q'u chusulib'.
43007001	Unchee' xamtich tek ti' q'u kam tza', ta'xh nichpaalku u Jesuus tikuenta Galilea. Ye' nichisa'a b'enchil tu Judea tan, nichi'an ik'u'l q'u q'esal uq'ayb'al tu Israeel ti'.
43007002	Utz nichtekinajab' vinimla q'ii q'u Israeel tetz Q'u Pel Pach.
43007003	Utz alax tu u Jesuus tu q'ul itza'q' ech tza': —Elenb'en tza'. Kuxh tu Judea. Ech satil q'u niman eetz q'u kam na'ane'.
43007004	Tan ye'xhab'il ma'j nib'anon aas tu tz'itz'o'n ko'n si'anvu q'u mamaj kam oj a' isa' sapax itziiul. Pek k'uch tu kajay q'u aanima tu u vatz tx'ava' tza' q'u kam na'ane'.— Texh te.
43007005	Tan niko'xh q'ul itza'q' nichkojniman.
43007006	Unchee' tal tek u Jesuus te ech tza': —Ye'saj topon u tiempo va'l q'atel ti' aas ech sunb'ane'. Pek aatz ex tan, b'enamen ko'xh atil etiempo utz, saveeti kam seb'ane'.
43007007	Tan ye'xhkam nichi'k'ula'ex q'u aanima tu u vatz tx'ava' tza'. Pek nichi'k'ula'in. Tan nival te aas ye'xtxoj q'ul ib'anone'.
43007008	Ech b'enojex tu u nimla q'ii tzi'. Pek aatz in, ye'saj sab'enin. Tan ye'saj topon u tiempo q'atel ti'.— Texhtu'.
43007009	Utz ech chit i'ana va'l tala, kaaka tu Galilea.
43007010	Pek aatz ma'tich ib'en q'ul itza'q' tu u nimla q'ii tu Jerusaleen, b'en tek u Jesuus majte. Loq' ye't pax itziiul. Ijutzi ko'n b'enchil.
43007011	Utz nichichokax tu q'u q'esal uq'ayb'al tu u nimla q'ii. Nichmotxtal ech tza': —¿Ke'ch va'l atzi'?— Chia.
43007012	Utz kaanaich iyolax xo'l u mam tenam. Atia nichalon: —B'a'n.— Chu ti'. Utz at nichalon majte: —Ye'ka, yit' b'a'n koj. Tan niteesa q'u aanima tu b'ey.— Chia.
43007013	Pek ye'xhab'il ma'j nichalon elu'l inujul vatzsaj. Tan nichixo'va q'u q'esal uq'ayb'al.
43007014	Pek opon u Jesuus tu viq'analil u totztioxh a' chit inik'at u nimla q'ii. Utz xe't ichusune'.
43007015	Utz motx tz'ejx ik'u'l q'u q'esal uq'ayb'al taq'o. Nichtal ti' ech tza': —¿Kam tek ech tootzajit sib'al kam va'l tzi' utz, ye't ichus u'?— Chia.
43007016	Utz tzaq'b'el tu u Jesuus ech tza': —Aatz u chusb'al nivaq'e' tza', yit' vetz koj. Pek tetz va'l vetchajonk'asu'lin.
43007017	Ech oj ab'il ma'j nojchit nitachva ib'anax vitxumb'al u Tioxh, toj paaloj itxumb'al tuul atzi' tetz tzik Tioxh u chusb'al nivaq'e' tza', oj vetz ko'xh sunjunal.
43007018	Tan ab'il a' anat ko'xh niyolonku je' ti', a' isa' so'ok iq'ii. Pek ab'il va'l a' nioksan iq'ii va'l vetchajon ul, a' va'l inujul nitale' atzi'. Utz ye'k sub'u'm k'atza.
43007019	Utz aq'el u o'tla mantaar sete tu u Moisees. Pek niko'xh ma'j sete niniman u mantaar tzi' tan, neb'an ek'u'l ti' unyatz'pe'.— Texhtu'.
43007020	Tzaq'b'u q'u mam tenam ech tal tza': —Tx'i'li'inaj atil sak'atza tan, ye'xhab'il niitz'an ayatz'pe'.— Texhtu'.
43007021	Tzaq'b'u u Jesuus utz, tal ech tza': —Ma'l ko'xh txaichil vetunb'an sevatz utz, ni'xhitz'ejx ek'u'l taq'o.
43007022	Netzok'e'l b'iil ichi'l q'u talaj xiak k'uxh tu ilanb'al q'ii tan, u Moisees aq'on u mantaar sete ti' itzok'ax el b'iil chi'l. Pek yit' ti' koj aas chee ko'n k'u'l u Moisees, pek ik'ul ko'n tetz k'atz q'ul ek'uy emam.
43007023	Echa' neb'ane', k'uxh tu ilanb'al q'ii, netzok'e'l b'iil chi'l. Tan a' nexo'va iqelax vimantaar u Moisees ti' itzok'ax el b'iil chi'l. Neb'ane' k'uxh tu ilanb'al q'ii. Pek ¿kantu' unchee' nilakp evi' vi' tan, unb'a'nixsa ma'l u vinaj tu u ilanb'al q'ii?
43007024	Ye' ko'xh etal ye'xtxoj ti' q'u kam tu ko'xh vesajita'. Pek tuch' chit ijikomal utz, tinujul setil q'u kam.— Texhtu'.
43007025	Ech nichtal unjolol q'u aa Jerusaleen ti' ech tza': —¿Yit' tzik a' va'l nichokle' tzi', sayatz'axi?
43007026	Pek sajitaj etile'. Vatz tenam niyolone' utz, ye'xhkam ma'j nitalax te. ¿Matz vetchittootzajil q'u q'esal uq'ayb'al b'a'nil aas nojchit a' viTxaaom u Tioxh?
43007027	Tan qootzajle atzi' til aanimail. Pek aatz lu'ul u nojla iTxaaom u Tioxh, ye'xhab'il ko'xh so'ootzajin til sak'asku'l.— Texhtu'.
43007028	Nichichusun u Jesuus tu viq'analil u totztioxh. Utz je' ivi' tu yol tal ech tza': —Aatz ex, etootzajin utz, etootzaj til atilk'in. Utz ma'ko'nkoxhtaq'en vul sunjunal. Pek ye' etootzaj va'l vetchajonin. Aya' vinujul.
43007029	Pek ech koj in tan, vootzajle. A' vetk'asku'lin tzixe' utz, a' vetchajonin.— Texhtu'.
43007030	Ech nichtekmotxi'an ik'u'l ti' itxaype'. Loq' ye'xhab'il ma'j ok iq'ab' ti' tan, ye'saj topon u tiempo.
43007031	Utz sib'al aanima xo'l u mam tenam, motx niman. Utz nichtal ech tza': —Aatz lu'ul viTxaaom u Tioxh, ¿paalchu paj q'u xheenya si'an vatz u vinaj tzi' tzik?— Texhtu'.
43007032	Unchee' tab'i q'u fariseo aas nichiyolon u mam tenam ti' u Jesuus. Ech motx tek ichaj b'en txayol tetz u Jesuus. Ant imol q'u q'esal oksan yol vatz Tioxh i'ana.
43007033	Utz tal u Jesuus ech tza': —Sa'atin b'iit tiempo in texo'l, ech nal saq'aavb'enin xe' va'l vetchajonulin.
43007034	Utz sa'nalechok'in. Loq' sa'kojechab'a'in. Tan sa'kojveet etopon tu va'l sa'atink'in.— Texhtu'.
43007035	Unchee' tal tek q'u q'esal uq'ayb'al xo'l q'u Israeel tib'ilaj ech tza': —¿Til se'enku va'l tzi' nitale' aas ye'k sakuchab'a? Kamal sab'en xo'l q'u Israeel q'u'l paximal b'en tib' xo'l griego. Utz ¿kamal sichus q'u griego?
43007036	¿Kam tok va'l vettala tzi'? aas: «Sechok'in utz, sa'kojechab'a'in. Sa'kojveet etopon tu va'l sa'atink'in.» Chia.— Texhtu'.
43007037	Unchee' aatz i'an tu u ya'teb'al q'ii tetz u nimla q'ii, va'l tiira chi'b'eb'al siatz, txake' u Jesuus utz, qetun taltu ech tza': —Ab'il nitzaj itzi', ¡uloj sunk'atza utz, uk'a'oj!
43007038	Ab'il ninimanin, ech si'ane' va'l nital u Yolb'al Tioxh aas: «Itz'lich nima' sayuq'pu tu taanima.» Chia.— Texhtu'.
43007039	Utz a' tal u Tioxhla Espiiritu va'l sik'ul q'u'l saniman aas tal ech tzi'. Tan ye'sajich tul u Tioxhla Espiiritu. Axhib'i ye'sajich titz'pixsal u Jesuus tika'paj utz, ye'saj ib'enje' tu Amlika.
43007040	Unchee' aatz tek unjolol aanima xo'l u mam tenam, ta'xh tab'i q'u yol tzi', tal tek ech tza': —Nojchit a' u alol tetz u yolb'al Tioxh va'l sauli atzi'.— Chia.
43007041	Utz at nichalon: —A' viTxaaom u Tioxh atzi'.— Chia. Pek at nichalon majte: —¿A' tzik sak'asku'l viTxaaom u Tioxh tu Galilea?
43007042	Tan nital u Yolb'al Tioxh tz'ib'amalka aas a' sacheek vitu'xh ixalam u Daviid tu tenam Beleen va'l atichku u Daviid. A' sak'asku'l viTxaaom u Tioxh tzi'.— Chia.
43007043	Unchee' ok tek ixo'l q'u tenam ti' u Jesuus.
43007044	Utz atich unjolol nichitz'an itxaype'. Loq' ye'xhab'il ok iq'ab' ti'.
43007045	Unchee' aatz q'u'l chajax ti' itxaype', q'aavopon xe' q'u q'esal oksan yol vatz Tioxh tuch' q'u fariseo. Utz ab'il te ech tza': —¿Kantu' ye'n etiq'o ul?— Texh te'le'.
43007046	Tzaq'b'u q'u'l si'chtxayon ech tza': —¡Ye'k ma'j vinaj aas ech koj iyolone' u vinaj tzi'!— Texhtu'.
43007047	Tzaq'b'u q'u fariseo ech tza': —Utz ¿ant ex vetteesalex tu b'ey tzik?
43007048	Tan ¿tz'oj tzik ab'iste ma'j q'u q'esal uq'ayb'al niniman, niko'xh q'u fariseo?
43007049	Pek kam itxa'k q'u aanima q'u'l ye' ootzajin tetz u mantaar. Kam tootzaj. ¡Ku'naj tz'ejb'al yol ti'!— Texhtu'.
43007050	Unchee' aatz ma'l tu q'ul imol, aya' u Nicodemo va'l opon xe' u Jesuus tu aq'b'al, tal ech tza':
43007051	—Ye'xhkam nital u mantaar aas sako'xhtxayax ma'j aanima oj ye'sajen ich'otil itzi' utz, satootzaji kam ma't i'anta'.— Texhtu'.
43007052	Tzaq'b'eli. Alax te ech tza': —¿Kamal axh aa Galilea? Pek ¡chok inujul iile' utz, siile' aas ye'k ma'j alol tetz u yolb'al Tioxh cheenaj koj tzi'!— Texhtu'.
43007053	[Ech junun texh k'asu'l. Motx b'en tu tatib'al.
43008001	Pek aatz u Jesuus, b'en vi' u muunte Olivo.
43008002	Utz tu tek va't q'ii, q'aavu'l tu viq'analil u totztioxh q'ala'm. Utz mam tenam ul k'atza. Ech k'uje' u Jesuus; xe't ichusune'.
43008003	Ech aatz q'u aa txumb'al ti' u o'tla mantaar tuch' q'u fariseo, motx tiq'o ul ma'l u ixoj siatz. A' motx ichab'av ti' teesat tib' tu b'ey tuch' vinaj yit' ik'ulel koj. Utz ech toksa tu xo'l.
43008004	Motx tal te ech tza': —Chusul, aatz u ixoj tzi', niteesa tib' tu b'ey tuch' vinaj yit' ik'ulel koj tuul vetchab'ali.
43008005	Utz aatz tu u o'tla mantaar alelka tu u Moisees tan, sapaq'ax sivan q'u ixoj q'u'l ech ni'an tzi'. Pek ¿aatz axh, kam saale'?— Texh te.
43008006	Loq' vet sik'u'l motx i'ana. K'uxh motx tal ech tzi', a' isa' sacheei kani'ch ixochax u Jesuus si'ane'. Pek aatz u Jesuus tan, taq' ko'n ku' ivatz, tz'ib'an ku' vatz tx'ava' tu vi' iq'ab'.
43008007	Pek ye'xh nichmotxiya' ti' ich'otil te. Ech i'an jikom tatin u Jesuus utz, tal te ech tza': —Ab'iste sete tiira ye'k ipaav, a' b'axal se'el isivan, sipaq' b'en ti' u ixoj tzi'.— Texhtu'.
43008008	Ech q'aavko'npajk'o'e' ku', tz'ib'an ku' vatz tx'ava'.
43008009	Unchee' ta'xh motx tab'i u kam q'u vinaj tzi', junun texh motx xe't itxakpu k'asu'l. Tan motx inach b'en aas jolol aa paav. A' b'axal motx txakpu k'asu'l q'u q'es, ech tek q'u ch'ooaj. Ech a' texh kaaka u Jesuus sijunal tuch' u ixoj va'l iq'ol opon.
43008010	Ech i'an jikom tatin u Jesuus. Utz ye'xhab'il va'toj tila. Pek a' texh atich u ixoj. Utz tal te ech tza': —Ixoj, ¿ke'ch q'u'l nixochonaxh ve? ¿Ye'xhab'il tzik vetpaq'on sivan axh?— Texh te.
43008011	Tzaq'b'u u ixoj ech tza': —Ye'xhab'il unB'aal.— Texh te. Tal tek u Jesuus te ech tza': —Niko'xh in sa'kojxochonaxh. Pek kuxh utz, ye' ko'xh paavinve't'axh.— Texh te.]
43008012	Unchee' yolon paj u Jesuus tu q'u tenam ech tza': —In u txijtxub'al tetz q'u aanima tu u vatz amlika tx'ava' tza'. Ab'il va'l xamel vi', yit' sa'kojpaal tu uken. Pek sa'atin u txijtxub'al k'atza va'l tetz tiichajil tu b'enq'ii b'ensaj.— Texhtu'.
43008013	Ech alax tek te tu q'u fariseo ech tza': —Yit' inujul koj q'ul ayol atzi'. Tan axh atko'xh naal je' iib'.— Texh te.
43008014	Utz tzaq'b'u u Jesuus ech tza': —K'uxh in atko'xh nival je' vib' tan, inujul q'ul unyol. Utz vootzajle til unk'asku'lin utz, ti'ch vopone'. Pek aatz ex tan, ye' etootzaj til unk'asku'lin utz, til so'oponk'in.
43008015	Utz netx'ol inujul q'u kam kam echa' ni'an q'u aanima. Pek aatz in, ye'xhab'il nuntx'ol inujul.
43008016	Utz inujul nunb'ane' oj nuntx'ol inujul ma'j aanima. Tan yit' unjunal ko'n koj, pek a' unmol va'l vetchajonk'asu'lin. Aya' vunTat.
43008017	Utz tz'ib'amalka tu vemantaar aas satx'olax inujul u aanima nixochle' oj ka'va'l nitxakb'a'n inujul yol ti'.
43008018	Utz aatz in, nunyolon je' vi'. Utz niyolon vunTat vi', va'l vetchajonk'asu'lin.— Texhtu'.
43008019	Ech motx tzaq'b'u q'u vinaj ech tza': —Utz ¿ke'ch vatat?— Texh te. Tzaq'b'u Jesuus utz, tala: —Yit' etootzajkojin utz, yit' etootzaj koj vunTat. Tan etootzajkojin, setootzaji vunTat majte atzi'.— Texhtu'.
43008020	Aatz q'u yol tza', a' talvu u Jesuus k'atz u kaaxha, tatib'al kutxu, aas nichichusun tu viq'analil u totztioxh. Utz ye'xhab'il ma'j txayon tan, ye'sajich topon u tiempo.
43008021	Unchee' tal paj unpat u Jesuus ech tza': —Sab'enin utz, sechok'in. Loq' sa'kojechab'a'in tan, a' sakamk'ex tu q'ul epaav. Utz sa'kojveet etopon tu va'l se'enk'in.— Texh te.
43008022	Utz nichtektal q'u q'esal uq'ayb'al xo'l q'u Israeel ti' ech tza': —Tz'oj tzik sa'tekiyatz' je' tib' sijunal aas nitale': «Yit' sa'kojveet etopon tu va'l se'enk'in.» Chia.— Texhtu'.
43008023	Utz tal u Jesuus te ech tza': —Aatz ex, aye'nex aal iku'l tu u vatz tx'ava' tza'. Pek aatz in, aye'nin aal ije'a'. Yit' aye'nkojin tu u vatz tx'ava' tza'.
43008024	Echixe'at vetvallu sete aas a' sakamk'ex tu q'ul epaav. Tan oj ye' senima aas ab'il in, a' samotxkamk'ex tu q'ul epaav.— Texh te.
43008025	Utz alax tek te ech tza': —¿Ab'il axh unchee'?— Texh te'le'. Tal u Jesuus ech tza': —In va'l val sete b'axa.
43008026	Sib'al ko'xh kam saval sete. Utz sib'al ko'xh kam suntx'olv enujul. Pek loq' a' nivale' kam va'l vetvab'i k'atz va'l vetchajonin. Tan a' vinujul. Ech a' va'l nival tu q'u aanima tu u vatz amlika tx'ava' tza'.— Texhtu'.
43008027	Pek ye't motx el itxumb'al tuul aas a' nichyolonku ti' viTat.
43008028	Utz tal paj chit u Jesuus te ech tza': —Aatz ma't ilakax je' u K'aola va'l b'ennaj ko'n aanima, anal setootzaji ab'il in. Anal sapaal etxumb'al tuul aas ye'xhkam nunb'an sunjunal. Pek a' nunb'ane' kam va'l vetichusvin vunTat. A' va'l nivale'.
43008029	Tan atil vunTat sunk'atza va'l vetchajonk'asu'lin. Ye'xhkam nitaq'ka'in sunjunal. Tan a' chit nunb'an va'l b'a'n ni'enku te.— Texhtu'.
43008030	Sib'al aanima niman ti' q'u kam tala tza'.
43008031	Unchee' tal tek u Jesuus tu q'u q'esal uq'ayb'al xo'l q'u Israeel q'u'l ma'tich niman ech tza': —Nojchit ex unchusulib' si'ane' untz'oj seb'an ex niman tetz vunyolb'al b'enamen.
43008032	Ech setootzaji vinujul. Utz vinujul sachitpunex tu q'u epaav.— Texhtu'.
43008033	Motx tzaq'b'u ech tza': —O' itu'xh ixalam u Abrahaam. Utz ab'il koj k'ayimal ok qib' jaq' imantaar. Pek ¿kam toke' naale'? aas: «Sachitp'ex.» Cha'axh.— Texh te.
43008034	Utz alax te tu u Jesuus ech tza': —Ni'xhtek'val sete aas kajay q'u'l ni'an paav, jaq' iyak'il u paav nik'ayiv ok tib'.
43008035	Utz aatz va'l k'ayimal tib' jaq' mantaar sako'nkoxhatinka tu atib'al b'enamen. Ech koj vik'aol u b'aal atib'al, b'a'ntan atil tu atib'al b'enamen.
43008036	Ech toke' oj a' sachitpunex tu paav viK'aol u Tioxh, nojchit q'alpi'ex atzi'.
43008037	Vootzajle aas ex itu'xh ixalam Abrahaam. Pek loq' neb'an ek'u'l ti' unyatz'pe'. Tan ye'xhat niokku vunyolb'al sete.
43008038	Tan a' nivale' kam ilel k'atz vunTat vaq'o. Pek aatz ex, a' neb'an vib'anon vetat.— Texhtu'.
43008039	Motx tzaq'b'i utz, tal te ech tza': —A' kuk'uy kumam u Abrahaam.— Texhtu'. Tal u Jesuus te ech tza': —Untz'oj ex itu'xh ixalam Abrahaam, a' neb'an q'u'l nichi'an u Abrahaam koj atzi'.
43008040	Tan ye'xhkam yatz'on u Abrahaam. Pek aatz ex, neb'an ek'u'l ti' unyatz'pu ti' vinujul nival sete. Aya' va'l ab'imal xe' Tioxh vaq'o.
43008041	A' ne'netiq'o vitx'i'la txumb'al vetat.— Texh te. Motx tal ech tza': —¡Ma'l ko'n kuTat atile, aya' u Tioxh! Utz ¡yit' sik'elko'nkojo' i'an kunan!— Texhtu'.
43008042	Tal paj u Jesuus te: —B'a'n ex ve koj atzi' aas noj koj a' etat u Tioxh. Tan xe' Tioxh vetk'asku'lin. Utz ma'ko'nkojel tunvi' aas vet'ulin, pek a' vetchajonulin.
43008043	Utz ¿kam toke' ye' nitel etxumb'al tu va'l nivale'? ¿Kantu' ye' nekan tab'il q'ul unyol?
43008044	Ti' tan, a' etat u tx'i'li'inaj. Utz a' esa' ib'anax u tacha'v. Tan yatz'ol nal tixe'teb'al. Utz yit' atil koj tu vinujul. Ke'ch koj vinujul tzixe'. Aatz nital txub'a'l, ta'xh nital elu'l tib'. Tan txub'a'lom utz, itat q'u txub'a'lom.
43008045	Pek ye' nenima'in k'uxh a' nival vinujul.
43008046	¿Kantu' ye' nimotxenima'in? Tan inujul nival sete. Pek oj atil ma'j texo'l satale' kam unpaav, tale'.
43008047	Tan ab'il va'l tetz Tioxh, a' nitab'i u yol tetz u Tioxh. Pek aatz ex, ye' netab'i tan, yit' ex koj tetz Tioxh.— Texhtu'.
43008048	Unchee' tzaq'b'u q'u q'esal uq'ayb'al xo'l q'u Israeel ech tza': —Nojchit inujul va'l niqale'. Atil tioxhil tx'i'li'inaj sak'atza. Utz axh aa Samaaria majte.— Texh te.
43008049	Utz tzaq'b'u u Jesuus ech tza': —Ye'k tioxhil tx'i'li'inaj sunk'atza. Tan a' nivoksa iq'ii vunTat. Pek aatz ex, neteesa unq'ii.
43008050	Loq' yit' a' koj nivoksa je' unq'ii. Pek atil ma'l va'l a' isa' so'ok iq'ii. Aya' u tx'olol tetz inujul q'u kam.
43008051	Ni'xhtek'val sete aas jatu koj sakami ab'il va'l saniman q'ul unyol.— Texhtu'.
43008052	-
43008053	Utz tzaq'b'el tu q'u q'esal uq'ayb'al xo'l q'u Israeel ech tza': —Vetqootzajil cheel aas ato'k tioxhil tx'i'li'inaj sak'atza. Tan naale' aas: «Ab'il saniman vunyolb'al jatu koj sakami.» Cha'axh. Utz kamnaj u Abrahaam. Kamnaj tek q'u o'tla alol tetz u yolb'al Tioxh majte. ¿Tz'oj tzik paalch'axh vatz u kuk'uy kumam Abrahaam va'l kamnaj teku'en? Pek ¿ab'il axh nanache?— Texh te.
43008054	Tzaq'b'u u Jesuus tal ech tza': —Oj nivoksa je' unq'ii sunjunal, ye'k itxa'k u tokeb'al unq'ii atzi'. Pek a' nioksan unq'ii vunTat va'l eTioxh netale'.
43008055	Loq' ye' etootzaj. Pek vootzajle. Utz in tek txub'a'lom atzi' echa' ex tzi' aas oj: «Ye' vootzaj.» Chikojin. Pek vootzajle tan, nunnima q'ul iyol.
43008056	Aatz vek'uy emam u Abrahaam, txuq'txun ti' ich'ial u vul tu u vatz unq'ii unsaj. Utz aal chit txuq'txuni aas tila.— Texhtu'.
43008057	Tal paj q'u q'esal uq'ayb'al tu u Jesuus ech tza': —¿Kani'ch iiltu u Abrahaam? Tan aal ye'saj tel 50 aya'b'.— Texhtu'.
43008058	Utz tal u Jesuus te ech tza': —Ni'xhtek'val sete, atichnalin aas ye'sajich titz'pu u Abrahaam.— Texhtu'.
43008059	Ech motx itxaytu sivan q'u vinaj tzi'. Si'chmotxipaq' b'en ti'. Pek aatz u Jesuus, isotzsa tib' tixo'l. Elk'asu'l tu viq'analil u totztioxh. Ta'n a' paalelu'l tixo'l.
43009001	Unchee' aatz nichipaal u Jesuus, til ma'l u vinaj moy tu titz'eb'al.
43009002	Ech ch'otil tek tu u Jesuus tu q'ul ichusulib' ech tza': —Chusul, ¿ab'il etz paav aas moy u vinaj tzi'; q'ul itxutx ib'aal tzik, pek oj ipaav atko'xhtu'?— Texhtu'.
43009003	Tzaq'b'u u Jesuus utz, tala: —Yit' ti' koj ipaav u vinaj tzi', k'uxh moy. Niko'xh ipaav koj q'ul itxutx ib'aal. Pek ti' sailax u tokeb'al iq'ii u Tioxh k'atza.
43009004	Ech ministeer sunb'an u taq'on vunTat va'l vetchajonulin tuul atil q'ii saj. Tan tul u aq'b'al utz, ye'xhab'il ve't saveet taq'onine'.
43009005	Utz in u txijtxub'al tetz q'u aanima tu u vatz amlika tx'ava' tza', tuul atilin tixo'l.— Texhtu'.
43009006	Ech ta'xh tal u kam tza', tzub'an ku' vatz tx'ava'. I'an tal xoq'ol tu vitzub'. Utz toksa tu b'aq' iatz u moy.
43009007	Utz tal te ech tza': —Kuxh tx'aa vavatz tu u molb'al a' Siloee.— Texh te. Aatz u Siloee, a' toke' “chaj el”. Ech ib'ena'. Ex itx'aa vivatz. Utz nichtektilone' aas q'aavi.
43009008	Ech aatz q'u tetz tz'alol u vinaj tuch' q'u'l nichilon aas nojchit moyich, nichmotxtal ech tza': —¿Yit' tzik a' u vinaj tzi' va'l nichik'uje' ti' ijoyax tetz?— Chia.
43009009	At unjote nichalon: —A' i atzi'.— Chia. Utz at nichalon: —Ech a' i tilone'.— Chia. Pek nichtal u vinaj ech tza': —¡In chitu'!— Chia.
43009010	Utz ch'otil tek te ech tza': —¿Kani'ch misajin q'u b'aq' aatz tzi'?— Texh te'le'.
43009011	Tzaq'b'u u vinaj utz, tala: —Nitekvilone' tan, aatz u vinaj va'l Jesuus ib'ii, veti'an xoq'ol. Vettoksa tu b'aq' unvatz. Utz vettal ve ech tza': «Kuxh tu u molb'al a' Siloee. Utz tx'aa avatz tzi'.» Texh ve. Ech b'enin. Untx'aa. Utz anchitu', ¡ilontek'in!— Texhtu'.
43009012	Utz alax te ech tza': —Ke'ch u vinaj naale' tzi'.— Texh te'le'. Tal ech tza': —Ye' vootzaj.— Texhtu'.
43009013	Ech iq'ol b'en u vinaj va'l moyich vatz q'u fariseo.
43009014	Utz tuich ilanb'al q'ii i'an u xoq'ol u Jesuus tzi' utz, isajinsa vivatz u vinaj.
43009015	Ech ch'otil paj te tu q'u fariseo aas kani'ch i'antu b'a'n vivatz. Utz tal u vinaj va'l moyich ech tza': —Toksa xoq'ol tunvatz utz, untx'aa el. Ech nitekvilon cheel.— Texhtu'.
43009016	Unchee' tal tek unjolol q'u fariseo ech tza': —Yit' xe' Tioxh koj vetk'asku'l u vinaj atzi' tan, niqel u ilanb'al q'ii.— Chia. Utz at nichalon majte: —Kani'ch koj i'antu txaichil ma'j vinaj oj aa paav.— Texhtu'. Ech ok ixo'l q'u fariseo tib'ilaj.
43009017	Utz q'aav paj ch'otil tu u vinaj va'l moyich ech tza': —¿Kam b'oj naal ti' va'l vetjajpixsan q'u b'aq' aatz tzi'?— Texh te. Tal u vinaj ech tza': —Alol tetz u yolb'al Tioxh atzi'.— Texhtu'.
43009018	Loq' ye'xhkam nichmotxinima q'u q'esal uq'ayb'al aas oj moyich. Utz ye'xhkam nichmotxinima oj sajinsal ivatz. Pek anal inima aas isavsa q'ul itxutx ib'aal u vinaj va'l ma'tich ijajpixsal iatz.
43009019	Tan ich'oti tu q'ul itxutx ib'aal ech tza': —¿A' tzik vetitz'in tzi' va'l moyich aas itz'pi netale'? Utz ¿kam toke' aas nitektilon cheel?— Texh te.
43009020	Tzaq'b'u q'ul itxutx ib'aal, tal ech tza': —Qootzajle aas a' u qitz'in tzi' utz, moyich aas titz'pe'.
43009021	Pek ye' qootzaj kam toke' nitektilon cheel. Utz ye' qootzaj majte ab'il vetsajinsan vivatz tzi'. Ch'otitaj te tan, atil tek iya'b' atzi'; sayolon sijunal.— Texhtu'.
43009022	Ech ko'n motx tal q'ul itxutx ib'aal tzi' tan, a' nichmotxixo'va q'u q'esal uq'ayb'al. Tan ma'tich motx taq'tu ku' tib'eyil q'u q'esala tzi' aas ab'il sa'alon aas a' viTxaaom u Tioxh u Jesuus, tiira saya'sal topon tu atib'al chusb'al tetz u o'tla mantaar.
43009023	Echixe'at tal q'ul itxutx ib'aal aas: —Atil tek iya'b' atzi'; ch'otitaj te.— Texhtu'.
43009024	Unchee' q'aav sik'lel opon u vinaj va'l moyich. Utz tal te ech tza': —Vatz Tioxh saal vinujul qe. Tan qootzajle aas aa paav u vinaj tzi'.— Texh te'le'.
43009025	Tzaq'b'u u vinaj utz, tala: —Ye' vootzaj oj aa paav. Pek ta'xh ma'l kam vootzaj. ¡Inich moy, pek aatz cheel, nitekvilone'!— Texhtu'.
43009026	Utz q'aav paj alax te ech tza': —¿Kam veti'an see? ¿Kani'ch misajinsat vavatz?— Texh te'le'.
43009027	Itzaq'b'e ech tza': —Vetvallu sete utz, ye' ko'n esa' tab'ile'. Pek ¿kantu' aas nipajech'oti unpate? ¿Oj sesa'a sab'enex niman tetz majte?— Texhtu'.
43009028	Ech motx ko'n teesal iq'ii. Utz motx tal te ech tza': —Axh niman tetz majte atzi'. Pek aatz o', o' niman tetz u Moisees.
43009029	Tan qootzajle aas yolon u Tioxh ti' u Moisees. Pek ech koj u vinaj tzi' tan, ye' qootzaj til unk'asku'l.— Texhtu'.
43009030	Tzaq'b'u u vinaj utz, tala: —A' u kam tz'ejxeb'al k'u'l tzi' yo'o, aas ye' etootzaj til unk'asku'l loq' vetijajpixsa vunvatz.
43009031	Utz qootzajle aas yit'ix ab'il q'u aa paav tu u Tioxh. Pek b'a'ntan a' nitab'i ab'il nixo'van utz, ni'an vitxumb'al.
43009032	Ye'xhjatu ab'imal talaxe' aas nijajpixsal ivatz ma'j aanima aas moy tu titz'peb'al.
43009033	Utz kam koj sitx'ol iveet u vinaj tzi', oj yit' xe' Tioxh koj nik'asku'l.— Texhtu'.
43009034	Ech tzaq'b'eli utz, alax te ech tza': —Tiira a' itz'pinajk'axh tu paav utz, ¿sachuso' naal tzik?— Texh te. Ech tojchal k'asu'l.
43009035	Unchee' tab'i tek u Jesuus aas ma'tich tojchal k'asu'l tzi'. Utz aatz tila, tal te ech tza': —¿Ni tzik anima viK'aol u Tioxh?— Texh te.
43009036	Tzaq'b'i utz, tal ech tza': —¿Ab'il viK'aol u Tioxh unB'aal? ech sunnima.— Texh te.
43009037	Tal u Jesuus te: —Vetiilla'. Aya' va'l niyolon sauch' tza'.— Texhtu'.
43009038	Tal u vinaj ech tza': —Nunnima unB'aal.— Texhtu'. Ech toksat iq'ii u Jesuus.
43009039	Tal u Jesuus te ech tza': —K'uxh vet'ulin tu u vatz amlika tx'ava' tza', a' ul untx'ol inujul q'u kam. Ech ab'iste q'u'l ye' nitilone', sailoni. Utz aatz q'u'l nitilone', sab'ens echa' moy.— Texh te.
43009040	Ech aatz unjolol q'u fariseo q'u'l atich k'atza, ta'xh tab'i u kam tza', tal te ech tza': —¿Tz'oj tzik o' moy majte?— Texhtu'.
43009041	Tzaq'b'el tu u Jesuus ech tza': —Ex koj moy, ye'k epaav koj atzi'. Pek aatz ex tan: «Niqilone'.» Che'ex. Echixe'at atilex tu q'ul epaav.— Texhtu'.
43010001	Unchee' tal paj u Jesuus ech tza': —Ni'xhtek'val sete, ab'il a' yit' a' koj niokko'p tu u okeb'alop tu u tatib'al q'u karne'l, elq'om atzi'. Sub'ul atzi'. Tan paarten nichokvu toko'p.
43010002	Tan a' u xeen tetz q'u karne'l va'l a' niokko'p tu u okeb'alop.
43010003	Ech nijajax oko'p tu u taq'onom. Utz ootzajimal ivi' u xeen karne'l tu q'ul ikarne'l majte. Tan nisik'le q'u karne'l tib'ii utz, nitiq'o elu'l.
43010004	Utz aatz ma't tiq'ot elu'l kajay q'u tetz, nib'axab' siatz. Utz nixamb'o'k q'u karne'l ti'. Tan tootzaj ivi'.
43010005	Tan sa'kojxamb'o'k q'u karne'l ti' va't aanima. Pek aal sat'aspu siatz. Tan ye' tootzaj ivi' paartenla aanima q'u karne'l.— Texhtu'.
43010006	A' q'u k'amich yol tal u Jesuus tzi'. Loq' ye't paal itxumb'al q'u aanima tuul kam va'l nichtal te.
43010007	Unchee' tal paj u Jesuus te: —Ni'xhtek'val sete aas in u tokeb'alop q'u karne'l.
43010008	Utz jolol elq'om q'u'l b'axal ul sunvatz; sub'ul atzi'. Utz ye't motx nimal tu q'u karne'l.
43010009	In u okeb'alop. Ech ab'il va'l sapaalo'k tuul, sakolaxi. Echa' karne'l so'oko'p saelu'l utz, sichab'a titza taq'o.
43010010	Aatz nitul u elq'om, elaq', yatz'o'm utz, yuch'u'm ul i'ane'. Pek aatz in, vet'ulin ti' taq'ax etiichajil. Ech tiira ye'k iya'eb'al vetatin si'ane'.
43010011	In u b'a'nla xeen karne'l. Tan aatz u b'a'nla xeen karne'l, nitaq' tib' sakam ti' q'ul ikarne'l.
43010012	Pek aatz va'l aq'onom ku'en ta'xh nitilo'k vija'mel, nit'aspe' nitil tul u lobo. Nitaq'ka q'u karne'l tan, yit' ib'aal koj. Ech aatz u lobo, niqini elu'l q'u karne'l. Utz nitilun ib'en tere'n taq'o.
43010013	Nitooj u lochol xeen karne'l. Tan axhib'i vija'mel ko'n nitilo'k. Ye'xh ko'xh kam itxa'k q'u karne'l te.
43010014	-
43010015	In u b'a'nla xeen karne'l. Utz kam echa' tootzajit'in vunTat, echat vootzajit vunTat majte. Utz kam echa' vootzajit vunTat, echat vootzajit q'ul unkarne'l majte. Utz tootzajin. Tan savaq' vib' tu kamchil ti' q'u karne'l.
43010016	Utz atil unjot unkarne'l aas paarten atilka. Yit' atil koj xo'l q'u vetz tza'. Loq' sa'nalimolo tib' sunk'atza. Satab'i vunvi' atzi'. Ech untanul teko'n karne'l sa'atini. Utz ma'l ko'n xeen tetz sa'atini.
43010017	Ech toke' tii vunTat vi'. Tan savaq' vib' tu kamchil. Loq' saq'aavitz'p'in.
43010018	Jik chit in savaq' vib' tu kamchil. Tan ye'xhab'il so'ole' ti' tel u vatz unq'ii unsaj. Pek atil tunq'ab' savaq' vib' tu kamchil utz, atil tunq'ab' saq'aavitz'p'in. A' u vijle'm unk'ul xe' vunTat tzi'.— Texhtu'.
43010019	Ech q'aavpajok ixo'l q'u q'esal uq'ayb'al tu q'u yol tzi'.
43010020	Tan sib'al nichalon ti' ech tza': —Tx'i'li'inaj ato'k k'atza. Elnaj tu b'ey atzi'. ¿Kantu' netab'i ok?—Chia.
43010021	Utz at unjot nichalon ech tza': —¿Ab'il sayolon ech tzi' oj ato'k tioxhil tx'i'li'inaj k'atza? Utz sa'kojole' tioxhil tx'i'li'inaj sijajpixsa ivatz ma'j moy.— Chia.
43010022	Unchee' aatz titiempoich che'v, nichipaasal u nimla q'ii tu Jerusaleen tetz u totztioxh.
43010023	Utz nichipaal u Jesuus tu viq'analil u totztioxh vatz u okeb'al va'l Salomoon.
43010024	Ech sutil ti' tu q'u q'esal uq'ayb'al utz, tal te ech tza': —¿Jatu tek saya' kuka'tziiun saaq'o? Untz'oj axh viTxaaom u Tioxh, al inujul qe; vatzsaj saale'.— Texh te.
43010025	Tzaq'b'el tu u Jesuus ech tza': —Vetvallu sete ab'il in. Utz ye' nenima. Tan aatz q'u kam nunb'an tib'ii vunTat, a' techlal ab'il in.
43010026	Pek ye' nenima. K'uxh alel nal sete vaq'o. Axhib'i antu koj ex xo'l q'ul unkarne'l.
43010027	Tan nitab'i unvi' q'ul unkarne'l. Utz jolol vootzajle majte. Ech nixamb'u vi'.
43010028	Utz savaq' itiichajil tu b'enq'ii b'ensaj. Ech jatu koj samotxsotzi. Utz ab'il koj saeesan tunq'ab' majte.
43010029	Tan aatz vunTat va'l vetaq'on ve, paalchu vatz u koontra. Ech ye'xhab'il ko'xh samaaon el tiq'ab' vunTat.
43010030	Aatz in tuch' vunTat, ma'l ko'n o'.— Texhtu'.
43010031	Unchee' motx itxay isivan q'u q'esal uq'ayb'al; si'chipaq'o'k ti' tala.
43010032	Loq' tal Jesuus te ech tza': —Sib'al b'a'nla chaj kam tetz vunTat vetunb'anlu sevatz. Pek ¿ab'iste ti' sepaq'vu sivan in?— Texhtu'.
43010033	Utz tzaq'b'u q'u q'esal uq'ayb'al ech tza': —Sa'kojkupaq' sivan axh ti' b'a'nla kam, pek ti' vayoq'one'. Tan axh ko'n vinaj utz, naaq' b'en iib's Tioxh.— Texh te.
43010034	Tzaq'b'el tu u Jesuus ech tza': —Tz'ib'amalka tu vemantaar ech tza': «Alel sete vaq'o aas jolol tioxh etatin vaq'o.» Chia.
43010035	-
43010036	Utz oj: «Tioxh tatine'.» Chu u Tioxh ti' q'u aanima, ti' vitenam q'u'l k'ulun viyolb'al, unchee' ¿kam tatin vatz u Tioxh u Vinaj nenache' va'l iTxaaom u Tioxh, ichaju'l tu u vatz amlika tx'ava' tza'? ¿Kantu' ye'k tatin sevatz? Niko'neteesa iq'ii. Netal ti' aas: «Niyoq' Tioxh.» Che'ex. Ti' tan, nivale' aas: «In viK'aol u Tioxh.» Chi'in. Utz aal ex q'u'l niqelon u Yolb'al Tioxh k'uxh nenima netale'.
43010037	Aal b'a'n ye' senima'in oj ye'xhkam nunb'an q'u txaichil q'u'l nital vunTat.
43010038	Pek k'uxh ye' senima'in, nimataj aas atil vunTat sunk'atza utz, atilin k'atz vunTat ti' q'u kam q'u'l nunb'ane'.— Texhtu'.
43010039	Ech si'chpajmotxitxaye' tala, pek el u Jesuus siatz.
43010040	Ech b'en u Jesuus sala b'en u Jordaan tu va'l nichi'anvu vautisaar aanima u Xhan b'axa. Utz atin tzi'.
43010041	Utz sib'al aanima nichtul tzixe'. Nichtal ech tza': —K'uxh ye'xh ma'j txaichil i'an u Xhan, nojchit inujul q'u kam tal ti' u vinaj tzi'.— Chia.
43010042	Ech sib'al aanima niman u Jesuus latzi'.
43011001	Unchee' ya'vich ma'l u vinaj Laazaro ib'ii. Aa tenam tu Betaania, vitenam u Li' tuch' u Taa u tatzik.
43011002	Aatz u Laazaro tzi' va'l ya'vich, a' vixib'en u Li', va'l oksan tx'umq'ixsab'al ti' tajan u kuB'aal Jesuus utz, isuu tu xi'l ivi'.
43011003	Ech ichaj b'en ichaj q'u tanab' xe' u Jesuus ti' talax te ech tza': —KuB'aal, ya'v va'l tiichit'axh ti'.— Texh te.
43011004	Unchee' ta'xh tab'i u kam u Jesuus tzi', tal ech tza': —Yit' ta'n koj sakam u Laazaro tu u yaab'il tzi'. Pek tokeb'al iq'ii u Tioxh k'uxh nituch u kam tzi'. Utz so'ok iq'ii viK'aol u Tioxh ti' majte.— Texhtu'.
43011005	Aatz u Jesuus tan, tiich chit ti' u Taa tuch' ti' vitza'q' utz, tuch' ti' u Laazaro majte.
43011006	Ech k'uxh tab'i u Jesuus aas ya'vich, i'anko'nka ka'va't q'ii tu va'l atichka.
43011007	Xamtich tek ti' u kam tza', tal tu q'ul ichusulib' ech tza': —Ko'taj unpat tu Judea.— Texh te.
43011008	Utz alax te tu q'ul ichusulib' ech tza': —Chusul, si'chipaq' sivan axh q'u q'esal uq'ayb'al tzi' cheenale utz, ¿ma'tpajaxh tzi' tzik?— Texh te.
43011009	Tzaq'b'u u Jesuus ech tza': —¿Yit' tzik kab'laal koj oora tuul ma'l q'ii? Tan ab'il va'l nipaal q'iil, ye'xhkam ti' nipaq'vo'k tib' tan, nitil u txijtxub'al atil tu u vatz amlika tx'ava' tza'.
43011010	Pek ab'il va'l tu aq'b'al nipaale', kam ko'n ti' nipaq'vo'k tib' tan, ye'k txijtxub'al k'atza.— Texhtu'.
43011011	Aatz ma'tich taltu q'u kam tzi', tal paj ech tza': —Vatyu u Laazaro, u qamiigo. Pek ma't unk'assa.— Texhtu'.
43011012	Tal tek q'ul ichusulib' ech tza': —KuB'aal, untz'oj vatchel ko'n, si'an b'a'n atzi' unchee'.— Texhtu'.
43011013	Loq' a' nichtal u Jesuus te aas kamya. Pek a' titz'a q'u chusulib' aas nojla vata'm nichb'anon.
43011014	Unchee' vatzsaj tek tal u Jesuus te ech tza': —Kamyu u Laazaro.
43011015	Utz nuntxuq'txune' tan, qe'l ye'k o' tzi' aas vetkami. Pek ko'taj tzixe'. Ech senima maas in.— Texhtu'.
43011016	Aatz u Maxh, va'l Diidimo ib'ii majte, tal tu q'u tetz chusulib'il ech tza': —Ko'taj ti' k'uxh sakamo' k'atza majte.— Texhtu'.
43011017	Ech opon u Jesuus aas ma'tich tek tel kaava'l q'ii tok u Laazaro tu jul.
43011018	Aatz u Betaania tan, naja' ko'n k'atz u Jerusaleen. Kamal oxva'l ko'n kiloometro ixo'l tuch'.
43011019	Ech sib'al q'esal uq'ayb'al ma'tich tul xe' u Taa tuch' u Li' ti' iqeel ti' vixib'en.
43011020	Utz aatz tab'i u Taa aas topon u Jesuus, ech ul ik'ule'. Pek aatz u Li' tan, kaaka tu u atib'al.
43011021	Ech tal u Taa tu u Jesuus ech tza': —UnB'aal, atichkojaxh tza', ye'n kam vunxib'en koj atzi'.
43011022	Pek k'uxh anal ulyaxh cheel, vootzajle aas kajay va'l sajaj tu u Tioxh, sataq' see.— Texhtu'.
43011023	Tal u Jesuus te ech tza': —Saq'aavitz'pu vaxib'en.— Texh te.
43011024	Tal u Taa te ech tza': —Vootzajle saq'aavitz'pu tu u q'aavitz'pichil tu u motxeb'al q'ii saj.— Texhtu'.
43011025	Tal paj u Jesuus te ech tza': —In u q'aavitz'pixsanal. Utz in u aq'ol tiichajil tu b'enq'ii b'ensaj. Ech ab'il va'l ninimanin, k'uxh sakami, saq'aavitz'pi.
43011026	Utz kajay q'u'l itz'lele utz, ninima'in, yit' sa'kojkam vatz Tioxh b'enq'ii b'ensaj. ¿Ni tzik anima va'l nivale' tza'?— Texh te.
43011027	Tal u Taa ech tza': —Ee' unB'aal. Nimamal vaq'o aas axh viTxaaom u Tioxh; axh viK'aol u Tioxh ulyaxh tu u vatz amlika tx'ava' tza'.— Texhtu'.
43011028	Ech ta'xh tal u kam tzi', b'eno'k. Ex isik'le u Li', vitza'q'. Ijutzi talax te ech tza': —Atil u chusul tzi'. Nisik'le'axh.— Texh te.
43011029	Ech ta'xh tab'i u Li', ooje'l chit k'asu'l utz, b'en tzixe'.
43011030	Tan ye'sajich toko'p u Jesuus tu u tal tenam. Pek a' atichku tu va'l ex k'ulaxojku tu u Taa.
43011031	Utz til q'u q'esal uq'ayb'al aas ooje'l chit k'asu'l u Li'. Aya' q'u qeeol tetz niyolonka, q'u'l atich tu u atib'al tzixe'. Ech motx xamb'u k'asu'l ti' u Li'. Tan motx tal ech tza': —Ma't oq'oj tu u mujb'al kamnaj atzi'.— Texhtu'.
43011032	Unchee' opon u Li' tu va'l atichku u Jesuus; peche' ku' siatz. Ta'xh tila utz, tal te ech tza': —UnB'aal, atichkojaxh tza', ye'n kam vunxib'en koj atzi'.— Texh te.
43011033	Ech tiira ok txumu'm tu taanima u Jesuus aas tila nichtoq' u Li'. Utz nichtoq' q'u qeeol majte q'u'l xamich ti'. Ech yak'il chit xijxo'lan u Jesuus ti'.
43011034	Utz ich'oti ech tza': —¿Til ex emujva?— Texhtu'. Alax te ech tza': —KuB'aal, ni'axh tul saji iile'.— Texh te.
43011035	Ech oq' u Jesuus.
43011036	Utz tal tek q'u q'esal uq'ayb'al ech tza': —Sajitaj etile', nitoq' ti'. Tiira tiich pe'xh ti'.— Chia.
43011037	Utz at nichalon majte: —Nichijajpixsa iatz moy atzi'. Ech ¿kan chaj toke' ye'xhkam ma'j veti'ana? Ye'n koj taq' tzii vetkam u Laazaro tzi'.— Texhtu'.
43011038	Ech tiira ok txumu'm tu taanima u Jesuus aas opon tu u mujb'al kamnaj. Aya' u mujb'al va'l tu ma'l u joyom sivan atichka. Utz sivan u jupib' itzi'.
43011039	Tal u Jesuus ech tza': —Eesataj u sivan tzi'.— Texhtu'. Utz tal u Taa, u tanab' u kamnaj, ech tza': —¡UnB'aal, va'l tek itzu'l cheel atzi'! Tan kaava'x q'ii ikame'.— Texhtu'.
43011040	Tal u Jesuus te ech tza': —¿Ye'n val see tzik aas siil vitechalil Tioxh oj sako'nanima?— Texh te.
43011041	Ech eesal u sivan tzi' u jul va'l mujichku u kamnaj. Utz sajin je' u Jesuus tu amlika. Tal ech tza': —Tateey, ta'ntioxh see tan, naab'i'in.
43011042	Vootzajle aas ninalchitaab'i'in. Pek ti' u mam tenam seplel ok vi' tza', k'uxh nival ech tzi'. Ech samotxinima aas axh vetchajonulin.— Texhtu'.
43011043	Utz aatz veet tal ech tzi', q'eq'u'm chit taltu ech tza': —¡Laazaro cheelu'l!— Texhtu'.
43011044	¡Ech elu'l u Laazaro va'l ma'tich ikame'! Qitzich iq'ab' tajan tu b'u'j, b'achb'al tetz. Utz kutxich ivatz tu ma'l u liikin b'u'j. Utz tal u Jesuus ech tza': —Chittaj utz, chajputaj.— Texhtu'.
43011045	Ech sib'al q'u qeeol q'u'l motx opon ti' u Li', motx tek inima u Jesuus. Aya' q'u q'esal uq'ayb'al xo'l q'u Israeel. Tan tila kam va'l i'ana.
43011046	Pek at unjolte, motx b'en xe' q'u fariseo. Utz ex tal u kam te va'l i'an u Jesuus.
43011047	Unchee' aatz tek q'u q'esal oksan yol vatz Tioxh tuch' q'u fariseo, motx imol u conciilio. Utz tal ech tza': —¿Kam sakub'ane'? Tan sib'ax xheenya i'an u vinaj tzi'.
43011048	Utz mam tenam saniman atzi' oj sako'xhqaq'ka ech tzi'. Utz su'ul q'u aa Roma. Su'lisotzsa u kutioxhla totztioxh tza'. Utz sisotzsa u kutenam majte tza'.— Texhtu'.
43011049	Unchee' aatz tek ma'l te, aya' u Caifaas, va'l q'esal oksan yolich tu u ya'b' tzi', tal ech tza': —Atile'n kam ye' etootzaj.
43011050	Ye'xhat ni'enku sete aas nojchit aal b'a'n sakam ma'l vinaj ti' q'u aanima kajayil. Ech yit' kajay koj u tenam lasotz ti'.— Texhtu'.
43011051	Loq' tiyak'il koj chit itxumb'al tal u kam tzi'. Pek axhib'i q'esal oksan yolich vatz Tioxh tu u ya'b' tzi'. Ech a' ib'axab'sa el talaxe' aas aal b'a'n sakam u Jesuus ti' kajay u tenam.
43011052	Utz yit' ti' ko'nkoxh u tenam sakamka. Pek ti' imolax q'u niman tetz u Tioxh majte. Ech si'an ma'l iatz tan, paximich tib'.
43011053	Ech motx inuk' q'u q'esala tu u q'ii tzi' aas siyatz' u Jesuus.
43011054	Ech nichtere'nkojipaal u Jesuus vatz q'u q'esal uq'ayb'al. Pek xaan b'en tu u tenam Efraiin, k'atz u tz'inlich tzaji tx'ava'. Utz a' atinkuka tzi' tuch' q'ul ichusulib'.
43011055	Unchee' nichtekinajab' u nimla q'ii va'l nipaasa q'u Israeel ti' u Elchil Vatz Kamchil Tu Egipto. Utz sib'al aanima tikuenta u tx'ava' tzi', motx b'en tu Jerusaleen ti' ib'anax u kostuumbre tetz tx'aatx'ochil. A' chit ye'sajich ixe't u nimla q'ii.
43011056	Ech nichmotxichok u Jesuus. Utz nichmotxich'oti sivatzaj tu viq'analil u totztioxh ech tza': —¿Kantal nenache'? ¿Matz saul tu u nimla q'ii?— Chia.
43011057	Aatz q'u q'esal oksan yol tuch' q'u fariseo tan, ma'tich talta' aas oj ab'il ma'j so'ootzajin til atilka, satale'. Ech satxaypi.
43012001	Unchee' vaajitich ko'n q'ii topon u nimla q'ii ti' u Elchil Vatz Kamchil Tu Egipto, b'en u Jesuus tu Betaania tu tatib'al u Laazaro, va'l kami. Loq' q'aav itz'pixsal xo'l q'u kamnaj.
43012002	Ech b'anax techb'ub'al u Jesuus tetz ku'eb'al q'ii. U Taa nichi'k'ulane'. Utz k'ujlich ok u Laazaro vatz meexha k'atz u Jesuus.
43012003	Ech aatz u Li', ex tiq'o ma'l libra tx'umq'ixsab'al, nardo ib'ii. Sib' ija'mel. Ech iqoo ku' ti' q'u tajan u Jesuus. Utz itzajsa tu q'u xi'l ivi'. Ech tiira pax paal itx'umq'u u tx'umq'ixsab'al tu u tuul otzotz b'a'nil.
43012004	Ech yolon ma'l tu q'ul ichusulib', aya' u Judas aa Cariote va'l si'ch'oksan u Jesuus tiq'ab' q'u txayol, vik'aol u Xhim. Tal ech tza':
43012005	—¿Kantu' ma'kojk'ayil u tx'umq'ixsab'al tu 300 ja'mel aq'onib'al q'ii tzi'? Utz sa'aq'ax vija'mel tu q'u me'b'a'.— Texhtu'.
43012006	K'uxh tal u kam tzi', ti' koj aas nojchit nitxum iatz q'u me'b'a'. Pek ti' tan, elq'omich. Utz a' atichku u tx'u'y tzixe', kolb'al puaj. Utz nichtelq'a el tetz u puaj nichiko'p tuul.
43012007	Ech aatz u Jesuus tal ech tza': —Kam esa' te. Tan ti' itz'akal vunchi'l tu mujb'al vetz k'uxh vetikole'l u tx'umq'ixsab'al tzi'.
43012008	Utz aatz q'u me'b'a', ech ko'xh tatin texo'l b'enamen atzi'. Pek aatz in tan, ech ko'n koj vatin texo'l tza'.— Texhtu'.
43012009	Unchee' sib'al q'u q'esal uq'ayb'al ab'in aas atich u Jesuus tu Betaania. Ech motx b'en tzi'. Yit' ti' ko'nkoxh en tilax u Jesuus, pek ti' en tilax u Laazaro majte va'l q'aav itz'pu xo'l q'u kamnaj.
43012010	Ech taq' ku' tib'eyil q'u q'esal oksan yol vatz Tioxh aas antu tek siyatz' u Laazaro majte.
43012011	Tan ti' ko'n u q'aavtitz'pu u Laazaro nichtelka q'u q'esal uq'ayb'al ti' q'u tuq'ayb'al utz, nichinima u Jesuus.
43012012	Unchee' tu tek va't q'ii tuul, atich opon u mam tenam tu u nimla q'ii. Utz motx tab'i aas si'chopon u Jesuus tu Jerusaleen.
43012013	Ech motx ichok q'ab'aj paalma utz, motx ul ik'ule'. Nichmotxiq'eq'un taltu ech tza': —¡Loch'o'! ¡Techal axh tan, tib'ii u kuB'aals Amlika niulk'axh, viQ'esal q'u Israeel!— Texhtu'.
43012014	Ech chee ma'l u chelem b'uuro utz, je' u Jesuus ti'. Echa' va'l tz'ib'amalka nital ech tza':
43012015	—Ye' ko'xh xo'vex Israeel; ex aa tu Sioon. Tan tul vetijlenal; atil je' ti' ma'l chelem b'uuro.— Chia.
43012016	Utz ye't paal itxumb'al q'u chusulib' tu q'u kam tza'. Pek analen paal itxumb'al tuul aas b'entekje' u Jesuus tu Amlika. Motx tek ul sik'u'l aas tz'ib'amichnalka q'u kam ti' q'u'l uchi.
43012017	Ech antu xamich ti' u Jesuus q'u aanima q'u'l ilon aas isik'le elu'l u Laazaro tu jul utz, q'aav titz'pixsa. Va'lich motx taltu tu tere'n q'u aanima.
43012018	Ech mam tenam motx ul ti' ik'ulaxe'. Tan ma'tich tab'ita' aas i'an u txaichil tzi'.
43012019	Pek aatz q'u fariseo tan, nichmotxtal tib'ilaj ech tza': —¿Matz etilla'? ¡Kam koj ech qole' ti'! Tan mam tenam niniman utz, nixamb'u ti'.— Texhtu'.
43012020	Unchee' atich unjolol puera aanima xo'l q'u nachol Tioxh q'u'l motx opon tu u nimla q'ii, griego viyolb'al.
43012021	Aatz q'u griego tzi', motx xaan opon k'atz u Felipe, u aa Betsaida tikuenta Galilea. Utz ijaj b'a'nil te ech tza': —B'aal nitxa', niqachva saqil u Jesuus.— Texh te.
43012022	Ech ib'en u Felipe utz, ex tal tu u Lixh. Ech ka'l tek ixaane', motx ex tal tu u Jesuus.
43012023	Utz tzaq'b'el tu u Jesuus ech tza': —Oponyu u tiempo aas sa'tekkam u K'aola va'l b'ennaj ko'n aanima. Loq' saq'aavitz'pixsali.
43012024	Ni'xhtek'val sete aas oj yit' sa'kojxalamtu u tiil triigo niku' tu tx'ava', kam koj saitz'pi. Sako'xhkaa u ia ech tzi'. Pek oj saxalamtu tu u tx'ava' utz, saitz'pi. Sib'al ivatz sataq'e' atzi'.
43012025	Ab'il va'l tii chit ti' u vatz iq'ii isaj tza', aal sitz'eje'. Pek ab'iste va'l yit' ta'xh koj nititz'a vitiichajil tu u vatz amlika tx'ava' tza', aal a' nikol ti' vitiichajil tu b'enq'ii b'ensaj.
43012026	Ab'il q'u'l ninimanin, xamb'oj vi'. Utz til sa'atink'in, a' sa'atinku u niman vetz tzi' majte. Tan ab'il va'l sanimanin, sa'atin tatin vatz vunTat.
43012027	Aatz cheel, tiira k'ayb'inaj vaanima. Utz ¿kam chaj savale'? ¿Satz unjaj tu vunTat aas sateesa'in tu tza'l tzi'? Tan ech chit u vetz ul unb'ane'.
43012028	¡Tateey, ta'xh sa'an vatxumb'al! Ech oksa iq'ii vab'ii.— Texhtu'. Ech uch k'asu'l ma'l u yol tu Amlika, tal ech tza': —Vetvoksal iq'ii vunb'ii utz, sa'pajvoksa unpate.— Texhtu'.
43012029	Aatz u mam tenam atich opon tzi', tab'i u vi' tzi'. Utz atia nichmotxtale' aas ma'l tininunchil uchi. Utz at nichalon majte aas: —Ma'l aanjel q'ilan.— Chia.
43012030	Pek tzaq'b'u u Jesuus utz, tal ech tza': —Yit' vi' koj vet'ul u yol tzi', pek seti'.
43012031	Tan oponyu tek u tiempo ti' vitx'olax inujul u vatz amlika tx'ava' tza'. Sab'ajle'l u q'esala tu u vatz amlika tx'ava', aya' u tx'i'li'inaj.
43012032	Aatz lat'anb'a'lje'in vatz kurus, sib'la aanima sanimanin; so'ok sunk'atza.— Texhtu'.
43012033	Loq' a' nichtal inujul kani'ch ikam sakami aas nichtal q'u kam tzi'.
43012034	Utz tzaq'b'u q'u aanima ech tza': —Ab'imal qaq'o tu u o'tla mantaar aas ta'n atinchil si'an viTxaaom u Tioxh. Pek ¿kam tok naale' aas ministeer saelb'en u K'aola va'l b'ennaj ko'n aanima tu u vatz amlika tx'ava' tza'? Utz ¿ab'il u K'aola va'l b'ennaj ko'n aanima naale' unchee'?— Texhtu'.
43012035	Tzaq'b'u u Jesuus utz, tal ech tza': —B'iit ko'xh tiempo sa'atinin texo'l; echa' txijtxun etetz u vatine'. Utz paalojex, tuul atil u txijtxub'al tzi'. Ech ye'k koj enachlo'm lu'ul u uken. Tan ab'il va'l tu aq'b'al nipaale', ye' tootzaj ti'ch ib'ena'.
43012036	Nimataj u txijtxun etetz tuul atil texo'l. Ech setiq'o tetz vitxumb'al tan, ex ik'aol ime'al u txijtxub'al tzi'.— Texhtu'. Unchee' ta'xh tal q'u kam u Jesuus tzi', b'eni; imuj tib' siatz.
43012037	Pek ye't ko'n nimal tu q'u aanima, k'uxh ma'tich i'antu sib'la txaichil siatz.
43012038	Loq' itzojpu chit u Yolb'al Tioxh va'l alelka tu u Isaias u alol tetz u yolb'al Tioxh, aas tal ech tza': —KuB'aal, ye'xhab'il niniman q'u kam niqale'. Utz ¿ab'il k'atza nik'uchvu tib' viyak'il u kuB'aal?— Chia.
43012039	Ech toke' ye' nichmotxinimane'. Utz tal paj u Isaias ech tza':
43012040	—U Tioxh jupun iatz q'u aanima. Utz itiib'ixsa q'u taanima. Ech ye'k samotxilon tuch' b'aq' iatz. Utz ye'k sael b'oj itxumb'al tuul tu taanima. Ech ye'k so'ok sunk'atza utz, ye'k sunb'an b'a'n te.— Chu u Isaias.
43012041	A' taltu u kam u Isaias tzi' aas tiltu vitechalil u Tioxh. Ech yolon ti'.
43012042	Sib'al motx niman u Jesuus. Antu q'u q'esala xo'l q'u Israeel. Pek ye' nichmotxiyole'l. A' nichmotxixo'va q'u fariseo. Tan oj samotxtale', saya'sal topon tu q'u atib'al chusb'al tetz u o'tla mantaar.
43012043	Tan a' b'ennajku ik'u'l ti' u toksal iq'ii xo'l q'u aanima, vatz u tok iq'ii tu u Tioxh.
43012044	Utz qetun taltu u Jesuus ech tza': —Ab'il ninimanin, yit' in koj ninima'in. Pek a' ninima va'l vetchajonulin.
43012045	Utz ab'il ni'ilonin, a' nitil va'l vetchajonk'asu'lin.
43012046	In u txijtxub'al ulyin tu u vatz amlika tx'ava'. Utz ab'il q'u'l ninima'in, yit' tu uken tere'n koj sa'atinka.
43012047	Utz yit' in koj satx'olon inujul ab'il a' ni'ab'in q'ul unyol tza' utz, ye' ninima. Tan yit' a' koj ul untx'ol inujul q'u aanima tu u vatz amlika tx'ava' tza'. Pek aal ul unchitpu.
43012048	Ab'il ye' nik'ulin utz, ye' nik'ul q'ul unyol, atil va'l satx'olon inujul. A' satx'olon inujul tu u motxeb'al q'ii saj q'u yol q'u'l vetvalla' tza'.
43012049	Tan yit' unyol koj sunjunal q'u yol vetvalla'. Pek a' vetaq'on u mantaar ve vunTat va'l vetchajonk'asu'lin. A' aq'on unyol ti' kam savale' utz, kani'ch talax sunb'ane'.
43012050	Utz vootzajle aas tetz tiichajil tu b'enq'ii b'ensaj vimantaar. Ech toke' kam chit echa' talax ve veti'an vunTat, echat chit talax kajay nunb'ane'.— Texhtu'.
43013001	Unchee' atich tek sik'u'l u Jesuus aas ma't topon vitiempo, a' chit ye'sajich ixe't u nimla q'ii ti' u Elchil Vatz Kamchil Tu Egipto. Tootzaj teku'en saelb'en vatz tx'ava' utz, se'en xe' viTat. Utz tiich u Jesuus ti' q'ul ichusulib' utz, anko'xh tiich ti' tiya'teb'al.
43013002	Unchee' ela nichmotxtechb'u u echb'ub'al tuch' tetz u nimla q'ii. Utz ma'tich toksal tu taanima u Judas tu u tx'i'li'inaj aas a' va'l saoksan u Jesuus tiq'ab' q'u txayol. Aya' u Judas aa Cariote, vik'aol u Xhim.
43013003	Utz tootzajleich u Jesuus aas ma't toksal kajay q'u kam tiq'ab' tu viTat. Tan a' k'asku'l xe' Tioxh utz, a' se'enku xe' Tioxh.
43013004	Ech txake' u Jesuus tu va'l atichku k'atz u meexha. Teesa vichake't utz, itxay ma'l toalla. Iqitzo'k xe'aj tuul.
43013005	Ech taq' ku' a' tu ma'l u kamb'al utz, xe't itx'aa tajan q'ul ichusulib'. Utz isuu tu u toalla va'l qitzich ok xe'aj tuul.
43013006	Pek aatz opon k'atz u Xhim va'l Lu' majte, tal te ech tza': —UnB'aal, ¿nojchit satx'aa vajan?— Texh te.
43013007	Tzaq'b'u u Jesuus tal te ech tza': —Aatz cheel, sa'kojel atxumb'al tu va'l nunb'ane'. Pek xamtel sael atxumb'al tuul kam toke'.— Texh te.
43013008	Tal u Lu' te ech tza': —Ye'xhjatu satx'aa vajan.— Texh te. Tzaq'b'u u Jesuus ech tza': —Ye'k ookeb'al sunk'atza untz'oj ye'k suntx'aa aajan.— Texh te.
43013009	Tal paj u Xhim te ech tza', va'l u Lu' majte: —UnB'aal, yit' ta'n ko'n koj satx'aa q'u vajan tzi', pek antu satx'aa unq'ab' tuch' unvi'.— Texhtu'.
43013010	Tal u Jesuus te ech tza': —Ab'il va'l tx'aatx'och tatine', a' texh satx'aal q'u tajan. Ech tx'aatx'och tek kajayil si'ane'. Utz aatz ex, tx'aatx'ochtek'ex, k'uxh yit' kajay koj ex.— Texhtu'.
43013011	K'uxh tal ech tzi' tan, tootzajich teku'en ab'il va'l so'oksan tiq'ab' q'u txayol. Echixe'at tala aas: —Yit' kajay koj ex tx'aatx'och'ex.— Texhtu'.
43013012	Unchee' toksa paj vichake't aas veet itx'aat q'u tajan utz, q'aavopon vatz meexha. Utz tal tu q'u chusulib' ech tza': —¿Matz paaly etxumb'al tu va'l vetunb'anlu sete tzi'?
43013013	Tan “Chusul” utz, “B'aal” che'ex vi'. Utz nojchit netale' tan, in.
43013014	Utz k'uxh in B'aal utz, in Chusul, vetuntx'aal etajan, echat seb'an majte. Sitx'aa tib' etajan setib'ilaj.
43013015	Ma'l k'uchb'al vetunb'anlu sevatz. Ech kam chit echa' vetunb'anlu sete, echat samotxeb'an majte.
43013016	Tan ni'xhtek'val sete aas yit' paalchu koj tijle'm u aq'onom vatz u b'aal taq'on. Utz yit' paalchu koj tijle'm u b'anol chaj, vatz va'l nichajon.
43013017	Utz chi'b'eb'al etetz si'ane' untz'oj etootzaj q'u kam tza' utz, seb'an ex b'anol tetz.
43013018	Loq' yit' kajay koj ex nivalex. Tan vootzajle ab'il txaael vaq'o. Utz sa'naltzojpu u Yolb'al Tioxh va'l nital ech tza': «Aatz va'l ela nuntx'a' kaxhlaan tx'ix tuch', a' sab'anon je' ve.» Chia.
43013019	Nival q'u kam sete tza' tuul ye'saj tuche'. Ech aatz lauchi, senima ab'il in.
43013020	Tan ni'xhtek'val sete, ab'il sak'ulun va'l nunchaje', in a' nik'ulin tzi'. Utz ab'il va'l nik'ulin, a' nik'ul va'l vetchajonk'asu'lin.— Texhtu'.
43013021	Unchee' txumun u Jesuus tu taanxelal aas ma'tich taltu q'u kam tzi'. Tal ech tza': —Ni'xhtek'val sete aas ma'l sete so'oksanin tiq'ab' q'u txayol.— Texhtu'.
43013022	Ech xe't motx isaji tib' q'u chusulib' tib'ilaj utz, nichmotxisotz ik'u'l. Tan ab'iste chaj te nichtalaxe'.
43013023	Utz ch'uxhlich k'atz u Jesuus u chusulib' va'l tiira b'a'nich u Jesuus te.
43013024	Ech b'anax b'en xheenya te tu u Xhim, aya' u Lu', aas sich'oti tu u Jesuus ab'il nichtale'.
43013025	Aatz tek u chusulib' tzi', aal chit ijetz'o'k tib' k'atz u Jesuus. Utz jutzuman tab'i te ech tza': —UnB'aal, ¿ab'il?— Texh te.
43013026	Tzaq'b'u u Jesuus ech tza': —Aya' va'l savaq' u kaxhlaan tx'ix te chaael tu chib'.— Texhtu'. Ech ichaat u kaxhlaan tx'ix tu u chib'. Taq' tu u Judas aa Cariote, vik'aol u Xhim.
43013027	Ech ok u tx'i'li'inaj tu taanima u Judas aas ma'tich taq'ax b'iil u kaxhlaan tx'ix te. Utz tal tek u Jesuus te ech tza': —Nal ko'xh a'ane' kam va'l sa'ane'.— Texh te.
43013028	Pek ye'xhab'il ko'xh ma'j tu q'u'l atich vatz meexha, el itxumb'al tuul kam tok va'l tala.
43013029	Tan aatz nichitz'an aas kamal siloq'e' kam nisav tetz u nimla q'ii nichtale'. Oj a' sataq' b'oj tetz q'u me'b'a' nichtale'. Tan axhib'i a'ich kolol puaj u Judas.
43013030	Ech ta'xh techb'u u kaxhlaan tx'ix u Judas tzi', k'asu'l. Utz tu aq'b'alich teku'en.
43013031	Unchee' aatz ma'tich tek ik'asu'l, tal u Jesuus ech tza': —Aatz cheel, oponyu u tiempo aas saok iq'ii u K'aola va'l b'ennaj ko'n aanima. Utz so'ok iq'ii u Tioxh ti' majte.
43013032	Tan oj nitok iq'ii u Tioxh ti', saoksal iq'ii tu u Tioxh majte. Utz sa'texhi'ane'.
43013033	Unchusulib' tii'in seti', b'iit ko'xh sunb'an texo'l. Tan sab'enin. Utz sechok'in. Loq' sa'kojveet etopon tu va'l se'enk'in. Echat chit nival sete kam va'l vetval tu q'u q'esal uq'ayb'al xo'l q'u Israeel.
43013034	Nunchus va't u mantaar sete jalel teku'en. Utz aya' va'l seb'an tii'ex setib'ilaj sejununil. Kam echa' munb'antu tii'in seti', echat ko'xh eb'antu tii'ex setib'ilaj seb'an majte.
43013035	Tan untz'oj seb'an tii'ex setib'ilaj, satootzaji kajay q'u aanima aas ex niman vetz.— Texhtu'.
43013036	Aatz u Xhim va'l Lu', tal tek te ech tza': —UnB'aal, ¿til se'enk'axh?— Texh te. Ech tzaq'b'el tu u Jesuus ech tza': —Sa'kojveet ab'en vi' cheel tu va'l ma'tk'in. Pek xamtel lab'enaxh vi'.— Texh te.
43013037	Utz tal u Lu' te ech tza': —UnB'aal, ¿kantu' ye'k saveet unb'en sai' cheel? ¡Tan aal sunq'i' kamchil sai'!— Texh te.
43013038	Tzaq'b'el tu u Jesuus ech tza': —¿Saq'i' kamchil vi' naale'? Ni'xhtek'val see aas ye'sajen toq' u b'aal t'el tuul, ox pajul ma't eesat iib' tuul aas ootzajin.
43014001	Ye' ko'xh ilin etaanima. K'ujlel nal ek'u'l ti' u Tioxh utz, k'ujloj ek'u'l vi' majte.
43014002	Tan aatz tu va'l atilku vunTat tu Amlika, sib'al atib'al atile. Vetvallu sete koj atzi' aas yit' koj echi. Pek ma't unb'an tuch etatib'al sekajayil.
43014003	Se'enin utz, ma't unb'an tuch etatib'al. Loq' vul unpate. In chit su'liq'onb'enex vi'. Ech til va'l sa'atink'in sa'atinex tzi' majte.
43014004	Etootzajle til ma'tk'in utz, etootzajle u b'ey.— Texhtu'.
43014005	Loq' alax te tu u Maxh ech tza': —KuB'aal, ye' qootzaj til ma'tk'axh. ¿Kani'ch qootzajit u b'ey unchee'?— Texhtu'.
43014006	Utz tal u Jesuus te ech tza': —In u b'ey xe' Tioxh. In vinujul. Utz in u tiichajil tetz b'enq'ii b'ensaj. Ab'il koj so'opon xe' vunTat untz'oj yit' vi' koj.
43014007	Oj nojchit etootzajin, etootzajle vunTat majte atzi'. Utz cheel nixe'tetootzaji tan, ninaletile'.— Texhtu'.
43014008	Unchee' tal u Felipe te ech tza': —KuB'aal, chuspi ko'xhtu' sak'uch u kuTat qe.— Texhtu'.
43014009	Tal u Jesuus te ech tza': —¿Yootzajin tzik Felipe k'uxh sib'ax tiempo vatin texo'l? Tan ab'il va'l vettillin, vettillu vunTat majte atzi'. Ech ¿kam tok naale'? aas: «K'uch u kuTat qe.» Cha'axh.
43014010	¿Yetz nanima tzik aas ma'l ko'n in tuch' vunTat utz; ma'l ko'n vunTat vuch' majte? Aatz q'u yol q'u'l nivale' tza', yit' vetz koj sunjunal. Pek tetz vunTat va'l atil sunk'atza. Tan a' nib'anon q'u kam.
43014011	Nimataj aas ma'l ko'n in tuch' vunTat utz; ma'l ko'n vunTat vuch'. A' u techlal u vatin tuch' vunTat q'u txaichil nunb'ane'.
43014012	Ni'xhtek'val sete aas ab'il va'l ninimanin, si'an q'u kam majte q'u'l nunb'ane' tza'. Utz paalchu ko'xh tere'n si'ane' tan, ma't'in xe' vunTat.
43014013	Utz kajay q'u kam q'u'l sejaj tu vunTat tunb'ii, sunb'ane'. Ech so'ok iq'ii u Tata k'atz u K'aola.
43014014	Kam sejaj tunb'ii, savaq'e'.
43014015	Oj nojchit tz'ejel etaanima vi', nimataj q'ul unmantaar.
43014016	Utz sunjaj tu vunTat, sataq' va't moxb'en etetz aas tiira sa'atin texo'l b'enamen.
43014017	Aya' u Tioxhla Espiiritu, u iq'on tetz vinujul, va'l ye'k saveet ik'ulax tu q'u aanima q'u'l aye'n tu paav. Tan nikojtile' utz, ye' tootzaj. Pek ech koj ex tan, etootzajle. Atil sek'atza utz, sa'atin sek'atza.
43014018	Yit' sa'kojvaq'ka'ex echa' ikaa tal nitxa' ye'k itxutx ib'aal. Pek saq'aavu'lin tzexe'.
43014019	B'iit ko'xh si'ane' utz, ye'kan satilin q'u aanima q'u'l aye'n tu u paav. Pek aatz ex, setilin. Tan itz'lelin b'enq'ii b'ensaj. Utz sa'atinex tu b'enq'ii b'ensaj majte.
43014020	Aatz si'an tu u q'ii tzi', setootzaji aas nojchit ma'l ko'n in tuch' vunTat. Utz setootzaji aas atilin sek'atza utz; atilex sunk'atza majte.
43014021	Ab'il va'l atil q'ul unmantaar sik'u'l utz, ninima, a' va'l tz'ejel taanima vi' atzi'. Utz ab'il va'l tz'ejel taanima vi', si'an tii vunTat ti'. Sunb'an tii'in ti' utz, sa'atinin k'atza majte.— Texhtu'.
43014022	Unchee' alax te tu u Judas ech tza', va'l yit' aa Cariote koj: —KuB'aal, ¿kam toke' aas o' ko'xh sailonaxh utz, yit' sa'kojtilaxh unjot q'u aanima tu u vatz tx'ava' tza'?— Texh te.
43014023	Tzaq'b'u u Jesuus ech tza': —Ab'il sitz'ej taanima vi', sinima vunyolb'al atzi'. Utz si'an tii vunTat ti'. Ech sa'atino' k'atza. Ta'n sa'atino'.
43014024	Pek ab'il va'l yit' tz'ejel koj taanima vi', ye' niniman vunyolb'al atzi'. Utz aatz q'u yol vetetab'ila' tza', yit' vetz koj, pek tetz vunTat va'l vetchajonk'asu'lin.
43014025	Nival q'u kam sete tza', tuul atilin texo'l.
43014026	Pek toj ichaj k'asu'l u moxb'en etetz vunTat tunb'ii. Aya' u Tioxhla Espiiritu. A' va'l sachusun kajay q'u kam sete. Utz sinachpixsa kajay q'u kam sete q'u'l vetvalla' tza'.
43014027	Savoksa u paas tetaanima. Aya' va'l atil sunk'atza, va'l yit' ech koj a' va'l atil tu u vatz amlika tx'ava'. Ye' ko'xh ilin etaanima utz, ye' ko'xh xo'vex.
43014028	Vetetab'ila', vetvallu sete aas sab'enin. Loq' su'ulin texo'l. Utz oj nojchit tz'ejel etaanima vi', satxuq'txunex koj atzi' ti' aas ma't'in xe' vunTat. Tan paalchu vunTat sunvi'.
43014029	Nivalka el q'u kam sete cheel tza' aas ye'saj unb'ena'. Ech lenima aas ma't unb'ena'.
43014030	Unchee' yit' jank'al tere'n koj sayolonin setuch'. Tan tul va'l niq'esalain tu u vatz amlika tx'ava' tza'. Utz ye'xh b'oj tokeb'al sunk'atza.
43014031	Pek ministeer nunb'an q'u kam vettal vunTat ve. Ech satootzaji q'u aanima tu u vatz amlika tx'ava' aas nojchit k'onel vaanima ti' vunTat. Pek ko'taj, elojb'eno' tza'.— Texhtu'.
43015001	Unchee' tal tepaj u Jesuus tu q'ul ichusulib' ech tza': —Ech in u nojla mukanil uuva. Utz aatz vunTat, echa' aq'in tetz.
43015002	Utz sateesa kajay q'u q'ab'aj nitel sunk'atza q'u'l ye' nivatzine'. Pek satilb'e ab'iste va'l nitaq' ivatz. Ech sa'xhtaq' tere'n ivatz.
43015003	Utz aatz ex, tx'aaeltek'ex tu q'ul unyol vetvallu sete.
43015004	Tii atojex sunk'atza. Utz sa'atinin sek'atza majte. Echa' u q'ab' uuva sako'nkoxhvatzin sijunal oj yit' atil koj k'atz vimukanil. Utz echat ko'xh ex majte. Sa'kojek'uch u b'a'nil oj yit' atilkojok'ex sunk'atza.
43015005	Aatz in, echa' in vimukanil u uuva. Utz ech ex q'ul iq'ab'aj. Tan ab'il va'l ato'k sunk'atza, atilin k'atza. Utz sib'al ivatz nitaq'e'. Pek kam koj setx'ol iveete' oj xaannajelex sunk'atza.
43015006	Tan ab'il va'l yit' atil koj ok sunk'atza, saeesal sunk'atza. Echa' itzok'le'l q'u q'ab' uuva. Ech nitzaje'. Utz nimolaxe' sa'aq'ax oko'p tu xamal ti' itz'e'a'.
43015007	Pek oj tii etatin sunk'atza utz, tii nenima vunyol, jajtaj kam kajay va'l esa'. Utz sa'aq'ax sete.
43015008	Nitok iq'ii vunTat setaq'o oj nek'uch u b'a'nla txumb'al, echa' b'a'nla vatz tze'. Utz oj nimna'l aas ex unchusulib'.
43015009	Kam chit echa' ib'antu tii vunTat vi', echat unb'antu tii'in seti'. Ech tii atojex sunk'atza tu vunb'antu tii'in seti'.
43015010	Sa'atinex sunk'atza oj senima q'ul unmantaar. Tan tii'in seti'. Echa' nunb'ane' aas nunnima q'ul imantaar vunTat utz, atilin k'atza. Tan tii vi'.
43015011	K'uxh nival q'u kam sete tzi' tan, a' unsa' senach u txuq'txunchil va'l nunnache'. Ech tz'ajel u txuq'txunchil sek'atza si'ane'.
43015012	Utz a' vunmantaar tza'; aya' va'l seb'an tii'ex setib'ilaj, echa' unb'antu tii'in seti'.
43015013	Tan nojchit ta'xh ma'l aanima sib' tii ti' imol va'l sataq' tib' tu kamchil ti' q'u tamiigo.
43015014	Utz jolol ex vamiigo si'ane' oj seb'an q'ul vetvallu sete.
43015015	Tan “aq'onom” chajko'nkojin seti'. Tan aatz va'l aq'onom ku'en, ye' tootzaj kam ni'an u b'aal taq'on. Pek “vamiigo” chajin seti' tan, vetvallu kajay q'u kam sete q'u'l vetvab'i xe' vunTat.
43015016	Utz yit' ex koj vettxaaonin, pek in vettxaaonex. Utz a' vetetz cheel sek'uch vitxumb'al u Tioxh sek'atza, echa' b'a'nla vatz tze'. Ech va'l seb'an b'enamen. Ech kajay q'u kam q'u'l sejaj tu vunTat tunb'ii, sataq' sete.
43015017	Ech nunb'an mantaar talax sete aas seb'an tii'ex setib'ilaj sejununil.
43015018	Oj nichi'k'ula'ex q'u aanima tu u vatz amlika tx'ava' tza', a'tzii. Tan ootzajitaj, in a' b'axal nichi'k'ula'in tzi'.
43015019	Utz si'an tii seti' koj aas ex koj b'anol tetz q'u paav tu u vatz amlika tx'ava' tza'. Pek yit' ex koj b'anol tetz paav. Echixe'at nichi'k'ula'ex tere'n q'u aanima. Tan txaaeltek'elex xo'l q'u aanima vaq'o tu u vatz a tx'ava' tza'.
43015020	Ulsataj u yol sek'u'l va'l alel sete vaq'o aas yit' paalchu koj tijle'm u aq'onom vatz u b'aal taq'on. Tan oj nivixvale', saixvalex majte. Oj nimali vunyol, sanimal veyol majte.
43015021	Loq' ti' ko'n vunb'ii k'uxh sichi'k'ula'ex q'u aanima. Tan axhib'i ye' tootzaj ab'il va'l vetchajonk'asu'lin.
43015022	Ye'n koj ulin, ye'n koj ul yolonin xo'l q'u aanima, ye' tootzaj koj atzi' aas atil ipaav. Pek aatz cheel, sa'tere'nkojchee iyol ti' imujax q'ul ipaav.
43015023	Tan ab'il va'l nichi'k'ula'in, antu nichi'k'ula vunTat majte.
43015024	Ye' tootzaj q'u aanima koj atzi' aas atil ipaav aas ye'n koj ul unb'an q'u kam tixo'l q'u'l ye'xhab'il ko'xh va't nib'anon. Pek niko'ntixva'in k'uxh vettillu q'u kam nunb'ane'. Utz a' nitixva vunTat majte.
43015025	Loq' itzojpu chit u yol va'l tz'ib'amalka tu vimantaar nital ech tza': «Ye'k ko'xh tokeb'al nitixva'in q'u aanima.» Chia.
43015026	Pek su'ul u moxb'en etetz va'l sunchaj k'asu'l xe' vunTat. Aya' u Tioxhla Espiiritu, u iq'on tetz vinujul. A' tek sayolon vi'; satal q'u kam sete.
43015027	Utz aatz ex, setxakb'a' q'u kam vi' majte. Tan atilex sunk'atza tixe'teb'al. Ilel q'u kam setaq'o.
43016001	Unchee' vetvallu q'u kam sete tza' tan, a' unsa' aas ye'xhkam saeesanka'ex vi'.
43016002	Tan sa'nalojchalk'asu'lex tu q'u atib'al chusb'al tetz u o'tla mantaar. Utz sa'nalopon ma'l tiempo aas ab'il sayatz'onex, iq'ii u Tioxh nitoksa satale'.
43016003	Utz ech si'an tzi' tan, ye' tootzaj ab'il vunTat utz, ye' tootzaj ab'il in.
43016004	Vetvallu kaael q'u kam sete tza'. Ech aatz lo'opon u tiempo, letulsa sek'u'l aas alel tek sete vaq'o. K'uxh ye't val u kam sete tixe'teb'al tza' tan, atilin texo'l.
43016005	Pek aatz cheel, se'enin xe' vunTat va'l vetchajonulin. Ech ye'xhab'il sach'otin ve aas: «¿Til ma'tk'axh?» Chaj koj.
43016006	Tan txumu'm okyu tetaanima cheel atzi'. Netxumun tu va'l vetvalluka el sete tza'.
43016007	Pek vinujul nival sete aas b'a'n sab'enin. Tan oj ye'k sab'enin, ye'k su'ul u moxb'en etetz. Ech sab'enin tan, se'nunchaju'l tzexe'.
43016008	Utz aatz lauli, sinach b'en vipaav q'u aanima taq'o tu u vatz amlika tx'ava'. Ech satootzaji ab'iste vijikomal, ab'iste ye'xtxoj utz, ab'iste vinujul.
43016009	Satab'i vipaav q'u aanima tan, ye' nimotxinima'in.
43016010	Utz satab'i vijikomal tan, ma't'in xe' vunTat utz, sa'tere'nkojetil unvatz.
43016011	Utz satab'i vitx'olpu inujul q'u kam tu u vatz amlika tx'ava' tza' tan, tz'ejaxyu yol ti' u q'esalain tetz.
43016012	Sib' tere'n ko'xh kam si'chval sete, pek sa'tere'nkojetii tiq'ole'.
43016013	Pek aatz lu'ul u Tioxhla Espiiritu tetz vinujul, a' saiq'on eb'ey ti' kajay vinujul. Tan yit' iyol koj sijunal satale'. Pek a' satal kajay va'l satab'i k'atz vunTat. Utz a' sa'alon q'u kam sete q'u'l su'ul taab'ab'en.
43016014	Satoksa unq'ii tan, vetz q'u yol satale'. Utz setootzaji taq'o.
43016015	Vetz q'u yol satale' tan, vetz kajay q'u'l atil xe' vunTat. Ech tok vetvala aas setootzaji taq'o.
43016016	Utz b'iit ko'xh si'ane', ech ye'kan setilin. Loq' b'iit ko'xh paj tuul sa'pajetilin. Tan ma't'in xe' vunTat.— Texhtu'.
43016017	Unchee' motx tek tal unjolol q'u chusulib' sivatzaj ech tza': —¿Kam tok va'l nital qe tzi'? aas: «B'iit ko'xh si'ane', ech ye'kan setilin. Loq' b'iit ko'xh paj tuul sa'pajetilin. Tan ma't'in xe' vunTat.» Chia.— Texhtu'.
43016018	Utz nichmotxtal ech tza': —¿Kan chaj tok va'l nitale' tzi'? aas: «B'iit ko'xh setilin.» Chia. Ye' tek qootzaj kam tok va'l nitale' tzi'.— Texhtu'.
43016019	Unchee' tootzaji u Jesuus aas nichmotxtachva ich'otil te. Tal tek te ech tza': —¿Ni tzik eyol sevatzaj va'l vetval sete aas: «B'iit ko'xh si'ane', ye'kan setilin. Utz b'iit ko'xh paj tuul sa'pajetilin.» Chi'in?
43016020	Ni'xhtek'val sete aas saoq'ex utz, satxumunex. Tuul sako'ntxuq'txun q'u aanima tu u vatz amlika tx'ava' tza'. Loq' a'tzii. K'uxh satxumunex tan, sa'nalb'en vetxumu'ms txuq'txunchil.
43016021	Echa' ma'l ixoj aas sa'tekatin titz'in, atil tu chi'om. Tan oponyu vitiempo aas saitz'pu u titz'in. Pek aatz ma't tatin u tal titz'in, ye'kan nititz'a u chi'om tu txuq'txunchil. Tan, itz'pi va't aanima tu u vatz amlika tx'ava'.
43016022	Echat ko'xh ex cheel majte. Atilex tu txumu'm. Loq' saq'aavulvilex. Ech satxuq'txun etaanima. Utz ab'il koj saya'san vetxuq'txunchil tzi'.
43016023	Utz aatz si'an tu u q'ii tzi', kam tere'n koj sech'oti ve. Tan ni'xhtek'val sete aas sataq' vunTat sete kajay va'l sejaj te tunb'ii.
43016024	Tan ulyuko'xhex tza' tuul, ye'xhkam ma'j nejaj tunb'ii. Pek jajtaj utz, sek'ule'. Ech tiira sa'xhtxuq'txunex.
43016025	Aatz cheel, kalab' kam vetunk'am ti', ti' talax q'u kam sete tza'. Pek sa'nalul u tiempo aas ye'kan sunk'am ti' kam ti' talax q'u yol saval sete. Pek vatzsaj saval q'u kam sete ti' vunTat.
43016026	Aatz si'an tu u q'ii tzi', jik techit ex sajajon q'u kam tu vunTat tu vunb'ii. Yit' in tere'n koj sajajon q'ul ekam tu vunTat.
43016027	Utz tii vunTat seti' majte tan, tii'ex vi'. Utz vetenimala' aas a' vetk'asku'lin xe' u Tioxh.
43016028	Xe' vunTat vetk'asu'lin, vet'ulin tu u vatz amlika tx'ava' tza'. Pek sa'tekvaq'ka u vatz amlika tx'ava' tza'. Utz ma'ttepajin xe' vunTat.— Texhtu'.
43016029	Unchee' alax te tu q'ul ichusulib' ech tza': —Aatz cheel vatzsaj tek nayolone'. Ye'kan nak'am ti' kam tayolone'.
43016030	Elyu kutxumb'al tuul cheel aas nojchit ootzaj q'u kam kajayil. Utz yit' ministeer koj sach'otil u tokeb'al see. Echixe'at nikunima aas a' vetk'asku'laxh xe' u Tioxh.— Texh te.
43016031	Tzaq'b'el tu u Jesuus ech tza': —¿Anal nenima'in cheel?
43016032	Aatz cheel tan, tul u tiempo utz, oponyu texhtu' aas sepaxi etib'. Til chaj texh sek'aj sejununil. Ech setaq'ka'in sunjunal. Pek loq' yit' unjunal koj atilin. Tan atil vunTat sunk'atza.
43016033	Vetvallu q'u kam sete tzi' tan, a' unsa' aas sa'atin paas tetaanima vi'. K'uxh sapaalex tu k'axk'o tu u vatz amlika tx'ava' tza', k'uje'oj ek'u'l vi' tan, ole'yin ti' isub'ax u maalo tu u vatz amlika tx'ava' tza'.— Texhtu'.
43017001	Unchee' sajin je' u Jesuus tu amlika utz, tal ech tza': —Tateey, oponyu u tiempo, sooksa unq'ii, in aK'aol. Ech savoksa aq'ii majte.
43017002	Tan vetaaq'lu vijle'm ti' taq'ax itiichajil tu b'enq'ii b'ensaj q'u aanima q'u'l vettaq' ve sinima'in.
43017003	Utz a' u tiichajil tu b'enq'ii b'ensaj va'l satootzaji'axh q'u aanima. Tan ta'xh ma'l axh, axh nojla Tioxh. Utz satootzaji aas in u Jesucristo majte va'l vetachaju'l.
43017004	Vetvoksal aq'ii tu u vatz amlika tx'ava' tza'. Utz vetuntzojpixsal u aq'on va'l vetaal ve sunb'ane'.
43017005	Pek aatz cheel Tateey, oksa unq'ii sak'atza, echa' u tok unq'ii sak'atza aas ye'sajich iveet u vatz amlika tx'ava'.
43017006	Vetvallu vab'ii tu q'u aanima q'u'l vetaaq' ve tu u vatz amlika tx'ava' tza'. Tan eetz nale utz, vetaaq' ve. Ech vetmotxinimal vayolb'al.
43017007	Vetmotxtootzajil cheel aas a' nik'asku'l kajay q'u kam tzaxe' q'u'l vetaaq' ve.
43017008	Utz vetvallu q'u yol te q'u'l vetaal ve utz, vetmotxik'ula. Vetmotxtootzajil b'a'nil aas a' vetk'asku'lin tzaxe'. Utz vetinimala' aas axh vetchajonin.
43017009	Ech nunq'ila sik'le'axh ti' q'u'l vetaaq' ve. Yit' ti' koj q'u'l tu u vatz amlika tx'ava' tza', pek ti' q'u'l eetz.
43017010	Tan eetz kajay q'u vetz. Utz vetz kajay q'u'l eetz. Utz ti' vetok unq'ii.
43017011	Ye'kan sa'atinin tu u vatz amlika tx'ava' tza' tan, ma'ttexhin tzaxe'. Pek sa'atin q'u niman vetz tu u vatz amlika tx'ava'. Utz kola Tateey; xaannajelaxh k'atz paav. Kol tu vab'ii jatva'l q'u'l vetaaq' ve. Ech ma'l ko'n iatz samotxi'ane', echa' o'.
43017012	Tan nichunkol tu vab'ii aas ela atich'in tuch' tu u vatz amlika tx'ava' tza'. Utz niko'xh ma'j tu q'u'l vetaaq' ve, ma'kojtz'ejxi. Pek ta'xh satz'ejxi va'l a' chit tetz tz'ejxichil. Loq' itzojpu chit vayol tz'ib'amalka.
43017013	Pek aatz cheel tan, sa'tekq'aavb'enin tzaxe'. Utz sii' nival q'u kam tu u vatz amlika tx'ava' tza', ech tz'ajel u txuq'txunchil k'atza si'ane', echa' vuntxuq'txune'.
43017014	Vetvallu vayolb'al te. Pek niko'nmotxteesal iq'ii ti' tu q'u aanima tu u vatz amlika tx'ava' tza'. Axhib'i yit' tetz tere'n koj u vatz amlika tx'ava' tza'. Echa' in, yit' in koj tetz u vatz tx'ava'.
43017015	Loq' a' koj nunjaj see aas seesa b'en tu u vatz tx'ava' tza'. Pek a' nunjaje' aas sakol vatz u tx'i'li'inaj.
43017016	Tan yit' tetz koj u vatz amlika tx'ava' tza'. Echa' in aas in koj tetz u vatz amlika tx'ava'.
43017017	Xaanse'l k'atz paav ti' inimal vayolb'al. Tan a' vinujul.
43017018	Kam echa' machajtu'lin tu u vatz tx'ava' tza', echat unchajtu b'en tu u vatz tx'ava' majte.
43017019	Utz ti' q'u niman vetz tzi', savaq' vib' tu kamchil. Ech saxaane'l k'atz paav taq'o.
43017020	Loq' yit' ta'n ko'nkoxh nunq'ila sik'le'axh ti' q'u niman vetz. Pek nunq'ila sik'le'axh ti' tere'n q'u'l sa'nalnimanin tu q'ul iyol majte.
43017021	Ech ma'l ko'n iatz si'ane' sikajayil. Echa' axh tuch' in Tateey. Utz echa' in sauch' majte. Ma'l ko'n saelku sukuk'atza. Ech sinima q'u aanima tu u vatz amlika tx'ava' tza' aas axh vetchajonk'asu'lin.
43017022	Utz vetvaq'lu tetz u tokeb'al unq'ii vetaaq'a. Ech ma'l ko'n iatz samotxi'ane'. Echa' in sauch' aas ma'l ko'n o'.
43017023	In ti' utz, axh vi'. Ech tiira tz'ajel tu vib'antu ma'l iatz si'ane'. Utz samotxtootzaji q'u aanima tu u vatz amlika tx'ava' aas axh vetchajonin utz, tii'axh ti'. Echa' a'antu tii vi'.
43017024	Tateey, a' unsa' aas a' samotxatinku sunk'atza tu va'l sa'atink'in, jatva'l q'u'l vetaaq' ve. Ech samotxtil u tokeb'al unq'ii aq'el saaq'o. Tan k'onel nal avaanima vi' aya'xchen ye'sajich ichee u vatz amlika tx'ava' tza'.
43017025	Unjikomla Tat, ye' tootzajaxh q'u aanima tu u vatz amlika tx'ava' tza'. Pek ootzajimalaxh vaq'o. Utz aatz q'u'l nimanyin tzi', vetmotxtootzajila' aas axh vetchajonk'asu'lin.
43017026	Vettootzajil vab'ii vaq'o. Utz sa'tere'ntootzaji vaq'o majte. Ech kam ech a'antu tii'axh vi', echat koj i'antu tii tib'ilaj. Ech sa'atinin k'atza.— Texh u Jesuus.
43018001	Unchee' k'asu'l u Jesuus aas ma'tich taltu q'u kam tzi'. Motx b'en salab'en u tal a' Cedroon, tu va'l atichku untanul chikob'e'm. Ech oko'p tuul tuch' q'ul ichusulib'.
43018002	Utz tootzajich u chikob'e'm u Judas va'l si'chk'uchun u Jesuus tu q'u txayol tetz. Tan jatpajul ko'n ma'tich topon u Jesuus tzi' tuch' q'ul ichusulib'.
43018003	Ech k'asu'l untanul sol ti' u Judas tuch' unjolol xeen tetz vikuentail u totztioxh. A' chajon k'asu'l ti' q'u q'esal oksan yol vatz Tioxh tuch' q'u fariseo. Ech jolol iq'omich itzaa txijtxub'al aas opon tzi'. Utz jolol iq'omich ich'ich' majte.
43018004	Aatz u Jesuus tan, tootzajich teku'en kam va'l si'chuchi. Ech b'axal ul ik'ule'. Tal te ech tza': —¿Ab'il nechoke'?— Texh te.
43018005	Utz tzaq'b'el ech tza': —A' nikuchok u Jesuus aa Nazareet.— Texh te'le'. Tal u Jesuus te: —In.— Texhtu'. Utz atich ok u Judas tixo'l va'l oksan tiq'ab' q'u txayol tetz.
43018006	Ech ta'xh veet taltu te aas: —In.— Texh u Jesuus, motx b'ijb'och iq'aav ti' iqul. Utz motx t'i'p ku' vatz tx'ava'.
43018007	Unchee' q'aav paj ch'otil te tu u Jesuus ech tza': —¿Ab'il nechoke'?— Texh te. Motx tzaq'b'u ech tza': —A' nikuchok u Jesuus aa Nazareet.— Texh te.
43018008	Utz tal u Jesuus te ech tza': —Vetvallu sete aas in. Oj in ko'xh nechok'in, aq'taj tzii aas sab'en q'ul unchusulib' tzi'.— Texhtu'.
43018009	Tal ech tzi' tan, itzojpu chit viyol va'l tala aas: —Ye'xhkam vetuntz'ej ma'j tu q'u'l vetaaq' ve.— Texhtu'.
43018010	Utz iq'omich ma'l ich'ich' u Xhim, val Lu' majte. Utz ijuu je'ul tu u totzotz. Tzok'oni; itzok'e'l seb'al ixichin u taq'onom u q'esal oksan yol vatz Tioxh. Malco ib'ii u aq'onom tzi'.
43018011	Pek tal u Jesuus tu u Lu' ech tza': —Aq' ko'p vach'ich' tu totzotz tzi'. Tan ministeer unpaal tu u il tza'l va'l vettaq'u'l vunTat vi'.— Texhtu'.
43018012	Unchee' txayax u Jesuus tu q'u q'esal sol tuch' q'ul isol utz, tuch' q'u xeen totztioxh q'u'l chajax tu q'esal uq'ayb'al. Utz iqitza.
43018013	Ech a' b'axal motx tiq'ov b'en vatz u Anaas, viji' u Caifaas va'l q'esal oksan yolich vatz Tioxh tu u ya'b' tzi'.
43018014	U Caifaas va'l ma'tich alon tu q'u q'esal uq'ayb'al aas aal b'a'n ma'l ko'n vinaj sakam ti' q'u tenam kajayil.
43018015	Unchee' aatz u Xhim, va'l Lu' ib'ii majte, xamich ti' u Jesuus. A'ich imol va't u chusulib' va'l tootzajich tib' tuch' u q'esal oksan yol vatz Tioxh. Ech aq'ax tzii oko'p ti' u Jesuus vatz q'anal.
43018016	Pek aatz u Lu', atichka ti' elu'l u q'anal vatz jub'al. Ech telu'l u chusulib' va'l tootzajich tib' tuch' u q'esal oksan yol vatz Tioxh. Utz iq'ila u xeen tzi' pe'. Tal te aas sichaj oko'p u Lu'.
43018017	Utz aatz u ixoj k'ulanal va'l nichxeen u tzi' pe', tal tu u Lu' ech tza': —¿Yit' tzik ant axh, axh ichusulib' u vinaj majte tzi'?— Texhtu'. Utz tal u Lu' ech tza': —¡Yit' antu koj in!— Texhtu'.
43018018	Ech jolol txaklich ok tzi' xamal q'u aq'onom tuch' q'u xeenal. Nichmotxilee tib'. Ma'tich motx toksat ma'l xamal tan, kaanaich che'v. Ech antu txaklich ok tixo'l u Lu'. Nichilee tib' majte.
43018019	Aatz u q'esal oksan yol vatz Tioxh, ich'oti itzi' u Jesuus ti' q'ul ichusulib' utz, ti' vichusb'al.
43018020	Loq' tzaq'b'u ko'n u Jesuus ech tza': —Vatzsaj nunyolon vatz tenam kajayil. Chajpaj nunchusune', a' nunb'anvu tu viq'analil u totztioxh tuch' tu q'u atib'al chusb'al tetz u o'tla mantaar va'l nimolvu tib' q'u q'esal uq'ayb'al. Ech ye'xhkam ma'j kam jutzimal koj talax nunb'ane'.
43018021	Ech ¿kam toke' nach'oti ve? Aal b'a'n a' sach'otiv tu q'u aanima q'u'l ab'innaj unyolone'. Tan tootzajle kam alel vaq'o.— Texhtu'.
43018022	Ta'xh veet tal u kam u Jesuus tzi', paq'ax ok txala itzi' tu ma'l q'u xeenal atich tzi'. Utz tal te ech tza': —¿Kam toke' aas ech itzaq'b'el u q'esal oksan yol vatz Tioxh na'ane' tzi'?— Texh te.
43018023	Tzaq'b'el tu u Jesuus ech tza': —Oj ye'xtxoj ma'j kam tu va'l vetvala, ala kam u ye'xtxoj. Pek oj b'a'n utz, ¿kantu' naq'osin?— Texh te.
43018024	Ech chajax tek b'en u Jesuus tu u Anaas xe' u Caifaas, va'l q'esal oksan yolich. Qitzel ib'en i'ana.
43018025	Unchee' txaklich u Lu' tzi' xamal, nichilee tib'. Utz alax paj te ech tza': —¿Yit' tzik ant axh, axh ichusulib'?— Texh te'le'. Loq' teesa ko'n tib' u Lu' tuul ech tza': —Yit' antu koj in.— Texhtu'.
43018026	Pek atich ma'l tu q'u taq'onom u q'esal oksan yol vatz Tioxh tixo'l. Titz'in tatzikich u vinaj va'l tzok'ax el ixichin tu u Lu'. Tal te ech tza': —¿Oj tzik ye'n vilaxh? tan, a' amol xo'l u chikob'e'm.— Texh te.
43018027	Loq' teesa ko'n paj tib' u Lu' tuul. Tuul oq' tek u b'aal t'el.
43018028	Unchee' aatz q'ala'mich teku'en, iq'ol k'asu'l u Jesuus tu u totzotz u Caifaas. Utz ex aq'axoj tu u b'anb'al topiisyo u governadoor. Loq' ye't oko'p q'u q'esal uq'ayb'al to'otzotz. Tan txaa' vatz q'ul imantaar, ye't motx iyansa tib'. Ech saveeti satechb'u u echb'ub'al va'l nitechb'ul ti' u Elchil Vatz Kamchil Tu Egipto.
43018029	Ech elu'l u Pilato siatz, tal te ech tza': —¿Kam ti' nexochvu u vinaj tzi'?— Texhtu'.
43018030	Motx tzaq'b'u ech tza': —Ye'k koj ma'j ipaav u vinaj tzi', ye'n qiq'o ul tza' koj atzi'.— Texhtu'.
43018031	Ech tal tek u Pilato ech tza': —Iq'otaj b'en utz, tx'oltaj inujul tu vemantaar.— Texh te. Pek alax te tu q'u q'esal uq'ayb'al ech tza': —Yit' aq'el koj tzii qe aas sakuyatz' ma'j aanima.— Texhtu'.
43018032	K'uxh motx tal ech tzi' tan, itzojpu chit viyol u Jesuus va'l tala aas kani'ch ikam sakami.
43018033	Ech q'aavpajoko'p u Pilato tu u b'anb'al topiisyo. Isik'le ok u Jesuus ti' utz, tal te: —¿Axh tzik u tijlenal q'u Israeel si'ane' tzi'?— Texh te.
43018034	Tzaq'b'el tu u Jesuus ech tza': —¿Sak'u'l chixh nicheek va'l nach'oti ve tzi', pek oj alel u kam see vi' tzi'?— Texhtu'.
43018035	Tzaq'b'el tu u Pilato ech tza': —¿Tz'oj tzik in Israeel? Pek q'ul eetz aa tenamil tuch' q'u q'esal oksan yol nixochonaxh sunvatz. ¿Kam paav veta'ana?— Texhtu'.
43018036	Tzaq'b'el tu u Jesuus ech tza': —Yit' a' koj sunb'anvu vunQ'esalail tu u vatz amlika tx'ava' tza'. Tan samotxch'a'oin q'u niman vetz vi' atzi' aas a' koj sunb'anva. Ye'k sataq' tzii saku'in tiq'ab' q'u q'esal uq'ayb'al koj. Ech yit' a' koj sunb'anvu vunQ'esalail tu u vatz amlika tx'ava' tza'.— Texhtu'.
43018037	Tal paj u Pilato te ech tza': —Unchee' ¿axh u ijlenal si'ane'?— Texh te. Tzaq'b'el tu u Jesuus ech tza': —Axh nialon aas in ijlenal. Pek a' untxa'k vetitz'p'in. Utz ech untxa'k vet'ulin tu u vatz amlika tx'ava', ti' ul talax vinujul. Utz ab'il va'l atil tu vinujul, nitab'i q'u kam nivale'.— Texhtu'.
43018038	Tal u Pilato te ech tza': —Utz ¿kam vinujul?— Texhtu'. Ech ta'xh tala, elpajul vatz q'u q'esal uq'ayb'al. Tal te ech tza': —Ye'k ma'j paav nivil k'atza.
43018039	Pek kostuumbre nal texo'l aas nichajpul ma'l preexhu tu u nimla q'ii ti' u Elchil Vatz Kamchil Tu Egipto. Ech ¿a' tzik esa' aas a' sunchajpu va'l ijlenal texo'l ex Israeel?— Texh te.
43018040	Ech kajay q'u mam tenam qetun taltu ech tza': —¡Ye'ka, yit' a' koj sachajpu va'l tzi'! Pek ¡a' sachajpu u Barrabaas!— Texhtu'. Utz aatz u Barrabaas tan, elq'omich.
43019001	Unchee' aatz u Pilato, tal itz'u'mal u Jesuus.
43019002	Utz motx ipa'tx'u ma'l ch'i'x koroona q'u sol majte. Taq' je' tivi' u Jesuus. Utz toksa va't q'ej kaj oksa'm k'atza.
43019003	Ech nichmotxtal tu u Jesuus ech tza': —¡Techal axh, ijlenal tetz q'u Israeel!— Chu te. Tuul nichipaq'o'k.
43019004	Unchee' elpajul unpat u Pilato vatz q'u q'esal uq'ayb'al utz, tal te ech tza': —Iltaj b'a'nil etile'. Vetviq'ol elu'l sevatz utz, ootzajitaj tan, ye'k ma'j paav b'anel taq'o nivile'.— Texhtu'.
43019005	Ech elu'l u Jesuus. Atich je' u ch'i'x koroona tivi'. Utz ato'k u q'ej kaj oksa'm taq'o. Utz tal u Pilato ech tza': —Aatz cheel, nivaq'ka u vinaj teq'ab' tza'.— Texhtu'.
43019006	Utz ta'xh ilax u Jesuus tu q'u q'esal oksan yol tuch' q'u xeenal, motx q'eq'un tal tu ech tza': —¡Je'oj vatz kurus! ¡Je'oj vatz kurus!— Texhtu'. Pek tal u Pilato te ech tza': —Iq'otaj b'en. Utz ex sa'aq'on je' vatz kurus. Pek ech koj tan, ye'xhkam ni'an nivile'; ye'k ipaav.— Texhtu'.
43019007	Utz tzaq'b'el tu q'u q'esal uq'ayb'al ech tza': —Aatz o', atil ma'l kumantaar. Utz kamchil si'ane' echa' nital u kumantaar. Tan kam toke' aas nitaq' b'ens tib' ik'aol Tioxh.— Texhtu'.
43019008	Ech aal chit xo'v u Pilato aas tab'i u yol tzi'.
43019009	Ech q'aavo'k u Pilato tu u b'anb'al topiisyo utz, tal tu u Jesuus ech tza': —¿Til aanimail axh?— Texh te. Pek ye't tzaq'b'el tu u Jesuus.
43019010	Unchee' alax paj te tu u Pilato ech tza': —¿Kantu' ye' natzaq'b'e'in? ¿Yetz ootzaj tzik aas atil vijle'm saval aje' vatz kurus utz; atil vijle'm sunchajpu'axh?— Texh te.
43019011	Tzaq'b'u u Jesuus utz, tala: —Kam koj iijle'm sa'atin vi' oj yit' u Tioxh koj sa'aq'on tzii see. Pek a'tzii. Tan a' maas ataj paav q'u'l vetoksanin taq'ab'.— Texh te.
43019012	Ech aatz u Pilato, titz'a kani'ch ichajpul si'an tu u mu'k'ul tzi'. Pek nichmotxiq'eq'un taltu q'u tenam ech tza': —¡Untz'oj sachajpu va'l tzi', yit' axh koj tamiigo u ijlenal Cesar! Tan ab'iste va'l nitektaq' b'en tib's ijlenal, a' niqel u Cesar.— Texh te.
43019013	Ech ta'xh tek tab'i u kam u Pilato tza', taq' elu'l u Jesuus q'anal. Utz k'uje' u Pilato tu u q'atb'al tzii, va'l Gaabata ib'ii tu yolb'al hebreo, va'l nuk'el ku' sivan tuul.
43019014	A' chit ib'anax u kam tzi', aas si'chtexhxe't u nimla q'ii. A' chit nichteki'anke'l tuch tib' q'u aanima. Utz chaq'aal q'iich teku'en. Tal u Pilato tu q'u q'esal uq'ayb'al ech tza': —Aatz cheel, atil vetijlenal tzuta.— Texh te.
43019015	Pek motx ko'n xe't iq'eq'un ech tza': —¡Paaloj el! ¡Paaloj el! ¡Je'oj vatz kurus!— Texhtu'. Tal tek u Pilato te ech tza': —¿Savaq' je' vetijlenal vatz kurus?— Texhtu'. Tzaq'b'u q'u q'esal oksan yol vatz Tioxh ech tza: —Ye'k va't qijlenal ti' u Cesar.— Texhtu'.
43019016	Unchee' taq'ka u Jesuus tikuenta; sataq' je' vatz kurus. Ech iq'ol k'asu'l u Jesuus tu q'u aanima tzi'.
43019017	Unchee' ijamich ma'l u kurus tu u Jesuus aas k'asu'l. Aalich ib'en tu u tx'ava' Tatib'al B'ajil Vi'; Goolgota tu u yolb'al hebreo.
43019018	Tan latzi' motx taq'vu je' u Jesuus vatz kurus. Ant imol ka'va't vinaj je' vatz kurus. Jununil sitxala u Jesuus.
43019019	Ech tal itz'ib'al ma'l u yol u Pilato vatz vikurus u Jesuus. Nichtal ech tza': “JESUUS AA NAZAREET TIJENAL Q'U ISRAEEL.” Chia.
43019020	Utz sib'al q'u Israeel si'klen q'u yol tzi' tan, axhib'i naja'ch ko'n u tenam aq'lik je' u Jesuus vatz kurus. Utz oxva'l yolb'al tz'ib'alik u yol majte tzi': tu u yolb'al hebreo, tu u yolb'al griego, tuch' tu u yolb'al latiin.
43019021	Ech motx tek tal q'u q'esal oksan yol vatz Tioxh xo'l q'u Israeel tu u Pilato ech tza': —Ye' ko'xh atz'ib'a aas: “Tijlenal Q'u Israeel,” cha'axh. Pek a' satz'ib'a aas: “A' Ko'xh Nialon Aas Tijlenal Q'u Israeel,” chajaxh.— Texhtu'.
43019022	Tzaq'b'u u Pilato ech tza': —Ta'xhtu' vetuntz'ib'ala' kam vetuntz'ib'ala'.— Texhtu'.
43019023	Unchee' ta'xh tek veet ije' u Jesuus vatz kurus tu q'u sol, motx tiq'o k'asu'l q'u toksa'm. Kaava'l taq' ku' tuul. Jununil tetz junun sol i'ana. Antu motx tiq'o k'asu'l u toksa'm va'l chemich chelkin b'u'j, yit' tz'isel koj.
43019024	Ech motx tek tal sivatzaj ech tza': —Ye'k sakuq'ix tuul. Pek kub'antaj saach ti'. Ech saqile' ab'il b'oj etz li'ana.— Texhtu'. Loq' itzojpu chit u yol va'l tz'ib'amalka ech tza': —Motx ijatx q'u voksa'm siatzaj. I'an b'ul ti'.— Chia. Utz anchitu'. Ech motx i'an q'u sol.
43019025	Unchee' atich opon vinan u Jesuus k'atz u kurus, tuch' vitza'q' vinan. Antu u Li', u tixoj u Cleofas, tuch' u Li' aa Magdala.
43019026	Ech sajin ku'l u Jesuus; til vinan. Utz til u chusulib' majte va'l tiich chit ti'. Tan atich opon. Utz tal tek u Jesuus tu vinan ech tza': —Nan, a' tek iitz'in va'l tzuta.— Texh ti' u chusulib' va'l tiich chit ti' u Jesuus ti.
43019027	Utz tal tu u chusulib' ech tza' majte: —A' tek anan vunnan tzi'.— Texh te. Ech aatz u chusulib' tzi', yakich tiq'o b'en vinan u Jesuus ti' tu tatib'al.
43019028	Unchee' xamtich tek ti' u kam tza', tootzajich u Jesuus aas ma't tek itzojpu kajay q'u kam ul i'ane'. Tal tek ech tza': —Nitzaj untzi'.— Texhtu'. Loq' itzojpu chit q'u yol tz'ib'amalka.
43019029	Utz atich ma'l u xhaaro tzi', noonaj minaagre tuul. Ech jilul ma'l u nuq'kin b'u'j tuul, qitzax ok ti' ma'l u tze' hisopo. Ech taq' ji'op titzi' u Jesuus, sitz'utz'e'l taa' ti'.
43019030	Ech ta'xh veet itz'utz'te'l u minaagre u Jesuus tzi', tal ech tza': —¡Kajay vettiq'ol tib'!— Texhtu'. Ech inakb'a' ku' ivi' utz, kami.
43019031	Unchee' b'en q'u q'esal uq'ayb'al xe' u Pilato. Ex ijajab'e aas sapaxil vatz tajan q'u'l atich je' vatz kurus. Oora sakamsali, ech saeesal vatz kurus. Tan a' isa' ye'k sakaa vatz kurus tu u ilanb'al q'ii va'l si'chtexhxe'ti. Tan nichteki'anke'l tuch tib' q'u aanima tan, sib' tatin u ilanb'al q'ii siatz va'l nichipaal ti' u Elchil Vatz Kamchil Tu Egipto.
43019032	Anchitu'. Motx opon q'u sol. Utz ipaxi vatz tajan u b'axa va'l aq'ax je' vatz kurus k'atz u Jesuus. Tan ye'sajich ikame'. Utz echat i'an tu va't va'l.
43019033	Pek aatz motx opon k'atz u Jesuus, tila ma'tich ikame'. Ye't ipaxi ve't vatz tajan.
43019034	Loq' aatz ma'l u sol, itzok' txala tuul u Jesuus tu ma'l lanza. Utz oora elu'l kaj tuul tuch' a'.
43019035	Utz a' nialon q'u kam tza' va'l ilon. Utz noj va'l nitale'. Tek' tootzajle aas inujul va'l nitale'. Ech motxoj enima majte.
43019036	Tan k'uxh ye't paxil vatz tajan u Jesuus, a' tzojpi u yol tz'ib'amalka ech tza': —Yit' sa'kojpaxil ib'ajil.— Chia.
43019037	Utz echat nital va't u yol majte va'l tz'ib'amalka aas: —Sa'nalilax va'l paasal ch'ich' txala tuul.— Chia.
43019038	Unchee' xamtich tek tuul, ex ijaj b'a'nil u Xhep aa Arimatea tu u Pilato aas satiq'o b'en vichi'l u Jesuus. Ech aq'ax tzii te tu u Pilato. Utz b'eni, ex teesa ku'l vichi'l u Jesuus vatz kurus. Aatz u Xhep tzi' tan, nimanich tetz u Jesuus. Pek ye' ko'n na'l nichi'ane'. Tan a' nichixo'va' q'u q'esal uq'ayb'al.
43019039	Antu opon u Nicodemo majte, va'l opon xe' u Jesuus tu aq'b'al. Iq'omich tx'umq'ixsab'al taq'o, mirra tuch' aaloe. Kamal ma'j kintaal.
43019040	Ech motx tiq'o k'asu'l vichi'l u Jesuus. Utz ib'acho'k tu b'a'nla b'u'j. Toksa vichi'l tu q'u b'a'nla chaj tx'umq'ixsab'al. Tan ech u kostuumbre xo'l q'u Israeel ti' imujax kamchil.
43019041	Unchee' atich ma'l u chikob'e'm tu u lugaar va'l aq'axku je' u Jesuus vatz kurus tzi'. Utz atich ma'l ak' jul vatz sivan xo'l u chikob'e'm. Ye'sajich tok ma'j kamnaj tuul.
43019042	Ech mujax texh u Jesuus tzi' tan, si'chtexhxe't u nimla q'ii. Utz naja' u mujb'al majte. Tan a' tek nichi'anke'l tuch tib' q'u aanima.
43020001	Unchee' aatz i'an tu u b'axa q'ii tetz u xhemaana, ku'saj chit b'en u Li' aa Magdala tu u mujb'al tetz u Jesuus. Anko'xh ukenich tere'n. Utz a' tek tila elnajich u sivan, u jupib' itzi' u jul.
43020002	Ech t'aspu ib'ena', b'en xe' u Xhim, va'l Lu' ib'ii majte, tuch' xe' u chusulib' va'l tiich chit u Jesuus ti'. Utz tal te ech tza': —¡Eesali b'en u kuB'aal tu mujb'al tetz utz, ye' qootzaj til chaj ex aq'lojka!— Texhtu'.
43020003	Ech elb'en u Lu' tuch' va't u chusulib', b'en tu u mujb'al tetz.
43020004	Ela t'aspu ib'en sika'b'il. Pek maas t'aspu va't u chusulib' vatz u Lu'. Aya' vimol. Ech b'axal opon tu u mujb'al tetz u Jesuus.
43020005	Loq' ye't oko'p tu u jul. Pek ik'o'b'a' ku' tib', sajin oko'p tuul. Utz ta'xh til q'u b'u'j atichka tzi'.
43020006	Ech opon tek u Xhim, va'l Lu' ib'ii majte utz, b'eno'k tu u jul. Til q'u b'u'j atichka tzi'.
43020007	Loq' aatz u b'u'j va'l b'achichku ivi' u Jesuus, yit' atich koj ok xo'l q'u liikin b'u'j. Pek paarten tek b'ochichku b'en.
43020008	Ech oko'p u chusulib' tu u jul majte, va'l b'axal oponi. Utz tila aas ye'kanich tek u Jesuus. Ech nal tek inima va'l alax te.
43020009	Tan ye'sajich tel itxumb'al tu u yol tz'ib'amalka aas ministeer saq'aavitz'pu u Jesuus xo'l q'u kamnaj.
43020010	Ech q'aavtekb'en q'u chusulib' tu tatib'al.
43020011	Pek aatz u Li', nichtoq' tzi' u jul aal telu'l. Utz ik'o'b'a' ku' tib', sajin oko'p tu u jul, tuul nichtoq'e'.
43020012	Utz til ka'va'l aanjel; saj oksa'm. K'ujlich ma'l tivi' va'l atichku vichi'l u Jesuus utz; va't tu tajan.
43020013	Ech tal tu u Li' ech tza': —Ixoj, ¿kantu' nooq'e'?— Texh te'le'. Tal u Li' ech tza': —Nivoq'e' tan, iq'ol ib'en vunB'aal. Utz ye' vootzaj til ex aq'lojka.— Texhtu'.
43020014	Ta'xh veet tal u kam tzi', sajin ti' iqul. Utz a' tek tila atich u Jesuus tzi'. Loq' ye'ich tootzaj oj u Jesuusich.
43020015	Unchee' tal u Jesuus te ech tza': —Ixoj, ¿kantu' nooq'e'? ¿Ab'il nachoke'?— Texh te. Aatz u Li' tan, a' titz'a aas u xeen chikob'e'm va'l nichq'ilan. Tal te ech tza': —B'aal nitxa', untz'oj axh vetiq'on b'en vunB'aal, al ve til ex aaq'va. Ech se'nviq'o.— Texh te.
43020016	Tzaq'b'el tu u Jesuus ech tza': —¡Li'!— Texh te. Ipilq'u tek tib' u Li'. Utz tal te ech tza': —¡Raboni!— Texh te. “Chusul” chu u tokeb'al tu u yolb'al hebreo.
43020017	Tal u Jesuus te ech tza': —Chajpu'in. Tan ye'saj unb'enje' xe' vunTat tu Amlika. Pek kuxh xe' q'u vitz'in vatzik, q'ul unchusulib' utz, al te ech tza': «–Ma'tje'in xe' vunTat, aya' u kuTat; xe' vunTioxh, aya' u kuTioxh.– Chia.» Chajaxh te.— Texh te.
43020018	Ech ib'en u Li', u aa Magdala utz, ex tal u b'a'nla yol tu q'u chusulib' aas ma'tich tiltu u kuB'aal. Utz tal te kam tal u Jesuus te.
43020019	Unchee' anko'xh tu u b'axa q'ii tetz u xhemaana tzi', sotzsaj teku'en, katx'umich tib' q'u chusulib' tu va'l molichku tib'. Tan a' nichixo'va q'u q'esal uq'ayb'al. Utz ¡a' texh til txaklich u Jesuus tixo'l! Tal ech tza': —¡Atoj paas tetaanima!— Texhtu'.
43020020	Ech ta'xh veet tal u kam tzi', ik'uch q'ul iq'ab' te tuch' u txala tuul va'l ak'oni. Ech motx chit txuq'txun q'u chusulib' aas tiltu u kuB'aal tzi'.
43020021	Utz tal paj u Jesuus te ech tza': —¡Atoj paas tetaanima! Utz kani'ch michajtuk'asu'lin vunTat, echat echajax b'en nunb'ane'.— Texh te.
43020022	Ta'xh veet taltu u kam tzi', ixuli ok kajiq' k'atza. Utz tal te ech tza': —K'ultaj u Tioxhla Espiiritu.
43020023	Utz ab'il sekuy ipaav, sakuylu vipaav. Pek ab'il a' ye'k sekuy ipaav, ye'k sakuyax majte.— Texhtu'.
43020024	Pek aatz u Maxh, ye'kich xo'l q'u chusulib' aas opon u Jesuus b'axa. Aya' ma'l tu kab'laal q'u chusulib' va'l Diidimo ib'ii majte.
43020025	Ech alax te tunjot q'u chusulib' ech tza': —¡Vetqillu u kuB'aal!— Texh te. Pek tal ech tza': —Yit' sa'kojunnima aas q'aav itz'pia, untz'oj ye'k savil q'u echlal tiq'ab' u tokeb'al q'u laauxh utz, savoksa vi' unq'ab' tuul. Sa'kojunnima oj ye'k savaq' oko'p u vi' unq'ab' tu u txala tuul va'l tzok'li.— Texhtu'.
43020026	Unchee' vaaxajilich tek q'ii tuul, atich paj q'u chusulib' to'otzotz. Utz atich tek u Maxh tixo'l. Tuul aq'b'u u Jesuus k'uxh jupich otzotz. Utz toksa tib' tixo'l. Tal te ech tza': —¡Atoj paas tetaanima!— Texhtu'.
43020027	Tal tek tu u Maxh ech tza': —Il q'ul unq'ab' tza'. Oksa u vi' aq'ab' tu u b'enab'al laauxh. Utz aq' oko'p vaq'ab' tu u tzok'b'e'm txala vuul. Ech ye' ko'xh ka'tziiunaxh. Pek nima aas q'aavitz'p'in.— Texh te.
43020028	Unchee' tzaq'b'u tek u Maxh utz, tala: —¡Noj pe'xh axh, unB'aal, unTioxh!— Texhtu'.
43020029	Utz tal u Jesuus te ech tza': —Anal nanima Maxh, aas vetiilin. Pek chi'b'eb'al tetz q'u aanima q'u'l ninima'in k'uxh ye'xhkam nitilin.— Texhtu'.
43020030	Unchee' sib' tere'n ko'xh txaichil i'an u Jesuus vatz q'ul ichusulib' aas ye' tz'ib'amal tu u u' tza'.
43020031	Pek k'uxh vettz'ib'alka q'u'l tza' tan, ti' sanimali aas a' viTxaaom u Tioxh u Jesuus, viK'aol u Tioxh. Ech tu ko'n vinimale' sa'atin tiichajil tu b'enq'ii b'ensaj.
43021001	Unchee' xamtich tek ti' q'u kam tza', icheesa unpat tib' u Jesuus vatz q'ul ichusulib' tzi' u choo tu Tibeerias. Ech vicheesat tib' siatz i'ana tza'.
43021002	Ech molich tib' q'u chusulib' tza': u Xhim, va'l Lu' ib'ii majte, u Maxh, va'l Diidimo ib'ii majte; u Natanaeel, va'l aa Canaa tikuenta Galilea; tuch' q'ul ik'aol u Zebedeo utz, tuch' ka'va't chusulib'.
43021003	Utz tal u Xhim, va'l Lu' ib'ii majte: —Se'nveesa txay.— Texhtu'. Utz tal q'ul imol te ech tza': —Sab'eno' sai' majte.— Texhtu'. Ech motx ib'ena'. Ok tu ma'l u jukub'. Loq' niko'xh ma'j txay teesa tu u aq'b'al tzi'.
43021004	Ech aalich texh isajb'e', opon u Jesuus tzi' u choo va'l atichka. Pek ye'ich tootzaj q'u chusulib' oj u Jesuus.
43021005	Utz tal u Jesuus te ech tza': —Xiak, ¿atil tzik b'oj echb'ub'al tzexe'?— Texh te. Motx tzaq'b'i utz, tala: —¡Paat ye'xhkam!— Texhtu'.
43021006	Tal u Jesuus te ech tza': —Aq'taj ko'p vek'ach tiseb'alil u jukub' tzi'. Ech seteesa je'ul etxay.— Texh te. Ech motx taq'tu ko'p u k'ach tu a'. Utz sib'la txay ok tuul. Aal ye' nichmotxitii ve't tiq'ol je'ul u k'ach tu a'.
43021007	Unchee' aatz tek u chusulib' va'l tiich chit u Jesuus ti', tal tu u Lu' ech tza': —¡U kuB'aal atzi'!— Texh ti' u Jesuus. Ech ta'xh tab'i u Xhim, va'l Lu' majte, aas u kuB'aal va'l oponi, itx'enku tek je' toksa'm. Tan chelpumich taq'o. Ech taq'tu ko'p tib' tu a'.
43021008	Pek aatz unjot q'u chusulib', tu jukub' elku'l tzi' a', qinimal u k'ach taq'o va'l sib'la txay ok tuul. Tan yit' tzian koj chit tx'ava' tu va'l atichka; kamal ma'j ko'xh 100 metro oknajop.
43021009	Ech motx opon vatz tx'ava'. Utz tila aas atich ok ma'l xamal. Nichitxoob' ma'l txay sii' tuch' kaxhlaan tx'ix.
43021010	Utz tal u Jesuus te ech tza': —Chab'ataj ul untx'ajoj q'u txay q'u'l anal veteteesala'.— Texh te.
43021011	Aatz u Xhim, aya' u Lu', je'op tu u jukub'. Utz tiq'o elu'l vatz tx'ava' u k'ach eesab' txay. Noonaj ok mamaj txay tuul. Ma'l 153. Loq' k'uxh sib'la txay, ye't q'ixmu u k'ach eesab' tetz.
43021012	Utz tal tek u Jesuus te ech tza': —Ni'extaj utz, echb'unojex.— Texh te. Utz niko'xh ma'j q'u chusulib' aas sako'xhtaq'an tab'it te aas: —¿Ab'il axh?— Chaj te. Tan tootzajich aas aya' u kuB'aal Jesuus.
43021013	Ech xaan opon u Jesuus. Itxay u kaxhlaan tx'ix utz, taq' tetz. Echat i'an tu u txay majte.
43021014	Unchee' a'ich tek vitoxpaj ichee u Jesuus vatz q'ul ichusulib' aas ma'tich q'aav titz'pu xo'l q'u kamnaj.
43021015	Unchee' aatz ma'tich tek motx veet itx'a'ne', tal u Jesuus tu u Xhim ech tza', aya' u Lu': —Xhim, ik'aol Jonaas, ¿tiira tz'ejel chixh avaanima vi' vatz q'u'l tzi'?— Texh te. Utz tzaq'b'el tu u Lu' ech tza': —Ee' unB'aal, ootzajle tiira nunsa'axh.— Texh te. Tal u Jesuus te ech tza': —Liil q'u ch'ooaj niman vetz tzi' unchee'; xee echa' karne'l.— Texh te.
43021016	Q'aav paj chit tal te ech tza': —Xhim ik'aol Jonaas, ¿tz'ejel chixh avaanima vi'?— Texh te. Tzaq'b'el tu u Lu' ech tza': —Ee' unB'aal, ootzajle tiira nunsa'axh.— Texh te. Tal te ech tza': —Liil q'u ch'ooaj niman vetz tzi' unchee'; xee echa' karne'l.— Texh te.
43021017	Utz tal tepaj u Jesuus te titoxpaj ech tza': —Xhim ik'aol Jonaas, ¿ni tzik asa'in?— Texh te. Pek aatz u Lu', txumun tek ti' tan, itoxpaj tek ich'otil te aas nojchixh nisa'a. Ech itzaq'b'e tek u Jesuus ech tza': —UnB'aal, axh ootzajin tetz q'u kam kajayil utz, ootzajle aas nojchit nunsa'axh.— Texh te. Utz tal u Jesuus te: —Liil q'u ch'ooaj niman vetz tzi' unchee'; xee echa' karne'l.
43021018	Tan ni'xhtek'val see aatz axhich txul aanima, ta'n a' nab'an uuche' utz, nab'ena' til asa'. Pek aatz saq'esb'axh, paarten tek sab'anon uuche'. Utz si'iq'olb'enaxh tu va'l k'uxh ya'sa' b'enchil tuul.— Texh te.
43021019	K'uxh tal u kam ech tzi' tan, a' talvu ti' aas satoksa iq'ii tu vikameb'al. Ech ta'xh tal u kam te tzi', tal paj te: —Xamb'en vi'.— Texh te.
43021020	Unchee' ipilq'u tib' u Lu' utz, a' tek tila xamich u chusulib' ti' va'l tiich chit u Jesuus ti'. Aya' va'l ijetz'o'k tib' k'atz u Jesuus tuul nichtechb'une' aas ye'sajich ikame' utz, va'l tal te: —UnB'aal, ¿ab'il va'l so'oksanaxh tiq'ab' q'u txayol?— Texh te.
43021021	Ech ta'xh ilax u chusulib' tu u Lu' tzi' aas xamich ti', tal tu u Jesuus ech tza': —UnB'aal, pek ¿kam saya'k va'l tzi'?— Texh te.
43021022	Utz tal u Jesuus te ech tza': —Kam koj ookeb'al oj a' unsa' anko'xh itz'lele laq'aavu'lin. Pek ni'axh xamb'en vi'.— Texh te.
43021023	Ech k'uxh tal u Jesuus aas: —Kam koj ookeb'al ti' oj a' unsa' anko'xh itz'lele saq'aavu'lin.— Texhtu'. Yit' a' koj tala aas ye'k sakam u chusulib' tzi'. Pek ye't kanax tootzajil u tokeb'al tu q'u niman tetz u Jesuus. Utz nichtekipax itziiul tixo'l aas ye'k sakam u chusulib' tzi' nichtale'.
43021024	In u chusulib' va'l nialon q'u kam tza'. Utz in tz'ib'an tan, qootzajle aas inujul q'u kam nival ti' u Jesuus.
43021025	Utz sib' tere'n ko'xh kam i'an u Jesuus aas ye't tz'ib'ali. Tan k'uxh tz'ib'al koj chit junun q'u kam kajayil, tech tere'n koj uchchil ti' ikolax q'u u' satz'ib'alika. A'i.
44001001	Teoofilo, aatz tu u b'axa u' va'l untz'ib'a b'en tzaxe', a' yolonk'in ti' kajay q'u kam q'u'l i'an u Jesuus utz, q'u kam ichusa aas ixe'te'.
44001002	A' tzojpik ti' q'u kam q'u'l i'an, tu u q'ii aas b'enje' tu Amlika. Tan aatz ye'sajich ib'ena', taq'ka mantaar titxumb'al u Tioxhla Espiiritu tu q'ul ichaj q'u'l itxaa.
44001003	Utz k'uxh ma'tich ikame', q'aav itz'pi. Utz nichichee siatz. Kam ko'n xheenya i'ana, techlal aas nojchit itz'lele. 40 q'ii i'an ech tzi'. A' nichtal viQ'esalail u Tioxh te.
44001004	Utz aatz molomich tib' tuch' q'ul ichusulib', tal u Jesuus te aas ye'k samotxelb'en tu Jerusaleen. Tal te ech tza': —Sa'nalmotxech'ia tul u Tioxhla Espiiritu va'l ala'tzi'imal sete tu vunTat utz, alel sete vaq'o.
44001005	Tan tu ko'n a' ib'anvu vautisaar q'u aanima u Xhan, pek ech koj ex tan, tu u Tioxhla Espiiritu sab'anaxku vautisaarex tu ko'xh ka'xva't q'ii cheel.— Texh te.
44001006	Unchee' aatz q'u'l molich tib' tuch' u Jesuus, motx ich'oti te ech tza': —KuB'aal ¿satz q'aav ooksa ijlenal tu kuxo'l cheel aas qetz Israeelil?— Texh te.
44001007	Tzaq'b'el tu u Jesuus ech tza': —Ye'k etokeb'al ti' tootzajile' jatu utz, kam tuul so'oki tan, aye'n tiq'ab' vunTat.
44001008	Pek aatz ex, sek'ul examlil aas ma't iku' u Tioxhla Espiiritu setib'a. Ech se'netal paal kajay va'l netile' etab'i sunk'atza tza' tu Jerusaleen, tikuenta kajay u Judea, tuch' tikuenta kajay u Samaaria utz, oponnalex tiju'teb'al u vatz amlika tx'ava'.— Texh u Jesuus.
44001009	Ech ta'xh veet tal q'u yol tzi', siatz chit q'ul ichusulib' iq'ol b'en tixo'l. B'enje' tu Amlika. Ok tu ma'l u sutz'. Ech sotzka ivatz ti'.
44001010	Ech tuul anko'xh tii nichmotxisajin je' tu amlika ti' isajil b'en, ye'k talche' til ichee ka'va'l vinaj sik'atza, poloxh saj oksa'm.
44001011	Ech q'ilal tu q'u vinaj tzi', tal te ech tza': —Vinaj aa Galilea, ¿kantu' anko'xh nesajin je' tu amlika? Tan tu Amlika ma'tku u Jesuus va'l eesali b'en texo'l atzi'. Utz echat chit iq'aavu'l saq'aavu'l echa' mutelb'en tzi'.— Texh ka'va'l q'u vinaj te.
44001012	Unchee' motx tek k'asu'l q'u chusulib' vi' u muunte va'l Olivo utz, ul tu Jerusaleen. Tan inaja'chich ko'n u Jerusaleen. Kamal ma'j kiloometro ixo'l tuch'. Tan aya'l va'l saveeti sixaa tu ilanb'al q'ii.
44001013	Ech ta'xh motx oponi, motx b'enje' tu u ka' chupul otzotz va'l jolol atichka sikajayil. Utz a' q'ul ib'ii tza': u Lu', u Jacobo, u Xhan, u Lixh, u Felipe, u Maxh, u Bartolomee, u Tio, u Jacobo, vik'aol u Alfeo, u Xhim va'l atich ok xo'l q'u cananista utz, tuch' u Judas, vik'aol u Jacobo.
44001014	Ech ma'lich chit iatz q'u chusulib' sikajayil. Nichimolo tib' ti' iq'ilal sik'lel Tioxh. Ant a' u Li', vinan u Jesuus utz, tuch' q'ul itza'q' u Jesuus, tuch' unjoltu q'u ixoj.
44001015	Unchee' aatz i'an tu q'u q'ii tzi', txake' u Lu' xo'l q'u niman tetz u Jesuus molich tib'; ma'lich 120 ixaane'. Utz tal ech tza':
44001016	—Hermanos, ministeer chit itzojpu u yol tz'ib'amalka. Aya' va'l tal u Tioxhla Espiiritu titzi' u Daviid, ti' u Judas, va'l k'uchun u Jesuus tu q'u txayol,
44001017	k'uxh a'ich kumol utz, antu atich tijle'm tu u aq'on ti' Tioxh.
44001018	Aatz veti'ana, iloq' untanul itx'ava' ti' u puaj, u ja'mel tonkonil. Utz ex iyatz' je' tib' tuul. A' ku' ivi' vatz tx'ava' utz, yakich q'ixmoj tuul. Ech nilp elu'l tuul tuul.
44001019	Utz pax chit itziiul xo'l kajay q'u aa Jerusaleen va'l i'ana tzi'. Ech tek taq'ax b'en Aceeldama u tx'ava' tzi'. “Ja'mel kaj” chu u tokeb'al tu yolb'al arameo.
44001020	Utz ech chit i'ana u yol tz'ib'amalka tu u Salmos va'l nital ech tza': «Tz'ine'ojka u tatib'al. Ab'ilich tere'n atin tuul.» Chia. Utz nital majte: «Okoj ich'exel tu u tijle'm.» Chia.
44001021	Ech ministeer saok ich'exel u Judas. A' so'ok ma'l tu q'u vinaj q'u'l a' kumol tu jatva'l u tiempo i'an u kuB'aal Jesuus tu kuxo'l.
44001022	A' nal kumol aya'xchen ib'anax vautisaar u Jesuus tu u Xhan utz, anko'xh a' kumol aas eesal b'en u Jesuus tu kuxo'l b'enje' tu Amlika. Ech a' va't tu kuxo'l sitxakb'a' tib' ti' talax u q'aavtitz'peb'al u Jesuus.— Texh u Lu'.
44001023	Ech motx itxaate'l ka'va'l vinaj. Ma'l, Xhep, Justo ib'ii majte, ik'aol ma'l u vinaj Sabaas ib'ii. Utz va't, Yaxh ib'ii.
44001024	Ech motx iq'ila sik'le Tioxh. Motx tal ech tza': —KuB'aal, axh ootzajin tetz taanima junun aanima. Ech k'uch qe ab'iste atxaaom tu ka'va'l q'u vinaj tza'.
44001025	Ech so'oks achaj. Sa'aq'onin sai' tu u aq'on tza' va'l vettelab'eka u Judas. Tan ma't tu va'l sa'chitb'enku ti' ichool vipaav.— Texhtu'.
44001026	Unchee' motx i'an ti' vatz Tioxh, ti' tilta' ab'il so'oki. Utz a' ku'k ti' u Yaxh. Ech yakich ko'xh okoj tu u tijle'm xo'l junlaal q'ul ichaj u Jesuus tzi'.
44002001	Unchee' aatz i'an tu u nimla q'ii va'l Pentecostees, ma'l iatz kajay q'u niman tetz u Jesuus molich tib' tu ma'l u atib'al.
44002002	Utz ye'k talche', ul ma'l xumkab'inchil tu amlika. Echa' ixumkab'in mam kajiq'. Yakich jumkab'inoj toko'p tu u otzotz va'l molichku tib'.
44002003	Utz echa' taq' xamal chee tib'a. Motx ijatx tib' utz, je' tivi' sijununil.
44002004	Ech tiira ok u Tioxhla Espiiritu k'atza b'a'nil. Utz motx tek xe't iyolon tunjolt yolb'al. Loq' u Tioxhla Espiiritu nichyolonsan tunjolt q'u yolb'al q'u'l ye' tootzaj.
44002005	Unchee' kaana aanima Israeel atich opon tu Jerusaleen, xo'van Tioxh. Til chaj ko'xh motx k'asku'l tu u vatz amlika tx'ava'.
44002006	Ech aatz ab'il u xumkab'inchil tzi', mam tenam imol tib' ti' q'u niman tetz u Jesuus. Utz tiira motx sotz ik'u'l q'u aanima taq'o tan, tab'i aas nichiyolb'el viyolb'al tu q'u niman tetz u Jesuus.
44002007	Tiira motx tz'ejx ik'u'l. Utz sotz ik'u'l. Ech motx tek tal tib'ilaj ech tza': —Jolol aa Galilea q'u'l niyolone' atzi'.
44002008	Utz ¿kan chaj toke' aas nimotxitx'ol yol tu q'u kuyolb'al qitz'peb'al?
44002009	Nimotxiyolon tu yolb'al aa Paartia, aa Meedia, aa Elam, aa Mesopotaamia, aa Judea, aa Capadoocia, aa Ponto tuch' aa tikuenta Aasia,
44002010	-
44002011	aa Friigia, aa Panfiilia, aa Egipto, aa tikuenta Liibia naja'ch Cirene utz, tiyolb'al q'u aa Roma jejlel tza'. At niyolon tu yolb'al aa Creta tuch' yolb'al aa Araabia. Utz ela niqab'i taltu q'u mamaj kam ti' u Tioxh tu q'u kuyolb'al. Niqab'i o' Israeel tu u qitz'peb'al utz, k'uxh oknajko'no' ti' u tuq'ayb'al q'u Israeel.— Texhtu'.
44002012	Ech tiira tz'ejxinajich ik'u'l utz, sotznaj ik'u'l nichmotxtal sivatzaj ech tza': —¿Kam tek tok u kam tzi'?— Texhtu'.
44002013	Pek at unjolte, nichko'nteesa iq'ii. Nichtal ech tza': —Q'ab'a'm a' nimotxb'anon tzi'.— Texhtu'.
44002014	Unchee' txake' tek u Lu', tuch' junlaat q'ul ichaj u Jesuus utz, jank'al iyak'il tal ech tza': —Vinaj Israeel, tuch' ex jejlelex tu u Jerusaleen tza', ab'itaj va'l savale' tza'. Ootzajitaj b'a'nil.
44002015	Aatz q'u aanima tza', yit' q'ab'areel koj atzi', echa' netale'. Tan q'ala'm cheel, anal alas 9.
44002016	Pek aatz va'l nituche' tzi', a' nitzojpe' q'u yol tal u Joeel u alol tetz u yolb'al Tioxh, aas tal ech tza':
44002017	« –Aatz si'an tu q'u motxeb'al q'ii, savaq' ku' vunTioxhla Espiiritu tib'a kajay q'u aanima.– Chu u Tioxh. –Ech aatz q'ul ek'aol eme'al, samotxtale'l q'ul unyol. Aatz q'u xiak tuch' q'u ixviak, sunk'uch kam te tu visioon. Utz aatz q'u q'esla chaj aanima, sunk'uch kam te tu vatzi'k'.
44002018	Sa'atin vunTioxhla Espiiritu k'atz q'u vinaj tuch' k'atz q'u ixoj niman vetz. Ech samotxtale'l q'ul unyol.
44002019	Utz sunk'uch txaichil tu amlika, sunk'uch xheenya vatz tx'ava'. Sunk'uch xheenya ti' kajal, xheenya ti' xamal utz, xheenya ti' ib'ukin ije' sib'.– Chu u Tioxh.
44002020	Utz aatz si'ane' aas ye'sajen tul u kuB'aal tu u mam techalla tuleb'al, saok aq'b'al vatz u q'ii utz, sab'ens echa' kajal u ich'.
44002021	Ech kajay q'u'l laq'ilan sik'len vib'ii u Tioxh, sael vatz u choob'al paav.» Chu u Joeel.— Texh u Lu'.
44002022	Tal paj ech tza': —Vinaj Israeel, ab'itaj q'u yol tza'. Aatz u Jesuus aa Nazareet, nojchit iTxaaom u Tioxh. Tan kam ko'n b'a'nil i'ana, kam ko'n txaichil tuch' xheenya. Utz tiq'aq'al u Tioxh k'uxh ech i'an texo'l. Ech ootzajimal q'u kam setaq'o tzi'.
44002023	Loq' k'uxh ech q'u b'a'nil vetik'ucha, txayax setaq'o. Ech ex alon iyatz'pu tiq'ab' q'u onkonla aanima vatz kurus. Aya'l kala mam aa paavla aanima sevatz. Loq' titxumb'al u Tioxh k'uxh ech vetpaalka tan, ech va'l k'ajel ti' taq'o.
44002024	Pek k'uxh kami tan, q'aav ko'n itz'pixsal tu u Tioxh xo'l q'u kamnaj. Vetteesa vatz u kamchil. Ye'n ole' u kamchil ti' aas ta'n so'okka tikuenta.
44002025	Ech tok va'l tal u Daviid aas tal ech tza': «B'enamen nivil vunB'aals Amlika sunvatz. Atil tunseb'al, ech ye'xhab'il ko'xh sa'aq'onku'in.
44002026	Echtzixe't techal itxuq'txun vaanima, kaana ichi'b' unb'itze'. K'ujlel ik'u'l vunchi'l sai' k'uxh lakamin.
44002027	Tan sa'kojaaq' tzii aas ta'n sakaa'in tu jul xo'l q'u kamnaj. Utz sa'kojaaq' tzii aas saq'ee vichi'l vaTxaaom.
44002028	Tan vetvootzajil u b'ey tetz tiichajil saaq'o. Ech tiira ta'n satxuq'txunin aas la'atinin tzaxe'.» Chia.
44002029	Unchee' tinujul saval sete aas yit' u Daviid koj nital je' tib'. Tan aatz u kuk'uy kumam Daviid, kami utz, mujli. Anko'xh atil u mujb'al tetz tu kuxo'l cheel.
44002030	Pek axhib'i alolich tetz iyol u Tioxh. Tootzajich teku'en aas so'ok ijlenalil ma'l tu q'ul itu'xh ixalam; aya' viTxaaom u Tioxh. Tan ma'tich tala'tzi'il te tu u Tioxh.
44002031	Ech ma'tich ik'uchax el tu u Daviid u q'aavtitz'peb'al u Jesuus. Tan yolon ti' u q'aavtitz'peb'al viTxaaom u Tioxh. Tala aas ye'k sakaa u taanxelal tu u tatib'al q'u kamnaj. Utz tal majte aas ye'k saq'ee vichi'l.
44002032	Ech nojchit u Tioxh q'aav itz'pixsan u Jesuus. Tan nojchit qila qab'i utz, nikutxakb'a' talax u q'aavtitz'pe'.
44002033	Ech iq'oli je' tu Amlika. K'uje'y tiseb'al u Tioxh. Vetik'ullu u Tioxhla Espiiritu va'l alel te tu viTat. Ech vettaq' ku' qib'a. Aya' va'l netile' netab'i tza'.
44002034	Yit' u Daviid koj b'enje' tu Amlika aas tal ech tza': «Aatz u Tioxh, tal tu vunB'aal ech tza': –K'ujach tunseb'al.
44002035	Sa'nalvaq'ka q'ul akoontra satzeq'leb'al.– Texh te.» Chu u Daviid.
44002036	Ech etootzajitaj b'a'nil jank'al ex, ex Israeel tan, aatz u Jesuus, va'l etal ije' vatz kurus, aq'axyu tijle'm tu u Tioxh. A' tek kuB'aal utz, iTxaaom u Tioxh.— Texh u Lu'.
44002037	Unchee' aatz tek tab'i q'u yol q'u aanima, motx ilin taanima taq'o. Utz motx tek tal tu u Lu' tuch' tu tere'n q'ul ichaj u Jesuus ech tza': —Qitz'in qatzik, ¿kam sakub'ane' unchee'?— Texhtu'.
44002038	Ech aatz u Lu', tal te ech tza': —K'axataj q'ul epaav. Utz tib'ii u Jesucristo seb'an evautiismo sejununil. Ech sakuyax q'ul epaav. Utz saok u Tioxhla Espiiritu sek'atza majte va'l aya'l ik'u'l u Tioxh nitaq'e'.
44002039	Tan etetz u Tioxhla Espiiritu va'l alel. Tetz q'ul ek'aol eme'al. Utz tetz q'u'l k'uxh tzian atilku cheel, ye'saj inimat u Jesuus. Tetz jank'al q'u'l nisik'lel tu u Tioxh, u kuB'aal.— Texh u Lu'.
44002040	Utz sib' ko'xh tere'n yol nichtal te, oksab' tetz tu jik utz, moxb'eb' tetz. Nichtal ech tza': —Xaanojelex k'atz q'u aanima q'u'l eesanal tu b'ey tu u tiempo tza'.— Texh te.
44002041	Unchee' motx ib'an ivautiismo kajay q'u aanima q'u'l niman q'u yol tal u Lu'. Kamal 3,000 ixaan q'u aanima q'u'l anal ok ti' u Jesuus i'an tu u q'ii tzi'.
44002042	Ech tiira jonal atich ok ti' inimal u chusb'al va'l nichtaq' q'ul ichaj u Jesuus. Tiira ma'l chit itzii tib'ilaj sivatzaj, tuul molmochil tatine'. Nichijatx u kaxhlaan tx'ix. Utz ma'lich chit iatz ti' iq'ilal isik'lel Tioxh.
44002043	Unchee' kajay q'u aanima chee tek ma'l xo'val k'atza ti' q'u mamaj txaichil tuch' q'u xheenya nichmotxi'an q'ul ichaj u Jesuus.
44002044	Pek aatz q'u niman tetz u Jesuus, tiira molmoch tatine'. Utz komon tatin kajay q'u kam sivatzaj.
44002045	Atia nichik'ayi untanoj itx'ava'; oj kam ko'xh ma'j tetz nichik'ayi majte. Utz nichijatx vija'mel xo'l q'ul niya'ta tetz. A' ni'enku ti' vime'b'i'l sijununil.
44002046	Utz ma'l chit itzii nichib'en tu viq'analil u totztioxh. Utz nichmotxijatx u kaxhlaan tx'ix tu q'u atib'al. Chi'b'eb'alich itx'a'n tib'ilaj nimotxi'ane'. Ye'k je'chil vatz xe' taanima sivatzaj.
44002047	Techal toksat iq'ii Tioxh. Utz tiira b'a'nich ik'u'l aanima ti'. Atich chit iatz Tioxh ti' tan, jun q'ii nichtak'b'u q'u'l nichtok tixo'l. Aya' q'u'l sa'chitchitpu tu q'ul ipaav.
44003001	Unchee' aatz u Lu' tuch' u Xhan, motx b'en tu viq'analil u totztioxh ti' iq'ilal isik'lel Tioxh alas 3 ku'q'ii. Tan a' u oora nituch oponchil ti' iq'ilal isik'lel Tioxh.
44003002	Utz atich ma'l u vinaj ko'x tu titz'eb'al. Jun q'ii nichtiq'ol opon tzi' u okeb'alop va'l “Tx'anel” chu te'le'. Nijoyon tu q'u aanima q'u'l nitopon tu viq'analil u totztioxh.
44003003	Ech ta'xh til u ko'x aas aalich tek toko'p u Lu' tuch' u Xhan tu viq'analil u totztioxh, ijaj ipuaj te.
44003004	Aatz u Lu' tuch' u Xhan, tii isaji utz, tal te ech tza': —Saji'o'.— Texh te.
44003005	Ech tii sajil tu u ko'x. A' nichtitz'a kam ma'j tetz sa'aq'axi.
44003006	Pek aatz u Lu', tal te ech tza': —Ye'k b'a'nla saj ch'ich' puaj tzunxe'. Niko'xh b'a'nla q'an ch'ich' puaj. Pek kam va'l atil sunk'atza savaq' eetz. Tib'ii u Jesucristo aa Nazareet lakpen utz, xaan.— Texh te.
44003007	Ech itxay seb'al iq'ab' u ko'x. Ilak je'. Utz yakich cheeoj iyak'il q'u tajan tuch' q'u chupb'al tib'.
44003008	Utz yuq'pu je'. Yakich txake'oj. Ech xe't ixaane'. B'eno'k ti' u Lu' tuch' u Xhan tu viq'analil u totztioxh. Xaaom tek ib'eno'k. Va'lich iyuq'pe'. Utz techal toksat iq'ii u Tioxh.
44003009	Ech til kajay q'u aanima atich opon, aas nitekixaane' utz, va'l toksat iq'ii u Tioxh.
44003010	Tiira motx tz'ejx ik'u'l utz, motx xo'v tu u kam tzi'. Tan til iatz aas a' u ko'x va'l nichik'uje' ti' ijoyax ipuaj tzi' u okeb'alop tu viq'analil u totztioxh va'l “Tx'anel” chu te'le'.
44003011	Unchee' aatz u ko'x, va'l ma'tich ib'antu b'a'n, tii techit txayelich u Lu' tuch' u Xhan taq'o. Ech aatz q'u aanima q'u'l tz'ejxinajich ik'u'l ti', motx imol tib'. Motx opon k'atz q'u chusulib' tu va'l “Xo'l Piraal Tetz Salomoon”.
44003012	Ech aatz til q'u aanima u Lu', tal te ech tza': —Aanima Israeel, ¿kantu' nitz'ejx ek'u'l ti' u kam tzi'? Utz ¿kantu' aas tii nesaji'o' ti'. Aya'l kala o' tuch' kuyak'il utz, tuch' kub'a'nil vetkuxaansa u ko'x tilon tu q'u'l neb'ane' tzi'?
44003013	Tan iq'aq'al u Jesuus atzi', va'l etoksa tiq'ab' u Pilato utz, ye't ko'n motx esa'a aas si'chchajpuli. A' viTxaaom u Tioxh va'l taq' tijle'm, va'l nimamal tu q'u kuk'uy kumam, u Abrahaam, u Isaac tuch' u Jacoob.
44003014	Ye't ko'n esa'a si'chchajpul u Tioxhla Vinaj, u Jikomla Vinaj. Utz ta'n ejaj ichajpul ma'l u yatz'ol aanima.
44003015	Ech ex yatz'on u aq'ol tetz u vatz kuq'ii kusaj va'l q'aav itz'pixsali xo'l q'u kamnaj tu u Tioxh. Utz o' texhtiigo aas itz'lel tek tika'paj.
44003016	Utz ti' ko'n vik'uje' kuk'u'l ti' vib'ii u Jesuus k'uxh vetib'anlu b'a'n u ko'x sevatz sekajayil tzi', va'l netile' utz, etootzaj. Ech ti' ko'n inimal u Jesuus, tiira veti'anlu b'a'n u vinaj tzi'.
44003017	Loq' vitz'in vatzik, ipaav ye' etootzaj tuch' q'u q'atol tzii k'uxh kam veteb'an tu u Jesuus.
44003018	Tan ech chit itzojpu viyol u Tioxh tzi' va'l b'axab'samal talax taq'o tu q'u alol tetz viyol, aas ministeer chit ikam viTxaaom u Tioxh.
44003019	Echtzixe't k'axataj q'ul epaav. Ch'exputaj q'ul etxumb'al. Ech sasotzsal q'ul epaav. Ech laul u b'a'nla tiempo tzexe' tu u Tioxh. Ech siloch'o'.
44003020	Utz sichaju'l u Jesucristo tika'paj. Aya' va'l alel nal taq'o, sauli.
44003021	Loq' ministeer ta'n a' sa'atinku u Jesuus tu Amlika. Anal sauli aas sa'tektoksa kajay q'u kam u Tioxh tu jik tu u vatz amlika tx'ava'. Echa' va'l tal titzi' q'u alol tetz viyol xaanaj el k'atz paav atich o'tene.
44003022	Utz antu u Moisees alon tu q'u kuk'uy kumam ech tza': «Sa'nalicheesa ma'l alol tetz viyolb'al u kuB'aal Tioxh texo'l echa' in tza'. Utz lamotxenima kajayil kam va'l latala.
44003023	Tan oj ab'il ye' laniman, sotzchil si'an xo'l vitenam u Tioxh.» Texhtu'.
44003024	Ech antu tere'n q'u alol tetz u yolb'al Tioxh taab'aul tza', motx yolon ti' q'u kam nituch cheel. A' b'axal xe't alon u Samueel.
44003025	Utz ex vetilon itzojpu q'u kam tal q'u alol tetz u yolb'al Tioxh ti' ko'xtene. Ex vetilon iq'aq'al u nuk'u va'l i'an u Tioxh tuch' q'u kuk'uy kumam u Abrahaam. Tan tal te ech tza': «Kajay q'u aanima tu u vatz amlika tx'ava', sik'ul u b'a'nil k'atz vatu'xh axalam.» Texh te.
44003026	Echtzixe't a' b'axa vetichajvu k'asu'l viTxaaom tzexe' aas ma'tich q'aav titz'pe'. Tan a' isa' ek'ultu q'u mamaj b'a'nil. Ech junun ex sech'expu q'ul etxumb'al, setaq'ka q'u onkonil.— Texh u Lu' tu q'u aanima.
44004001	Unchee' anko'xh nichiyolon u Lu' tuch' u Xhan xo'l q'u tenam, tuul opon unjolol q'u oksan yol vatz Tioxh. A'ich imol u q'esal xeen tetz vikuentail u totztioxh tuch' q'u q'esala xo'l q'u saduceo.
44004002	Utz va'lich ichi'on ik'u'l ti' u Lu' tuch' ti' u Xhan. Tan nichichus tu q'u aanima aas ma'tich iq'aav titz'pu u Jesuus xo'l q'u kamnaj.
44004003	Ech motx itxay u Lu' tuch' u Xhan. Ex taq' ku' tu tze'. Tan ma'tich tek iku' q'ii. Ech q'ejaleen tek si'chmotxtx'olax inujul.
44004004	Loq' mam tenam niman u yolb'al Tioxh va'l tal u Lu' xo'l q'u aanima. 5,000 q'u'l niman. Utz aal ta'xh q'u vinaj ok tu ach.
44004005	Unchee' aatz evtalich tek iku' q'u chusulib' tu tze', imol tib' q'u q'atol tzii q'u'l tu Jerusaleen. Antich imol q'u q'esal q'atol tzii tuch' q'u aa txumb'al ti' u o'tla mantaar.
44004006	Antich imol u q'esal oksan yol vatz Tioxh, va'l Anaas ib'ii. Antu u Caifaas tuch' ka'va't vinaj ma'l, Xhan utz; va't Alejandro utz, tuch' q'u titz'in tatzik u q'esal oksan yol vatz Tioxh.
44004007	Ech motx tal tiq'ol ul u Lu' tuch' u Xhan. Toksa tu xo'l utz, motx ich'oti te ech tza': —¿Kam etijle'm b'atz'i? Utz ¿ab'il vetaq'on tzii sete aas neb'an q'u kam tzi'?— Texh te.
44004008	Unchee' aatz u Lu' tan, tiira atich u Tioxhla Espiiritu k'atza b'a'nil, tal te ech tza': —Chajlentzik'ex q'esal q'atol tzii tuch' ex q'esal tenam.
44004009	Aatz cheel nech'oti qe kani'ch mik'ultu u b'a'nil u ko'x tzi'. A' esa' setootzaji kani'ch mi'antu b'a'n.
44004010	Ech ootzajitaj b'a'nil utz, tootzaji kajay u Israeel tza' aas tu vib'ii u Jesucristo aa Nazareet vetib'anvu b'a'n u ko'x va'l atil sevatz tzi'. Tib'a'nil ko'n niyolonka k'uxh b'a'ntu teku'en. Tiq'aq'al ko'n u Jesuus va'l etaq' je' vatz kurus utz, q'aav itz'pixsal tu u Tioxh xo'l q'u kamnaj.
44004011	Aatz u Jesuus va'l niqal sete tza', tiira ye'k itxa'k sete. Ech ko'n ik'onax el ma'l Sivan tu q'u b'anol otzotz. Utz aal a' u Sivan va'l tiira ib'o'q'ol tetz xoob'al.
44004012	Tan ab'il koj va't Chitol tu paav atile. Ye'k ma'j aanima aq'el tijle'm tu u vatz amlika tx'ava' tza' aas Chitol qetz tu paav.— Texh te.
44004013	Ech motx tz'ejx ik'u'l q'u q'esala aas tila ye'kich ixo'val u Lu' tuch' u Xhan tu yol k'uxh yit' tek' koj elnaj ti' tz'ib'. Yakich til majte aas antu xo'l q'u'l xamb'u ti' u Jesuus.
44004014	Ech kam tere'n koj yaaom i'ana tan, txaklich ok u vinaj tixo'l va'l ma'tich ib'a'nixe'.
44004015	Ech motx ichaj elu'l u Lu' tuch' u Xhan, k'asu'l xo'l q'u q'atol tzii. Utz motx yolonka sivatzaj.
44004016	Nichmotxtal ech tza': —¿Kam sakub'an tu q'u vinaj tzi'? Tan nojchit veti'anlu txaichil. Utz ilaxyu tu q'u aanima jejlel tu Jerusaleen tza'. Utz ye'xh ko'xh kani'ch ve't imujax q'u kam tzi'.
44004017	Pek aatz sakub'ane', sakupoyi tu kamchil. Ech ye'k sipaxsa paal tere'n itziiul vib'ii u Jesuus xo'l tenam; cheel utz, taab'ab'en majte.— Texhtu'.
44004018	Ech motx paj isik'le q'ul ichaj u Jesuus. Utz tiira motx tal te aas ye'kan siyole' utz, ye'kan sachusun tib'ii u Jesuus.
44004019	Pek aatz u Lu' tuch' u Xhan, motx tzaq'b'u ech tza': —Nachtaj b'a'nil. ¿Ijikomal tzik vatz Tioxh nenache' aas aal ex b'axa sakunima'ex siatz u Tioxh?
44004020	Tan ye'xhkani'ch kuya'sat talax q'u kam q'u'l ilel ab'imal qaq'o.— Texh te.
44004021	Loq' motx paj ipoyi tu kamchil, ech motx ichajpu. Ye'xhkam ma'j motx i'an te tan, nichixo'va q'u tenam. Tan sib'la aanima va'lich toksat iq'ii Tioxh tu u txaichil uchi.
44004022	Tan maasich tek 40 iya'b' u vinaj va'l b'anax u txaichil te tzi'.
44004023	Unchee' ta'xh chajpul u Lu' tuch' u Xhan, motx b'en xo'l q'ul imol. Utz motx chit tala kam q'u yol alax te tu q'u q'esal oksan yol vatz Tioxh tuch' tu q'u q'esal q'atol tzii.
44004024	Ech ta'xh motx tab'i q'u yol tala tzi', ma'l chit itzii motx je' ivi' ti' iq'ilal isik'lel Tioxh. Motx tal ech tza': —Ta'xh ma'l axh kuB'aal. Axh u Tioxh b'anol tetz u amlika tuch' u tx'ava' tza' tuch' u mar utz, tuch' kajay q'u kam atil tuul.
44004025	Axh yolonaxh titxumb'al u Tioxhla Espiiritu titzi' u Daviid, u niman eetz, ech tza': «¿Kam toke' nimotxipaasa tib' q'u tenam tzi'? Utz ¿kantu' nimotxtitz'a ib'anax kam aas ye'k itxa'k?
44004026	Nimotximol tib' q'u ijlenal tu u vatz tx'ava'. Nimotxi'an ma'l iatz q'u q'esal tenam. A' nimotxinuk' i'antu tu u Tioxh tuch' tu viTxaaom u Tioxh.» Texhich'axh.
44004027	Utz nojchit imol tib' q'u q'esala tu u tenam tza'. Inuk'a aas kani'ch ib'anax tu u Tioxhla aTxaaom va'l axh aq'on tijle'm. A' b'anon u Herodes, u Pooncio Pilato, ant imol q'u puerala aanima utz, tuch' unjoltu q'u Israeel tu u tenam tza'.
44004028	Motx i'an kajay q'u kam q'u'l alichnalka saaq'o aas si'ane'. A' tzojpu vayol.
44004029	Pek aatz cheel kuB'aal, ila tan, nib'anax qi' o' niman eetz. Pek aq' tzii aas tiira ye'k kuxo'val samotxqal paal vayolb'al.
44004030	Utz b'an atxumb'al ech si'an b'a'n q'u ya'v qaq'o. Utz kam ko'n xheenya tuch' txaichil satiq'o tib' tu vib'ii u Tioxhla aK'aol u Jesuus.— Texhtu'.
44004031	Unchee' ta'xh veet motx iq'ilat isik'let Tioxh, yakich yikunoj u atib'al va'l molichku tib'. Utz ok u Tioxhla Espiiritu k'atza b'a'nil sikajayil. Ech ye'kich tek ixo'val, tuch' techit xamlil nichmotxtal paal u yolb'al Tioxh.
44004032	Unchee' tiira ma'lich teko'n itxumb'al kajay q'u aanima q'u'l nimanich tek tetz u Jesuus. Utz ma'l iatz. Ab'ilich koj ma'j aas: —Vetz sunjunal atzi'.— Chaj ti' q'u tetz. Pek tiira junal komon tatin kajay q'u kam siatzaj.
44004033	Ech tiira iq'omich iyak'il q'ul ichaj u Jesuus ti' ipaxsal itziiul u q'aavtitz'pu u kuB'aal Jesuus. Utz techal mamaj b'a'nil atich k'atza tu u Tioxh sikajayil.
44004034	Ech ye'xhab'il ko'xh ma'j nichiya'ta tetz tixo'l. Tan ab'il a' atich untanoj itx'ava', oj ma'j totzotz, nichik'ayi utz, nichtiq'o ul vija'mel.
44004035	Nichtaq' tu q'ul ichaj u Jesuus. Ech nichipaxsa el. A' nichmotxb'enku ti' isav tetz sijununil.
44004036	-
44004037	Echat i'an ma'l u vinaj Xhep ib'ii, va'l Bernabee tek ib'ii oksal tu q'ul ichaj u Jesuus. Ik'ayi untanul itx'ava'. Utz tiq'o ul vija'mel vatz q'ul ichaj u Jesuus. Aatz u b'ii Bernabee tzi' utz, “aq'ol nimal k'u'l” chu u tokeb'al. Aatzich u vinaj tzi', itu'xh ixalamich u Levii utz, aa Chipreich.
44005001	Unchee' aatz i'an ma'l u vinaj majte, Ananias ib'ii utz, Safira u tixoj. Ik'ayi untanul itx'ava'.
44005002	Loq' inuk' tuch' u tixoj tzi' aas sateesaka untx'ajul vija'mel vitx'ava'. Ech untx'ajtu ko'n ex taq' tu q'ul ichaj u Jesuus. Loq' tz'ajel aas nichtale'.
44005003	Ech aatz u Lu' tan, tal te ech tza': —Ananias ¿kam toke' aas ma'xh okyu u tx'i'li'inaj tavaanima? Tan vetatxub'a'li u Tioxhla Espiiritu. Veteesalka untx'ajul vija'mel u tx'ava' vetak'ayi.
44005004	Tan eetz u tx'ava'. Utz k'uxh vetak'ayi, ¿yit' tzik eetz koj u puaj tzik? Pek ¿kantu' vetiitz'a u onkonil tavaanima tzi'? Tan yit' aanima koj vetatxub'a'lila', pek u Tioxh.— Texh u Lu' te.
44005005	Ech ta'xh tab'i q'u yol u Ananias tzi', yakich nettz'oj ku' vatz tx'ava' utz, kami. Ech yakich motx xo'voj kajay q'u aanima taq'o q'u'l motx ilon ab'in.
44005006	Ech opon q'u xiak. Motx ib'ach vichi'l. Motx teesa k'asu'l utz, ex imujka.
44005007	Kamal oxvo'j oora tuul, opon u Safira, u tixojich u Ananias. Ye'ich tootzaj kam va'l ma'tich tuche'.
44005008	Aatz u Lu', tal te ech tza': —Al ve, ¿echil tzik vetek'ayiv b'en vetx'ava' tza'?— Texh te. —Ee'. Echil a' va'l naale' tzi'.— Texh u Safira.
44005009	Tzaq'b'el tu u Lu' ech tza': —¿Kam toke' aas nuk'u veteb'an ti' itxub'a'lil u Tioxhla Espiiritu tetz u kuB'aal? Pek saji iile; tul q'u xiak q'u'l ex mujunyuka vavinaj. Utz axh tek ul tiq'ob'enaxh majte.— Texh u Lu' te.
44005010	Ech tu ko'xh unmu'k'ul, nettz'u ku' u ixoj vatz tajan u Lu' utz, yakich kamoj. Ech ta'xh oko'p q'u xiak, tila aas ma'tich ikame'. Utz tiq'o paj b'en. Ex imujka k'atz vivinaj.
44005011	Ech techalich tek ixo'v q'u niman tetz u Jesuus taq'o tuch' q'u aanima q'u'l ab'in q'u kam tza'.
44005012	Unchee' kaana xheenya tuch' txaichil nichmotxi'an q'ul ichaj u Jesuus xo'l q'u tenam. Molmochich chit tatin tu viq'analil u totztioxh tu va'l Xo'l Piraal Tetz Salomoon.
44005013	Pek aatz unjoltu q'u aanima, ye'ich isa' moloib' tuch' tu xo'val, k'uxh aal tiira techalich tok iq'ii tu tere'n q'u aanima.
44005014	Ech ak'b'ichil chit nichi'an q'u'l niman u kuB'aal Jesuus, sib'al vinajs ixoj nichtoke'.
44005015	Aal nichtekichelel elu'l q'u ya'v tu b'ey vi' talaj tx'ach tuch' vi' cheleb' ya'v. Nichmotxich'ia ipaal u Lu' tu b'ey. Ech tuch' ko'xhtu' saku' visulich tib'a q'u ya'v, si'an b'a'n.
44005016	Utz sib' aanima nichik'asu'l tu q'u tenam naja'ch u Jerusaleen, iq'omal q'ul iya'v taq'o. Atia techalich tujlixsal tu u tioxhil tx'i'li'inaj. Utz ma'l chit i'antu b'a'n sikajayil.
44005017	Unchee' aatz u q'esal oksan yol vatz Tioxh, lakp ivi' tuch' q'u'l atich k'atza. Aya' q'u'l saduceo ib'ii u tuq'ayb'al. Motx ko'xh taq'an ichi'on taanima.
44005018	Ech motx ul itxay q'ul ichaj u Jesuus utz, motx ex taq' ku' tu tze'.
44005019	Pek aatz i'an tu aq'b'al, ul ma'l u aanjel tetz Tioxh utz, ex ijaj vijub'alil u tze'. Ech tiq'o elu'l q'u chusulib' utz, tal te ech tza':
44005020	—B'enojex tu viq'analil u totztioxh. Paxsataj itziiul u b'a'nla yol tetz tiichajil.— Texh u aanjel.
44005021	Ech inima. Q'ala'm chit motx b'en tu viq'analil u totztioxh. Nichteko'npajmotxichusun ti' u yolb'al Tioxh. Tuul aatz u q'esal oksan yol vatz Tioxh tuch' q'ul imol, motx imol tib' tuch' q'u q'esal q'atb'al tzii. Aya' kajay q'u q'esal q'atol tzii tu Israeel. Ech tal tiq'ol opon q'u chusulib' siatz. Ex iq'oloj tu tze' taq'o.
44005022	Pek aatz oko'p q'u polesi'y tu u tze', ye'kanich ve't q'u chusulib'. Ech oora motx q'aavi.
44005023	Motx ex tal ech tza': —B'a'nla katx'umal u tze' vetopono'. Utz liista chit q'u xeen tze' vatz jub'al. Pek aatz vetkujaj u tze', vetoko'p'o' tuul utz, ¡ab'il koj va'tioj atile! ¡Ye'xhab'il!— Texhtu'.
44005024	Unchee' ta'xh motx tab'i u yol u q'esal oksan yol vatz Tioxh, sotz chit ik'u'l taq'o. Ant imol u q'esal xeen tetz vikuentail u totztioxh utz, tuch' unjoltu q'u q'esal oksan yol vatz Tioxh. Motx tek tal tib'ilaj: —¿Kam saya'k u kam tzi'?— Texhtu'.
44005025	Ech tuul anko'xh nichmotxiyole', opon ma'l u vinaj utz, tal te ech tza': —Aatz q'u vinaj q'u'l etoksa tu tze', atil teko'n paj tu viq'analil u totztioxh. Nipajmotxichus tenam.— Texh te.
44005026	Unchee' b'en u q'esal xeen tetz vikuentail u totztioxh, ant imol q'u polesi'y. Jik ko'xh motx ex tiq'o k'asu'l q'ul ichaj u Jesuus. Ye't motx ik'axb'ixsa tan, nichmotxixo'va ipaq'ax sivan tu q'u tenam.
44005027	Unchee' ta'xh motx oponi, motx ex taq' vatz q'u q'esal q'atb'al tzii molich tib'. Utz ch'otil itzi' tu u q'esal oksan yol vatz Tioxh.
44005028	Tal te ech tza': —¿Ye'n qal sete tzik aas ye'kan sachusunex ti' u b'ii tzi'? Tan ma'xh motx epaxsal itziiul vechusb'al tu u Jerusaleen tza'. Utz o' tek netaq'b'eno' ataj paav ti' vikam u vinaj tzi'.— Texh te.
44005029	Unchee' tzaq'b'el tu u Lu' tuch' tu tere'n q'ul ichaj u Jesuus. Motx tal tza': —Ministeer a' b'axal sakunima u Tioxh vatz q'u aanima.
44005030	Tan aatz u Tioxh, viTioxh q'u kuk'uy kumam, a' q'aav itz'pixsan u Jesuus va'l etal ije' vatz kurus.
44005031	Utz vetik'ujb'a'l u Jesuus sik'atza tu Amlika. Vettaq'lu b'ens q'esala. Utz vettaq'lu tijle'm ti' ichitpul aanima tipaav. A' isa' saq'aavo'k q'u Israeel k'atza ech sikuy vipaav.
44005032	Utz nojchit o' ilon ab'in q'u kam niqale' tza'. Antu u Tioxhla Espiiritu majte va'l vettaq'lu u Tioxh tu q'u niman tetz.— Texh te.
44005033	Ech ta'xh tab'i q'u yol tzi', yakich motx pultoj taanima tu k'a'nal taq'o. Utz si'chtekmotxiyatz'e' tala.
44005034	Pek txake' ma'l u fariseo tu xo'l, Gamalieel ib'ii, aa txumb'al ti' u o'tla mantaar. Tiira atil tatin vatz kajay q'u tenam. Txake'i utz, tal telu'l unmu'k'ul q'ul ichaj u Jesuus q'anal.
44005035	Tal tek ech tza': —Vinaj Israeel, nachtaj b'a'nil kam seb'an tu q'u vinaj tzi'.
44005036	Tan atich ma'l u vinaj ko'xten majte, Teudes ib'ii. Nichtaq' b'ens tib' mam vinaj. Atil tijle'm nichtale'. Utz nojchit mam tenam ok ti'. Kamal 400. Pek yatz'axi utz, motx texh ipaxi tib' q'u'l ma'tich tok ti'. Ta'n sotzchil i'ana.
44005037	Pek xamtel paj tuul, chee ko'n paj va'te, Judas ib'ii, aa Galilea; a' chit nichtel tachul kajay q'u aanima. Utz tenam paj chit ok ti'. Pek yatz'axi utz, motx ko'n paj ipaxika tib' q'u'l ok ti'.
44005038	Ech tok nival sete cheel. Sajitaj ko'n q'u vinaj tzi'. Ye' eq'ila ok. Tan oj tetz ko'n vinaj q'u chusb'al tuch' q'u kam ni'ane' tzi', toj ko'xh sotzoj atzi'.
44005039	Pek oj nojchit tetz Tioxh, tech koj ex ti' isotzsale'. Aal b'antaj kuenta etib' tan, ma'l si'ane' aas a' oj emol Tioxh neb'an ch'a'o tu q'u'l neb'ane' tzi'.— Texh u Gamalieel te.
44005040	Utz ech chit motx i'ana. Q'aav isik'le oko'p q'ul ichaj u Jesuus utz, tz'u'mamal texh motx i'ana. Aatz veet motx itz'u'mata', tiira tal te aas ta'n samotxiya'sa talax paal q'u yol tu vib'ii u Jesuus. Ech ichajputa'.
44005041	Ech ik'asu'l q'ul ichaj u Jesuus tu u molb'al tib' q'u q'atol tzii. Utz va'lich ko'n motx itxuq'txun ti' tan, u Tioxh aq'on tzii te aas eesal iq'ii ti' vib'ii u Jesuus.
44005042	Utz jun chit q'ii nichmotxichusun tu viq'analil u totztioxh tuch' tulaj atib'al. Nichipaxsa itziiul u b'a'nla chusb'al ti' u Jesuus, aya' u Cristo.
44006001	Unchee' ak'b'ichil chit nichi'an u tachul q'u niman tetz u Jesuus tu u tiempo tzi'. Ech aatz i'ana, xochon q'u Israeel q'u'l griego iyolb'al vatz q'ul ichaj u Jesuus. Motx ixoch q'u'l hebreo iyolb'al tan, yit' ela koj ivatz nichib'anche'. Utz yit' tz'ajel koj telo'p techb'ub'al q'u txakay ixoj q'u'l griego iyolb'al nichib'anax tu q'u hebreo.
44006002	Ech aatz tek kab'laal q'ul ichaj u Jesuus, motx imol q'u niman tetz u Jesuus. Utz motx tal te ech tza': —Yit' ijikomal koj aas sakuya'sa talax u yolb'al Tioxh ti' ijatxax echb'ub'al.
44006003	Pek aatz cheel, txaataj jujva'l vinaj texo'l aas nojchit b'a'n talche'. Utz atil u Tioxhla Espiiritu k'atza b'a'nil utz, tek' atil itxumb'al. Ech saqaq' u aq'on te tzi'.
44006004	Tan aatz o', a' tzuk'el sakuq'ila sik'le Tioxh utz, sakupaxsa itziiul u yolb'al Tioxh.— Texh q'ul ichaj u Jesuus.
44006005	Utz tiira b'a'n b'enku q'u yol tu q'u niman tetz u Jesuus tzi'. Ech motx itxaal u Esteban. Ma'l vinaj aas tiira k'ujlel ik'u'l ti' Tioxh b'a'nil utz, atil u Tioxhla Espiiritu k'atza b'a'nil. Utz ant itxaael majte q'u vinaj tza': u Felipe, u Proocoro, u Nicanoor, u Timoon, tuch' u Parmenas utz, tuch' u Laxh aa Antioquia, va'l oknajich ti' u tuq'ayb'al q'u Israeel, k'uxh yit' Israeel koj tu titz'peb'al. Pek nimanich tek tetz u Jesuus.
44006006	Ech motx tiq'o opon vatz q'ul ichaj u Jesuus. Motx taq' je' iq'ab' tib'a utz, motx iq'ila isik'le Tioxh ti'.
44006007	Utz kaanaich ipax paal itziiul u yolb'al Tioxh. Techalich tak'b'u u tachul q'u niman tetz u Jesuus tu Jerusaleen. Utz sib'al q'u oksan yol vatz Tioxh nichniman majte.
44006008	Aatz u Esteban tan, techalich ixamlil aq'el tu u Tioxh. Utz atich vib'a'nil u Tioxh k'atza majte. Techal b'oj txaichil tuch' xheenya nichi'an xo'l q'u tenam.
44006009	Pek motx lakp ivi' unjolol q'u Israeel ti'. Aya' q'u aanima q'u'l “q'u chajpumal” chu te'le'. Ant unjolol aa Cirene, aa Alejandria, aa Ciliicia tuch' unjot aa Aasia. Nichmotxiyaa yoli tib' tuch'.
44006010	Pek nichkojisub' u Esteban tu yol tan, techal itxumb'al aq'ich tu u Tioxhla Espiiritu.
44006011	Unchee' aatz tek motx i'ana, ipuaji ivatz unjolol vinaj; a' isa' satal ech tza': —Vetqab'i tuch' kuxichin aas niteesa iq'ii Tioxh u Esteban utz, niteesa iq'ii q'ul imantaar u Moisees majte.— Chaj.
44006012	Ech motx ilak q'u tenam tuch' q'u q'esal q'atol tzii, tuch' q'u aa txumb'al ti' u o'tla mantaar. Utz motx ex itxay u Esteban. Motx tiq'o b'en vatz q'u q'atol tzii molich tib'.
44006013	Utz motx paj toksa txakb'a'n txub'a'l majte. Motx tal ech tza': —Aatz u vinaj tzi', ye'xh niya' ti' iyoq'ax u mantaar tuch' u totztioxh tza'.
44006014	Vetqab'i talta' aas su'laq'axoj ku' vikuentail u totztioxh tu u Jesuus u aa Nazareet tza'. Nital majte aas siya'sa q'u kostuumbre q'u'l aq'elka tu u Moisees.— Texhtu'.
44006015	Unchee' aatz q'u q'esala q'u'l ch'uxhlich opon tu u molb'alib' tzi', tii nichmotxisaji u Esteban. Utz tila aas ech tek ivatz aanjel vivatz u Esteban.
44007001	Unchee' aatz u q'esal oksan yol vatz Tioxh, ich'oti tek tu u Esteban ech tza': —¿Nojchixh q'u yol nitalax sai' tzi'?— Texh te.
44007002	Tzaq'b'u u Esteban utz, tal ech tza': —Vitz'in vatzik, tuch' ex q'esal tenam, tz'inb'a'taj exichin etile'. Tan aatz i'an u kutechalla Tioxh, chee vatz u kuk'uy kumam u Abrahaam, a' chit atich tikuenta u tx'ava' Mesopotaamia, ye'sajenich en jeje'oj tu u tx'ava' va'l Haraan.
44007003	Utz tal u Tioxh te ech tza': «Elenb'en tu vatx'ava' va'l atilk'axh tzi'. Aq'ka q'ul iitz'in aatzik utz, a' se'enk'axh tu u tx'ava' va'l sunk'uch see.» Texh u Tioxh te.
44007004	Unchee' ech ik'asu'l u Abrahaam tikuenta vitx'ava' q'u caldeo utz, ex jeje'oj tu u tx'ava' Haraan. A' kamku vitat tzi'. Ech u Tioxh paj alon tul tu u tx'ava' va'l atilk'o' cheel tza'.
44007005	Loq' ye't aq'ax itx'ava' tu u Tioxh. Niko'xh b'oj ku'eb'al tajan. Pek b'a'ntan tal te aas sataq'e' analen ma't ikame'. Loq' tetz q'u'l itu'xh ixalam si'ane' aas lakami tala, k'uxh aal ye'kich ma'j initxa'a tu u tiempo tzi'.
44007006	Tal u Tioxh te ech tza': «Aatz q'ul atu'xh axalam sa'atin tu ma'l u tx'ava', yit' tetz koj. Puera ko'n tatin tuul si'ane'. Utz sa'xhoksal tu aq'on. Txumb'al iveet sab'anax tu ma'l 400 ya'b'.
44007007	Loq' xamtel sichoo q'u tenam vaq'o q'u'l saoksan tu aq'on. Utz samotxelk'asu'l q'ul atu'xh axalam tzi'. Samotx'ul tu u tx'ava' tza'. Utz samotx'ulinach'in tza'.» Texh te.
44007008	Unchee' aatz u Tioxh tan, taq' ma'l u echlal tu u Abrahaam tetz u nuk'u'm i'an tuch'. Aya' va'l satzok'ax el b'iil ichi'l q'u vinaj. Ech aatz u Abrahaam tan, inima. Aatz itz'pu vik'aol va'l Isaac, itzok'e'l b'iil ichi'l aas tz'aj vaaxajil q'ii titz'pe'. Echat ko'xh i'an u Isaac tu vik'aol majte va'l Jacoob. Utz echat paj i'an u Jacoob majte, motx itzok'e'l b'iil ichi'l kab'laal q'ul ik'aol. Aya' q'u kuk'uy kumam, o' Israeel.
44007009	Pek aatz i'an q'u kuk'uy kumam, q'ul ik'aol u Jacoob, motx chi'on taanima ti' vitza'q', aya' u Xhep. Ech motx ik'ayi b'en tu Egipto. Loq' atich Tioxh k'atz u Xhep.
44007010	Ech u Tioxh eesan tu q'u tza'l paalka utz, taq' itxumb'al. Ech tiira b'a'n u Xhep til u ijlenal faraoon tu Egipto. Ech toksat ka'b' ijlenalil k'atza utz, ilol tetz q'ul ime'b'i'l tu tatib'al majte.
44007011	Unchee' ul mam va'y tu jank'al u tx'ava' tikuenta Egipto tuch' tikuenta u tx'ava' Canaan majte. Motx ok tu mam il tza'l. Ye' nichichee ve't titz'leb'al q'u kuk'uy kumam.
44007012	Ech aatz tab'i u Jacoob aas atich itz'leb'al tu Egipto, ichaj b'en q'ul ik'aol ti' tiq'ol triigo. Aya' q'u kuk'uy kumam. A' u b'axa ib'en tu Egipto ti' echb'ub'al.
44007013	Ech tu tek ika'paj ib'ena', tal tek u Xhep tu q'u tatzik aas a' u tza'q'a. Ech tootzaji u faraoon majte aas kam aanimail u Xhep.
44007014	Unchee' aatz u Xhep, tal tek tiq'ol opon u Jacoob. Ant imol kajay q'u titz'in tatzik. 75 ixaane'.
44007015	Ech ib'eno'k u Jacoob tu Egipto. Xamtel tuul, a' tek kamku tzi' tuch' q'ul ik'aol aya' q'u kuk'uy kumam.
44007016	Loq' iq'ol b'en vichi'l u Jacoob tu Siqueem tikuenta Canaan. A' ex mujlojku tu u mujb'al va'l iloq' u Abrahaam tu q'ul ik'aol ma'l u vinaj Hamoor ib'ii.
44007017	Unchee' aatz tek nichinajab' u tiempo ti' itzojpu viyol u Tioxh va'l tal tu u Abrahaam, ak'b'ichil chit nichi'an q'u Israeel tu Egipto. Ch'iichil chit nichi'an tachul.
44007018	Ech ok ko'xh va't u ijlenal tu Egipto tuul. Utz tootzajich koj ab'ilich u Xhep.
44007019	Ech aatz u ijlenal tzi', i'an onkonil tu q'u kuk'uy kumam. Nichiya'lu ti' toksat q'u talaj ne' vatz kamchil. Ech ye'k sa'ak'b'i.
44007020	Loq' aatz tu u tiempo tzi', itz'pu ma'l u tal xiak, Moisees ib'ii. Utz tiira tx'anelich vatz Tioxh. Pek oxva'l ko'n ich' i'an k'atz itxutx ib'aal.
44007021	Tan aatz ye't veet ve't imujle', oksal tek vatz kamchil. Pek sik'ax tu vime'al u faraoon. Utz a' tek ch'iisan. Taq' b'ens titz'in.
44007022	Ech chusax u Moisees tu kajay q'u tootzajib'al q'u aa Egipto. Aq'elich ivi' q'ul iyol utz, aq'el ivi' vib'anone'.
44007023	Unchee' aatz tz'aj 40 iya'b', ul q'u tetz aa tenamil sik'u'l, aya' q'u Israeel. Ech ex tile'.
44007024	Utz tila aas nichiq'osax ma'l q'u Israeel tu ma'l u aa Egipto. Ech toksa tib' ti', yakich iyatz' u aa Egipto tzi'. A' ichoo taq'o kam va'l nichi'an tu u Israeel.
44007025	Tan nichtitz'a u Moisees aas sapaal itxumb'al q'u tetz aa tenamil tuul aas u Tioxh nichajon u Moisees ti' teesal tu tza'l. Loq' ye't motx paal itxumb'al tuul.
44007026	Unchee' aatz evtich tek tuul, opon paj u Moisees tixo'l. Utz tila aas nichmotxi'an ch'a'o ka'va'l q'u Israeel tib'ilaj. Ech si'chtoksa ib'a'n tib'ilaj tala. Tal te ech tza': «Emol etib' utz, ¿kantu' niko'xheq'os etib'?» Texh te.
44007027	Ech aatz va'l xe'tixsan u ch'a'o tan, ik'o'pi ko'n u Moisees utz, tal te ech tza': «¿Ab'il vetoksanaxh q'esalail tu kuxo'l b'atz'i? ¿Su'latx'ol kunujul naal tzik?
44007028	¿Sayatz'in tzik echa' iyatz'ax u aa Egipto a'an eet?» Texh te.
44007029	Ech ta'xh tab'i u Moisees q'u yol alax te tzi', yakich tek oojoj. A' ex jeje'ojku tu ma'l u tx'ava' Madiaan ib'ii. Puera aanima ko'n tatin tzi'. Utz atin ka'va'l ik'aol latzi'.
44007030	Unchee' aatz paal 40 ya'b' tuul, chee ma'l u aanjel siatz tu u tz'inlich tzaji tx'ava' naja'ch u muunte Sinaii. Chee siatz tu u xamal nichtoyvu ti' ma'l u jinkin ch'i'x.
44007031	Utz tz'ejxu chit ik'u'l u Moisees tu va'l nichtile' tzi'. Tan ye'xhkam nichitz'e' u ch'i'x. Ech ixaan opon k'atza. A' isa' si'chisaji b'a'nil. Utz a' tek tab'i iq'ilal tu u Tioxh. Tal te ech tza':
44007032	«In viTioxh q'ul ak'uy amam. In iTioxh u Abrahaam, iTioxh u Isaac utz, iTioxh u Jacoob.» Texh u Tioxh te. Ech va'lich tek it'unt'u'lan u Moisees tu xo'val. Ye't iq'i' ve't isajile'.
44007033	Utz tal paj u Tioxh te ech tza': «Eesa vapel xaab' taajan tzi' tan, vi' tioxhla tx'ava' atik'axh.
44007034	Saab'i tan, nojchit ma'xh villa' aas tiira txumb'al iatz vuntenam atil oko'p tu Egipto. Vetvab'il q'ul ixochon sunvatz. Ech toke' ku'yu'lin tu Amlika. Ul veesa tu q'u tza'l atilka. Pek ora'xh tan, saq'aavb'enaxh tu Egipto. Sunchajaxh ti' teesal k'asu'l tzi'.» Texh te.
44007035	Ech ichajax b'en u Moisees tu u Tioxh b'anaxi. Ichaj ti' ib'anax q'esalail xo'l q'u tetz aa tenamil utz, ti' teesal k'asu'l tu Egipto. A' lochon u aanjel va'l chee siatz k'atz u jinkin ch'i'x. A' q'esalain, k'uxh ma'tich ko'n talax te tu ma'l q'u tetz aa tenamil ech tza': «¿Ab'il unchajonaxh aas su'la'an q'esalail tu kuxo'l utz, su'latx'ol kunujul?» Texh te.
44007036	Ech u Moisees iq'on elu'l q'u kuk'uy kumam tu Egipto. Utz mamaj txaichil tuch' xheenya ik'uch tu Egipto tuch' tu u Kaj Mar. 40 ya'b' ik'uch txaichil tu u tz'inlich tzaji tx'ava' va'l motx paalka.
44007037	Utz u Moisees va'l alon tu q'u Israeel ech tza': «Aatz u Tioxh, sa'nalicheesa ma'l alol tetz viyolb'al texo'l, echa' in tza' a' va'l senima.» Texhtu'.
44007038	Utz anchit u Moisees q'esalain xo'l q'u Israeel tu tz'inlich tzaji tx'ava'. Antu atich vi' u muunte Sinaii. A' k'ulun q'u yol tetz tiichajil taq' u aanjel. A' chit a'ich imol q'u kuk'uy kumam.
44007039	Pek aatz q'u kuk'uy kumam, ye't ko'n inima. Motx ko'n taq'ka elo'p echil tzi'. Utz ta'n tii motx titz'a u Egipto.
44007040	Aal motx ko'n tal tu u Aroon ech tza': «B'an kutioxh, iq'on kub'ey. Tan ye' qootzaj kam nab' veti'anlu u Moisees b'a va'l iq'onelu'lo' tu Egipto.» Texh te.
44007041	Ech motx itz'aj ma'l vatzib'al vaakaxh. Utz motx chit toksa tx'olo'm vatz vib'anich tioxh tzi'. Kaana motx itxuq'txun ti' k'uxh itz'ajo'm ko'n tuch' iq'ab'.
44007042	Echtzixe't elab'eltekka tu u Tioxh. Taq' texh tzii te aas a' tek siq'ila isik'le q'u tx'umi'l tu amlika tuch' tere'n q'u txijtxub'al. Echa' va'l tz'ib'amalnalka tu q'u alol tetz u yolb'al Tioxh aas tal ech tza': «Aatz ex Israeel, oj tzik in veteq'ila esik'le'in tuch' q'ul etx'olo'm tu u tz'inlich tzaji tx'ava' tu 40 ya'b'.
44007043	Pek a' atil tetaanima veb'anich tioxh Moloc tuch' vitx'umi'lil va't vetioxh va'l Refaan. Utz ela ko'xh tuch' chelemal u nachb'al tetz setaq'o. A' q'u vatzib'al eb'ana tzi' utz, eq'ila esik'le. Echtzixe't sunyake'sa b'enex tzian, yaklel ex vatz b'en u Babiloonia.» Chia.
44007044	Unchee' aatz nichipaal q'u kuk'uy kumam tu u tz'inlich tzaji tx'ava', atich u b'u'j totztioxh tzixe', u techlal u nuk'u'm va'l i'an u Tioxh tuch'. Aya' va'l u Tioxh alon tu u Moisees kani'ch iveet si'ane'. Utz ech chit iveet i'ana.
44007045	Utz ik'ul q'u kuk'uy kumam u b'u'j totztioxh tzi'. Ech a' motx iq'on opon tu q'u tx'ava' oponku u Josuee. Iq'omich taq'o aas b'ajax el q'u puera aanima tu u Tioxh vatz q'u kuk'uy kumam. Utz anko'xh atich u b'u'j totztioxh tikuenta u Daviid.
44007046	Unchee' b'a'n b'enku u Daviid vatz u Tioxh. Pek k'uxh tachva sataq' je' ma'l otzotz, tatib'al u Tioxh, viTioxh u Jacoob, ye't i'ana.
44007047	Pek u Salomoon aq'on je' u totztioxh tzi'.
44007048	K'uxh aatz u T'ankin Tioxh, a' koj chit atilku tu otzotz ib'ano'm aanima. Tan echa' va'l alelka tu u alol tetz u yolb'al Tioxh aas nital ech tza':
44007049	« –A' unk'ujleb'al u Amlika. Utz a' ku'eb'al vajan u vatz tx'ava'. Ech ¿kam tek b'anel tu va't vatib'al setaq' je'? Utz ¿ab'iste tek u atib'al va'l sailank'in netale'?
44007050	Tan ¿yit' tzik in koj unb'anon kajay q'u kam tzi' tzik?– Chu u Tioxh.» Texh u alol tetz u yolb'al Tioxh.— Texh u Esteban.
44007051	Utz tal paj u Esteban tu q'u q'atb'al tzii ech tza': —Aatz ex, jolol ex txokop txumb'al tuch' q'ul etaanima. Aya'l kala ye' netab'i q'u kam tetz u Tioxh tilone'. Ye' nenima viyol tuch' etaanima. Echa' ex puera aanima k'atza. Echa' yit' tzok'el el b'iil echi'l tu vetxumb'al netoksa tzi'. Sako'nchitpaal etetz vatz u Tioxhla Espiiritu netxume'. ¡A' vetmotxexetiq'o viqelon q'ul ek'uy emam!
44007052	Tan aatz q'ul ek'uy emam, motx tojcha kajay q'u alol tetz u yolb'al Tioxh. Motx ko'n iyatz' q'u'l yolon ti' u tuleb'al u Jesuus, aya' vijikomal. Va'l vetko'nexocha utz, ex unyatz'on.
44007053	Tan k'uxh titzi' chit aanjel nek'ulvu q'u mantaar Tioxh, niko'xh ma'kojekola utz, ma'kojenima.— Texh u Esteban.
44007054	Unchee' ta'xh motx tab'i q'u kam q'u q'atb'al tzii tza', motx pultu taanima tu k'a'nal ti'. Tiira motx ik'ux tib' tee taq'o.
44007055	Pek ech koj u Esteban tan, tiira atich u Tioxhla Espiiritu k'atza. Ech ta'xh sajin je' tu Amlika, til u mam itechalil u Tioxh. Utz til u Jesuus majte atich tiseb'al u Tioxh.
44007056	Ech ta'xh tila, tal ech tza': —¡Sajitaj etile', nivil u Amlika jajlele! Utz ¡nivil u Jesuus, u K'aola va'l b'ennaj ko'n aanima, atil tiseb'al u Tioxh!— Texh u Esteban.
44007057	Unchee' aatz tek q'u'l molich tib', motx ijup ixichin. Motx q'eq'un sikajayil. Ech ma'l chit motx ex itxaytu u Esteban.
44007058	Motx iqini elu'l ti' elu'l u tenam ech motx ipaq' sivan. Utz aatz q'u xochol tetz, q'u txakb'a'n txub'a'l, motx taq'ka q'ul ikaapa k'atz ma'l u xiak, Saulo ib'ii.
44007059	Pek aatz u Esteban tan, nichko'niq'ila isik'le Tioxh tuul nichipaq'ax sivan. Utz tal ech tza': —UnB'aal Jesuus, k'ul topon u vaanxelal tza'.— Texhtu'.
44007060	Ech peche'i utz, qetun taltu ech tza': —UnB'aal ooksach tetz vipaav q'u aanima tzi'.— Texhtu'. Ech ta'xh veet tala, kami.
44008001	Utz antu u Saulo tal iyol ti' vikam u Esteban. Unchee' aatz tu u q'ii tzi' xe't ma'l mam txayo'm. A' nichichokax q'u niman tetz u Jesuus q'u'l atich tu Jerusaleen. Ech ipaxi tek b'en tib' tu unjot tenam. At b'en tikuenta Judea. Utz at b'en tikuenta Samaaria. Pek ech koj q'ul ichaj u Jesuus tan, ye't motx b'eni.
44008002	Unchee' unjolol q'u b'a'nla chaj vinaj mujun vichi'l u Esteban. Utz mam oq'el motx i'an ti'.
44008003	Ech koj u Saulo tan, va'lich ichoktu q'u niman tetz u Jesuus. Sisotzsa tala. Jun otzotz ib'ena'. Utz nichijuxu elu'l vinajs ixoj. Ech nichentaq' ku' tu tze'.
44008004	Tuul aatz q'u niman tetz u Jesuus q'u'l motx ipaxi b'en tib'. Til ko'xh nichipaxsav itziiul u b'a'nla chusb'al.
44008005	Aatz u Felipe, b'en tu ma'l u tenam tikuenta Samaaria. Nichipaxsa paal itziiul u Jesuus viTxaaom u Tioxh tzi'.
44008006	Ech va'lich chit ib'en ik'u'l q'u aanima ti' tab'il q'u kam nichtal u Felipe. Tan nichmotxtil q'u txaichil nichi'ane'.
44008007	Sib'al q'u aanima atich tioxhil tx'i'li'inaj k'atza nichi'an b'a'n. Nichiqetun tel q'u tioxhil tx'i'li'inaj. Utz sib'al q'u'l numtz'inajich ichi'l tuch' q'u ko'x nichi'an b'a'n majte.
44008008	Ech techalich b'oj itxuq'txun q'u aanima tu u tenam tzi'.
44008009	Utz atich ma'l u vinaj tu u tenam tzi', Xhim ib'ii. A' nichi'an aa q'iil. Utz tz'ejxinaj chit q'u aa Samaaria ti'. Tan nichtaq' b'en tib' mam vinaj.
44008010	Utz kajay aanima nichab'in u Xhim, ch'ooajs nimaj. Nichmotxtal ti' ech tza': —A' u mam yak'il tetz u Tioxh atzi'.— Chu ti'.
44008011	Utz b'ennajich chit ik'u'l ti' tan, o'tenich ko'xh isub'tu q'u aanima tu viq'iiane'.
44008012	Pek aatz q'u aanima, motx inima u b'a'nla chusb'al va'l nichipaxsa itziiul u Felipe ti' viQ'esalail u Tioxh tuch' ti' vib'ii u Jesucristo. Utz motx tek i'an ivautiismo vinaj ixoj.
44008013	Utz antu tek u Xhim, ok niman u Jesuus majte. Ib'an ivautiismo. Utz xamich techit ti' u Felipe. Utz tz'ejx ik'u'l ti' q'u mamaj txaichil tuch' q'u xheenya nichi'ane'.
44008014	Utz tab'i q'ul ichaj u Jesuus q'u'l atich tu Jerusaleen aas ma'tich tok unjolol q'u aa Samaaria ti' inimal u yolb'al Tioxh. Ech ichaj b'en u Lu' tuch' u Xhan latzi'.
44008015	Ta'xh motx oponi, motx iq'ila isik'le Tioxh ti' q'u niman tetz u Jesuus, ech saok u Tioxhla Espiiritu k'atza.
44008016	Tan ye'sajich tok u Tioxhla Espiiritu k'atz ma'j. Pek ta'xh ma'tich motx ib'ant ivautiismo tib'ii u Jesuus.
44008017	Unchee' motx taq' je' iq'ab' q'u chusulib' tivi' q'u niman tetz u Jesuus. Ech ok u Tioxhla Espiiritu k'atza.
44008018	Utz aatz til u Xhim aas nichtok u Tioxhla Espiiritu k'atz q'u niman tetz u Jesuus tu ko'xh u taq'tu je' iq'ab' q'ul ichaj u Jesuus tivi', tala'tzi'i tek ipuaj.
44008019	Tal te ech tza': —Aq'taj vetz u yak'il atil sek'atza tzi'. Ech ab'il i' savaq'vu je' unq'ab', yak sik'ul u Tioxhla Espiiritu majte.— Texh te.
44008020	Aatz tek u Lu' tan, tal te ech tza': —A' amol vatz apuaj sasotz'axh tzi'. Tan a' niitz'a aas tuch' puaj sak'ul u oya nitaq' u Tioxh.
44008021	Ech ye'k ookeb'al ti' u kam tzi' utz, ye'k sa'aq'ax see tan, yit' jikom koj vavaanima vatz u Tioxh.
44008022	Pek k'axa ak'u'l ti' vapaav utz, jajab'e u Tioxh ti'. Ech kamal likuyaxh ti' va'l niitz'a tavaanima tzi'.
44008023	Tan nivile' aas tiira k'ay val aatine' utz, txayelaxh tu onkonil.— Texh u Lu' te.
44008024	Unchee' tzaq'b'u tek u Xhim utz, tala: —Q'ilataj sik'letaj u kuB'aal vi' ech ye'k saku' q'u kam vi' q'u'l vetetallu ve tzi'.— Texh te.
44008025	Unchee' aatz veet ichustu u yolb'al Tioxh q'ul ichaj u Jesuus, eltekb'en. Utz paal tal itziiul u b'a'nla chusb'al tunjot talaj tenam tikuenta Samaaria majte. Ech q'aavtekb'en tu Jerusaleen.
44008026	Unchee' q'ilal u Felipe tu ma'l viaanjel u Tioxh. Tal te ech tza': —Kuxh. Aal ab'en tikuenta aal iku'e' ti' u b'ey nitelb'en tu Jerusaleen yak tu Gaza. Aya' u b'ey va'l nipaal tu tz'inlich tzaji tx'ava'.— Texh u aanjel te.
44008027	Ech ib'ena'. Utz aatz atich ok ti' vib'ey, til ma'l u vinaj aa Etiopia; q'esala k'atz u ixoj ijlenal tu Etiopia va'l Candase ib'ii. Kololich puaj k'atza. A' atichku kajay q'u tx'iib'al q'ii tiq'ab'. Utz Tioxh ul inach u vinaj tu Jerusaleen.
44008028	Aalich tek iq'aavb'en tu vitenam k'ujlich tu vikare't, tuul nichisik'le u Yolb'al Tioxh va'l alich tu u Isaias.
44008029	Unchee' q'ilal u Felipe tu u Tioxhla Espiiritu, tal te ech tza': —Xaan opon k'atz u vinaj ato'k tu u kare't tzi'.— Texh te.
44008030	Ech ixaan opon u Felipe. Utz tab'i aas nichisik'le untanul u Yolb'al Tioxh va'l b'axab'samal talax tu u Isaias. Utz ich'oti u Felipe te ech tza': —¿Ni tzik ipaal atxumb'al tu va'l nasik'le tzi'?— Texh te.
44008031	Tzaq'b'el tu u vinaj ech tza': —Kani'ch ipaal untxumb'al tuul tan, ab'il koj nichusunin te kam u tokeb'al.— Texh te. Ech ijaj b'a'nil tu u Felipe aas saje'op k'atza tu vikare't.
44008032	Utz aatz u Yolb'al Tioxh va'l nichisik'le, aya' va'l nital ech tza': —Echa' tiq'ol b'en karne'l tu yatz'b'al tetz b'anaxi. Echa' chelem karne'l aas ye'xhkam niq'eq'un tu q'u eesan tetz ixi'l. Itx'ajmi ko'xhtu'. Tan ye'xhkam ijaj itzi' tu yol.
44008033	Eesal iq'ii. Utz yit' jikom koj itx'olax inujul b'anaxi. Eesal ku'en u vatz iq'ii isaj tu u vatz tx'ava' tza'. Utz ye'k yol ti' itu'xh ixalam.— Chia.
44008034	Ech aatz u aa Etiopia, tal tu u Felipe ech tza': —B'an b'a'nil, al ve ab'il nital u alol tetz u yolb'al Tioxh tzi'. ¿A' tzik nital je' tib', pek oj ab'il i' nitalva?— Texh tu u Felipe.
44008035	Ech xe't iyolon u Felipe. A' xe'tik ti' va'l alich nal tu u Isaias. Utz motx chit tal u b'a'nla chusb'al te majte ti' u Jesuus.
44008036	Unchee' tuul atich ok ti' b'ey, opon k'atz ma'l u a'. Ech tal tek u aa Etiopia te ech tza': —¿Kam samajon unb'ant unvautiismo? Atil a' tza' uyta.— Texh te.
44008037	[Tzaq'b'el tu u Felipe ech tza': —Oj nanima u Tioxh tuch' avaanima, saveeti sa'an avautiismo.— Texh te. Ech tzaq'b'i utz, tala: —Ee' nunnima aas nojchit iK'aol Tioxh u Jesucristo.— Texhtu'.]
44008038	Ech tal itxake' u kare't u aa Etiopia utz, motx ku'l sika'b'il. B'enku' tu a' utz, ech b'anax vautisaar tu u Felipe.
44008039	Utz ta'xh motx je'ul tzi' u a', iq'ol b'en u Felipe tu u Tioxhla Espiiritu. Ech ye't ilax ve't tu u aa Etiopia. Pek techalich itxuq'txune' okb'en ti' vib'ey.
44008040	Unchee' aatz u Felipe, a' ex aq'b'ojku tu Azoto. Utz nichtal u b'a'nla chusb'al tu q'u talaj tenam nichpaalka oponnalich ko'xh tu Cesarea.
44009001	Unchee' aatz u Saulo, a' chit nichi'an ik'u'l ti' iyatz'ax q'u niman tetz u kuB'aal Jesuus.
44009002	Aal ex ijaj ma'l tu' xe' q'u q'esal oksan yol vatz Tioxh. Satiq'o b'en xe' q'u q'esala tu q'u atib'al chusb'al tetz u o'tla mantaar tu Damasco. Utz aq'ax te. A' nichtal tuul aas oj sichab'a ma'j aanima tzi' ninima u b'a'nla chusb'al ti' u B'a'nla B'ey, sitxaye' utz, su'ltaq' tu tze' tu Jerusaleen. Ma'l itxaype' si'ane' k'uxh vinaj oj ixoj.
44009003	Unchee' aatz atich ok ti' vib'ey, ye'k talche' sutil ti' tu ma'l u rib'kin xamal ku'l tu Amlika. A' chit nichtekinajab' topon tu Damasco.
44009004	Utz yakich ku'oj u Saulo vatz tx'ava' taq'o. Utz a' tek tab'i tuch ma'l u yol tal te ech tza': —Saulo, Saulo, ¿kantu' na'an ak'u'l vi', nachok'in?— Texh te.
44009005	Ech tzaq'b'u u Saulo tal ech tza': —UnB'aal, ¿ab'il axh?— Texhtu'. Tzaq'b'el ech tza': —In u Jesuus. In va'l na'an ak'u'l vi', nachok'in. Loq' niko'nab'an je' iib'. Ech na'ane' va'l ni'an u vaakaxh aas niko'nipaq'ka ajan u toch'b'al tetz utz; ye'xhat ni'enku te aas k'axb'ixsaib' ni'ane'.— Texh te.
44009006	[Ech techalich tek it'unt'u'lan u Saulo tu xo'val. Utz tal ech tza': —UnB'aal ¿kam asa' sunb'ane' unchee'?— Texh te. Tzaq'b'el ech tza':] —Aatz cheel, lakpen utz, kuxho'k tu u tenam tzi'. Tan latzi' sa'alaxku see kam sa'ane'.— Texh te.
44009007	Ech jolol texh txaklich q'u vinaj xamich ti' u Saulo. Tiira sotz ik'u'l. Tan nojchit tab'i u yol tzi', loq' ye'xhab'il ma'j til iatz.
44009008	Unchee' lakpu tek je' u Saulo vatz tx'ava'. Ijaj iatz tala, loq' ye't ilon ve'te'. Ech ch'ijimich tek ib'en siq'ab' b'anli. Iq'ol oko'p tu Damasco.
44009009	Oxva'l q'ii atin tzi'. Utz ye' nichtilone'. Ye't tx'a'ni; ye't uk'ai.
44009010	Unchee' atich ma'l u niman tetz u Jesuus tu Damasco, Ananias ib'ii. Utz q'ilal tu u kuB'aal tu ma'l visioon. Tal te ech tza': —Ananias.— Texh te. Tzaq'b'i utz, tala: —Atilin tza', unB'aal.— Texhtu'.
44009011	Utz tal u kuB'aal te ech tza': —Kuxh, aal ab'en tu u b'ey va'l Jikom. A' se'nachok ma'l u vinaj Saulo ib'ii aa Tarso. Atil xe' u Judas. Niq'ila sik'le'in tzi'.
44009012	Utz vettillu topon ma'l u vinaj tzixe' tu visioon. Ananias ib'ii. Nitaq' je' iq'ab' tib'a ech sailoni nitile'.— Texh te.
44009013	Ech tzaq'b'u tek u Ananias utz, tala: —UnB'aal, sib'ax alon ve ti' u vinaj tzi' aas kaana k'axk'o nipaasav q'u niman eetz q'u'l atil tu Jerusaleen.
44009014	Utz k'uxh ulyu tza' tan, a' ul itxay b'en ab'il niq'ilan sik'len vab'ii. A' niaq'on tijle'm q'u q'esal oksan yol vatz Tioxh.— Texh te.
44009015	Tzaq'b'el tu u Jesuus ech tza': —Ta'xh sab'enaxh tan, aatz u vinaj tzi', untxaaom. Utz suntxakunsa ti' en talax vunb'ii xo'l q'u puera aanima. Satal vatz q'u q'esal tenam tixo'l utz, xo'l q'u Israeel majte.
44009016	Ech satil u tza'l vaq'o va'l sapaalku ti' vunb'ii.— Texh te.
44009017	Unchee' ech b'en u Ananias. Aatz oko'p tu u atib'al, taq' je' iq'ab' tib'a u Saulo. Utz tal te ech tza': —Hermano Saulo, vetichajin u kuB'aal tzaxe'. Aya' u Jesuus, va'l vetq'ilanaxh tu b'ey. A' isa' aas saq'aavilonaxh. Utz tiira sa'atin u Tioxhla Espiiritu sak'atza.— Texh te.
44009018	Ech tu ko'xh u mu'k'ul tzi', solk'e'l ma'l u kam tu b'aq' iatz utz, q'aav tek iloni. Ech lakpi utz, ib'an ivautiismo.
44009019	Tx'a'n teku'en, ech chee iyak'il. Utz atin ka'xva'l q'ii xo'l q'u niman tetz u Jesuus q'u'l atich tu Damasco.
44009020	Ech xe't u Saulo ti' ipaxsal itziiul u Jesuus viTxaaom u Tioxh tu q'u aanima q'u'l nichimol tib' tu q'u atib'al chusb'al tetz u o'tla mantaar aas a' viK'aol u Tioxh u Jesuus.
44009021	Ech motx sotz ik'u'l kajay q'u aanima taq'o q'ul motx ab'in. Utz motx tal ech tza': —¿Yit' tzik a' u vinaj atzi' va'l nichi'an ik'u'l ti' q'u q'ilan sik'len tetz Jesuus tu Jerusaleen? Tan aal a' paj ul i'an tza'. Ul itxay b'en. Utz se'ntaq' vatz q'u q'esal oksan yol vatz Tioxh.— Texhtu'.
44009022	Pek aal ko'n maas nichtiq'o iyak'il u Saulo. Nichitxakb'a' aas a' viTxaaom u Tioxh u Jesuus. Ech nichisotz ik'u'l q'u Israeel taq'o q'u'l atich tu Damasco. Ye't itx'ol itzaq'b'ele'.
44009023	Unchee' aatz paal sib'al q'ii tuul, motx inuk' q'u Israeel tib'ilaj aas siyatz' u Saulo.
44009024	Utz nichtekmotxixeen q'iils aq'b'al vatz q'ul ijub'alil u okeb'alop tu u tenam, ti' iyatz'axe'. Pek opon itziiul vatz u Saulo va'l nichtitz'a q'u vinaj tzi'.
44009025	Ech aatz i'an q'u niman tetz u Jesuus, ipaasa elu'l u Saulo tu aq'b'al vi' u mam tz'ach tetz u tenam. Tu ma'l mam txakatx ich'unpiv ku'l. Ech eli.
44009026	Unchee' opon tek u Saulo tu Jerusaleen. Utz si'chimolo tib' tuch' q'u niman tetz u Jesuus tala. Pek kajay nichixo'v te. Ye' nichmotxinima aas oj niman tek tetz u Jesuus.
44009027	Ech iq'ol tek b'en tu u Bernabee. Ex ik'uch vatz q'ul ichaj u Jesuus. Utz tala kani'ch ik'ulax u Saulo b'anax tu b'ey tu u Jesuus utz, kani'ch iyolon te. Utz tal majte aas ye'k chit ixo'val u Saulo yolon ti' vib'ii u Jesuus tu Damasco.
44009028	Ech atin tek u Saulo tixo'l tu Jerusaleen. Utz nichtela' tok ti' talax u yolb'al Tioxh tuch'.
44009029	Utz ye'k ixo'val ti' talax u yolb'al Tioxh tib'ii u Jesuus. Techal txayi'b' nichi'an tu yol tuch' q'u Israeel q'u'l griego iyolb'al. Pek aatz q'u Israeel tzi', a' nichmotxtitz'a iyatz'le'.
44009030	Ech aatz tab'i q'u niman tetz u Jesuus, motx tek tiq'o b'en u Saulo tu Cesarea. Utz ichaj b'en tu Tarso.
44009031	Ech tiira b'a'nich chit tatin q'u niman tetz u Jesuus q'u'l tikuenta Judea, Galilea tuch' Samaaria. Ch'iichil chit nichmotxi'an ti' tootzajil u yolb'al Tioxh. Xo'vamal chit Tioxh tipaale'. Yak'inchil utz, ak'b'ichil chit nichmotxi'an tu u Tioxhla Espiiritu.
44009032	Unchee' aatz u Lu', nicheniq'ila q'u niman tetz u Jesuus. Utz opon xe' unjolol tu ma'l u tenam Lida.
44009033	Utz til ma'l u vinaj, Eneas ib'ii, numtz'inajich ichi'l. Ma'tich tel vaaxajil ya'b' iku' vatz tx'ach taq'o.
44009034	Utz tal u Lu' te ech tza': —Eneas, u Jesucristo sab'anon b'a'n see. Ech txakpen utz, lak vatx'ach tzi'.— Texh te. Ech yakich lakpi.
44009035	Utz kajay q'u aanima ilon q'u'l jejlich tu Lida tuch' q'u'l atich tu Saroon. Ech motx tek inima u Jesuus.
44009036	Unchee' aatz tek i'an tu ma'l u tenam Jope, atich ma'l u ixoj niman tetz u Jesuus. Tabita ib'ii tu yolb'al hebreo utz, Dorcas tu yolb'al griego. Aatz u ixoj tzi', sib'la chit locho'm nichi'an tu q'u me'b'a'. Mamaj b'a'nil nichi'ane'.
44009037	Pek aatz i'an tu q'u q'ii tzi', ya'vb'ixi utz, kami. Ech tx'aal ti' utz, iq'ol b'en tika' chupul u otzotz.
44009038	Utz aatz q'u niman tetz u Jesuus, tab'i aas atich u Lu' tu Lida. Ech ichaj b'en ka'va'l vinaj ti' en eloj. Tan inaja'chich ko'n tib' u tenam Lida tuch' u Jope. Ex ijaj b'a'nil te ech tza': —Ni'axh quxe'. Utz b'atzi'ch uule'.— Texh te.
44009039	Ech oora lakpu u Lu'. Yakich k'asojul ti' q'u chaj. Utz ta'xh oponi, yakich iq'oloj je' tu va'l atichku u kamchil. Utz isepo'k tib' q'u txakay ixoj ti' tuul kaana toq'e'. Motx ik'uch q'u toksa'm te q'u'l taq'onib'alich u Dorcas.
44009040	Ech aatz u Lu' tan, tal telu'l kajay q'u aanima to'otzotz. Utz peche'i, iq'ila sik'le Tioxh. Ech tek ipilq'u tib' tal te ech tza': —Tabita, lakpen.— Texh te. Ech yakich q'aavojul taanima u Dorcas. Ech yakich sajinoj. Til u Lu'.
44009041	Ech itxayax siq'ab' tu u Lu', ilak je'. Utz isik'le oko'p q'u niman tetz u Jesuus tuch' q'u txakay ixoj. Itxakb'a' ok siatz, ¡itz'lel teku'en!
44009042	Kajay q'u aa Jope ab'in itziiul q'u kam uchi tzi'. Ech sib'al tek niman u kuB'aal Jesuus.
44009043	Utz sib'al q'ii i'anka u Lu' tu Jope. A' atinku tu atib'al xe' ma'l u vinaj Xhim ib'ii, txikol tz'u'm.
44010001	Aatz tu Cesarea, atich ma'l u vinaj Corneelio ib'ii. Q'esala tetz u 100 sol va'l “Italiana” ib'ii.
44010002	Aatz u Corneelio tan, suula vinaj, xo'van Tioxh tuch' ik'aol ime'al. Utz lochol tetz me'b'a' tu Israeel. B'enamen chit nichiq'ila isik'le Tioxh.
44010003	Unchee' aatz i'ana, k'uchax ma'l visioon te, tiira vatzsaj. Kamal alas 3 ku'q'ii til ma'l u aanjel tetz Tioxh. Til toko'p tu va'l atichka utz, tal te ech tza': —Corneelio.— Texh te.
44010004	Utz tii chit sajil tu u Corneelio. Ech tuch' xo'val tal ech tza': —¿Kiimb'i unB'aal?— Texh te. Alax te ech tza': —Aatz valochtu q'u me'b'a' tuch' vaq'ilat asik'let Tioxh, atil k'u'l u Tioxh.
44010005	Ech aatz cheel, chaj b'en achaj tu Jope. Se'ntiq'o ma'l u vinaj Xhim ib'ii, va'l Lu' chu te'l majte.
44010006	A' atilku xe' va't u vinaj Xhim paj ib'ii, txikol tz'u'm. A' atik tatib'al tzi' mar. Ech a' sa'alon see kam sa'ane'.— Texh u aanjel.
44010007	Unchee' ta'xh elb'en u aanjel, yakich isik'le ka'va'l taq'onom u Corneelio. Antu va't sol, nacholich Tioxh majte utz, k'ujleb'al k'u'l.
44010008	Utz tal q'u yol te, ech ichaj b'en tu Jope.
44010009	Unchee' tu tek va't q'ii tuul, si'chtekchaq'aan q'ii, b'enje' u Lu' vi' atib'al. Ex iq'ila isik'le Tioxh. A' chit nichtekinajab' topon q'ul ichaj u Corneelio.
44010010	Utz ul ma'l mam va'y k'atz u Lu'. Tx'a'omich tek isa'. Pek tuul ko'xh nichib'anax tuch techb'ub'al, k'uchax ma'l visioon te.
44010011	Tila aas jajlich u amlika. Utz a' tek til iku'l ma'l u mam liikin b'u'j qitzich junun q'u'l ixoob'al. Aal iku'l vatz tx'ava'.
44010012	Utz kajay vatzul txokop atich tu u liikin b'u'j tzi'. Atich txokop kaava'l ik'o'leb'al. Atil txokpil a'. Utz atich xich'omla txokop majte, aya' q'u'l nipaal tu amlika.
44010013	Utz tab'i ma'l u yol tal te ech tza': —Lu', yatz' q'u txokop tzi' utz, chi'a.— Texh te'le'.
44010014	Aatz tek u Lu' tan, tala: —Ye'ka unB'aal tan, ye'xhjatu nivechb'u tzu'kin kam. Tan txaa'.— Texh u Lu'.
44010015	Unchee' q'aav paj q'ilal tika'paj. Alax te ech tza': —Ye' ko'xh aal txaa' ti' q'u kam q'u'l tx'aatx'och tek tu u Tioxh.— Texh te'le'.
44010016	Ox pajul chit til u kam u Lu' tzi' utz, nichiq'aavjolax je' u mam liikin b'u'j tu amlika.
44010017	Unchee' tuul nichichokon taanima u Lu' ti' u tokeb'al u visioon va'l k'uchax te tzi', opon q'u chaj vatz jub'al q'u'l chajax tu u Corneelio. Tan ma'tich ich'otita' til atilku tatib'al u Xhim.
44010018	Ech motx uq'ay q'u chaj. Utz motx ich'oti atil tzik ma'l u vinaj tu u atib'al tzi', Xhim ib'ii, va'l Lu' chu te'l majte.
44010019	Ech anko'xh nichtitz'a u kam u Lu' tzi' va'l til tu visioon, q'ilal tu u Tioxhla Espiiritu tal te ech tza': —Nichok'axh oxva'l q'u vinaj.
44010020	Kuxh ku' utz, lab'enaxh ti'. Ka'tziiunich'axh tan, in vetchajon.— Texh te.
44010021	Unchee' ku'tek'ul u Lu' vatz q'u vinaj utz, tal te ech tza': —In va'l nechok'in. ¿Kam echaj aas ulyex tza'?— Texh te.
44010022	Ech motx tal q'u vinaj te ech tza': —O' ichaj u Corneelio, u q'esala tetz 100 sol. Ma'l vinaj xo'van Tioxh utz, jikom. Tiira b'a'n talchu vatz kajay q'u Israeel. Pek vetalax te tu ma'l u tioxhla aanjel aas satal oopon otzotz tzixe'. Utz satab'i q'ul ayol.— Texh te.
44010023	Ech motx tal toko'p q'u vinaj to'otzotz utz, a' vatku tzixe'. Unchee' ech tek q'ejal tuul, k'asu'l u Lu' ti'. Utz k'asu'l unjot niman tetz u Jesuus aa Jope majte.
44010024	Ech tu tek va't q'ii tuul, motx opon tu Cesarea. Utz nichich'ial tu u Corneelio. Ma'tich imoltu q'u titz'in tatzik tuch' q'u'l tiira tamiigo.
44010025	Utz ta'xh opon u Lu', oora ul k'ulaxoj tu u Corneelio. Yakich peche'oj ku' siatz utz, toksa iq'ii.
44010026	Pek tal u Lu' te ech tza': —Lakpen tan, in ko'n vinaj echa' axh.— Texh te.
44010027	Ech yolon u Lu' tuch'. B'eno'k to'otzotz. Utz tila aas sib'al chit aanima molich tib'.
44010028	Ech yolon u Lu', tal ech tza': —Etootzajle aas tiira ye'xtxoj vatz u kumantaar aas simolo tib' q'u Israeel tuch' puera aanima. Utz ye'xtxoj so'oko'p to'otzotz tzixe'. Pek Tioxh vetk'uchun ve aas k'uxh puera q'u aanima, ye'k savaq' b'ens ye'xtxoj utz, tzu'kin.
44010029	Echtzixe't aatz vet'exsik'lelojin, vetk'asu'lin. Ye'n unb'an ka'l unk'u'l. Pek aatz cheel, nivab'i sete, ¿kam toke' vetetal vule'?— Texhtu'.
44010030	Unchee' tal tek u Corneelio te ech tza': —Kaava'x q'ii cheel echat ko'xh oora tza', alas 3, atichku'in ti' ikuyax unva'y, ti' iq'ilal sik'lel Tioxh. Utz aatz i'ana, tuul nichunq'ila sik'le Tioxh to'otzotz. A' tek vil itxake' ma'l u vinaj sunvatz, rib'kin poloxh saj oksa'm.
44010031	Utz ech tal ve tza': «Corneelio, aatz u Tioxh, vettab'il vaq'ilat asik'leta' utz, atil sik'u'l kajay va'l na'an ti' ilochax q'u me'b'a'.
44010032	Pek aatz cheel, chaj b'en achaj tu Jope. Utz al tul ma'l u vinaj Xhim ib'ii, va'l Lu' chu te'l majte. A' atilku xe' va't u vinaj Xhim ib'ii, txikol tz'u'm. A' atik u tatib'al tzi' mar. Ech aatz lu'uli, sayolon see.» Texh ve.
44010033	Echtzixe't vetunchaj savsan eetz. Utz ta'ntioxh qe'l ulyaxh. Ech kajay o' atilo' vatz Tioxh cheel tza' utz, saqab'i kam va'l saal qe tu u Tioxh.— Texhtu'.
44010034	Unchee' aatz u Lu', xe't iyolone' utz, tal ech tza': —Anal cheel paalyu untxumb'al tuul aas nojchit ye'k pe'k tel aanima vatz u Tioxh tzi'.
44010035	Tan k'uxh til ko'xh itenam u aanima, nik'ulax tu u Tioxh oj xo'vamal Tioxh taq'o utz, ni'an vijikomal vatz u Tioxh.
44010036	Tan aatz u Tioxh tzi', taq'u'l viyol xo'l q'u Israeel; aya' u b'a'nla chusb'al ti' u Jesucristo. Tan a' u oksan kub'a'n tuch' u Tioxh. Utz ta'xh ma'l B'aala tetz kajay q'u aanima.
44010037	Utz etootzajle kam q'u kam uch tu vikuenta u Judea. A' xe'tik k'asu'l tikuenta Galilea a' chit ma'tich iya' u Xhan ti' ipaxsat itziiul u vautiismo tu q'u aanima.
44010038	Etootzaj majte aas toksa viTioxhla Espiiritu u Tioxh k'atz u Jesuus aa Nazareet b'a'nil. Utz taq' mam tijle'm. Ech kam ko'n mamaj b'a'nil paal i'ana. I'an b'a'n tu kajay q'u aanima q'u'l nichtuleb'el tu u tx'i'li'inaj tan, nojchit Tioxh atich k'atza.
44010039	Utz nojchit o' ilon ab'in q'u kam i'an u Jesuus tzi'. Qila qab'i q'u'l i'an tikuenta Judea tuch' tu Jerusaleen. Pek yatz'ax ku'en; aq'ax je' vatz kurus.
44010040	Loq' itz'pixsal ko'n u Jesuus tu u Tioxh titoxva' q'ii. Utz chee sukuvatz.
44010041	Loq' kajay koj aanima ilon. Pek ta'xh cheek vatz q'u'l txaaich nal el tu u Tioxh, q'u'l ilon ab'in. Ech tx'a'no' uk'a'o' tuch' aas ma'tich q'aavtitz'pu tika'paj xo'l q'u kamnaj.
44010042	Utz talka qe b'a'nil aas sakupaxsa itziiul tu kajay aanima aas a' va'l oknaj tijle'm tu u Tioxh ti' itx'olax inujul q'u aanima q'u'l itz'lele tuch' q'u kamnaj.
44010043	Tan ti' u Jesuus yolonku kajay q'u alol tetz u yolb'al Tioxh. Tala aas ab'il q'u'l saniman, sik'ul kuyb'al ti' q'ul ipaav tu vib'ii.— Texh u Lu'.
44010044	Unchee' tuul anko'xh nichtal q'u yol u Lu' tzi', ok u Tioxhla Espiiritu k'atz kajay q'u aanima q'u'l nichab'in q'u yol.
44010045	Ech sotz chit ik'u'l q'u Israeel, niman tetz u Jesuus. Aya' q'ul imol u Lu' oponi, aas motx til tok u Tioxhla Espiiritu k'atz q'u puera aanima, u toya u Tioxh.
44010046	Tan nichmotxtab'i iyolon q'u puera aanima tunjot yolb'al utz, nichtoksa iq'ii u Tioxh.
44010047	Unchee' yolon tek u Lu', tala: —Ye'xhkani'ch imajax ib'ant ivautiismo q'u niman tetz u Jesuus tza', q'u'l okyu u Tioxhla Espiiritu k'atza, echa' o'.— Texhtu'.
44010048	Ech tal tek u Lu' tu q'u aanima aas si'an ivautiismo tib'ii u kuB'aal Jesuus. Unchee' aatz tek q'u aanima, motx ijaj b'a'nil tu u Lu' aas sakaa ka'xva'toj q'ii tzixe'.
44011001	Unchee' tab'i q'ul ichaj u Jesuus tuch' q'u niman tetz u Jesuus q'u'l atich tu Judea aas antu q'u puera aanima niman u yolb'al Tioxh.
44011002	Ech aatz opon u Lu' tu Jerusaleen, yaal tu unjolol q'u Israeel q'u'l niman tetz u o'tla mantaar ti' itzok'ax el b'iil chi'l.
44011003	Motx tal tu u Lu' ech tza': —¿Kam toke' vet'oko'p'axh to'otzotz xe' puera aanima ye' tzok'el el b'iil chi'l? Utz ¿kantu' vettx'a'naxh tuch'?— Texh te.
44011004	Unchee' aatz u Lu' tan, tzi'tzoch chit talax te i'an ech tza':
44011005	—Aatz unb'ana, a' chit atich'in tu Jope. Nichunq'ila sik'le Tioxh utz, ye'k talche' k'uchax ma'l u kam ve tu visioon. Vil iku'l ma'l u kam tu amlika. Echa' ma'l mam liikin b'u'j. Qitzel junun q'ul ixoob'al. Aalich iku'l sunvatz vila.
44011006	Ech unsaji chit b'a'nil utz, a' tek vila atich unjolol txokop tuul. Atia kaava'l ik'o'leb'al vatz tx'ava'il txokpil. At chi'olla txokop. At txokpil a'. Utz at xich'omla txokop tu amlika.
44011007	Utz a' tek vab'i tuch ma'l u yol, tal ve ech tza': «Lu', yatz' q'u txokop tzi' utz, chi'a.» Texhtu'.
44011008	Aatz in tan, val te ech tza: «Ye'ka unB'aal tan, ye'xhjatu nivechb'u tzu'kin kam. Tan txaa'.» Texhin te.
44011009	Unchee' iq'ilapajk'asu'lin tu Amlika tika'paj utz, tal ech tza': «Ye' ko'xh aal txaa' ti' q'u kam q'u'l tx'aatx'och tek tu u Tioxh.» Texhtu'.
44011010	Ech ox pajul chit vil u kam tzi'. Utz q'aav iq'ol je' tu amlika.
44011011	Ech tuul tek opon oxva'l vinaj tzunxe' tu u otzotz va'l atichk'in. A' chajlik k'asu'l tu Cesarea.
44011012	Utz tal u Tioxhla Espiiritu ve aas ye'k saka'tziiun unb'en ti'. Ech antu b'en vaajil niman tetz u Jesuus vi' tzuta. Utz oko'p'o' to'otzotz xe' ma'l u vinaj.
44011013	Aatz oko'p'o', tal qe kani'ch tiltu ma'l u aanjel tu tatib'al. Txake' ok u aanjel siatz chi utz, tal te ech tza': «Chaj b'en achaj tu Jope, se'ntiq'o u Xhim, va'l Lu' chu te'l majte.
44011014	Tan a' sa'alon see kani'ch eel tu q'ul apaav tuch' ak'aol ame'al kajayil.» Texh tu u vinaj chi.
44011015	Unchee' aatz analich ko'xh xe't unyolon tixo'l, ok u Tioxhla Espiiritu k'atza, echa' tok sukuk'atza b'axa majte.
44011016	Ech ul tek sunk'u'l va'l tal u kuB'aal Jesuus aas tal ech tza': «Tu ko'n a' ni'anvu vautisaar aanima u Xhan. Pek aatz ex tan, u Tioxhla Espiiritu saok sek'atza.» Texhich.
44011017	Ech ¿kam vijle'm aas sako'xhunmaj iatz u Tioxh? Tan u Tioxh vet'oksan u Tioxhla Espiiritu k'atza, echa' va'l toksa sukuk'atza jatva'l o', o' Israeel niman tetz u kuB'aal Jesucristo.— Texh u Lu'.
44011018	Ech aatz motx tab'i q'u kam tzi', ye'xhkam ve't motx tala. Aal motx tek toksa iq'ii Tioxh. Ech motx tal tza': —¡Antu pe'k q'u puera aanima aq'el tzii te tu u Tioxh aas samotxik'axa ik'u'l ti' q'ul ipaav! Ech samotxopon tu u atinchil tu u b'enq'ii b'ensaj.— Texhtu'.
44011019	Unchee' aatz ma'tich ikam u Esteban, xe't ichokax q'u niman tetz u Jesuus, satxayli. Ech motx tek ipaxi tib'. Atia b'en tikuenta Feniicia. At tikuenta Chipre. Utz at tu Antioquia. Nichipaxsa talax u yolb'al Tioxh. Loq' ab'il ko'nkoxh e nichtalva, pek ta'xh nichtalvu tu q'u'l Israeel.
44011020	Pek atich ok unjolol vinaj tixo'l aa Chipre tuch' aa Cirene. Utz kajay e nichtalva. Tan ta'xh opon tu Antioquia, xe't motx tal u b'a'nla chusb'al tetz u kuB'aal Jesuus tu q'u aanima q'u'l griego iyolb'al.
44011021	Ech atich chit u kuB'aal Jesuus ti' ilochaxe'. Utz sib' chit u tachul q'u aanima q'u'l motx nimani. Ok ti' u Jesuus.
44011022	Unchee' opon itziiul q'u kam vatz q'u niman tetz u Jesuus q'u'l atich tu Jerusaleen. Ech ichaj tek b'en u Bernabee tu Antioquia.
44011023	Utz ta'xh opon u Bernabee, yakich til vib'a'nil u Tioxh va'l ma'tich i'antu tixo'l q'u aanima. Ech txuq'txuni. Utz taq' nimal ik'u'l q'u niman tetz u Jesuus. Tal te aas tuch' chit taanima sa'tere'nxaano'k k'atz u Jesuus.
44011024	Ech sib'la paj chit tenam ok ti' u Jesuus tan, nojchit b'a'nla vinaj u Bernabee. Tiira atil u Tioxhla Espiiritu k'atza. Utz tek' k'ujlel ik'u'l ti' u Tioxh.
44011025	Unchee' xamtel teku'en, b'en u Bernabee tu Tarso; ex ichok u Saulo.
44011026	Aatz ichab'a, tiq'o ul tu Antioquia. Utz ma'l ya'b' motx i'an xol q'u niman tetz u Jesuus tzi'. Sib'al aanima nichichuse'. Ech a' chit b'axa xe'tik talaxku Cristiano tu q'u niman tetz u Jesuus tu Antioquia tzi'.
44011027	Unchee' aatz i'an tu q'u q'ii tzi', elb'en unjolol q'u alol tetz u yolb'al Tioxh tu Jerusaleen utz, opon tu Antioquia.
44011028	Utz aatz ma'l te, Agabo ib'ii, yolon u Tioxhla Espiiritu k'atza. Utz tala aas su'ul ma'l mam va'y tikuenta kajay u tx'ava' va'l atich ok tikuenta Roma. Ech nojchit ul u mam va'y tzi'. A' chit ijlenalich u Claudio.
44011029	Ech aatz tek q'u niman tetz u Jesuus, q'u'l tu Antioquia, motx taq' ku' tib'eyil sijununil aas salochon b'en. Sataq'e' kam sachee tzixe'. Utz sataq' b'en tu q'u niman tetz u Jesuus q'u'l jejlel tu Judea.
44011030	Ech nojchit ech motx i'ana. A' taq'vu b'en xe' q'u ansiano. A' iq'on b'en u Bernabee taq'o tuch' u Saulo.
44012001	Unchee' aatz tu u tiempo tzi', aatz u ijlenal Herodes, itxay unjolol q'u niman tetz u Jesuus. Motx chit tuleb'e.
44012002	Utz tal iyatz'ax u Jacobo tu ch'ich', vitza'q' u Xhan.
44012003	Utz tila aas b'a'n b'enku u kam tu q'u q'esal uq'ayb'al tzi', ech a' tek itxay u Lu'. A' chit tuich u nimla q'ii Tx'a'b'al Kaxhlaan Tx'ix Ye'k Itx'amil.
44012004	Itxaya utz, taq' ku' tu tze'. Utz toksaka tikuenta kaa tanul sol. Kaava'l sol ato'k tunchaj tanul. Utz paalnalich u nimla q'ii ti' u Elchil Vatz Kamchil Tu Egipto si'chtiq'o elu'l nichtale'. Anal si'chtoksa vatz q'u tenam.
44012005	Ech atich u Lu' tu tze', b'oono ixeele'. Tuul tzuk'el nichiq'ila sik'le Tioxh q'u niman tetz u Jesuus ti'.
44012006	Unchee' aatz u Lu', vatchich ko'n tu aq'b'al. A' chit ech tek q'ejal si'chiq'ol elu'l vatz q'u tenam. Atich ok xo'l ka'va'l sol, xeen tetz. Utz b'a'nla qitzel tu ka'va'l kadeena. Utz atich paj xeenal vatz ijub'alil u tze' majte.
44012007	Ech ye'k talche' chee ma'l viaanjel u kuB'aal utz, yakich itxijtxu tuul u tze'. Ech it'ok txala tuul u Lu'. Ik'assa utz, tal te ech tza': —Lakpen cheel.— Texh te. Ech yakich chajpoj el q'u kadeena tiq'ab' u Lu', u qitzb'al tetz.
44012008	Utz tal u aanjel te ech tza': —B'an tok ooksa'm utz, oksa vapel xaab' taajan tzi'.— Texh te. Unchee' i'an u Lu' kam va'l alax te. Utz alax paj te tu u aanjel: —Oksa vachake't tzi' utz, xamb'en vi'.— Texh te.
44012009	Ech elu'l utz, xamich u Lu' ti'. Loq' ye'xh b'oj sik'u'l u Lu' aas oj nojchit va'l nichi'an u aanjel. Kamal visioon nichtile' aas tala.
44012010	Pek paal vatz u b'axa tuch' vatz u ka'b' xeenal. Ech opon tek vatz u ch'ich' jub'al; aya' u elab'alul tu b'ey. Utz jajpu ko'xh u ch'ich' jub'al sijunal. Ech motx ipaal elu'l. Utz ta'xh ma'tich ixaab'et ma'l xo'l b'ey, elab'elka tu u aanjel.
44012011	Ech nal tek nachon u Lu' b'a'nil utz, tala: —¡Anal tek cheel elyu untxumb'al tuul aas nojchit u kuB'aal Jesuus vetchajon viaanjel ti' ul veesal tiq'ab' u Herodes! Utz ¡vetteesalin vatz q'u kam majte q'u'l b'anich tek ti' tu q'u q'esal uq'ayb'al aas si'an ve!— Texhtu'.
44012012	Ta'xh tek til u Lu' b'a'nil tzi' aas ma'tich ichajpe', yakich tek b'en otzotz xe' u Li', vinan u Xhan, va'l Kuxh chu te'l majte. Sib'al q'u niman tetz u Jesuus molich tib' latzi' ti' iq'ilal isik'lel Tioxh.
44012013	Unchee' opon u Lu' vatz jub'al q'anal, sik'leni. Utz elu'l ma'l u ixviak, Rode ib'ii. Ul tile' ab'il.
44012014	Utz ta'xh tab'i aas ivi' u Lu', tu tek txuq'txunchil ye't ijaj oko'p, pek t'aspi ib'eno'k to'otzotz. Ex tal oko'p aas atich u Lu' vatz jub'al.
44012015	Pek alax ko'n te ech tza': —¡Kamal neel b'oj tu b'ey!— Texh ko'n te'le'. Pek aatz u ixviak tan, ta'xh tala: —¡Nojchit a' i!— Chia. Pek alax te: —Viaanjel atzi'.— Texh te'le'.
44012016	Tuul nichkojiya' u Lu' tu sik'le'm. Ech ijajax oko'p. Utz tiira motx tz'ejx ik'u'l aas motx tila.
44012017	Ech i'an tek xheenya u Lu' te tiq'ab' aas samotxjutze'i. Ech motx chit tal te kani'ch teesal elu'l tu tze' b'anax tu u kuB'aal Jesuus. Utz tal paj ech tza': —Altaj q'u kam tu u Jacobo tza' tuch' tu tere'n q'u niman tetz u Jesuus.— Texhtu'. Ech ik'asu'l utz, b'en sunjalite.
44012018	Unchee' aatz tek sajb'i, mam txab'kin uch xo'l q'u sol tan, ye'kanich u Lu' tu tze'. Ye' tootzajich kan chaj veti'ana.
44012019	Ech aatz u Herodes tan, tal ichokpu u Lu'. Loq' ye't cheei. Utz motx ich'oti itzi' q'u xeenal b'a'nil. Loq' ye'xhab'il ma'j tu q'u xeenal ootzajin tetz. Ech alax tek iyatz'pe'. Xamtel tek ti' u kam tzi', elb'en u Herodes tu Judea utz, b'en tu Cesarea. A' tek atinku tzi'.
44012020	Unchee' aatz i'ana tan, tiira lakpinajich ivi' u ijlenal Herodes ti' q'u aanima tikuenta Tiro tuch' u Sidoon. Pek aatz motx i'an q'u aanima tzi', motx imolo ul tib' vatz u Herodes ti' ijajax tok ib'a'n tuch'. Tan aatzich ka'va'l q'u tenam tzi', a' nichmotxoponku techb'ub'al tikuenta vitenam u ijlenal tzi'. Ech ichok ma'l oksan iyol vatz u ijlenal, Blasto ib'ii. Q'esal taq'onomich u ijlenal Herodes.
44012021	Ech aatz i'an tu u q'ii va'l q'atich teku'en, aya' u toponb'al q'u aanima, aatz u Herodes, toksa b'a'nla oksa'm tetz ijlenal utz, k'uje' tu u b'anb'al topiisyo. Ech xe't iyolone'.
44012022	Utz ma'l chit ije' ivi' q'u tenam tal ech tza': —¡Iyolon tioxh ni'ane', yit' iyolon koj vinaj ni'ane'!— Texh q'u tenam ti' u Herodes.
44012023	Ech tu u mu'k'ul tzi', ul ma'l u aanjel tetz u kuB'aal. Toksa ma'l yaab'il k'atza tan, ye't toksa iq'ii u Tioxh. Ech motx chee no'y ti' utz, kam taq'o.
44012024	Pek aatz u yolb'al u Tioxh tan, til chaj ko'xh nichpaxk itziiul. Utz ch'iichil chit nichi'ane'.
44012025	Unchee' ta'xh motx tzojpu u Bernabee tuch' u Saulo ti' vichaj tu Jerusaleen, motx q'aavb'en tu Antioquia. Imolo b'en u Xhan ti', va'l Kuxh chu te'le'.
44013001	Unchee' aatz xo'l q'u niman tetz u Jesuus q'u'l atich tikuenta Antioquia, atich alol tetz u yolb'al Tioxh tuch' chusul. Utz aya' q'u vinaj tza': u Bernabee, u Xhim, va'l Q'ej chu te'le', u Luucio, va'l aa Cirene, u Saulo, tuch' u Manaeen majte, u tetz ch'iiel u Herodes, u governadoor tikuenta Galilea.
44013002	Ech aatz q'u vinaj tzi', jolol atich ku' ti' ikuyax iva'y. Utz tuul nichiq'ila isik'le Tioxh, yolon u Tioxhla Espiiritu tixo'l, tal ech tza': —Txaataj u Bernabee tuch' u Saulo tzi' tan, si'an u aq'on va'l nivitz'a ti'.— Texhtu'.
44013003	Unchee' ta'xh tek ma'tich motx ikuyt iva'y utz, ma'tich motx iq'ilat sik'let Tioxh, motx taq' je' iq'ab' tib'a u Saulo tuch' u Bernabee. Ech motx ichajtu b'en ti' talax u yolb'al Tioxh.
44013004	Ech motx b'eni. A' chajon b'en u Tioxhla Espiiritu. Aalich motx ib'en tu Seleucia. Latzi' motx elkub'en tu vaarko. A' yakichku tu u sepkin tx'ava' nik'a a' va'l Chipre ib'ii.
44013005	Unchee' aatz opon tu Salamina, tikuenta Chipre, motx ipaxsa talax u yolb'al Tioxh tu q'u atib'al chusb'al tetz u o'tla mantaar tetz q'u Israeel. Antich u Xhan, lochol tetz b'eni.
44013006	Unchee' motx isoli tuul q'u tenam, ya' opon tu Pafos. Utz motx til ma'l u vinaj latzi', istan. Barjesuus ib'ii. Chulin alol tetz u yolb'al Tioxh utz, Israeelich.
44013007	Aatz u istan tzi', a' atichku xe' u governadoor, Seerjio Paulo, u tzak'kin vinaj. Aatz u governadoor tzi', tal isik'lel opon u Bernabee tuch' u Saulo tzixe'. A' isa' tab'it u yolb'al Tioxh.
44013008	Pek aatz u istan Barjesuus tzi' va'l Elimas ib'ii majte, nichimaj iatz u Pablo tuch' u Bernabee. A' isa' aas ye'k so'ok u governadoor ti' inimal u yolb'al Tioxh.
44013009	Ech aatz u Saulo va'l Pablo ib'ii majte, tiira atich u Tioxhla Espiiritu k'atza. Utz tii chit isaji u istan tzi'.
44013010	Utz tal te ech tza': —¡K'aol tx'i'li'inaj, tiira axh mam eesanal tu b'ey! ¡Tiira axh b'anol onkonil alol txub'a'l! Utz ¡axh koontrain tetz vijikomal majte! ¿Jatu saya' atxub'a'l ti' vijikomla b'ey u Tioxh?
44013011	Pek aatz cheel, satzott'axh; u kuB'aal Jesuus sab'anon see. Ye'k siil u q'ii u saj tu ma'l tiempo.— Texh te. Ech tu ko'xh unmu'k'ul, ok aq'b'al tiatz. Utz nichtexhichokon ti'aj chaj. A' nijaj b'a'nil ab'il sach'ijin b'en siq'ab'.
44013012	Unchee' ta'xh til u kam u governadoor tzi', yakich inima u yolb'al Tioxh. Utz tz'ejxu chit ik'u'l ti' u b'a'nla chusb'al ti' u kuB'aal Jesuus.
44013013	Unchee' elb'en u Pablo tuch' q'ul imol tu Pafos. Okb'en tu vaarko utz, motx ik'aj b'en tu Perge tikuenta Panfiilia. Pek aatz u Xhan tan, teesaka tib' ti' utz, q'aavb'en tu Jerusaleen.
44013014	Ech paj elb'en tu Perge utz, a' tek motx oponku tu Antioquia tikuenta Pisiidia. Motx oko'p tu u atib'al chusb'al tetz u o'tla mantaar tu ilanb'al q'ii. Utz motx k'uje'i.
44013015	Unchee' sik'lel untanul u mantaar, tuch' untanul Q'ul Iyol Q'u Alol Tetz U Yolb'al Tioxh Tz'ib'amal. Utz ta'xh veet isik'lele', aatz q'u q'esala tu u atib'al chusb'al tetz u o'tla mantaar, motx tal opon tu u Pablo tuch' tu u Bernabee ech tza': —Hermanos, oj atil ma'j eyol ti' taq'ax nimal ik'u'l u tenam tzi', altaj.— Texhtu'.
44013016	Ech aatz u Pablo, ch'ine' je'. I'an ko'n xheenya tiq'ab' aas sauch jutze'chil utz, xe't tal ech tza': —Vinaj Israeel tuch' ex puera aanima xo'van Tioxh, ab'itaj.
44013017	Aatz u Tioxh tetz q'u Israeel, a' txaaonnaj el tetz q'u kuk'uy kumam o'te. Utz a' ak'b'ixsan q'ul ik'aol ime'al majte, k'uxh aal pueraich ko'n tatin tikuenta u tx'ava' Egipto. Utz u Tioxh at chit ex eesan k'asu'l latzi' tu u mam tijle'm.
44013018	Utz tu ko'n vimamala b'a'nil k'uxh itx'ak q'ul iqelb'alil 40 ya'b' tu u tz'inlich tzaji tx'ava'.
44013019	Utz aatz ma'tich isotzsat jujva'l q'u mam tenam tikuenta u mam tx'ava' Canaan, taq' q'u tx'ava' te.
44013020	Tu 450 ya'b' i'anvu u Tioxh u kam tzi'. Utz toksa q'atol tzii u Tioxh tixo'l, oponnalich ko'xh titiempo u Samueel, u alol tetz u yolb'al Tioxh.
44013021	Ech motx tek ijaj tok tijlenal q'u Israeel. Utz toksa u Sauul u Tioxh vik'aol u Cis vitu'xh ixalam u Benjamiin. 40 ya'b' i'ano'k.
44013022	Ech aatz tek eesal u Sauul tu u Tioxh, a' tek toksas ijlenalil u Daviid. Utz tal u Tioxh ti' ech tza': «Vetvillu u Daviid b'a'nil, vik'aol u Isaii, aas nojchit a' ma'l vinaj echa' va'l nital u vaanima. Tan sa'xhi'an kajay va'l unsa'.» Texh ti'.
44013023	Ech aatz xo'l q'ul itu'xh ixalam u Daviid, itz'pu u Jesuus. Aya' va'l alich nal tu u Tioxh aas a' u Chitol tetz q'u Israeel tu paav.
44013024	Utz aatz ye'sajich tul u Jesuus, nichipaxsa talax u k'axa paav u Xhan xo'l q'u Israeel, tuch' vib'anax u vautiismo techlal ik'axal paav. Utz techlal q'aavich ok k'atz Tioxh.
44013025	Ech aatz tzojpu tek u Xhan, tal ech tza': «Aatz va'l netitz'a aas in iTxaaom u Tioxh, yit' in koj. Pek tulka vi' utz, sib' u tijle'm. Tan aal ye' nik'ulo'k vi' so'ok'ins chitol el ixaab' tu tajan.» Texhtu'.
44013026	Echtzixe't hermanos, itu'xh ixalam u Abrahaam tuch' ex puera aanima xo'van tetz u Tioxh, sete niqalvu u yol tza' tetz chitpichil tu paav.
44013027	Pek ye't paal itxumb'al q'u aa Jerusaleen tuul, tuch' q'u q'atb'al tzii aas ab'il u Jesuus. Utz ye't paal itxumb'al tu q'ul iyol q'u alol tetz u Yolb'al Tioxh tz'ib'amal majte, va'l nisik'lel jun ilanb'al q'ii. Tan aal anat ko'xh tzojpin je' u Yolb'al Tioxh ti' iyatz'ax u Jesuus.
44013028	Ta'xh motx ijaj tu u Pilato aas sakami, k'uxh ye'k ma'j paav ichab'a k'atza aas sik'ulo'k ti' sakami.
44013029	Ech ta'xh tzojpu kajay q'u kam q'u'l tz'ib'amalichka ti' u Jesuus tzi', iq'ol ku'l vatz u kurus utz, ex mujloj.
44013030	Pek aatz u Tioxh tan, titz'pixsa ko'n je' xo'l q'u kamnaj.
44013031	Utz sib'at q'ii chee vatz q'u'l ichusulib'. Utz ela elb'en tuch' tu Galilea, aas ib'en tu Jerusaleen. Ech a' ilon utz, a' tek q'u alol tetz vatz tenam cheel.
44013032	Utz echat o' majte, niqal u b'a'nla chusb'al sete va'l tala'tzi'i u Tioxh tu q'u kuk'uy kumam.
44013033	Utz vetitzojpil u Tioxh qe, o' itu'xh ixalam q'u kuk'uy kumam tan, vetq'aavtitz'pixsal u Jesuus. Aya' va'l tz'ib'amal tu u u' Salmos tu u ka'b' k'ujul ech tza': «Axh unK'aol; vetvitz'pixsa'axh cheel.» Chia.
44013034	Utz vetq'aavitz'pixsal u Jesuus tu u Tioxh xo'l q'u kamnaj. Ech jatu tere'n koj saq'aavkami. Tan nipajtal u Yolb'al Tioxh ech tza': «Nojchit savaq' u mam b'a'nil see va'l alel tu u Daviid vaq'o.» Chia.
44013035	Ech toke' aas nipajtal tu u Salmos tu untantu ech tza': «Sa'kojaaq' tzii saq'ee vichi'l vaTioxhla Txaaom.» Chia.
44013036	Tan aatz u Daviid tzi', kami. Imolo tib' tuch' q'ul ik'uy imam. Utz q'ee vichi'l, k'uxh inima vitxumb'al u Tioxh tu u tiempo, xo'l q'u aanima tzi' q'u'l ela paal tu u vatz iq'ii saj tuch'.
44013037	Pek ech koj u Jesuus va'l q'aav itz'pixsal tu u Tioxh tan, ye't q'ee vichi'l.
44013038	Ech ootzajitaj q'u kam niqale' tza' hermanos. Tan ti' ko'n vib'a'nil u Jesuus tzi' k'uxh atil u kuyb'al paav niqal sete tza'.
44013039	Ti' vinimat u Jesuus, nitaq'ax b'ens b'a'n vatz Tioxh q'u aanima aa paav. Tan ye'xhkam nib'ens b'a'n vatz Tioxh q'u aanima k'uxh sinima u o'tla mantaar.
44013040	Ech nachtaj, b'antaj kuenta etib' tan, ku'ich q'u kam seti' q'u'l alel tu q'u alol tetz u yolb'al Tioxh.
44013041	Tan tal ech tza': «Ab'itaj va'l tza', ex eesan iq'ii Tioxh. Tz'ejxoj ek'u'l tan, sasotz'ex. Sunb'an ma'l u ak' kam sevatz tu u vatz eq'ii esaj. Ma'l mam kam aas sa'kojenima k'uxh ab'il sa'alon sete.» Chia.— Texh u Pablo.
44013042	Unchee' aatz tek elu'l u Pablo tuch' u Bernabee tu u chusb'al tetz u o'tla mantaar, jajax b'a'nil te tu q'u puera aanima q'u'l yit' Israeel aas la'pajtal q'u kam te tu va't ilanb'al q'ii tzi'.
44013043	Ech motx tek ipaxi tib' q'u aanima. Utz sib'al q'u Israeel tuch' q'u puera aanima oknaj nal ti' u tuq'ayb'al q'u Israeel, b'en ti' u Pablo tuch' u Bernabee. Utz nichtaq'ax nimal ik'u'l tu u Pablo. Tal te aas tii atoj tu u b'a'nil va'l vetsik'lelik ok tu u Tioxh.
44013044	Unchee' tu tepaj va't ilanb'al q'ii tuul, jank'at ko'xh ye't motx opon kajay q'u aanima tu u tenam ti' tab'il u yolb'al Tioxh.
44013045	Pek ta'xh motx til q'u Israeel aas mam tenam imol tib', motx chi'on taanima. Utz tzaq'ab' ko'n xe't motx itzaq'b'et u Pablo ti' q'ul iyol. Nichiyoq' majte.
44013046	Unchee' aatz tek u Pablo tuch' u Bernabee tan, iq'omich iyak'il, tal ech tza': —Nojchit ministeer a' b'axa saqalvu u yolb'al Tioxh sete b'anel, ex Israeel. Pek ye' ko'n esa'. Niko'xhetaq'ka elo'p u b'enchil tu u b'enq'ii b'ensaj echil tzi'. Ech aatz cheel, sab'eno' xo'l q'u puera aanima. A' se'nqalvu u yolb'al Tioxh te.
44013047	Tan ech chit alel qe tu u Tioxh aas tal ech tza': «In vetoksanaxh txijtxub'al vatz q'u puera aanima. Axh se'naq'on vunyol tetz chitpichil tu paav tu kajay u vatz tx'ava'.» Chia.— Texh u Pablo.
44013048	Ech aatz tab'i q'u yol q'u puera aanima, motx chit txuq'txuni. Utz motx tek toksa iq'ii viyolb'al u Tioxh. Motx tek inima u kuB'aal q'u'l k'ajel nal ti' aas sab'en tu b'enq'ii b'ensaj.
44013049	Ech paxinchil chit nichi'an itziiul u yolb'al u Tioxh tikuenta u tx'ava' Pisiidia.
44013050	Pek aatz q'u Israeel, motx ichok unjolol q'u ixoj yit' Israeel koj. Aya' q'u'l atil tijle'm. Antu q'u q'esal tenam ichoka. Utz ichajtzi'i. Ech motx tojcha k'asu'l u Pablo tuch' u Bernabee taq'o tikuenta vitx'ava'.
44013051	Ech aatz tek u Pablo tuch' u Bernabee, motx ipujika el pojoj tu tajan, ti' q'u aanima q'u'l ixvan. Utz a' tek motx b'enku tu va't u tenam Icoonio.
44013052	Pek ech koj q'u niman tetz u Jesuus, techal motx itxuq'txune'. Utz tiira atich u Tioxhla Espiiritu k'atza.
44014001	Unchee' aatz i'an u Pablo tuch' u Bernabee, motx b'eno'k tu u atib'al chusb'al tetz u o'tla mantaar tetz q'u Israeel tu Icoonio. Tan ech nal nichi'ane'. Xe't tal u b'a'nla chusb'al latzi'. Ech sib'la chit aanima motx niman. At Israeel utz, at griego, puera aanima.
44014002	Pek aatz unjot q'u Israeel q'u'l ye't motx nimani, motx ichajtzi'i q'u puera aanima. Toksa ixa'v sik'u'l ti' q'u niman tetz u Jesuus.
44014003	Pek k'uxh echi, sib'al tiempo i'an u Pablo tuch' u Bernabee latzi'. Iq'omal iyak'il ti' talax u yolb'al Tioxh. Ech kaana xheenya tuch' txaichil nichi'an taq'o ti' viyolb'al, techlal aas a' imol Tioxh.
44014004	Loq' jolol tek jatxich tib' iatz q'u aanima tu u tenam tzi'. Untanul a aye'n k'atz q'u Israeel. Utz untante aye'n k'atz q'ul ichaj u Jesuus.
44014005	Ech aatz q'u'l ye' nichniman u Jesuus, aya' q'u Israeel tuch' unjolol q'u puera aanima, motx i'an ma'l iatz tuch' q'ul iq'atb'al tzii. Si'chmotxib'an tu u Pablo tuch' u Bernabee tala. Si'chmotxipaq' sivan.
44014006	Pek tab'i u kam u Pablo tuch' u Bernabee tzi', ech motx ooji. A' ik'aj tu Listra tuch' tu Derbe, tikuenta Licaoonia. Utz motx paal tu q'u tenam sinaja'ch chaj majte.
44014007	Motx ipaxsa itziiul u b'a'nla chusb'al tu q'u tenam tzi'.
44014008	Unchee' aatz tu Listra, atich ma'l u vinaj, ko'x tu titz'eb'al. K'ujliche. Paat ye' nichixaane'.
44014009	Nichtab'i iyolon u Pablo. Utz aatz u Pablo, tii isaji utz, at b'enku te aas k'ujlich ik'u'l ti' Tioxh si'an b'a'n.
44014010	Ech qetun taltu te ech tza': —¡Lakpen utz, b'an jikom atxake'a'!— Texh te. Ech yuq'pu je' u vinaj utz, yakich xe'toj ixaane'.
44014011	Unchee' ta'xh til q'u aanima kam va'l i'an u Pablo, qetuni. Motx tal tu yolb'al Licaoonia ech tza': —¡Ulyu unjolol tioxh tu kuxo'l! ¡Aq'el ko'n b'en tib's vinaj!— Texhtu'.
44014012	Ech motx oksal va't ib'ii tu q'u aanima. Aatz u Bernabee utz, Juupiter motx taq'vu b'en. Pek aatz u Pablo utz, Mercuurio ib'ii toksa tan, a' va'l nichiyolone'.
44014013	Unchee' a' atichku u totztioxh tetz u Juupiter tu u tenam tzi'. Ech aatz u oksan yol vatz u b'anich tioxh tzi', tuch' q'u tenam, tiq'o ul tooro vaakaxh tuch' vijb'al b'a'nla chaj xu'm vatz q'u okeb'alop tu u tenam. Si'chtekmotxtoksa tx'olo'm vatz u Pablo tuch' u Bernabee tala.
44014014	Pek aatz tab'i q'u kam u Pablo tuch' u Bernabee, q'ul ichaj u Jesuus, motx ib'it' je' toksa'm k'atza. Utz motx jutzin tok xo'l q'u tenam. Motx qetuni.
44014015	Motx tal ech tza': —Kam ech eb'ana. Tan o' ko'n vinaj, echa' ex tzi'. Pek ta'n niqal sete aas setaq'ka q'u kam q'u'l ye'k itxa'k neb'ane' utz, so'ok'ex k'atz u itz'lich Tioxh, u b'anol tetz u vatz amlika tx'ava', u mar utz, tuch' kajay q'u kam atile.
44014016	Tan aatz tu q'u tiempo paalnajka, itx'ajmi ko'xh u Tioxh aas sako'xhi'ane' kam si'an q'u aanima.
44014017	Pek ye't iya'sa ik'uchax vib'a'nil. Tan nichaj ku'l u jab'al tu amlika utz, nitatin b'a'nla vatz chikob'e'm taq'o. Ech nitaq' tzujb'eb' etetz u Tioxh. Utz nichi'b'ixsa etaanima.— Texh u Pablo.
44014018	Ech peena chit ole' ti' imajax iatz q'u tenam ti' aas ye'k satoksa u tx'olo'm siatz.
44014019	Unchee' tuul opon unjolol q'u Israeel, q'u'l jejlich tu Antioquia tuch' tu Icoonio. Motx ex ichajtzi'i q'u tenam. Utz motx ipaq' sivan u Pablo. Ech ta'xh veet i'antu te, ijuxu elo'p tzi' tenam. Kamya nichmotxtale'.
44014020	Pek sepich tek tib' q'u niman tetz u Jesuus k'atza. Ech lakpi utz, b'eno'k tu u tenam. Ech tu tek va't q'ii tuul, elb'en tuch' u Bernabee, b'en tu Derbe.
44014021	Utz ipaxsa itziiul u b'a'nla chusb'al tu Derbe. Sib'al aanima toksaka niman tetz u Jesuus tzi'. Ech motx q'aavb'en tu Listra, tu Icoonio utz, tuch' tu Antioquia.
44014022	A' nichtaq' nimal ik'u'l q'u niman tetz u Jesuus. Nichmotxtal te aas tii ik'uje' ik'u'l ti' Tioxh. Ech tal te tza': —Ministeer tuch' chit sib'la tza'l sapaalk'o', ech so'oko'p'o' tu viQ'esalail u Tioxh.— Texh te.
44014023	Ech motx toksaka ansiano tu junun totztioxh tu q'u tenam paalka. Motx ikuy iva'y, motx iq'ilal isik'le Tioxh ti', ech motx taq'ka tiq'ab' u kuB'aal Jesuus va'l nimamalich tek taq'o.
44014024	Ech motx paal tikuenta Pisiidia utz, motx opon tikuenta Panfiilia.
44014025	Utz motx ipaxsa itziiul u yolb'al Tioxh tu u tenam Perge. Ech b'en tu Ataalia.
44014026	Unchee' motx elb'en tu u tenam Ataalia utz, motx okb'en tu jukub'. Motx q'aavopon tu Antioquia tikuenta Siiria. Aya' u tenam va'l chajlik k'asu'l, va'l q'ilalik sik'lelik Tioxh ti' utz, aq'ax tiq'ab' u Jesuus, ti' en itzojpil u aq'on va'l alax te tu u Tioxh.
44014027	Utz aatz motx opon tu Antioquia, motx imol kajay q'u niman tetz u Jesuus. Utz motx chit tal kajay q'u mamala chaj kam q'u'l i'an u Tioxh k'atza. Utz tala kani'ch tok q'u puera aanima ti' u Tioxh; kani'ch ik'uje' ik'u'l ti' u Jesuus.
44014028	Ech sib' tiempo i'an u Pablo tuch' u Bernabee xo'l q'u niman tetz u Jesuus tu Antioquia.
44015001	Unchee' aatz i'an unjolol q'u aanima a' k'asku'l tu Judea, motx opon xo'l q'u niman tetz u Jesuus tu Antioquia. Utz ech nichtal tu q'ul ichusune' tza': —Ye'k kuyb'al tetz q'ul epaav, oj ye'k satzok'ax el b'iil echi'l. Echa' va'l nital u mantaar tetz u Moisees.— Texhtu'.
44015002	Ech aatz tek u Pablo tuch' u Bernabee, kaana txayi'b' i'an tu yol tuch' q'u aanima tzi'. Ech tek motx titz'a aas samotxb'en tu Jerusaleen ti' iyolax q'u kam tuch' q'ul ichaj u Jesuus utz, tuch' q'u ansiano. Ech a' b'en u Pablo. Ant imol u Bernabee tuch' ka'xva't q'u niman tetz u Jesuus.
44015003	Unchee' motx ex chajpulojka tu q'u niman tetz u Jesuus. Aalich ipaal tikuenta Feniicia tuch' tikuenta Samaaria. Utz nichpaaltal tu q'u niman tetz u Jesuus aas kaana tok q'u puera aanima ti' inimal u Jesuus. Ech kaana itxuq'txun taq'o.
44015004	Unchee' opon u Pablo tuch' u Bernabee tu Jerusaleen. Utz b'a'nla k'ulich topon tu q'u niman tetz u Jesuus tuch' tu q'u ansiano tuch' tu q'ul ichaj u Jesuus. Ech motx tal kajay q'u kam q'u'l ma'tich i'antu u Tioxh k'atza.
44015005	Pek aatz i'an unjolol q'u niman tetz u Jesuus q'u'l fariseoich, motx lakpu tu xo'l utz, tal ech tza': —Ministeer satzok'ax el b'iil ichi'l q'u puera aanima q'u'l nimanya tzi'. Samotx'alchu te b'a'nil aas sikol u mantaar aq'el tu u Moisees.— Texhtu'.
44015006	Ech imol tek tib' q'ul ichaj u Jesuus tuch' q'u ansiano ti' iyolaxe' kam saelku q'u kam tzi'.
44015007	Aatz tek sib'al ma'tich motx iyolta', lakpu u Lu' tu xo'l utz, tal ech tza': —Hermanos, etootzaj b'a'nil aas anaxh tab'i b'axa u b'a'nla chusb'al q'u puera aanima vaq'o. Tan u Tioxh chajonin ti' ipaxsal itziiul tixo'l. Utz motx inimala'.
44015008	Utz a' u techlal aas k'ulaxyu tu u Tioxh tan, ok u Tioxhla Espiiritu k'atza majte, echa' o'. Tan u Tioxh ootzajin tetz u taanima q'u aanima.
44015009	Ye'xhkam jalb'al qib' o' Israeel tuch' q'u puera aanima vatz u Tioxh. Ela vetich'exu q'u qaanima ti' vik'uje' kuk'u'l ti' u Jesuus. Tx'aatx'och tek tatin siatz.
44015010	Pek aatz cheel, ¿kantu' sepaasa etib' vi' u Tioxh? Netaq' je' mam ijatz ti' q'u niman tetz u Jesuus. Ma'l ijatz aas niko'xh q'u kuk'uy kumam tuch' o', nikojqole' ti' inimale'.
44015011	Tan aatz o', a' nikunima aas tu ko'n u mam ib'a'nil u kuB'aal Jesuus chitp'o' tu q'u paav. Utz echat q'u puera aanima majte.— Texh u Lu'.
44015012	Ech itz'inb'a' tek tib' kajay q'u aanima. A' tek nichtab'i u Bernabee tuch' u Pablo. Tan nichmotxtale' kam q'u mamaj xheenya tuch' q'u txaichil nichi'an u Tioxh k'atza xo'l q'u puera aanima.
44015013	Ta'xh ya' iyolon u Pablo tuch' u Bernabee, a' tek yolon u Jacobo. Tal ech tza': —Hermanos, ab'itaj va'l saval sete tza'.
44015014	Vettallu u Lu' tzi' aas kani'ch chit mutaq'tu tzii u Tioxh aas so'opon viyolb'al xo'l unjolol q'u puera aanima b'axa. Tan antu nitxaa ti' ib'ens niman tetz.
44015015	Utz aatz u kam tzi', nik'ul tib' tuch' q'ul iyol q'u alol tetz u yolb'al Tioxh. Aya' va'l tz'ib'amalka ech tza':
44015016	« –Aatz ma't ipaal q'u kam tza', saq'aavu'lin utz, saq'aavunlak u ijlenalil va'l echa' u tetz u Daviid. Tan echa' ma'j ku'naj otzotz aas sunsik' q'ul ichanaj utz, saq'aavvaq' b'ens vatinb'al tixo'l.
44015017	Ech samotxichok'in untx'ajtu q'u aanima tuch' kajay q'u puera aanima q'u'l niq'ila isik'le vunb'ii.–
44015018	Chu u kuB'aals Amlika va'l alel nal viyol taq'o ko'xtene.» Chu u alol tetz u yolb'al Tioxh.
44015019	Ech tok nivale' aas ye'k si'ane' saqaq' je' ijatz ti' q'u puera aanima q'u'l nimotxtok ti' u Tioxh tzi'.
44015020	Pek ta'xh samotxtz'ib'al b'en talax te aas samotxi'an kuenta tib' ti' inachax q'u b'anich tioxh; ye'k satechb'u q'u echb'ub'al q'u'l nipaasal vatz b'anich tioxh niyolonka. Ye'k sateesa tib' tu b'ey tuch' aanima. Utz sa'alax b'en te majte aas ye'k sichi' q'u txokop q'u'l chumimal iqul, ye' elnaj ikajal. Utz ye'k satechb'u kaj majte.
44015021	Pek ech koj tu kuxo'l tan, jun ko'xh ilanb'al q'ii nisik'lel vimantaar u Moisees. Qootzaj nal ko'xhtu' tan, ko'xten nal atin q'u atib'al chusb'al tetz u o'tla mantaar tu junun tenam. A' nialaxku tuul.— Texh u Jacobo.
44015022	Unchee' b'a'n b'enku q'u kam te tzi'. Ma'l chit iatz q'ul ichaj u Jesuus tuch' q'u ansiano utz, tuch' tu q'u niman tetz u Jesuus tala aas samotxitxaa unjot vinaj tixo'l. Ech sab'en ti' u Pablo tuch' u Bernabee tu Antioquia. Utz a' txaale'l u Judas, va'l Barsabaas ib'ii, tuch' u Silas. Tan a' q'u vinaj q'esala tatin xo'l q'u niman tetz u Jesuus.
44015023	Ech taq'tu b'en ma'l u' ti' q'u vinaj tzi'. Ech nichtal tuul tza': —Aatz o', o' ichaj u Jesuus tuch' q'u ansiano utz, tuch' q'u niman tetz u Jesuus tza', niqaq' opon echajlichil, jatva'l ex, ex hermanos xo'l q'u puera aanima atilex tu Antioquia tuch' ex tunjot q'u tenam tikuenta Siiria utz, tuch' tikuenta Ciliicia, b'a'n a' b'a'n koj ex.
44015024	Aatz cheel saqal sete aas vetqab'ila' vetmotxexisotzsa ek'u'l unjolol aanima tu yol aas vetmotxib'an ya'lex ti' etzok'te'l b'iil echi'l. Utz nitale' aas senima q'ul imantaar u Moisees majte. A' vetmotxelkub'en tu kuxo'l loq', yit' kutzii koj te ech satale'.
44015025	Pek b'a'n nikunache' vetkutxaa el unjolol vinaj tu kuxo'l. Ech se'ntilex; samotxb'en ti' u kuhermanos Pablo tuch' u Bernabee, q'u'l tiichit'o' ti'.
44015026	Tan aatz u Pablo tuch' u Bernabee, junal vinaj aas nojchit k'ayimal tib' tu kamchil ti' talax paal vib'ii u kuB'aal Jesucristo.
44015027	Ech a' nikuchaj u Judas tuch' u Silas. A' sa'alon sete tuch' itzi' majte kam q'u'l tz'ib'amal tu u' tza'.
44015028	Tan b'a'n ni'enku tu u Tioxhla Espiiritu utz, b'a'n ni'enku qe majte aas ye'k va't ijatz saqaq' je' seti'. Pek ta'xh saqal sete aas ministeer seb'an q'u kam tza'.
44015029	Semaj etib' ti' techb'ul q'u echb'ub'al q'u'l nipaasal vatz b'anich tioxh. Ye'k setechb'u kaj. Ye'k sechi' q'u chi'o txokop oj ye' elnaj ikajal. Utz ye'k seteesa etib' tu b'ey tuch' aanima. Ech oj setx'ol inimal q'u kam tzi', tiira b'a'n neb'ane'. Laqil qib', b'a'n koj paalk'ex.— Texh tu u u'.
44015030	Unchee' motx tek b'en q'u vinaj q'u'l motx chajaxi. B'en tu Antioquia. Ech imol kajay q'u niman tetz u Jesuus. Utz taq' u u' te.
44015031	Ech motx isik'le. Utz techal itxuq'txun q'u niman tetz u Jesuus taq'o tan, aq'ax nimal ik'u'l.
44015032	Aatz u Judas tuch' u Silas, taq' nimal ik'u'l majte utz, imoxb'e tu b'a'nla chaj yol. Tan axhib'i jolol alolich tetz u yolb'al Tioxh sika'b'il.
44015033	Unchee' aatz ma'tich tel b'iil tiempo tatin u Judas tuch' u Silas tzi', motx tek q'aavu'l xe' q'u'l motx chajon tu Jerusaleen. Ech motx chajax k'asu'l tuch' b'a'nil Tioxh tu q'u niman tetz u Jesuus.
44015034	[Loq' tachva kaachil u Silas tu Antioquia.]
44015035	Aatz u Pablo tuch' u Bernabee tan, ta'xh b'anel motx atin tu Antioquia. Nichichus u b'a'nla chusb'al tetz u kuB'aal Jesuus utz, nichipaxsa itziiul tuch' sib'at imol.
44015036	Ech aatz paal ka'xva'l q'ii tuul, tal u Pablo tu u Bernabee ech tza': —Saq'aavenkuq'ila q'u niman tetz u Jesuus tu kajay q'u tenam q'u'l vetpaalqalvu viyolb'al u kuB'aal Jesuus. Se'nqile' kam b'anel taq'o.— Texh te.
44015037	Utz aatz u Bernabee tan, a' isa' si'chtiq'o b'en u Xhan ti', va'l Kuxh ib'ii majte.
44015038	Pek ye't i'an tu u Pablo. Tan q'aavko'nka u Xhan tu Panfiilia. Ye't b'en ti' ib'anax u aq'on ti' u Tioxh.
44015039	Utz ech motx ok ixo'l utz, motx tek ijatx tib' iatz. Aatz u Bernabee, tiq'o b'en u Kuxh ti'. Okb'en tu vaarko. Aal ib'en tu Chipre b'eni.
44015040	Aatz u Pablo tan, a' itxaa u Silas. Ech aatz q'u niman tetz u Jesuus tu Antioquia tan, iq'ila isik'le Tioxh ti'. Toksa b'en tiq'ab' u kuB'aal.
44015041	Ech b'eni. Aalich ipaal u Pablo tuch' u Silas tikuenta Siiria tuch' tu Ciliicia. Nimotxpaaltaq' nimal ik'u'l q'u niman tetz u Jesuus.
44016001	Unchee' xamtich tek tuul opon u Pablo tuch' u Silas tu Derbe tuch' tu Listra. Utz atich ma'l u niman tetz u Jesuus tzi', Timoteo ib'ii. Titz'inich ma'l u ixoj Israeel, niman tetz u Jesuus; pek griego vitat.
44016002	Utz aatz q'u niman tetz u Jesuus q'u'l jejlich tu Listra tuch' tu Icoonio, tiira b'a'n chit iyol ti' u Timoteo.
44016003	Ech b'a'n til u Pablo aas simolo b'en u Timoteo ti'. Loq' b'axal nal tzok'ax el b'iil ichi'l. A' isa' aas ye'xhkam samotxtal q'u Israeel q'u'l atil tu q'u tenam q'u'l si'chmotxpaalka. Tan jolol tootzajich aas ik'aol griego u Timoteo.
44016004	Utz aatz nichipaal tu q'u tenam, nichtal tu q'u niman tetz u Jesuus q'u mantaar q'u'l aq'ax ku' tib'eyil tu q'ul ichaj u Jesuus. A' imol q'u ansiano aas imoltu tib' tu Jerusaleen.
44016005	Ech aatz q'u niman tetz u Jesuus, ni'xhichtaq'ax nimal ik'u'l ti' inimal u Jesuus. Utz ak'b'ichil chit nichi'an u tachul jun q'ii.
44016006	Unchee' elb'en u Pablo tuch' u Silas tu va'l atichka, motx paal iq'expuka vikuenta u Galaacia tuch' u Friigia. Si'chmotxpaaltal u yolb'al Tioxh tikuenta Aasia tala. Pek ye't ko'n aq'ax tzii te tu u Tioxhla Espiiritu.
44016007	Ech opon tu u tx'ava' Miisia. Utz si'chb'en tikuenta Bitiinia tala. Pek ye't ko'n paj aq'ax tzii te tu u Tioxhla Espiiritu tetz u Jesuus.
44016008	Ech motx teko'n paal iq'expuka u Miisia utz, b'enku' tu u tenam Troas.
44016009	Utz aatz i'an tu ma'l u aq'b'al, k'uchax ma'l visioon tu u Pablo. Til ma'l u vinaj txaklich siatz, aa tu Macedoonia. Utz nichijaj b'a'nil te ech tza': —Paalen tu Macedoonia utz, loch'o'.— Texh te.
44016010	Ech ta'xh veet til u visioon u Pablo tzi', kub'an tek ti' aas sab'eno' tu Macedoonia. Tan nojchit u Tioxh nisik'lenb'eno' ti' en talax u b'a'nla chusb'al tzi'.
44016011	Unchee' eltekb'eno' tu Troas. Okb'eno' tu vaarko yakich'o' tu Samotraacia. Ech tu va't q'ii tuul, a' tek oponk'o' tu Neaapolis.
44016012	Elb'eno' tzi', a' tek oponk'o' tu Filipos, u q'esal tenam tikuenta Macedoonia va'l jejlelku q'u aa Roma. Utz kaa ka'xva'l q'ii o' tzi'.
44016013	Unchee' aatz kub'an tu ma'l u ilanb'al q'ii, elu'lo' ti' elu'l u okeb'alop tu u tenam utz, b'eno' tzi' u nima'. Tan nichiq'ilal isik'lel Tioxh tzi'. K'uje'o' utz, qal u yolb'al Tioxh tu q'u ixoj q'u'l molich tib' tzi'.
44016014	Utz atich ma'l u ixoj tixo'l, Liidia ib'ii, aa Tiatira; k'ayin b'a'nla kaj b'u'j. Utz oksan iq'ii Tioxh. Ech t'okax taanima tu u kuB'aal. Itz'ich techit ixichin ti' va'l nichtal u Pablo.
44016015	Ech ib'an ivautiismo u ixoj tuch' kajay q'u titz'in tatzik. Utz tal tek qe ech tza': —Untz'oj nojchit in tek niman tetz u kuB'aal Jesuus netile'. Ko'taj votzotz. Atinojex quxe'.— Texhtu'. Ech b'o'tzi'mal chit kub'en i'ana.
44016016	Unchee' aatz kub'ana, a' chit kub'en tu va'l niq'ilalik sik'lelik Tioxh. Ok ma'l u ixviak tu kub'ey. Atich ok tioxhil tx'i'li'inaj k'atza. Nichiq'iian taq'o. Mam puaj nichitx'ak q'u b'aal taq'on tu viq'iiane' tan, aq'onomich tzixe'.
44016017	Utz xamb'u b'en u ixviak qi' tzi'. Va'l iqetun taltu ech tza': —¡Aatz q'u vinaj tzi', jolol taq'onom utz, niman tetz u T'ankin Tioxh atzi'! A' nital paal texo'l u b'ey tetz chitpichil tu paav.— Texhich.
44016018	Utz jatva'l ko'n q'ii ech nichi'an tzi'. Ech tiira paal tek ik'u'l u Pablo taq'o. Ech isuchq'it tib' utz, tal tu u tioxhil tx'i'li'inaj ech tza': —¡Tu vib'ii u Jesucristo nival see aas saelaxh k'atz u ixviak tzi'!— Texh te. Ech tu ko'xh unmu'k'ul eli.
44016019	Unchee' aatz til q'u b'aal taq'on u ixviak tzi' aas ye'xhkani'ch ve't itx'ak tipuaj tu viq'iiane', motx tek itxay u Pablo tuch' u Silas. Utz motx tiq'o opon vatz q'ul iq'atol tzii tu k'ayib'al.
44016020	Motx toksa vatz q'u q'atol tzii utz, motx tal ti' ech tza': —¡Aatz q'u vinaj Israeel tza', niko'xhmotxilak txab'kin tu kutenam tza'!
44016021	Va'l motx ipaxsat itziiul unjot chusb'al aas yit' sa'koji'ane' sakuk'ule' utz, sakunima. Tan o' aa Roma.— Texhtu'.
44016022	Ech imoltu tib' q'u tenam ti' u Pablo tuch' u Silas. Utz q'ixax el toksa'm k'atza tu q'u q'atol tzii tzi'. Ech tal itz'u'male'.
44016023	Aatz ma'tich tek itz'u'mat b'a'nil, motx ex taq' ku' tu tze'. Utz talka tu u xeen tze' aas b'oono ixeel si'ane'.
44016024	Aatz tab'i u xeen tze' tzi' aas ech alax te, tiira a' tek ex taq'v oko'p tu tuul oko'p u tze'. Utz toksaka q'u qul tajan tiqopo'lil u seepo.
44016025	Pek aatz nik'atnajich aq'b'al, nichmotxiq'ila isik'le Tioxh u Pablo tuch' u Silas tu tze'. Utz nichib'itza u Tioxh. Tuul nichtab'in tere'n q'u preexhu.
44016026	Utz ye'k talche' paal ma'l mam kab'naano. Techalich b'oj it'ana'pun u tze' taq'o tuch' vixe'. Ech yakich jajpu kajay q'ul ijub'alil u tze'. Utz chitme'l q'u kadeena, qitzb'al tetz kajay q'u preexhu.
44016027	Unchee' k'as u xeen tze' taq'o. Utz aatz tila aas jajlich tek q'ul ijub'alil u tze', ijuu vich'ich'. Si'chtekiyatz' je' tib' tala. Tan a' titz'a aas ma't tooj kajay q'u preexhu.
44016028	Pek qetun elu'l u Pablo, tal te ech tza': —¡Kamich a'ana! ¡Ayatz'chil je' iib' tan, atilo' tza' sukukajayil!— Texh te.
44016029	Ech aatz tek u xeen tze', tal ije' txijtxub'al utz, b'eno'k tu u tze'. Tuul techal iyikyo'lan tu xo'val. Peche' ku' vatz u Pablo tuch' u Silas.
44016030	Utz tiq'o elu'l tu tze'. Tal te ech tza': —Chaj vinaj, ¿kam sunb'ane' ech sachitp'in tu q'ul unpaav?— Texhtu'.
44016031	Tal u Pablo tuch' u Silas te ech tza': —Nima u kuB'aal Jesucristo, ech sachitp'axh tu q'ul apaav. Echat q'ul iitz'in aatzik atil taatib'al majte.— Texh te.
44016032	Ech tal u yolb'al Tioxh te tuch' tu kajay q'u titz'in tatzik tu tatib'al.
44016033	Utz aatz i'an u xeen tze' tu u aq'b'al tzi', itx'aa q'u tak'onb'e'm u Pablo tuch' u Silas va'l ak'on tu q'u tokeb'al tz'u'm. Ech yakich tek ib'an ivautiismo tuch' q'u titz'in tatzik tu tatib'al.
44016034	Unchee' toksa vatz meexha utz, taq' techb'ub'al u Pablo tuch' u Silas tu totzotz. Techalich itxuq'txun tuch' kajay q'u titz'in tatzik tu tatib'al tan, inima u Tioxh.
44016035	Unchee' aatz tek q'ala'm, ichaj b'en unjolol polesi'y q'u q'atol tzii xe' u xeen tze'. Ex tal te ech te tza': —Chajpu q'u vinaj chi.— Texh te.
44016036	Aatz tek u xeen tze' tan, tal tu u Pablo ech tza': —Ulyu iyol q'u q'atol tzii aas sachajp'ex. Ech sa'tekveeti sab'enex. B'a'n eb'ena'.— Texh te.
44016037	Pek aatz u Pablo, tal ko'n tu q'u polesi'y ech tza': —Vatz tenam tz'u'malo' eet utz, ye'xhkam b'oj alax qe kam chaj ti'. Ye't tx'olax kunujul taq'ku'o' tu tze' utz, aal b'ennajo' aa Roma. Ech kantu' sako'xhijutzi kuchajpe' nitxume'. Pek uloj oj echi utz, a' su'leesano'.— Texh u Pablo.
44016038	Unchee' aatz tek q'u polesi'y, ex tal q'u yol tu q'u q'atol tzii. Utz aatz tab'ita' aas b'ennaj pe'ks aa Roma u Pablo tuch' u Silas, motx xo'v je' ti'.
44016039	Ech opon tek vatz u Pablo tuch' u Silas. Motx ex ijaj b'a'nil te. Tiq'o elu'l tu tze' utz, tal te aas samotxelb'en tu u tenam tzi'.
44016040	Unchee' aatz elu'l u Pablo tuch' u Silas tu tze', motx b'en otzotz xe' u Liidia. Utz imol tib' tuch' q'u niman tetz u Jesuus. Taq' nimal ik'u'l, ech eltekb'en tzi'.
44017001	Unchee' motx paal tu q'u tenam, u Amfiipolis tuch' Apoloonia, ech tek opon tu Tesaloonica. Tan atich ma'l atib'al chusb'al tetz u o'tla mantaar tzi'.
44017002	Utz b'en u Pablo tu u atib'al tzi' tan, ech nal chit nichi'ane'. Utz oxva'l ilanb'al q'ii nichiyol u yolb'al Tioxh latzi'.
44017003	Nichik'uch vinujul te, kam va'l nital u Yolb'al Tioxh. Nichtale' aas ministeer chit ikam viTxaaom u Tioxh. Pek saq'aavitz'pu je' xo'l q'u kamnaj. Ech nichtal te tza': —Aatz u Jesuus va'l nunpaxsa talax itziiul sete tza' tan, a' u viTxaaom u Tioxh.— Texh te.
44017004	Ech inima u Jesuus unjolol aanima. Utz imolo tek tib' tuch' u Pablo tuch' u Silas. Sib'al q'u griego q'u'l xo'van Tioxh, niman majte. Antu sib'la ixoj, aya' q'u'l atich talche'.
44017005	Unchee' aatz unjot q'u Israeel q'u'l ye't nimani, motx chi'on taanima. Ech imolo tib' tuch' unjolol q'u vinaj q'u'l ta'xh tatib'al tulaj b'ey, tulaj k'ayib'al; yi'sa' aq'on. Jolol maalola chaj aanima. Ech imol ma'l mam tenam. Utz ilak ma'l mam txab'kin. Motx ex tokeb'e otzotz xe' ma'l u vinaj, Jasoon ib'ii. A' si'chentiq'o elu'l u Pablo tuch' u Silas vatz q'u tenam tala.
44017006	Pek ye't motx ichab'a. Ech a' tek tiq'o k'asu'l u Jasoon tuch' unjot q'u niman tetz u Jesuus. Utz ex taq' vatz q'u q'atol tzii. Qetu'm chit motx taltu ech tza': —¡Motx ulyu q'u vinaj tza' q'ul til ko'xh niteesav aanima tu b'ey tu u vatz tx'ava' tza'!
44017007	K'ulaxyu tu u Jasoon tzi'. Utz sikajayil chitu' ye' motx isa' q'u mantaar aq'el tu u ijlenal Cesar. A' nimotxtale' aas atil va't ijlenal, Jesuus ib'ii chi.— Texhtu'.
44017008	Ech ilak tib' q'u q'atb'al tzii tuch' q'u aanima tu u tenam aas tab'i q'u kam tzi'.
44017009	Pek aatz u Jasoon tuch' q'ul imol, ichooka ifianza. Ech motx ichajpe'.
44017010	Unchee' aatz q'u niman tetz u Jesuus, oora tek ichaj b'en u Pablo tuch' u Silas tu u aq'b'al tzi'. Ichaj b'en tu Berea. Aatz motx opon tu Berea, motx b'en tu u atib'al chusb'al tetz u o'tla mantaar tetz q'u Israeel.
44017011	Utz maasich tzak'kin q'u aa Berea vatz q'u aa Tesaloonica tan, aya'l chit ik'u'l motx ik'ul u yolb'al Tioxh. Jun chit q'ii nichipich'u u Yolb'al Tioxh. A' nichmotxisaji nojchixh ech nitale' va'l ma'tich talax te tu u Pablo tuch' u Silas.
44017012	Ech sib'al q'u Israeel niman u Jesuus. Antu q'u ixoj griego q'u'l atich talche' tuch' sib'al vinaj.
44017013	Pek tab'i q'u Israeel q'u'l atich tu Tesaloonica aas atich u Pablo tu Berea ti' talax u yolb'al Tioxh. Motx b'en tzi'. Ex paj ilak txab'kin xo'l tenam.
44017014	Ech aatz q'u niman tetz u Jesuus tan, oora ichaj b'en u Pablo tzi' mar. Pek a' texh kaaka u Silas tuch' u Timoteo.
44017015	Aatz q'u vinaj q'u'l iq'on b'en u Pablo, a' ex taq'vuka tu u tenam Atenas. Ech motx q'aavi. Utz tal k'asu'l u Pablo ti' aas nal ko'xh topon u Silas tuch' u Timoteo tzixe'.
44017016	Unchee' tuul ko'xh nichich'ian u Pablo tu Atenas, tila aas a' chit ninima q'u b'anich tioxh u mam tenam. Ech tiira txumun taanxelal taq'o.
44017017	Ech jun q'ii nichitxay tib' tu yol tuch' q'u Israeel tu q'u atib'al chusb'al tetz u o'tla mantaar tuch' q'u griego xo'van Tioxh majte. Utz echat ko'xh nichi'an tu k'ayib'al xo'l q'u aanima.
44017018	Unchee' xe't itxay tib' u Pablo tu yol tuch' unjolol q'u mamaj aa txumb'al majte. Aya' q'u'l epicuureos vichusb'al. Utz atia estooico. Ech at tixo'l nichalon ti' u Pablo ech tza': —¿Kan tal vantzi' tuch' tzaj iyol atzi'?— Chia. Utz at nichalon: —Texh paxsan itziiul unjot q'u tioxh aas anal cheeya.— Texhtu'. Tan axhib'i a' nichipaxsa talax itziiul u b'a'nla chusb'al te ti' u Jesuus tuch' ti' u q'aavitz'pichil tika'paj.
44017019	Unchee' ech tiq'ot b'en u Pablo tu ma'l u estaadio Aeroopago ib'ii. Aya' va'l nichmotximolvu tib'. Ech ich'otit te ech tza': —¿Satz veeti saqab'i b'ioj kam chit b'anel tu u chusb'al va'l naale' tzi'?
44017020	Tan aatz q'u kam naale' tzi', tiira paarten anaxh niqab'i. Echtzixe't a' kusa' saqootzaji u tokeb'al.— Texh te.
44017021	Tan kam koj va't nichmotxtitz'a q'u aa Atenas tuch' q'u puera aanima atich tzi', pek ta'xhich isa' tab'il va'toj ak' kam.
44017022	Unchee' txake' tek u Pablo tixo'l tu u Aeroopago utz, tal te ech tza': —Vinaj aa Atenas, vetvilla' aas tiira ex aa uq'ayb'al sekajayil.
44017023	Tan vetpaalvillu q'ul enachb'al. Utz vetvil ma'l u nachb'al tz'ib'amal ma'l u tz'ib' siatz ech tza': «NACHB'AL TETZ U TIOXH VA'L YE' OOTZAJIMAL.» Chia. Neq'ila esik'le k'uxh ye' etootzaj. Utz a' u Tioxh va'l nival sete cheel tza'.
44017024	Aya' u Tioxh va'l b'anonnaj tetz u vatz amlika tx'ava' tza' tuch' kajay q'u kam atil tuul. A' viB'aal u vatz amlika tx'ava'. Echtzixe't sa'kojjeje' tu ma'j otzotz aas ib'ano'm aanima.
44017025	Taq'onib'al koj iq'ab' ma'j aanima so'oksan iq'ii. Kam koj nisavsa. Tan aal a' va'l niaq'on kutiichajil sukukajayil. A' niaq'on quulab'. Utz a' niaq'on q'u kam kajayil.
44017026	A' tz'ajon u b'axa vinaj. K'atz ko'n ma'l vinaj vet'elku tiil kajay q'u aanima q'u'l atil tu u vatz amlika tx'ava' tza'. Utz a' oksan itxolb'alil q'u tenam. A' alonnaj tetz jank'al samotxpaali'ane' utz, til samotxjeje'ka.
44017027	Ech samotxichok Tioxh. K'uxh echa' matxumal ichokle' si'ane', loq' sichab'a. Tan tzian koj elnaj u Tioxh sukuk'atza sukujununil.
44017028	Tan iq'aq'al u Tioxh k'uxh itz'lelo', nikuyikune' utz, atilo'. Nojchit echi va'l nital ma'l u yol alel tu q'ul e aa txumb'al ech tza': «O' itu'xh ixalam u Tioxh.» Chia.
44017029	Utz a' chitu'. O' itu'xh ixalam Tioxh. Ech ye' ko'xh qitz'a aas ech u Tioxh a' q'u b'anich tioxh q'u'l b'a'nla q'an ch'ich'. Tan yit' a' koj. B'a'nla saj ch'ich' koj. B'a'nla k'oxich sivan koj. Utz ech ko'n koj a' ma'j kam aas cheesamal ko'n iveet titxumb'al ma'j aanima.
44017030	Tan aatz u Tioxh vetipaasalka u tiempo echil tzi', va'l ye't ootzajil u Tioxh tuul. Pek aatz cheel, nitektale' aas samotxik'axa q'ul ipaav kajay q'u aanima tu kajay u vatz amlika tx'ava'.
44017031	Tan b'anel tek ti' ma'l u q'ii taq'o aas tu chit ijikomal su'litx'ol inujul kajay q'u aanima tu u vatz amlika tx'ava'. A' sab'anon taq'o u Vinaj va'l a' oksan tijle'm. Tan toksa iq'ii vatz tenam ti' u q'aavtitz'pu je' xo'l q'u kamnaj.— Texh u Pablo.
44017032	Unchee' ta'xh tab'i aas saq'aavitz'pu q'u kamnaj tika'paj, atia nichteko'nmotxb'anb'en ti'. Utz atia alon te ech tza': —Tunpat laqab'i q'u'l naale' tzi'.— Texh te.
44017033	Ech eltekk'asu'l u Pablo tixo'l.
44017034	Pek atich unjolol majte, inima u Jesuus. Ech imolo tek tib' tuch' u Pablo. Utz atich ma'l u vinaj tixo'l q'u'l nimani tzi', Dioniisio ib'ii, ma'l tu q'u q'atol tzii tu Atenas. Utz antich va't u ixoj majte Daamaris ib'ii.
44018001	Unchee' xamtich tek ti' q'u kam tzi', elb'en u Pablo tu Atenas utz, b'en tu Corinto.
44018002	Utz ichab'a tib' tuch' ma'l u Israeel tzi', Aquila, aa tikuenta Ponto. Analich ko'xh ik'asu'l tu Itaalia. A'ich imol u Priscila, u tixoj. Tan aatz u Claudio, u ijlenal tu Roma, teesa ma'l mantaar aas saelk'asu'l q'u Israeel tu vitenam. Ech opon u Pablo tzixe'. Ex iq'ila.
44018003	Utz yakich atinojka tzixe'. Elaich ko'n q'u taq'on. Ech ela tek nichmotxtaq'onine'. Tan b'ano atib'al nichi'ane' aya' q'u'l b'u'ji'.
44018004	Utz jun ilanb'al q'ii, nichichus u yolb'al Tioxh u Pablo tu u atib'al chusb'al tetz u o'tla mantaar. A' nichib'an ya'l tok u b'a'nla chusb'al tivi' q'u Israeel tuch' q'u griego.
44018005	Unchee' eltekk'asu'l u Silas tuch' u Timoteo tu Macedoonia utz, opon tu Corinto. Ta'xh uli utz, tila aas tiira oknaj u Pablo ti' ipaxsal itziiul u yolb'al Tioxh. Nichi'an ya'l tok tivi' q'u Israeel aas a' viTxaaom u Tioxh u Jesuus.
44018006	Pek aatz q'u Israeel, motx ko'n iq'e'b'a' tib'. Utz nichiyoq'one'. Ech ilit'i'yu toksa'm u Pablo siatz. Utz tal te ech tza': —Ex atko'xh ataj paav oj laku' u choob'al paav seti'. Ye'k lo'ok vijtzil seti'. Pek aatz cheel, ma't'in xo'l q'u puera aanima.— Texh te.
44018007	Ech elk'asu'l u Pablo tu u atib'al chusb'al tetz u o'tla mantaar utz, b'en otzotz xe' ma'l u vinaj, Tiicio Justo ib'ii, xo'van Tioxh. Anko'xh atichku tatib'al txala u atib'al chusb'al tetz u o'tla mantaar.
44018008	Unchee' aatz u Crispo, u q'esala tu u atib'al chusb'al tetz u o'tla mantaar, inima u kuB'aal, tuch' tixoj ik'aol ime'al kajayil. Utz sib'al q'u aa Corinto ab'in u b'a'nla chusb'al utz, nichinima. Utz nichmotxib'an ivautiismo.
44018009	Unchee' aatz u kuB'aal, iq'ila u Pablo tu ma'l visioon tu aq'b'al. Tal te ech tza': —Ye' ko'xh xo'vaxh. Al u b'a'nla chusb'al. Ye' ya'axh ti' talaxe'.
44018010	Tan atilin sak'atza. Utz ye'xhab'il ko'xh si'an iq'ab' sai' aas si'an see. Tan kaana aanima sab'ens niman vetz tu u tenam tza'.— Texh te.
44018011	Ech ma'l ya'b' tuch' unnik'amte i'an u Pablo tu Corinto. Nichichusun ti' u yolb'al Tioxh.
44018012	Unchee' aatz i'ana, a' chit governadoorich u Galioon tu Acaya, motx i'an ma'l iatz q'u Israeel ti' ixochax u Pablo. Tiq'o b'en tu u q'atb'al tzii.
44018013	Utz motx tal tu u Galioon ech tza': —Aatz u vinaj tzi', niya'lu aanima ti' toksal iq'ii Tioxh. Utz yit' b'a'n koj vatz u kumantaar aas ech toksal iq'ii u Tioxh sakub'ane' tzi'.— Texh te.
44018014	Utz si'chyolon u Pablo tala, pek tal u governadoor tu q'u Israeel ech tza': —Kam koj chit ma'j mam paav veti'anla' u vinaj tzi', ma'j koj yatz'o'm veti'ana, b'a'ntan ye' koj suntx'ol enujul.
44018015	Pek iltaj sevatz oj ti' ko'n unjoloj yol, ti' ko'n ma'j b'ii utz, ti' ko'n q'ul emantaar. Tan yu'nsa' suntx'ol inujul q'u kam tzi'.— Texh te.
44018016	Ech ipaasat elu'l ti' q'atb'al tzii.
44018017	Unchee' aatz q'u griego, motx itxay u Soostenes tu k'a'nal, va'l q'esala tu u atib'al chusb'al tetz u o'tla mantaar. Utz nichmotxiq'os vatz u q'atb'al tzii. Pek kam koj nichtal u Galioon.
44018018	Unchee' sib' tere'n tiempo i'an u Pablo tzi'. Ech k'astek'ul. Ikaasaka q'u niman tetz u Jesuus. Okb'en tu vaarko yakich tu Siiria. A'ich imol u Priscila tuch' u Aquila. Aatz opon tu Cencrea, it'uri ivi'. Techlal aas itzojpi ma'l viyol taq' iqul tuul vatz Tioxh. Ech oktekb'en tu vaarko.
44018019	Aatz motx opon tu Eefeso. Ijatx tib' tuch' u Aquila tuch' u Priscila tzi'. Utz b'en u Pablo tu u atib'al chusb'al tetz u o'tla mantaar. Ech nichitxay tib' tu yol ti' u b'a'nla chusb'al tuch' q'u Israeel.
44018020	Aatz q'u Israeel, ijaj b'a'nil te aas sa'atin b'itoj tzixe'. Pek ye't ko'n isa'a u Pablo.
44018021	Utz ikaasako'nka. Tal te ech tza': —Ministeer se'nvil u nimla q'ii va'l si'an tu Jerusaleen. Tunpajte laq'aavu'lin tzexe' oj li'an txumb'al Tioxh.— Texh te. Ech elk'asu'l tu Eefeso. Okb'en tu vaarko.
44018022	Unchee' aatz tek opon tu Cesarea, b'en tu Jerusaleen. Ex iq'ila q'u niman tetz u Jesuus latzi'. Ech tek ib'en tu Antioquia.
44018023	Aatz nimalich tek tiempo tatin tzi', k'astek'ul. Tzi'tzoch ib'en ti' junun q'u tenam tikuenta Galaacia i'ana, tuch' tu Friigia. A' nichitxakb'a'ka k'atz Tioxh b'a'nil q'u niman tetz u Jesuus.
44018024	Unchee' tuul opon ma'l u Israeel tu Eefeso, Apolos ib'ii. A' itz'pinajichku tu Alejandria. Ma'l vinaj aq'el ivi' iyolone'. Tiira tek' tootzaj u Yolb'al Tioxh va'l tz'ib'amalka.
44018025	Tan ma'tich ichusax ti' u atinchil k'atz u kuB'aal Jesuus. Ech tuch' chit taanima nichi'ane'. Ilel chit iyolone'. Vatzsaj chit nichichusun ti' u Jesuus, k'uxh ta'xh tootzaj u vautiismo tu a' va'l nichtal u Xhan.
44018026	Ech techalich ixamlil xe't iyolon tu u atib'al chusb'al tetz u o'tla mantaar. Ech aatz tab'i u Aquila tuch' u Priscila, isik'le echil tzi' utz, motx tal tere'n te kam chit b'anel tu u b'a'nla chusb'al.
44018027	Unchee' tachva b'enchil u Apolos tikuenta Acaya. Utz aq'ax nimal ik'u'l tu q'u niman tetz u Jesuus aas sab'eni. Motx itz'ib'a b'en ma'l u' xe' q'u niman tetz u Jesuus tzi' aas samotxik'ule'. Ech aatz oponi, mam locho'm i'an tu q'u aanima q'u'l tib'a'nil Tioxh ma'tich motx inimat u Jesuus.
44018028	Tan aatz u Apolos, tuch' chit xamlil nichitzaq'b'e q'u Israeel vatz tenam. Ech ye'xhkam nichitx'olax itzaq'b'el tu q'u Israeel. Tan a' nichitxakb'a' va'l nichtal u Yolb'al Tioxh aas nojchit a' viTxaaom u Tioxh u Jesuus.
44019001	Unchee' tuul ko'xh atich u Apolos tu Corinto tixuenta u Acaya, tuul paal u Pablo tu q'u tenam vi'aj q'u muunte. Opon tu Eefeso. Utz til unjolol niman tetz u Jesuus tzi'.
44019002	Utz tal te ech tza': —¿Ok tzik u Tioxhla Espiiritu sek'atza aas enima u Jesuus?— Texh te. Utz alax te ech tza': —Niko'xh nikojqab'i oj atil Tioxhla Espiiritu.— Texh te.
44019003	Utz tal paj u Pablo te ech tza': —¿Kam vautiismo b'anel setaq'o unchee'?— Texh te. Motx tzaq'b'u ech tza': —A' b'anel u vautiismo qaq'o va'l tal u Xhan.— Texh te.
44019004	Tal u Pablo te ech tza': —I'an vautisaar aanima u Xhan tu a', techlal ik'axal paav. Utz nichtal tu q'u aanima aas a' samotxinima ma'l va'l su'ulka ti'. Utz a' nital u Jesuus, viTxaaom u Tioxh.— Texh te.
44019005	Ech ta'xh tab'i u yol q'u aanima tzi', motx i'an ivautiismo tib'ii u kuB'aal Jesuus.
44019006	Ech taq' je' iq'ab' u Pablo tivi' utz, ok u Tioxhla Espiiritu k'atza. Ech nichtekiyolon tunjot yolb'al. Utz tal unjolol yol majte, aya' q'u'l nital u Tioxh.
44019007	Utz kab'laal vinaj ixaan sikajayil.
44019008	Unchee' nichib'en u Pablo tu u atib'al chusb'al tetz u o'tla mantaar. Oxva'l ich' atin tzi' iq'omich chit ixamlil ti' talax u yolb'al Tioxh. Nichitxay tib' tu yol tuch' q'u aa uq'ayb'al. Utz nichi'an ya'l ti' toksal yol tivi' q'u aanima aas sinima viQ'esalail u Tioxh.
44019009	Pek itiib'ixsa je' taanima unjolol. Ye't nimani. Utz vatz q'u tenam motx ko'n tal tz'ejb'al yol ti' u chusb'al, aya' u B'a'nla B'ey. Ech el tek u Pablo tixo'l. Utz teesa q'u niman tetz u Jesuus majte. Ech jun q'ii nichitxay tib' tu yol ti' u b'a'nla chusb'al tu ma'l u otzotz tetz ma'l u vinaj Tiranno ib'ii.
44019010	Ech i'an tzi' tu ka'va'l ya'b'. Ech kajay q'u aanima tikuenta Aasia ab'in viyolb'al u kuB'aal Jesuus k'uxh Israeel utz, k'uxh griego majte.
44019011	Unchee' mamaj txaichil nichi'an u Tioxh tiq'ab' u Pablo.
44019012	Nichi'an b'a'n q'u ya'v tuch' ko'xhtu' nitiq'ol opon ma'j q'u b'u'j tzixe' oj ma'j oksa'm q'u'l ma't ikanax ok tu u Pablo. Yak eloj q'u yaab'il taq'o. Utz yak eloj q'u tioxhil tx'i'li'inaj majte.
44019013	-
44019014	Pek atich unjolol q'u Israeel, til chaj ko'xh nichpaalka, nichteesa tioxhil tx'i'li'inaj k'atz aanima majte. Aya' jujva'l q'ul ik'aol ma'l u vinaj Eceva ib'ii, q'esal oksan yol vatz Tioxh aas nitale'. Ech motx ichuli ib'anb'el vib'ii u kuB'aal Jesuus ti' tojchal el tioxhil tx'i'li'inaj. Ech nichtal tza': —Nivojche'laxh tib'ii u Jesuus va'l nipaxsa itziiul u Pablo.— Texh tu q'u tioxhil tx'i'li'inaj.
44019015	Pek tzaq'b'u ko'n u tioxhil tx'i'li'inaj titzi' u vinaj utz, tala: —Vootzajle u Jesuus. Utz vootzajle u Pablo. Pek aatz ex, ¿ab'il ex netale'?— Texhtu'.
44019016	Ech aatz u vinaj va'l atich ok tioxhil tx'i'li'inaj k'atza tzi', yuq'pu ti' q'u vinaj. Utz isub'a. Iq'ixe'l toksa'm k'atza. Ech t'u'lich teku'en utz, ak'onnaj tek majte aas motx ooj k'asu'l tzi'.
44019017	Ech tiira pax chit itziiul u kam vatz kajay q'u aanima, q'u'l jejlich tu Eefeso, q'u Israeel tuch' q'u griego. Utz motx ok xo'val k'atza. Ech techalich tek tok iq'ii vib'ii u kuB'aal Jesuus tu q'u kam uchi tzi'.
44019018	Utz sib'al q'u'l nichmotxniman, motx ul tal q'ul ipaav. Nichtal vatz q'u aanima kam q'u'l ye'xtxoj b'anel taq'o.
44019019	Echat ko'xh q'u'l nichi'an istan majte, motx tiq'o ul q'u tu', chusb'al tetz istan. Utz motx itz'e'sa vatz q'u tenam. B'anax ti' vija'mel q'u u' tz'e'i tzi' utz, 50,000 ija'mel aq'onib'al q'ii elko'p.
44019020	Ech tiira techalich tek ipax paal viyolb'al u kuB'aal Jesuus. Tan ni'xhina'vit viq'aq'al k'atz q'u niman tetz.
44019021	Unchee' aatz ma'tich tek ipaal q'u kam tzi', titz'a u Pablo tu taanima aas sab'en tikuenta Macedoonia tuch' tu Acaya. Utz ech tek sab'en tu Jerusaleen. Utz tal ech tza' majte: —Xamtel ministeer se'enin tu Roma aas ma't vatin b'oj tu Jerusaleen.— Texhtu'.
44019022	Ech ichaj b'en ka'va'l q'u lochol tetz tu Macedoonia. A' ichaj u Timoteo tuch' u Erasto. Pek ech koj u Pablo tan, kaaka b'iit tikuenta Aasia.
44019023	Unchee' aatz i'an tu u tiempo tzi', uch ma'l mam txab'kin tu Eefeso ti' u B'a'nla B'ey.
44019024	A' xe'tixsan ma'l u txaq'ol ch'ich', Demeetrio ib'ii. Tan mam puaj nichitx'ak tuch' q'u taq'onom. A' nichi'an talaj ivatzib'al u tatib'al u b'anich tioxh va'l Diana.
44019025	Ech imol tib' tuch' tere'n q'u tetz txaq'ol ch'ich'il utz, tal te ech tza': —Vinaj, etootzajle aas a' nicheek tx'iib'al kuq'ii tu u qaq'on tza'.
44019026	Pek netile' utz, netab'i aas ma'xh teesalka sib'al aanima u Pablo tzi'. Ole'y ti' toksal yol tivi'. Tan nitale' aas yit' tioxh koj q'u'l ib'ano'm ko'n aanima. Utz yit' ta'n ko'n koj tu Eefeso nitalva tza', pek nital tikuenta Aasia kajayil.
44019027	Utz tilayol oj lasotz u kuk'a'y tza'. Utz ta'n ko'nkoxhtu', pek ye'kan oj texh tatin u tatib'al u nimla tioxh Diana vatz q'u aanima li'ana. Utz la'tekxe'tib'ajax ku' u talchu u kutioxh. Tan aal a' chit oknaj iq'ii tu kajay q'u aa Aasia tuch' tu u vatz amlika tx'ava' kajayil.— Texhtu'.
44019028	Ech ta'xh tab'i u yol q'u vinaj tza', motx pultu taanima tu k'a'nal. Utz qetu'm chit taltu ech tza': —¡Techal u Diana, vitioxh q'u aa Eefeso!— Texhtu'.
44019029	Ech lakpu q'u tenam. Motx i'an mam txab'kin utz, b'eno'k tu ma'l u atib'al tetz chusb'al. Utz iqini elu'l q'ul imol u Pablo tzi'. Aya' u Gayo tuch' u Aristarco, q'u'l aa Macedoonia.
44019030	Ech a'ich isa' u Pablo, si'choko'p tu va'l molichku tib' q'u tenam tala. Pek ye't aq'ax tzii te tu q'u niman tetz u Jesuus.
44019031	Atich unjolol q'u aa Aasia majte atil tijle'm, tamiigoich u Pablo utz, tal talax opon te aas ye'k se'nik'uch tib' tu u molb'alib'.
44019032	Utz aatz q'u aanima molich tib' tzi', jolol sotznajich ik'u'l. Tan atia va'len nichiqetu talaxe' utz, at unjolte paarten nichtale'. Utz sib'al ye' tootzaj kam toke' atich opon tu u molb'alib' tzi'.
44019033	Ech toksa ma'l u vinaj q'u Israeel vatz q'u tenam, Alejandro ib'ii. Ichajo'k ti' talaxe' kam tok u moli'b'. Ech si'chtekyolon u Alejandro xo'l q'u tenam. I'an xheenya tiq'ab' aas su'uch tz'ine'chil. Utz samotxteesa tib' q'u Israeel tuul tala.
44019034	Pek ta'xh ilaxi aas Israeelich, aal ko'n motx q'eq'un q'u aanima. Ech nichtal tza': —¡Techal u Diana, vitioxh q'u aa Eefeso!— Chia. Ka'va'l oora ech nichtal tzi'.
44019035	Unchee' a' tek ole' ti' iku' ik'a'nal q'u aanima u aa tz'ib' tu u tenam. Tan tal te ech tza': —Vinaj aa Eefeso, ab'il koj ma'j aanima ye' ootzajin tetz aas o' xeen tetz u tatib'al u nimla tioxh Diana. Utz o' xeen tetz vivatzib'al va'l a' ku'naj'ul tu amlika.
44019036	Ye'xhab'il ko'xh sa'alon aas: «Yit' i.» Chaj koj. Echtzixe't a' inujul aas saku' ek'a'nal. Utz ye' ko'xh kam eb'an tu ooje'l.
44019037	Tan vetko'xhetiq'o ul q'u vinaj tza' tzi'. Utz ye'k txaa'la kam ni'an tu u tatib'al u kutioxh. Utz ye'xhkam niyoq' u kutioxh majte.
44019038	Pek oj atil ich'a'o u Demeetrio tuch' q'u tetz txaq'ol ch'ich'il tzi', ech itxa'k atil q'atol tzii. Utz niveete' su'uch yol tuch'. Ech motx oj ixoch tib' siatz.
44019039	Pek oj atil chit va'toj kam setale', unchee' a' satiq'ov tib' tu ma'j jikla molb'alib'.
44019040	Tan xo'veb'al oj laqijle aas nikulak tenam ti' ib'anax txab'kin echa' va'l cheel tza'. Utz ¿kam tek laqala oj lach'otil qe kam tok u txab'kin tzi'?— Texhtu'.
44019041	Ech ta'xh veet tal q'u kam u aa tz'ib' tza', ichaj b'en u mam tenam.
44020001	Unchee' aatz ma'tich tek iya' u txab'kin tzi', aatz u Pablo, isik'le q'u niman tetz u Jesuus k'atza utz, taq' nimal ik'u'l. Ech b'eni, ik'aj b'en tu Macedoonia.
44020002	Paal tu q'u tx'ava' latzi'. Utz sib'al yol paal talka u Pablo tu q'u niman tetz u Jesuus, aq'b'al nimal ik'u'l. Ech ik'aj b'en tu Greecia.
44020003	Aatz oxva'lich tek ich' tatin tzi'. Si'ch'okb'en tu u vaarko va'l yak tu Siiria tala. Pek tab'i u Pablo aas nichi'an ik'u'l q'u Israeel ti'. Ech taq' tek ku' tib'eyil aas vatz tx'ava' ib'ena' saq'aavb'en tikuenta Macedoonia.
44020004	Ech b'eni, a'ich imol u Soopater, vik'aol u Pirro, u aa Berea. Antu u Aristarco tuch' u Segundo q'u'l aa Tesaloonica. Antu u Gayo aa Derbe tuch' u Timoteo. Antu u Tiiquico tuch' u Troofimo, q'u aa Aasia.
44020005	Motx b'axab' b'en q'u vinaj tzi' utz, ich'ia qopon tu Troas.
44020006	Unchee' k'asu'lo' tu Filipos aas paal u nimla q'ii Tx'a'b'al Kaxhlaan Tx'ix Ye'k Itx'amil. Tu vaarko k'asku'lo'. Ech tu u to'va' q'ii kumolov qib' tuch' tu Troas. Utz jujva'l q'ii kub'an tzi'.
44020007	Unchee' aatz tu u b'axa q'ii tetz u xhemaana, kumol qib' tuch' q'u niman tetz u Jesuus ti' ijatxax u kaxhlaan tx'ix. Utz chusun u Pablo tu xo'l. Pek sib' chit tuul vichusun u Pablo i'ana, opon nal ko'xh nik'a aq'b'al tuul. Tan ech tek q'ejal si'chk'asu'l.
44020008	Utz kaanaich b'oj txijtxub'al atich tu u toxva' chup atib'al va'l molichku qib'.
44020009	Utz k'ujlich ma'l u xiak tzi' ventaana, Euutico ib'ii. Pek txaypu tu ma'l mam vata'm tan, axhib'i sib' chit tuul vichusun u Pablo. Ech sub'ax tu vata'm utz, chajpu k'asu'l tu u toxva' chup. Kamnajich teku'en aas ul lakaxoj.
44020010	Ech iku'l u Pablo k'atza. Iq'alu utz, tal ech tza': —Ye' ko'xh xo'vex tan, ¡itz'lele atzi'!— Texhtu'.
44020011	-
44020012	Ech motx iq'aavje' tu u toxva' ichup u atib'al. A' imol u xiak va'l chajpi, itz'lel teku'en. Ech mam txuq'txunchil inach q'u niman tetz u Jesuus aas til u txaichil tzi'. Ech motx ijatx u kaxhlaan tx'ix utz, techb'u. Utz sib'al ko'n paj chusu'm i'ana, sajb'u texh tuul. Ech tek ib'ena'. Utz iq'ol k'asu'l u xiak va'l chajpi.
44020013	Unchee' aatz o' tan, b'axab'b'eno' tu u tenam Asoon. Tu vaarko b'enk'o'. Utz paal qiq'o u Pablo tzi' tan, ma'tich talta' aas tu tajan sab'enka.
44020014	Ech kuk'ul qib' tuch' tu Asoon. Utz okb'en sukuk'atza tu vaarko. Ech opono' tu Mitilene.
44020015	Ech vi' a' paj kuk'asu'l tzi'. Utz tu va't q'ii tuul, paalo' vatz u tx'ava' Quio. Ech tu paj va't q'ii, opono' tu u toponb'al vaarko, va'l Samos ib'ii. [Kuch'exu kuvaarko tu Troguiilio.] Utz ech q'ejal opono' tu Mileto.
44020016	Utz sako'npaal yakloj u Pablo tu Eefeso tala. Ech ye'k sab'atz tikuenta Aasia. Tan a' nichtooje'la se'nipaasa u nimla q'ii Pentecostees tu Jerusaleen oj latx'akoni.
44020017	Ech ichaj k'asu'l chaj u Pablo tu Eefeso. A' tal topon q'u ansiano xo'l q'u niman tetz u Jesuus tu Mileto.
44020018	Ech aatz opon q'u ansiano, tal u Pablo te ech tza': —Etootzajle kam vuntxumb'al nunb'an texo'l jatva'x tiempo vul tikuenta Aasia tza'.
44020019	A' chit niaq'onink'in ti' u kuB'aal Jesuus. Tuch' maanxhoil utz, tuch' oq'el atilin texo'l. Tan kam ko'n mam tza'l nipaalk'in tu vib'ant ik'u'l q'u Israeel vi'.
44020020	Loq' yit'i'as ye'n koj val q'u kam sete jank'al q'u'l sa'xhtxakun sete. Vetunchusex vatz tenam. Utz vetunchusex tulaj atib'al.
44020021	Nunpaxsa itziiul tu q'u Israeel tuch' tu q'u puera aanima aas sik'axa ik'u'l ti' q'ul ipaav vatz Tioxh. Utz sak'uje' ik'u'l ti' u kuB'aal Jesucristo.
44020022	Pek aatz cheel, se'enin tu Jerusaleen. U Tioxhla Espiiritu nialon ve. Utz ye' vootzaj kam sapaalk'in tzi'.
44020023	Pek ta'xh vootzaj aas saku'in tu tze'. Utz sapaalin tu mam tza'l. Tan u Tioxhla Espiiritu nialon ve tu q'u tenam q'u'l nipaalk'in.
44020024	Pek ye'xhkam ma'j nivoksa tetz. Niko'xh a' koj tii'in ti' u vatz unq'ii unsaj. Tan tiira a' unsa' aas tuch' chit txuq'txunchil satzojpu u vaq'on ti' u Tioxh. Utz suntzojpixsa u vijle'm va'l unk'ul tu u kuB'aal Jesuus ti' ipaxsal itziiul u b'a'nla chusb'al tetz vib'a'nil u Tioxh. Ech untzojpe' va'l ni'an u aanima nitok tu t'aspichil aas opon nal tu va'l so'oponka.
44020025	Ech aatz cheel, vootzajle aas ye'xhab'iste ko'xh va'toj sete, sa'tere'nkojtil unvatz, jatva'l ex paalnajin tzexe' ti' ipaxsal itziiul viQ'esalail u Tioxh.
44020026	Echtzixe't nival sete tu u q'ii cheel tza', aas ye'k unpaav seti' oj le'enex tu u choob'al paav.
44020027	Tan yit'i'as ma'kojunmuj u chusb'al tetz u Tioxh sete; ye'n koj val vitxumb'al sete kajayil.
44020028	Echtzixe't nival sete, kuenta'ex. Utz iltaj q'u niman tetz u Jesuus. Aya' q'u'l u Jesuus choonnaj tetz tuch' vikajal. Tan u Tioxhla Espiiritu oksanex tixo'l ex ilol tetz ti' u tatin vatz Tioxh.
44020029	Vootzajle aas su'ul sub'ul texo'l aas ma't unb'ena'. Echa' tul elq'omla lobo si'ane'. Niko'xh sa'kojikuy q'u niman tetz u Jesuus.
44020030	Utz texo'l atko'xh sacheek je' vinaj aas kam ko'n txub'a'l satal ti' vinujul. A' isa' ib'oyto'k q'u niman tetz u Jesuus ti'.
44020031	Echtzixe't liista'ex. Utz ulsataj sek'u'l va'l unb'an texo'l. Tu oxva'l ya'b' q'iils aq'b'al ye'xhkam nunya' ti' et'oyle', ti' taq'ax nimal ek'u'l sejununil. Utz oq'el nunb'an vatz Tioxh seti'.
44020032	Ech aatz cheel hermanos, nivaq'ka'ex tiq'ab' Tioxh utz, tu vib'a'nil. Aya' viyolb'al alel taq'o. Tan a' va'l atil itxumb'al ti' veyak'in k'atza. Utz a' va'l sa'aq'on kajay q'u kam sete q'u'l alel taq'o sataq' tu vitenam elnaj k'atz paav.
44020033	Utz etootzajle ye'xhkam vetvachva epuaj aas atich'in texo'l. Ye'xhkam vachva etoksa'm.
44020034	Tan tuch' unq'ab' vetaq'onin ti' ichokax q'u kam q'u'l nunsavsa tuch' q'ul unmol.
44020035	Unchus sete aas aq'on chit su'uchi, ech salochax q'u'l ye'k tetz. Utz nunnachpixsa sete viyol u Jesuus aas tal ech tza': «Aal maas techal va'l sauch oya vatz va'l sak'ulax oya.» Chia.— Texh u Pablo.
44020036	Unchee' ta'xh veet tal q'u kam u Pablo tzi', peche'i utz, iq'ila sik'le Tioxh tuch' q'u ansiano.
44020037	Ech mamala oq'el i'an q'u ansiano ti' sikajayil. Nichiq'alu u Pablo utz, nichitz'utz'e'.
44020038	Tan a' chit txumunku ti' u yol va'l tal u Pablo te aas ye'xhjatu ve't sailax iatz. Ech motx ex ichajpuka b'en u Pablo tu vaarko.
44021001	Unchee' aatz ma'tich tek kujatxtu qib' tuch' q'u ansiano, okb'eno' tu vaarko. Jikom kub'en tu u tx'ava' Cos. Utz ech q'ejal tuul, b'eno' tu u tenam Rodas. Elpajb'eno' tzi', kuk'aj b'en tu Paatara.
44021002	Ech qil ma'l u vaarko aal ipaal tu Feniicia sapaali. Utz ok'o' tuul ech b'eno'.
44021003	Utz paal qaq'ka u Chipre. A' kaak tu kumax. Utz aalich kub'en tu Siiria. Ech tek opono' tu Tiro tikuenta Siiria tan, paal taq'ka ijatz u vaarko tzi'.
44021004	Ech qil q'u niman tetz Jesuus tzi'. Utz jujva'l q'ii kub'an tzixe'. Nichmotxtal tu u Pablo titxumb'al u Tioxhla Espiiritu aas ye'k sab'en tu Jerusaleen.
44021005	Ech ta'xh tz'aj jujva'l q'ii qatin tzi', k'asu'lo'. Utz ul ichajpuka'o' q'u niman tetz u Jesuus tzi' u tenam. A' imol tixoj tuch' ik'aol ime'al. Utz ech peche'o' tzi' a', kuq'ila sik'le Tioxh.
44021006	Ech motx kukaasa qib' tuch' sukujununil. Oktek'o' tu vaarko utz, motx q'aavb'en tulaj totzotz.
44021007	Ech qelb'en tu Tiro utz, opono' tu Tolemaida. Utz qaq' ichajlichil q'u niman tetz u Jesuus latzi'. Ma'l q'ii kub'anka tzixe'. Ech ya' tek u kupaal vi' a'.
44021008	Tu tek va't q'ii k'asu'lo' utz, opono' tu Cesarea xe' u Felipe, u paxsan tetz u b'a'nla chusb'al. Aya' ma'l tu jujva'l q'u lochol tetz q'ul ichaj u Jesuus. Ech atino' tzixe'.
44021009	Utz atich kaava'l ime'al, tiira jolol ixviak. Utz nichiyolon u Tioxh titzi'.
44021010	Tuul ko'xh atich'o' tzi' ka'xva'l q'ii, ul ma'l u vinaj aa Judea, Agabo ib'ii. Nichiyolon Tioxh titzi'.
44021011	Ul tilo'. Utz itxay u k'alb'al xe'aj tuul u Pablo. Iqitz je' iq'ab' tajan tuul. Utz tal tek ech tza': —Ech nital u Tioxhla Espiiritu tza': «Ech iqitzax vib'aal u k'alb'al si'an q'u Israeel tu Jerusaleen tza'. Satoksa tiq'ab' q'u puera aanima.» Chia.— Texh u Agabo.
44021012	Ech ta'xh qab'i u kam tzi', kujaj b'a'nil tu u Pablo tuch' q'u aa Cesarea aas ye'k sab'en tu Jerusaleen.
44021013	Pek tzaq'b'u ko'n u Pablo ech tza': —¿Kam neb'ane' aas netoq'e'? Aal ko'xh netilinsa vaanima. Tan k'ajel vib' aas yit' ta'n ko'n koj saqitzp'in, pek k'uxh sayatz'p'in tu Jerusaleen ti' vib'ii u kuB'aal Jesuus.— Texhtu'.
44021014	Ech ye't chit ole'o' ti' imajl iatz. Kuya'sa texhtu'. Utz qal tek ech tza': —I'an itxumb'al u kuB'aal.— Texho'.
44021015	Ech ta'xh tek paal q'u q'ii tzi', kub'an quche'. Utz b'eno' tu Jerusaleen.
44021016	Antu k'asu'l qi' unjolol q'u niman tetz u Jesuus aa Cesarea, tuch' u Mnasoon, aa Chipre, o'tla niman tetz u Jesuus. Tan a' so'oponk'o' tzixe' tu Jerusaleen.
44021017	Unchee' aatz opono' tu Jerusaleen, ik'ul qopon q'u niman tetz u Jesuus tuch' txuq'txunchil.
44021018	Aatz tek ech q'ejal tuul, b'eno' tuch' u Pablo. Ex qil u Jacobo. Utz molich tib' kajay q'u ansiano.
44021019	Ech motx qaq' ichajlichil. Utz aatz u Pablo, tzi'tzoch chit talax junun q'u kam te i'ana, q'u'l i'an u Tioxh xo'l q'u puera aanima tikuenta.
44021020	Ech toksa iq'ii Tioxh aas motx tab'i utz, tal tu u Pablo ech tza': —¡Matz iilla' hermano, jatva'x ko'n mil q'u Israeel nimanya tzi'! Pek loq' a' chit ye' motx iq'i' taq'axka u o'tla mantaar.
44021021	Utz vetmotxtab'il unjolol kam sai'. Tan naal tu q'u Israeel q'u'l aye'n xo'l q'u puera aanima aas saelka ti' vichusb'al u Moisees. Ye'k sitzok'e'l b'iil ichi'l q'ul ik'aol utz, ye'k sisaji ok q'u kostuumbre naal te aas nitale'.
44021022	Pek ¿kam sakub'ane'? Tan ye' koj satab'i tzi' aas ulyaxh. Utz sa'xhimol tib' sai' atzi'.
44021023	Pek b'an va'l saqal see tza', ech nanima u o'tla mantaar satal q'u aanima. Atil kaava'l vinaj tu kuxo'l cheel tza' aas sitzojpi viyol va'l taq' iqul tuul vatz Tioxh.
44021024	Utz iq'o b'en sai'. Ech ela se'neb'an q'u kostuumbre tetz tx'aatx'och etatin vatz Tioxh tuch'. Utz lachoo q'u kam q'u'l satxakun ti' u tx'olo'm ti' u tel xi'l ivi'. Ech lamotxtil q'u aanima aas noj koj q'u kam q'u'l nitalax te sai'. Pek jikom chit apaale' nanima va'l nital u o'tla mantaar satale'.
44021025	Pek ech koj q'u puera aanima q'u'l nimanya tan, vetkutz'ib'al b'en talax te. Ta'xh simaj tib' ti' techb'ul q'u echb'ub'al q'u'l ma't ipaal vatz b'anich tioxh. Ye'k satechb'u kaj. Ye'k sichi' chi'o aas ye' elnaj ikajal. Utz ye'k sateesa tib' tu b'ey tuch' aanima.— Texh te.
44021026	Unchee' ech tek q'ejal tuul, b'eno'k u Pablo tu viq'analil u totztioxh. Tiq'o b'en kaava'l q'u vinaj ti'. I'an q'u kostuumbre tetz tx'aatx'ochil. Ex tale' jatu satzojpu u q'ii ti' u kam tala'tzi'i. Utz jatu satoksa u tx'olo'm sijununil.
44021027	Unchee' aatz si'chtektzojpu u jujva' q'ii tetz u nimla q'ii, ilax u Pablo tu viq'analil u totztioxh tu unjolol q'u Israeel q'u'l jejlich tu Aasia. Utz ilak txab'kin xo'l q'u tenam. Ech itxay u Pablo.
44021028	Nichmotxiq'eq'une', motx tal ech tza': —¡Vinaj Israeel, lochonojex! Tan aatz u vinaj tza', a' va'l til chaj ko'xh nichusvu kam aas niteesa iq'ii u kutenam. Niteesa iq'ii u o'tla mantaar utz, tuch' u totztioxh tza'. Utz ta'n ko'n koj, pek vettiq'ol uku'l griego tu viq'analil u totztioxh tza', puera aanima. ¡Vettaq'lu uku'l paav tu u tioxhla atib'al tza'!— Texhtu'.
44021029	Tan aatz q'u vinaj tzi', til unpajul u Pablo tu tenam aas a'ich imol u Troofimo, u aa Eefeso. Ech motx titz'a aas a' imol oko'p tu viq'analil u totztioxh u Pablo.
44021030	Ech motx ilak q'u aanima. Motx i'an txab'kin. Motx mulin topone'. Itxay u Pablo utz, ijuxu elu'l ti' elu'l viq'analil u totztioxh. Ech ijupka q'ul ijub'alil.
44021031	Utz nichtekmotxtitz'a iyatz'pe'. Tuul ex alaxoj tu viq'esal q'u sol aa Roma aas nichi'an txab'kin q'u aanima tikuentail u totztioxh tu Jerusaleen.
44021032	Aatz tek u q'esal sol tan, tiq'o k'asu'l sol ti' tuch' tere'n q'esal sol utz, t'aspu topon k'atza. Ech ta'xh tek til q'u aanima aas opon u q'esala tuch' q'ul isol, motx tek ya' iq'ostu u Pablo.
44021033	Ech aatz u q'esal sol, itxay u Pablo utz, tal iqitzax tu ka'va'l kadeena. Ech ich'oti tu u tenam ab'ilich utz, kam ma'tich i'anta'.
44021034	Pek aatz q'u mam tenam, paarten nichiqetu talax unjolol utz, paarten nital unjote. Ech ye't el itxumb'al u q'esal sol tuul kam tok u txab'kin nichib'anaxe'. Tal tek tiq'ol b'en u Pablo tu u tatib'al q'u sol.
44021035	Ech aatz opon tu q'u tanatik, ch'unil tek je' u Pablo tu q'u sol. Tan va'lich itxab'alkab'in u mam tenam.
44021036	Utz nichmotxiq'eq'un ixamb'u ti' ech tza': —¡Kamoj!— Chu ti' u Pablo.
44021037	Unchee' aatz nichtekxe'ttiq'ol oko'p u Pablo tu u tatib'al q'u sol, tal tu u q'esal sol ech tza': —¿Satz veeti sayolonin see?— Texh te. Utz tzaq'b'el tu u q'esal sol ech tza': —¡Ootzaj pe'k yolb'al griego!
44021038	Utz ¿yit' tzik axh u aa Egipto va'l ilak tenam ti' ib'anax txab'kin jatuten chaj? ¿Aya' va'l tiq'o b'en 4,000 lakol ch'a'o ti' tu tz'inlich tzaji tx'ava'?— Texh te.
44021039	Unchee' tal tek u Pablo te ech tza': —Yit' in koj. Nojchit nivale', in Israeel. A' atilk'in tu ma'l tenam atil talche'; aya' u Tarso tikuenta Ciliicia. Pek b'an b'a'nil saaq' tzii sayolonin tu q'u tenam tzi'.— Texh te.
44021040	Utz aq'ax tzii te. Ech txake' u Pablo tu q'u tanatik utz, i'an xheenya tiq'ab' aas su'uch tz'ine'chil. Utz anchitu'. Mam tz'ine'chil uchi, ech tek yolon tu yolb'al hebreo. Tal ech tza':
44022001	—Vinaj q'esal tenam tuch' ex vitz'in vatzik, ab'itaj q'u yol saval sete tza'.— Texhtu'.
44022002	Ech aatz tab'i q'u aanima aas tu yolb'al hebreo yolonka, aal chit maas motx itz'inb'a' tib'. Utz tal u Pablo ech tza':
44022003	—Aatz in, nojchit in Israeel. A' itz'pinajk'in tu Tarso tikuenta Ciliicia. Pek a' ch'iinajk'in tu u tenam tza'. Utz a' chusunin u Gamalieel. Tek' chuselin b'a'nil ti' u o'tla mantaar tetz q'u kuk'uy kumam. Utz tiira ye' nunq'i' ti' u Tioxh, echa' neb'an cheel tzi'.
44022004	Tan nichunchok q'u aanima q'u'l atil ok ti' u chusb'al tetz u B'a'nla B'ey. B'enamen ech sunb'ane' nichvale', kamnalin. Ech nichuntxay vinaj tuch' ixoj. Utz at ne'nvaq' ku' tu tze'.
44022005	Utz ilel ab'imal tu q'u q'esal oksan yol vatz Tioxh u kam nivale' tza', tuch' q'u q'esal q'atol tzii. Tan a' nichaq'on vu' tetz txayo'm. Ech b'enin tu Damasco ti' itxayax q'u niman tetz u Jesuus atil tzi'. Utz, saviq'o ul tu Jerusaleen. Ech sab'anax iveete'.
44022006	Pek aatz i'ana, tuul atich'ok'in ti' b'ey, kamal chaq'aal q'iich, nichtekinajab' vopon tu Damasco. Ye'k chit talche' isuti vi' ma'l u rib'kin xamal tu amlika.
44022007	Ech unku' vatz tx'ava'. Utz vab'i ma'l u yol, tal ve ech tza': «Saulo, Saulo, ¿kantu' na'an ak'u'l vi', nachok'in?» Texhtu'.
44022008	Ech untzaq'b'e tek ech tza': «¿Ab'il axh unB'aal?» Texhin te. Tal ve ech tza': «In u Jesuus aa Nazareet. In va'l na'an ak'u'l vi', nachok'in.» Texhtu'.
44022009	Nojchit antu ilon u rib'kin xamal q'ul unmol utz, motx xo'vi. Loq' ye't tab'i u yol va'l alax ve.
44022010	Utz val tek ech tza': «¿Kam sunb'ane' unB'aal?» Texhin. Tal u kuB'aal ve ech tza': «Lakpen utz, kuxh tu Damasco. Tan a' sa'alaxku see latzi' kam q'u kam alel teku'en aas sa'ane'.» Texhtu'.
44022011	Ech a' tek ch'ijinb'enin sunq'ab' q'u'l unmol tan, ye' nichvilon ve't tu vipaq'un u xamal i'ana tzi'. Ech oponin tu Damasco.
44022012	Unchee' atich ma'l u vinaj tzi', Ananias ib'ii, jikomla niman tetz u o'tla mantaar. Utz atich tatin vatz q'u Israeel tu u tenam tzi'.
44022013	Utz ul tzunxe', xaano'k sunk'atza. Tal ve ech tza': «Hermano Saulo, q'aav ilonoj u b'aq' aatz tzi'.» Texhtu'. Ech tu u mu'k'ul tzi', q'aav ilonin utz, unsaji teku'en.
44022014	Utz tal ve ech tza': «Aatz viTioxh q'u kuk'uy kumam vetitxaalaxh ti' ootzajit vitxumb'al. Utz siil u Jikomla Vinaj. Saab'i q'u yol saje'ul titzi'.
44022015	Ech axh alol tetz si'an vatz kajay aanima ti' va'l vetiilla' utz, ti' va'l vetaab'ila' tzi'.
44022016	Pek aatz cheel, ti'axh. Lakpen utz, b'a'n avautiismo. Q'ila sik'le vib'ii u kuB'aal, ech sasuuk' q'ul apaav.» Texh ve.
44022017	Unchee' q'aavu'lin tu Jerusaleen. Utz ex unq'ila sik'le Tioxh tu viq'analil u totztioxh. Ech ye'k talche' k'uchax ma'l u visioon ve.
44022018	Utz vil u kuB'aal. Nichtal ve ech tza': «Cheel nal eel b'en tu Jerusaleen tza'. Tan yit' sa'kojk'ulax q'ul ayol saal vi' tu u tenam tza'.» Texhtu'.
44022019	Ech aatz in val te ech tza': «UnB'aal, tootzajle q'u aanima tzi' aas nichvaq' ku' q'u niman eetz tu tze'. Nichuntz'u'ma. Utz nichunb'en tu q'u atib'al chusb'al tetz u o'tla mantaar ti' ichokpe'.
44022020	Utz ant in, atich'oponin aas yatz'ax u Esteban, val aaq'onom. Ant in alon ikame'. In xeenka u toksa'm q'u'l nichenyatz'on.» Texhin te.
44022021	Pek tal ve ech tza': «Kuxh tan, sunchajb'enaxh tzian, xo'l q'u puera aanima.» Texh u Tioxh ve.— Texh u Pablo.
44022022	Ech aatz motx tab'i tok q'u puera aanima tu viyol u Pablo, q'eq'un motx tal ech tza': —¡Sotzoj u vinaj tu u vatz tx'ava' tza'! ¡Ye'k si'ane' sa'atin vatz iq'ii saj!— Texhtu'.
44022023	Ech va'lich motx iq'eq'elkab'ine'. Utz nichmotxib'aj ku' q'ul ichake't vatz tx'ava'. Utz nichimak' je' pojoj ti' kajiq'.
44022024	Ech tal tek u q'esal sol, aas saiq'ol oko'p u Pablo tu u tatib'al q'u sol. Utz tal itz'u'male'. A' isa' sael itzi' kam toke' aas nichiq'eq'un q'u aanima ti'.
44022025	Pek tuul tek nichiqitzax u Pablo, tal tu u ch'ooal q'esal sol atich k'atza: —¿B'a'n tzik setz'u'ma ma'j aanima aas b'ennaj aa Roma untz'oj ye'saj itx'olax inujul vipaav?— Texh te.
44022026	Utz aatz tab'it u kam u ch'ooal q'esal sol tza', b'eni; ex tal tu u q'esala ech tza': —¿Kam sa'ane'? tan aatz u vinaj tzi', b'ennaj pe'ks aa Roma.— Texh te.
44022027	Ech tul u q'esala utz, ich'oti tu u Pablo ech tza': —Al ve. ¿Nojchixh b'ennajaxhs aa Roma?— Texh te. Ech: —Ee' b'ennajin aa Roma.— Texh u Pablo.
44022028	Tzaq'b'u u q'esala ech tza': —Aatz in, mam puaj vaq' ti' unb'ens aa Roma.— Texhtu'. Ech tal tek u Pablo te ech tza': —Pek in aa Roma tu vitz'peb'al.— Texh te.
44022029	Ech oora tek motx xaane'l k'atz u Pablo q'u'l si'chmotxtz'u'man. Utz aal antu u q'esala xo'vi. Tan tab'i aas b'ennaj aa Roma u Pablo. Xo'v je' ti' tan, iqitz tu kadeena.
44022030	Ech tu tek va't q'ii tuul, ichit u Pablo tu q'u kadeena qitzichka. Tan a'ich isa' u q'esal sol satootzaji kam chit ti' nichxochpika. Utz tal topon q'u q'esal oksan yol vatz Tioxh tuch' q'u q'esal Israeel kajayil. Ech tiq'o elu'l u Pablo, ik'uch siatz.
44023001	Aatz u Pablo, tii chit isaji q'u q'esala q'u'l molich tib' utz, tal ech tza': —Vinaj vitz'in vatzik, tunnachb'al atilka aas tiira b'a'n vatin vatz Tioxh ulyuko'xhin tu u q'ii cheel tza'.— Texhtu'.
44023002	Ech aatz u q'esal oksan yol vatz Tioxh va'l Ananias ib'ii, tal ipaq'ax ok itzi' u Pablo tu q'u'l atich k'atza.
44023003	Pek tal u Pablo te ech tza': —¡Tioxh sab'anon ich'exel see, ka'vatz! ¡Ech axh a' ma'l saj b'itz'! Tan k'ujlelaxh ti' itx'olax unnujul. Na'anb'e u o'tla mantaar utz, ¡aal qelel na'ane' aas naal unq'osaxe'!— Texh te.
44023004	Ech aatz q'u'l atich tzi', tal te ech tza': —¿Kantu' b'atz'i aas nayoq' u q'esal oksan yol vatz Tioxh tzi'?— Texh te.
44023005	Tal u Pablo ech tza': —Ye' vootzaj vitz'in vatzik, oj q'esal oksan yol vatz Tioxh. Tan tz'ib'amalka tu u Yolb'al Tioxh ech tza': «Yit' sa'kojaal tz'ejb'al tzii ti' u q'esal atenam.» Chia.— Texhtu'.
44023006	Unchee' til tek u Pablo aas untanulich q'u aanima saduceo u tuq'ayb'al utz, fariseo untante. Ech qetu'm chit taltu tixo'l q'u q'esala molich tib' ech tza': —Vinaj vitz'in vatzik, in fariseo, ik'aol fariseo. Ech ti' ko'n vunnimata' aas niq'aavtitz'pu q'u kamnaj, k'uxh nitx'olax unnujul.— Texhtu'.
44023007	Ech yakich okoj ixo'l q'u fariseo tuch' q'u saduceo aas tab'i q'u yol tzi'. Utz motx ijatx tib' iatz q'u'l molich tib' tzi'.
44023008	Tan aatz q'u saduceo, nimotxtale' aas ye'k q'aavitz'pichil tika'paj. Ye'k aanxel utz, ye'k aanjel majte aas nitale'. Pek ech koj q'u fariseo tan, atile chu ti' q'u kam tzi'.
44023009	Ech uch ma'l mam q'eq'u'm. Utz txake' tek unjolol q'u aa txumb'al tetz u o'tla mantaar q'u'l imolich q'u fariseo utz, tal ech tza': —¡Ye'k ma'j kam b'anel tu u vinaj niqile' tzi'! Kamal ma'j tioxhil kam vetq'ilan oj ma'j aanjel majte. Ech a' li'ilon; kam esa' te.— Texhtu'.
44023010	Ech tiira jatxich tib' iatz q'u aanima. Aal ko'xh nichiyak'in ti' q'u xhaakaluib' nichi'ane'. Ech aatz tek u q'esal sol, ixo'va teku'en aas noj ib'iti'yul u Pablo tu q'u tenam tala. Ech isik'le tek ko'p q'u sol. Utz tal teesal k'asu'l u Pablo tixo'l utz, saq'aaventaq' tu u tatib'al q'u sol.
44023011	Unchee' aatz ma'lich tek aq'b'al tuul, chee u kuB'aal vatz u Pablo utz, tal te ech tza': —Atoj nimal ak'u'l Pablo. Tan kam chit echa' mayolon vi' tu Jerusaleen tza', ministeer ech ayolon vi' tu Roma majte.— Texh te.
44023012	Unchee' aatz tek sajb'i, motx imol tib' unjolol q'u Israeel. Motx i'an ma'l nuk'u'm. Ta'xh motx tala aas anal samotxtx'a'ni aas ma't iyatz'ax u Pablo siatz.
44023013	Utz maas 40 ixaan q'u vinaj taq' iqul ti' ib'anax u kam tzi'.
44023014	Ech imolo tib' b'en xe' q'u q'esal oksan yol vatz Tioxh tuch' xe' q'u q'esal q'atol tzii utz, tal te ech tza': —Aatz o' tza', vetmotxkub'anlu ma'l nuk'u utz, vetqaq'lu kuqul tuul aas ye'xhkam ma'j saqechb'u untz'oj ye'sajen kuyatz'tu u Pablo tzi'.
44023015	Ech aatz ex tuch' kajay q'u q'esala, altaj tu u q'esal sol aas satiq'o ul u Pablo sevatz q'ejal. Sako'xheb'ano'k aas aya'l kala sech'oti inujul va'toj kam titzi' tilone'. Tuul aatz o' tan, liista'o' ti' tu b'ey. Yak sakuyatz'e' tuul ye'saj tul sevatz.— Texh te.
44023016	Pek aatz u titz'in u tanab' u Pablo, tab'i u kam tzi'. Ech b'eni utz, oko'p tu u tatib'al q'u sol; ex tal tu u Pablo.
44023017	Aatz tek u Pablo, isik'le opon ma'l q'u q'esal 100 sol utz, tal te ech tza': —Iq'o b'en u xiak vatz u q'esala tza' tan, atil ma'l yol satal te.— Texh te.
44023018	Unchee' ech tiq'ot b'en utz, ex taq' vatz u q'esala. Tal te ech tza': —Vetisik'le'in u Pablo, aya' u preexhu. Utz vetijaj b'a'nil ve aas saviq'o ul u xiak saatz tza'. Tan atil ma'l yol satal see chi.— Texh te.
44023019	Ech aatz u q'esala, ich'iji b'en u xiak siq'ab' utz, ixaanse'l tib' tuch'. Ech ich'oti te ech tza': —¿Kam yol saal ve?— Texh te.
44023020	Tal u xiak te ech tza': —Vetmotxinuk'lu unjolol q'u Israeel aas sijaj see siiq'o b'en u Pablo xo'l q'u q'esala simol tib' q'ejal. Loq' sako'xhmotxi'an ok aas aya'l kala a' sich'oti inujul va'toj kam te tilone'.
44023021	Pek motxi'ch anima tan, maas 40 vinaj saxeen tzi' b'ey chi. A' isa' siyatz'e'. Utz vetmotxinuk'la' aas ye'k satx'a'ni utz, ye'k sauk'ai untz'oj ye'sajen iyatz'ta'. Ech aatz cheel, liista ti' satz aaq' aqul tuul se'naaq'e'.— Texh te.
44023022	Aatz tek u q'esal sol, ichaj k'asu'l u xiak utz, tal te b'a'nil aas ye'xhab'il ko'xh va't e satalvu va'l ma'tich taltu te.
44023023	Ech isik'let ka'va'l q'esal sol. Utz tal te aas sich'iansa 200 sol alas 9 tu aq'b'al. Va't 70 sol ti' chee sab'enka utz, tuch' va't 200 sol aas lanza q'u b'anb'al ich'a'o. Tan samotxb'en tu Cesarea tal te.
44023024	Utz sich'iansa chee majte aas saje' u Pablo ti'. Ech b'a'n ko'xh topon so'opon vatz u Felix u governadoor tikuenta Judea.
44023025	Ech itz'ib'at ma'l u' u q'esala, ech tal tuul tza':
44023026	—Cheentzik'axh techalla governadoor Felix. Nunq'ilab'enaxh in Claudio Liisias.
44023027	Nunpaasa b'en u vinaj saatz tzi'. Tan vettxayax tu unjolol q'u Israeel utz, si'chmotxiyatz'e'. Pek in ex eesan siatz. A' unmol unjolol sol. Tan vab'i aas b'ennajs aa Roma.
44023028	Ech viq'o b'en xo'l q'ul iq'esal q'u Israeel q'u'l molich tib'. A' unsa' vootzajita', kam ti' nichmotxixochva.
44023029	Utz ech vilta' aas a' nixochpik ti' unjolol kam ti' q'ul imantaar tetz u tuq'ayb'al. Pek ye'k ma'j ipaav aas sa'koji'ane' sayatz'ax ti' utz, niko'xh sa'kojku' tu preexhuil ti'.
44023030	Utz vetalax ve, aas nitaq' ku' xeem unjolol q'u Israeel ti' u vinaj tzi'. Ech toke' nivaq' opon tzaxe'. Utz vetvallu tu q'u xochol tetz aas a' sixochvu saatz kam ikuenta tuch'. Liil iib', b'a'n koj paalk'axh.— Texhtu'.
44023031	Unchee' iq'ol b'en u Pablo tu q'u sol tu aq'b'al. A' tiq'ov b'en tu u tenam Antipatris. Echa' va'l alax te.
44023032	Ech tu tek va't q'ii tuul, aatz q'u sol q'u'l tu tajan b'enka, q'aavka ul tu q'u tatib'al. A' texh b'en q'u sol q'u'l ti' chee b'enka.
44023033	Ech ta'xh opon q'u sol tu Cesarea, taq' u u' tu u governadoor utz, ik'uch u Pablo te majte.
44023034	Ta'xh veet isik'let u u' u governadoor, ich'oti til itenam u Pablo. Utz tab'i aas aa tikuenta Ciliicia.
44023035	Ech tal te tza': —Anal lavab'i ayol aas lu'ul q'u xochol eetz.— Texh te. Ech talt ixeel u Pablo tu u tatib'al u Herodes.
44024001	Unchee' aatz o'va'lich tek q'ii tuul, opon u Ananias. Aya' u q'esal oksan yol vatz Tioxh, xe' u governadoor ti' ixochax u Pablo. Antich imol ka'xva'l q'u q'esal q'atol tzii tu Israeel, aya' q'ul atil tijle'm utz, tuch' ma'l u licensiado Teertulo ib'ii.
44024002	Ech sik'lel opon u Pablo tzi'. Aatz oponi, xe't ixochon u Teertulo vatz u Felix. Xe't tal te ech tza': —Techalla Felix, sai' ko'n k'uxh tiira tx'anel qatine'. Utz tu ko'n vab'anone' k'uxh sib'al b'a'nla kam nitiq'o tib' tu u tenam tza', tu vatzak'kinil.
44024003	K'uxh til chaj ko'xh atilk'o' tan, niqil iq'aq'al vab'a'nil b'enamen. Ech tiira ni'xhkuk'amab'e see.
44024004	Pek ye'k sunkalab'tziiu'axh. Ta'xh sunjaj b'a'nil see aas saab'i unmu'k'oj o'.
44024005	Tan ma'xh qilla' aas echa' b'olob' u vinaj tzi'. Lakol txab'kin xo'l q'u Israeel k'uxh til chaj ko'xh atilka. Utz a' ma'l u q'esala tetz ma'l u tal uq'ayb'al va'l “Q'u Nazareet” chu te'le'.
44024006	Utz veti'an provaal ib'anax txaa'la kam tu viq'analil u totztioxh. Ech ti' vetkutxayva. [Utz sakutx'ol inujul tu u kumantaar vetqala.
44024007	Pek vettoksa tib' u q'esal sol ti', va'l Liisias ib'ii. Ta'xh vet'exteesa tu kuq'ab' tuch' mam k'a'nal.
44024008	Utz tal tu q'u xochol tetz aas a' su'ulku saatz.] Ech toj iil cheel atzi', tuul natx'ol inujul aas kam ti' nikuxochva.— Texh te.
44024009	Ech aatz unjot q'u Israeel q'u'l oponi, nichitxakb'a' talax q'u kam tzi' aas nojchit echi nichtale'.
44024010	Ech i'antu xheenya u governadoor tu u Pablo aas sayoloni. Aatz u Pablo, tal tek ech tza': —Vootzajle aas jatva'x ko'n ya'b' axh q'atol tzii tu u tenam tza'. Ech ye'k unxo'val saval vinujul kam ti' nixochpik'in.
44024011	K'uxh sach'oti inujul b'a'nil tan, anal elyu kab'laval q'ii vopon tu Jerusaleen ti' inachax Tioxh.
44024012	Utz ma'kojichab'a'in q'u vinaj tzi' aas oj tuul nunyaa vib' tuch' aanima, oj nunlak txab'kin. Ye'xhkam. Niko'xh tu viq'analil u totztioxh. Niko'xh tu atib'al chusb'al tetz u o'tla mantaar. Utz niko'xh tu u tenam majte.
44024013	Ech sa'kojmotxitx'ol itxakb'a'l saatz aas kam ti' nixochvin cheel.
44024014	Pek ech koj tan, a' nunnima u chusb'al va'l B'a'nla B'ey chu te'le', va'l chulimal ko'n nimotxtale'. A' nunnima viTioxh q'ul unk'uy unmam. A' nunnima kajay q'u kam q'u'l tz'ib'amalka tu u o'tla mantaar utz, tuch' q'ul tz'ib'amalka tu q'u alol tetz u yolb'al Tioxh.
44024015	Utz nunch'ia tuch' txuq'txunchil echa' q'ul ich'iat majte tzi' aas sa'nalq'aavitz'pu q'u kamnaj, k'uxh jikomla aanima utz, k'uxh yit' jikom koj.
44024016	Echtzixe't nunb'an ya'l aas b'a'n in vatz Tioxh utz, vatz aanima majte. Tunnachb'al atilka aas ye'k in tu paav.
44024017	Pek axhib'i aas jatva'x ko'n ya'b' paali aas ye'k in tu vuntenam Jerusaleen tza'. Ech vet'ulin, a' ul vaq' oya tetz me'b'a'. Utz ul vaq' unkutxu majte.
44024018	Ech a' chit nichunb'an q'u kam viq'analil u totztioxh tzi', tilin unjolol q'u Israeel q'u'l aye'n tu Aasia. A' chit ma'tich unb'antu tx'aatx'och vatin vatz Tioxh. Loq' yit' a'ich koj unmol mam tenam. Utz yit' txab'kin koj nichunb'ane'.
44024019	Ech b'a'n atzi' aas a' koj vet'ulxochonin saatz q'u'l ex ilonin, oj kam nital taanima vi'.
44024020	Pek oj yit' i' utz, tal ko'n q'u'l majte tza' kam paav ichab'a sunk'atza aas vopon vatz q'u q'atol tzii molich tib'.
44024021	Pek oj ti' ko'n va'l unb'ana aas q'eq'u'm valtu tixo'l ech tza': «Ti' ko'n u q'aavtitz'pu q'u kamnaj k'uxh nitx'olax unnujul cheel.» Texhin.— Texh u Pablo.
44024022	Unchee' aatz tab'i q'u kam u Felix tza', taq'tekka tetz tunpate. Tan ma'tich tab'it b'a'nil kam b'anel tu u B'a'nla B'ey tzi'. Utz tal tek ech tza': —Ulnalen u q'esal sol Liisias, ech nal lunte'k'ixsa itx'olax inujul u kam tzi'.— Texhtu'.
44024023	Ech tal tu u q'esal 100 sol aas sixee u Pablo. Loq' tal te aas tiira koj katx'umal tatin si'ane'. Pek sataq' b'oj tzii te se'naq'axoj techb'ub'al. Utz ye'k simaj iatz q'ul imol aas su'lisaji.
44024024	Unchee' aatz ma'tichtekipaal ka'xva'l q'ii tuul, opon paj u Felix tuch' u tixoj Drusila, va'l Israeel. Ech isik'le ul u Pablo siatz utz, tab'i te kam b'anel tu u b'a'nla chusb'al ti' u Jesucristo.
44024025	Ech yolon u Pablo ti' vib'anax vijikomal, ti' u majoib' tu b'enchil tu paav utz, ti' u sotzchil va'l su'uli. Ech yakich xo'voj u Felix tzi' utz, tala: —Aatz cheel, kuxh. Anal lunsik'le'axh aas la'atin untiempo.— Texh te.
44024026	Loq' a' nichich'ia u Felix tu va'l nichi'ane' tzi' aas sa'aq'ax ipuaj tu u Pablo, ech sichajpu. Tan jatpajul ko'xh ma'tich isik'let opon utz, nichiyolon tuch'.
44024027	Pek aatz paal ka'va'l ya'b' tuul, el tek u Felix tu governadooril. Opon tek jalol tetz tu u tijle'm. A' opon u Poorcio Festo. Utz aatz u Felix, taq'ko'nka ku' u Pablo tu preexhuil tan, a' isa' aas b'a'n ko'xh sakaak tuch' q'u Israeel.
44025001	Unchee' aatz oxva'lich ko'n q'ii topon u Festo tu Cesarea, k'asu'l tzi' utz, b'en tu Jerusaleen.
44025002	Utz opon paj q'u q'esal oksan yol vatz Tioxh siatz latzi'. Antich imol unjolol q'u Israeel q'u'l atich tijle'm utz, ixoch u Pablo te.
44025003	Ijaj b'a'nil te aas yak ko'xh satal tiq'ol ul u Pablo tu Jerusaleen. Tan nichi'an ti' aas si'chixee tu b'ey utz, siyatz' u Pablo nichtale'.
44025004	Pek aatz u Festo tan, tal te ech tza': —Aatz u Pablo, atil ku' tu tze' tu Cesarea. Utz sa'texhb'enin tzi'.
44025005	Pek b'enoj vi' ab'iste q'u'l maas atil tijle'm texo'l. Ech oj kam ma'j mam paav b'anel tu u vinaj tzi', lixocha.— Texh te.
44025006	Ech atin b'iit u Festo latzi'. Kamal vaaxajit q'ii i'ana oj lavate. Ech q'aavb'en tu Cesarea. Utz ech tek q'ejal tuul, k'uje' tu u q'atb'al tzii utz, tal tiq'ol u Pablo.
44025007	Utz aatz opon u Pablo, yakich isepo'k tib' q'u Israeel ti' q'u'l a' k'asku'l tu Jerusaleen. Utz sib'la chaj tiila txub'a'l ichuli ti' ixochax u Pablo. Loq' ye' nichitx'ol itxakb'a'le'.
44025008	Aatz u Pablo tan, tzaq'b'u ti' q'u kam nichxochpika tzi'. Utz tal ech tza': —Niko'xh ma'j paav b'anel vaq'o vatz u mantaar tetz q'u Israeel tzi', niko'xh tu viq'analil u totztioxh utz, niko'xh vatz u ijlenal Cesar.— Texhtu'.
44025009	Aatz u Festo tan, a'ich isa' aas b'a'n ko'xh sakaak tuch' q'u Israeel, ech itzaq'b'e u Pablo, tal te ech tza': —¿Satz asa'a sab'enaxh tu Jerusaleen utz, latzi' satx'olpik anujul sunvatz ti' q'u kam?— Texh te.
44025010	Tal u Pablo ech tza': —Ye'ka tan, vatz u q'atb'al tzii tikuenta Roma atilk'in saatz cheel. Utz a' satx'olpik unnujul tuul. Tan ootzajle b'a'nil aas ye'xhkam ma'j onkonil vetunb'anlu tu q'u Israeel tzi'.
44025011	Tan oj vetunb'anlu ma'j mam paav aas sik'ulo'k u kamchil vi', sa'kojunxo'va u kamchil. Pek oj yit' inujul koj q'u kam nixochvin tzi', ye'xhab'il ko'xh ma'j sa'aq'onin te. A' koj samotxtx'olon unnujul. Aal b'a'n a' satx'olon unnujul u ijlenal Cesar.— Texh te.
44025012	Utz yolon u Festo tuch' q'u oksan itxumb'al. Ech tal tek tu u Pablo ech tza': —Axh vetjajon aas a' satx'olon anujul u ijlenal Cesar. Ech a' se'enk'axh tzixe'.— Texh te.
44025013	Unchee' aatz ma'tich ipaal ka'xva'l q'ii tuul, opon u ijlenal Agripa tu Cesarea tuch' u tanab' va'l Berenice. Ul iq'ila u Festo.
44025014	Ech sib'al q'ii i'an latzi'. Utz tal u Festo tu u ijlenal u kam ti' u Pablo. Ech tal te tza': —Vettaq'ka ku' ma'l vinaj u Felix tu preexhuil.
44025015	Utz aatz b'enin tu Jerusaleen, imol tib' q'u q'esal oksan yol vatz Tioxh sunvatz. A'ich imol q'u q'esal q'atol tzii xo'l q'u Israeel. A' ixoch u Pablo. Utz nichijaje' aas sakami.
44025016	Pek val te aas ye'k siatz q'u aa Roma aas sako'xhiyatz' ma'j aanima, untz'oj ye'sajen topon q'u xochol tetz siatz. Ech sateesa tib' tu q'u kam q'u'l nixochpika.
44025017	Ech motx ul tza'. Utz ye'k chit ch'iam unb'ana. Tan ech q'ejal tuul k'uje'in tu u q'atb'al tzii, ech val tiq'ol u vinaj tzi'.
44025018	Loq' ye'k ma'j paav ixochva echa' q'u'l nichvitz'a.
44025019	Pek ta'n nichixochvu ti' unjolol kam ti' q'u tuq'ayb'al. Nixoch ti' ma'l u vinaj, Jesuus ib'ii. Kamnaj teku'en. Pek itz'lele chu itxakb'a't u Pablo.
44025020	Ech ka'tziiuntek'in ti' u kam tzi'. Utz unch'oti tek tu u Pablo oj sisa'a sab'en tu Jerusaleen. Ech a' satx'olpik inujul ti' q'u kam latzi'.
44025021	Pek ijaja aas a' satx'olon inujul u Cesar Augusto. A' sa'aq'axkuka u kam tikuenta tala. Ech valt tek ixeele'. Tan sa'chitvaq' b'en xe' u Cesar.— Texhtu'.
44025022	Unchee' tal tek u Agripa tu u Festo ech tza': —Nivachva savab'i u vinaj majte tzi'.— Texh te. Alax te tu u Festo ech tza': —Axh tzii. Laab'i q'ejal.— Texh te.
44025023	Unchee' ech tek q'ejal tuul, opon u Agripa tuch' u Berenice. Techal chit topon motx oponi. Q'oon oko'p tu u molb'alib'. Antich imol q'u q'esal sol tuch' q'u vinaj q'u'l atil tijle'm tu u tenam tzi'. Ech el ichaj u Festo utz, iq'ol opon u Pablo siatz.
44025024	Utz tal tek u Festo ech tza': —Ijlenal Agripa tuch' ex vinaj atilex tu kuxo'l tza', a' u vinaj tzuta va'l nitalax iyatz'ax tu kajay q'u Israeel tu Jerusaleen tuch' latza'. A' nimotxtale' aas ye'k si'ane' sa'tere'nko'xhatin vatz iq'ii saj.
44025025	Pek vetvilla' aas ye'k ipaav aas sik'ulo'k ti' sakami. Pek vetijajla' aas a' satx'olon inujul u Augusto. Ech vetvitz'ala' aas sa'chitunchaj b'en tzixe'.
44025026	Pek kan chaj inujul ipaav suntz'ib'a b'en xe' vunq'esala Cesar. Echtzixe't vetviq'ol ul sevatz. Utz saatz niyolonka, ijlenal Agripa. Ech aatz ma't ach'otit itzi' b'a'nil, kamal la'tekcheei kam vipaav luntz'ib'a b'en.
44025027	Tan ye'k tokeb'al nunnache' oj sako'xhvaq' b'en ma'j preexhu utz, ye'k suntz'ib'a b'en kam q'ul ipaav.— Texhtu'.
44026001	Unchee' tal tek u Agripa tu u Pablo ech tza': —Saveeti sayolonaxh.—Texh te. Aatz tek u Pablo tan, ilak je' iq'ab' utz, xe't teesa tib' tu q'u kam nichxochpika. Tal ech tza':
44026002	—Nuntxuq'txune', ijlenal Agripa tan, saatz savalvu vinujul kam ti' nixochvin q'u q'esal uq'ayb'al tu Israeel tzi'.
44026003	Qe'l tan, tek' ootzajlu kajay q'u kostuumbre tuch' kajay q'u kam xo'l q'u Israeel tza'. Echtzixe't nunjaj b'a'nil see aas sa'atin apaciensia ti' vab'ile'.
44026004	Jolol tootzaj q'u q'esal uq'ayb'al tu Israeel tzi' atzi' kam u vatin tu u vatz unq'ii unsaj aya'xchen tunxiakil. Tan a' unpaasav tu vuntenam tuch' tu Jerusaleen.
44026005	Jolol tootzajle aas tiira inich fariseo b'axa. Ech oj sisa'a utz, motxoj tale'. Tan a' u uq'ayb'al va'l tiira tii chit ti' itzojpil u o'tla mantaar.
44026006	Pek aatz cheel, k'uxh iq'olulin tza', nunxochpe', ti' ko'n ik'uje' unk'u'l ti' ich'ial itzojpu q'u kam q'u'l tal u Tioxh tu q'u kuk'uy kumam.
44026007	Utz antu kajay q'u Israeel nich'ian itzojpe', aya' kab'laal tanul q'u Israeel. Echtzixe't nimotxtaq'onin ti' Tioxh, niq'ila isik'le Tioxh q'iils aq'b'al. Utz ti' ko'n u k'ujleb'al unk'u'l ti' va'l alel taq'o tzi', k'uxh nixoch'in q'u Israeel tzi', ijlenal Agripa.
44026008	Pek ¿yetz nenima tzik aas niveete' niq'aavtitz'pixsa q'u kamnaj u Tioxh?
44026009	Aatz in veti'anka, nojchit a' nichvitz'a aas a' vetz sib' onkonil sunb'an tu q'u niman tetz vib'ii u Jesuus aa Nazareet.
44026010	Utz unb'anlu tu Jerusaleen. Unjupo'k sib'al q'u niman tetz u Jesuus tu tze'. A' aq'on vijle'm ti' ib'anaxe' q'u q'esal oksan yol vatz Tioxh. Utz ant in nichval unyol ti' aas nichiyatz'axe'.
44026011	Utz jatpajul ko'n b'anel vaq'o aas nichunk'axb'ixsa tu q'u atib'al chusb'al tetz u o'tla mantaar. Utz nichunya'lu ti' aas sataq'ka u uq'ayb'al tzi'. Xo'veb'alich ilakp unvi' ti'. Aal nich'enunchok tu unjot tenam ti' itxaype'.
44026012	Unchee' a' chit nichunb'an q'u kam tzi', b'enin tu Damasco. Tan taq' vijle'm q'u q'esal oksan yol vatz Tioxh aas ichaj b'enin.
44026013	Utz aatz atich'ok'in ti' b'ey chaq'aal q'ii, techalla ijlenal, vil iku'l ma'l u rib'kin xamal tu amlika. Paalch irib'un vatz u q'ii tzi'. Utz isuti vi' tuch' q'ul unmol.
44026014	Ech ku'o' vatz tx'ava' taq'o. Utz vab'i ma'l u yol nichq'ilanin. Utz tal ve tu yolb'al hebreo ech tza': «Saulo, Saulo, ¿kantu' na'an ak'u'l vi', nachok'in? Ech na'ane' va'l ni'an u vaakaxh aas niko'nipaq'ka ajan u toch'b'al tetz utz; ye'xhat ni'enku te aas k'axb'ixsaib' ni'ane'.» Texh ve.
44026015	Aatz in tan, val tek ech tza': «¿Ab'il axh unB'aal?» Texhin. Tal u kuB'aal ve ech tza': «In u Jesuus. In va'l na'an ak'u'l vi', nachok'in.
44026016	Pek lakpen utz, txakach. Tan kam koj toke' vetchee'in saatz, pek savoksa'axhs vaq'onom. Utz sa'an axh txakb'a'n tetz q'u kam q'u'l vetiilla' tza', tuch' tere'n q'u kam q'u'l siil vi'.
44026017	Utz sunkolaxh xo'l q'ul eetz aa tenamil. Utz sunkolaxh xo'l q'u puera aanima majte q'u'l sunchajvub'enaxh ti' talax vunyolb'al.
44026018	Ech axh sajajpixsan iatz tu q'u tatin tu sunvatz. Ech se'el tu elq'ej. So'ok tu u txijtxub'al. Utz sael tikuenta u tx'i'li'inaj; so'ok tikuenta u Tioxh. Utz ech tu ko'n vik'uje' ik'u'l vi', samotxik'ul u kuyb'al tetz q'ul ipaav. Utz antu saetzan xo'l q'u niman vetz q'u'l xaansamal el k'atz paav.» Texhtu'.
44026019	Echtzixe't ye' nunqel u visioon va'l k'uchax ve tu Amlika, ijlenal Agripa.
44026020	Ech a' b'axal valvu tu q'u'l atil tu Damasco. Ech tek val tu Jerusaleen tuch' tikuenta kajay u Judea utz, tuch' tu puera aanima majte. Nival te aas samotxik'axa ik'u'l, ech so'ok k'atz u Tioxh. B'a'n ib'anon si'ane', techlal ik'axat ipaav.
44026021	Ech ti' ko'n u kam tzi', itxayin q'u Israeel tu viq'analil u totztioxh utz, si'chiyatz'in.
44026022	Pek Tioxh lochonin, k'uxh anko'xh atilin tu u q'ii cheel tza' ti' talax tu ch'ooajs nimaj. Ye'xhkam nival kam aas saelka ti' q'u yol alel tu q'u alol tetz u yolb'al Tioxh tuch' q'u'l alel tu u Moisees aas sauchi.
44026023	Echa' va'l tal ti' viTxaaom u Tioxh aas sa'chitkami. Loq' a' va'l b'axa q'aavitz'pu xo'l q'u kamnaj. Ech ipaxsa itziiul u chitpichil tu paav. Ik'uch u txijtxub'al tu vitenam tuch' tu puera aanima.— Texh u Pablo.
44026024	Unchee' tuul nichtal q'u kam u Pablo ti' teesat tib' tu u xochb'al tzi', qetun u Festo tal te ech tza': —¡Elnajaxh tu b'ey Pablo! A' nieesanaxh tu b'ey q'u sib'la chaj txumb'al ootzaj.— Texh te.
44026025	Utz tzaq'b'el tu u Pablo ech tza': —Yit' elnajkojin tu b'ey, techalla Festo. Tz'ajel untxumb'al. Inujul q'u yol nivale'. Yit' iyol koj elnaj tu b'ey.
44026026	Tootzajlu q'u kam u ijlenal Agripa atzi'. Echtzixe't aya'l unk'u'l nunyolon siatz. Utz ye'xhkam nivitz'a aas ye' koj tootzaj. Tan yit'i'as tu koj ma'j tz'itz'o'n niuchka.
44026027	Techalla ijlenal Agripa, vootzajle aas nanima viYol u Tioxh tz'ib'amalka tu q'u alol tetz u yolb'al Tioxh.— Texhtu'.
44026028	Aatz u Agripa tan, tal tek tu u Pablo ech tza': —Kamal a' naale' aas oora ko'xh sooksa yol tunvi' aas saok'in ti' inimal viTxaaom u Tioxh.— Texh te.
44026029	Tal u Pablo te ech tza': —I'an koj txumb'al Tioxh aas k'uxh oora utz, k'uxh b'uuchi, pek sai'. Utz yit' axh ko'nkoxhtu', pek antu kajay q'u'l niab'inin cheel tza'. Utz sab'ens echa' in tza'. Loq' yit' sa'kojqitzpi echa' vunqitzpu tu q'u kadeena tza'.— Texh te.
44026030	Aatz tek ma'tich taltu q'u kam u Pablo tza', lakpu u ijlenal utz, b'eni. B'en tuch' u governadoor, tuch' u Berenice utz, tuch' kajay q'ul imol q'u'l ela k'ujliche.
44026031	Utz tuul motx elb'en, nichmotxiyol sivatzaj ech tza': —Ye'k ma'j kam veti'anlu u vinaj tzi' aas sik'ulo'k ti' sakami. Utz niko'xh tu tze' saku'ka.— Chia.
44026032	Ech tal tek u Agripa tu u Festo ech tza': —Saveet ichajpu u vinaj koj atzi' aas ye'n koj ijaja aas a' satx'olon inujul u Cesar.— Texh te.
44027001	Unchee' ku' tib'eyil aas se'eno' tu Itaalia tu vaarko. Ech oksal b'en u Pablo tuch' unjot preexhu tiq'ab' ma'l u q'esal sol Julio ib'ii. Tetz ma'l u compania Augusta ib'ii.
44027002	Ech qok tu ma'l u vaarko a' k'asku'l tu Adramiitio. Tan si'chpaal tu q'u tilanb'al vaarko tikuenta Aasia. Ech b'eno'. Antich kumol u Aristarco, u aa Tesaloonica tikuenta Macedoonia.
44027003	Tu tek va't q'ii tuul, opono' tu Sidoon. Utz aatz u Julio, jikich chit tu u Pablo. Taq' tzii te aas sab'en xe' q'u tamiigo latzi', ech sa'aq'ax tetz.
44027004	Ech k'asu'lo' tzi'. Aalich kupaal tinujul u Chipre va'l majon u kajiq'. Tan aatz u kajiq' vi' a', aal tul sukuvatz nichtule'.
44027005	Aatz tek ma'tich kurantuka ivi' u mar va'l tikuenta Ciliicia tuch' Panfiilia, opontek'o' tu u tenam Mira, tilanb'al vaarko tikuenta Liicia.
44027006	Ech ichab'a ma'l vaarko u q'esal sol latzi'. A' k'asku'l tu Alejandria utz, aalich ib'en tu Itaalia. Ok'o' tuul.
44027007	Pek loq' jatva'l ko'n q'ii aas tiira q'oon u vaarko. Tuch' chit tza'l opono' tinujul u tx'ava' Gnido. Tan a' nichchijono' u kajiq'. Ech ti' vimajon u kajiq', okpajo' tinujul u Creta vatz u Salmoon.
44027008	Ech tzi'aj a' texh kub'ena'. Tuch' chit tza'l opono' tu ma'l u tilanb'al vaarko B'a'nla Tilanb'al Vaarko ib'ii, naja'ch u tenam Lasea.
44027009	Unchee' sib'al tek tiempo ma't ipaale'. Utz ma'tich ipaal u nimla q'ii ti' ikuyax va'y. Ech opon tek u tiempoil kajiq' jab'al. Utz xo'veb'alich tek u xaaom vi' a'. Ech tal tek u Pablo tu q'u aanima ech tza':
44027010	—Ninachpu ve aas tza'l u kuxaan vi' a' si'ane'. Utz mam tz'ejo'm su'uchi. Utz ta'n ko'nkoxh satz'ejxu q'u ijatz tuch' u vaarko tzi', pek ant o' sasotz'o' majte.— Texhtu'.
44027011	Pek aatz u q'esal sol, ye' ko'n nichtoksa tetz viyol u Pablo. Ta'n nichtab'i kam nital u olin tetz u vaarko tuch' vib'aal.
44027012	Tan axhib'i yit' b'a'nich koj u tilanb'al vaarko latzi' majte aas a' sakupaasav u tiempoil kajiq' jab'al tuul. Ech kajay q'u aanima motx alon aas aal b'a'n sak'asu'lo' tzi'. Utz kamal tiempo lo'opono' tu u tilanb'al vaarko Fenice tikuenta Creta, tala. Ech a' sakupaasav u tiempoil kajiq' jab'al tzi'. Tan nisajin b'en aal toke'.
44027013	Ech paal ma'l u kajiq' aal iku'e'. Utz tal q'u aanima aas elyo'p tu va'l nichmotxtitz'a. Ech motx teesa u xe'ab' tetz u vaarko utz, ech aalich tek ib'en tzi'aj a', naja'ch u Creta.
44027014	Pek ye'xh ko'xh jank'al tuul, xe't ma'l mam kajiq' jab'al. Tiira xo'veb'al iyak'il. A' k'asku'l tikuenta aal ije'a' tuch' aal tela'.
44027015	Utz tiq'o b'en u vaarko. Ye't veet ve't toksal ti' vib'ey. Ech kutx'ajmi texh qiq'ol b'en.
44027016	Paalo' ti' b'en ma'l u seplich tx'ava' nik'a a', Clauda ib'ii. Imaj b'iil u kajiq'. Ech peena chit ole'o' ti' tiq'ol ji'ul u tal jukub', u elab'alul vi' a'.
44027017	Utz aatz ma'tich tiq'ol je'ul u tal jukub', qitzax tek u nimla vaarko tu ijvil sijaq', lochb'al tetz. Tan nichixo'vale' noj en ipaq'o'k tib' ti' q'u xaj Sirte nichtale'. Utz eesal u xe'ab' tetz u vaarko. Ech kutx'ajmi texh tiq'otb'eno' u kajiq'.
44027018	Ech q'ejal tuul, anko'xh techal chit kuveet tu u mam kajiq' jab'al. Ech xe't tek ik'onaxke'l ijatz ti' itzoyb'ixsal u vaarko.
44027019	Tu texh u toxva' q'ii tuul, a' tek motx kuk'onka el q'u kam nitxakun tu vaarko.
44027020	Ech jatva'l ko'n q'ii ye't qil iatz q'ii niko'xh tx'umi'l ti' u mam kajiq' jab'al. Ech nichtere'nkojqale' oj siitz'e'o'.
44027021	Unchee' sib'al tek q'ii tuul aas ye' nichkutx'a'ne', txake' tek u Pablo tu xo'l utz, tal ech tza': —Vinaj, b'a'n atzi' enima koj va'l vala. Ye't koj k'asu'lo' tu Creta. Tan ta'xh vet'ulkuk'ullu tza' u tza'l tuch' u tz'ejo'm tzi'.
44027022	Ech aatz cheel, nival sete aas atoj nimal ek'u'l tan, ye'xhab'il ma'j sakam tu kuxo'l. Pek ta'xh satz'ejxu u vaarko tzi'.
44027023	Tan vetchee ma'l viaanjel u Tioxh sunvatz tu aq'b'al ma'it. Aya' u Tioxh va'l in tetz utz, in taq'onom.
44027024	Utz vettal ve ech tza': «Ye' ko'xh xo'vaxh Pablo. Tan ministeer so'oponaxh vatz u Cesar. Utz sai' ko'n antu sa'atin iq'ii saj q'u'l ela atilok'axh tuch' tu u vaarko tzi'.» Texhtu'.
44027025	Echtzixe't atoj nimal ek'u'l. Tan k'ujlel unk'u'l ti' Tioxh aas ech si'ane' va'l vettallu ve tzi'.
44027026	Pek kamal sa'chit'enkupaq'o'k qib' ti' ma'j seplich tx'ava' nik'a a'.— Texh u Pablo.
44027027	Unchee' at b'enku tu q'u iq'on tetz u vaarko aas atichtek'o' naja'ch tx'ava'. A' chit i'an nik'a aq'b'al tu tek 14 q'ii aas til ko'xh nichtiq'ovpaalo' u mar, va'l Adriaatico ib'ii.
44027028	Ech taq' ko'p u echab' naab'il a' jaq' a'. Utz ech tilta' aas atich tere'n 20 jaa inaab'il u a'. B'iil ko'xh paj ixaan opon siatz, q'aav paj taq' ko'p u echab'al jaq' a'. Utz va't 15 ko'n jaa inaab'il.
44027029	Ech taq' tek ko'p kaava'l q'u xe'ab' tetz u vaarko tu a'. Tan a' tek motx ixo'va ipaq'to'k tib' ti' ma'j sivan. A' taq'vu ko'p tu u ti' iqul. Utz ech a' texh nichmotxich'ia isajb'e'.
44027030	Unchee' aatz q'u iq'on tetz u vaarko tan, si'chtekmotxjutzpe'l tala. Motx taq' ko'p u tal jukub' tu a', u elab'alul vi' a'. Nichko'xhmotxi'ano'k aas aya'l kala a' si'chtoksa u xe'ab' tetz u vaarko va'l siatz tilone'.
44027031	Pek aatz u Pablo, tila utz, tal tu u q'esal sol tuch' tu q'u sol ech tza': —Sa'kojetx'ol etel vatz u kamchil oj satelab'eka u vaarko q'u iq'on tetz u vaarko tzi'.— Texh te.
44027032	Ech aatz tek q'u sol, itzok' vik'aail u tal jukub' elab'alul vi' a'. Ech tz'ejxuka.
44027033	Aatz xe't isajb'u saj, tal u Pablo tu kajay q'u aanima aas satx'a'ni. Tal te ech tza': —Ma'x 14 q'ii cheel nikuch'ia kam saya'k'o'. Utz ye' nikutx'a'ne'. Ye'xhkam ma'j niqechb'u.
44027034	Pek aatz cheel, b'antaj b'a'nil, tx'a'nojex ti' vetiichajil. Tan niko'xh ma'j tal kam sab'anonex sejununil tzi'.— Texh u Pablo.
44027035	Ech ta'xh veet tal u kam tzi', itxay ikaxhlaan tx'ix utz, taq' ta'ntioxh ti' vatz kajay q'u aanima. Utz ipixha. Ech xe't itx'a'ne'.
44027036	Unchee' motx tek tiq'o nimal ik'u'l kajay q'u aanima utz, motx tek tx'a'n majte.
44027037	Utz ma'lenich 276 kuxaane' atich'o' tu u vaarko tzi'.
44027038	Ech aatz motx veet itx'a'ne', ik'onka q'u triigo tu mar. Ech tek ivoyb'ixsa b'iit u vaarko.
44027039	Unchee' aatz sajb'u tek b'a'nil, ye'ich tootzaj q'u olin tetz u vaarko ab'iste chaj u tx'ava' tzi'. Loq' titz'a aas satiq'o b'en u vaarko tzi', oj lo'ole'i tala. Tan til ma'l u tal tx'ava' atil sanaab'il a' sitzi'.
44027040	Ech itzok'ka el q'u xe'ab' tetz u vaarko utz, itz'ejka tu mar. Iso'pi q'u qitzb'al tetz u olib' tetz. Utz toksa u b'u'j tetz kajiq' va'l siatz. Ech aalich tek ib'en u vaarko tzi' a'.
44027041	Loq' a' oponku tu untanul mam sanaab' xo'l a'. Yakich majaxojka vivatz tuul. Ye'kan yik nichi'ane'. Utz xe't tek ijajpu u ti' iqul tu vipaq'to'k tib' u mar ti'.
44027042	Ech aatz q'u sol tan, si'chtekmotxiyatz' q'u preexhu kajayil tala. Ech ye'k sajutzpe'l ma'j, achi'm tela'.
44027043	Pek aatz u q'esal sol tan, imaj iatz q'ul isol. A' isa' ye'k sayatz'ax u Pablo. Utz tala aas ab'il q'u'l sitx'ol achi'm, a' b'axal sik'on ko'p tib' tu a'. Ech saelu'l vatz tx'ava'.
44027044	Utz aatz tere'n, vi' aq'en saelku'l. Utz atia a' saelku'l vi' q'u kam tetz u vaarko tala. Utz ech chit i'ana. Ech kajay motx el tu u tza'l tzi'. Motx elu'l vatz tx'ava'.
44028001	Unchee' aatz ma'tich tek qel tu u tza'l tzi', qab'i teku'en aas Malta pe'k u tx'ava' tzi'.
44028002	Utz aatz q'u aanima q'u'l jejlich latzi', tiira b'a'n chit kuk'ulax i'ana. Aal motx toksa kuxamal tan, nichiku' jab'al utz, ti' u che'v majte.
44028003	Ech imol unjolol tzaji vi'aj tze' u Pablo; taq' oko'p tu u xamal. Utz t'aspe'l ma'l u venenola tx'i'la txokop tu vitz'a'l u xamal. Ech ch'une' ok ti' iq'ab' u Pablo.
44028004	Ech ta'xh til q'u aanima q'u'l jejlich tu u tx'ava' tzi' aas ch'unlich ok u tx'i'la txokop siq'ab' u Pablo, nichtekmotxtal tib'ilaj ech tza': —Nojchit yatz'ol aanima u vinaj atzi'. Tan k'uxh vetitx'ollu tel tu u mar tzi', sa'kojitx'ol tel vatz u choob'al tetz q'ul ipaav.— Texhtu'.
44028005	Pek aatz u Pablo tan, ilit'u ko'n el u tx'i'la txokop siq'ab' vi' xamal utz, ye'xhkam ma'j i'ana.
44028006	Aatz q'u aanima tan, nichmotxich'ia isipk'e' oj ye'k ko'xh talche' sakam majte tala. Loq' sib'al ko'xh ma'tich ich'ian tuul. Utz motx tila aas ye'xhkam ma'j i'an u Pablo. Ech motx tek ich'exu itxumb'al. Utz nichtektale' aas tioxh u Pablo.
44028007	Unchee' aatz ma'l u vinaj atich itx'ava' latzi', Puublio ib'ii. Utz q'esalaich tu u tx'ava' nik'a a' tzi'. Tiira jikich. Ik'ulo' oxva'l q'ii. Taq' qatib'al.
44028008	Utz atich ku' vitat u Puublio vatz tx'ach. Ya'vich tu xamal tuch' tu tx'i'la uul. Ech oko'p u Pablo tzixe'. Iq'ila sik'le Tioxh ti' utz, taq' je' iq'ab' tib'a. Ech i'an b'a'n.
44028009	Ech tiq'o tek opon iya'v q'u aanima q'u'l atich tu u tx'ava' tzi' tan, til va'l i'ana. Utz nichi'an b'a'n q'u ya'v.
44028010	Ech techal qilb'el motx i'ana. Utz taq' k'asu'l qetz tetz kub'ey aas k'asu'lo' tzi'.
44028011	Unchee' aatz ma'tich ipaal oxva'l ich', b'enpajo' vi' mar. B'eno' tu ma'l u vaarko a' k'asku'l tu Alejandria va'l ipaasav u tiempoil kajiq' jab'al tu u tx'ava' nik'a a' tzi'. Utz k'oxich ok vivatzib'al q'u b'anich tioxh ti' q'u'l Xu'm chu te'le'.
44028012	Unchee' opontek'o' tu Siracusa, u tilanb'al vaarko. Utz oxva'l q'ii kub'an tzi'.
44028013	K'aspajulo' tzi'. Tzi'aj a' qul tu Reegio. Utz tu tek va't q'ii tuul, xe't paj ipaal u mam kajiq' va'l aal tul aal iku'e'. Utz tu tepaj ika'b' q'ii tuul, opono' tu Puteoli.
44028014	Ech qil qib' tuch' unjolol q'u niman tetz u Jesuus latzi'. Utz ib'an ya'l qe aas sakaa jujva'l q'ii o' tzixe'. Kaachit'o'. Ech xamtel teku'en okb'eno' ti' b'ey ma't Roma.
44028015	Utz ul ik'ulo' q'u niman tetz u Jesuus tan, tab'i aas qopone'. A' motx ul ik'ulvo' tu va'l K'ayib'al K'atz U Mam B'ey ib'ii, tu u q'e'tx b'ey va'l Oxva'l K'a'y ib'ii. Ech ta'xh ilax q'u niman tetz u Jesuus tu u Pablo, taq' ta'ntioxh tu u Tioxh. Utz txuq'txuni.
44028016	Ech aatz opono' tu Roma, oksal q'u preexhu tiq'ab' u q'esal sol ilol tetz. Ech koj u Pablo tan, aq'ax tzii sa'atin tu ma'l atib'al paarte. Utz ma'l ko'n sol xeen tetz oksali.
44028017	Unchee' aatz ma'tich ipaal oxva'l q'ii, molax q'ul iq'esal q'u Israeel tu u Pablo q'u'l jejlel tu Roma. Utz aatz molich tek tib', tal te ech tza': —Vinaj vitz'in vatzik, tu Jerusaleen txaypik'in utz, latzi' vetoksalk'asu'lin tiq'ab' q'u aa Roma tzi'. Pek ye'xhkam ma'j onkonil vetunb'an tu u kutenam. Ye'xhkam nunqel vikostuumbre q'u kuk'uy kumam.
44028018	Si'chichajpu'in aas ma'tich ich'otil untzi' tala. Tan ye'k paav ichab'a sunk'atza aas sik'ulo'k vi' sakamin.
44028019	Pek ye't motx taq' tzii unjolol q'u q'esal uq'ayb'al tu Jerusaleen. Ech tek vilta' aas aal b'a'n a' satx'olon unnujul u Cesar ti' vela'. Loq' yit' a' koj unsa' sunxoch vuntenam.
44028020	Ech kam koj ti' k'uxh vetunsavsa'ex, pek a' unsa' savilex utz, sunq'ila'ex. Ech saval sete aas ti' ko'n ik'uje' kuk'u'l ti' va'l nikuch'ia o' Israeel k'uxh qitzelin tu q'u kadeena tza'.— Texh te.
44028021	Ech motx tek tal ech tza': —Ye'xhkam nikuk'ul ma'j u' tu Judea sayolon qe sai'. Niko'xh nikojtul ma'j q'u qitz'in qatzik aas su'lixoch'axh. Ye'xhab'il kam tal sai'.
44028022	Pek niqachva aas saqab'i kam niitz'a ti' u uq'ayb'al nanima tzi'. Tan niqab'i ipax itziiul aas til chaj ko'xh nieesalik iq'ii.— Texh te.
44028023	Ech motx iq'attu ma'l q'ii q'u Israeel aas samotxoponi. Utz anchitu'. Sib'al ixaan motx opon tzixe' tu va'l k'amichku tatib'al. Utz ni'xhichib'an talax viQ'esalail u Tioxh te. A' chit nichtoksa u Jesuus tivi', kam chit echa' nital vimantaar u Moisees tuch' va'l nital q'u alol tetz u yolb'al Tioxh. Q'ala'm xe'ti utz, ku'q'ii ya'i.
44028024	Ech atich unjolol niman q'ul iyol tzi' utz, at ye't niman.
44028025	Ech ye't ik'ul ve't tib' itxumb'al q'u aanima tzi'. Xe't tek ik'asu'l. Utz tal u Pablo te ech tza': —Nojchit va'l tal u Tioxhla Espiiritu titzi' u Isaias u alol tetz u yolb'al Tioxh, aas tal tu q'u kuk'uy kumam ech tza':
44028026	«Kuxh xe' u tenam tzi' utz, al te ech tza': –Sa'ab'inex tuch' exichin, loq' sa'kojpaal etxumb'al tu va'l setab'i. Utz sasajinex, loq' sa'kojekan tilaxe' kam va'l sesaji.
44028027	Tan tiib'inaj u taanima q'u tenam tzi'. Ye' nimotxisa'a tab'ile' kam tokeb'al q'u yol. Ye' nimotxisa'a tilax q'u kam q'u'l ijikomal. Ech toke' ye'k samotxilon q'u b'aq' iatz. Ye'k samotxab'in tuch' q'ul ixichin. Utz ech ye'k satootzaji u tokeb'al q'u kam tuch' taanima. Ech ye'k saq'aavo'k sunk'atza. Utz ye'k sunb'an b'a'n te.– Chajaxh te.» Chia.
44028028	Ech ootzajitaj b'a'nil tan, aatz u chitpichil tu paav nitaq' u Tioxh tzi', vettaq'lu tu q'u puera aanima. Utz aal a' samotxk'ulun.— Texh u Pablo.
44028029	[Ech aatz veet taltu q'u kam tzi', va'lich tek ikalab'tziiut tib' q'u Israeel aas k'asu'l.]
44028030	Unchee' ka'l ya'b' i'an u Pablo tu va'l k'amichku u tatib'al tzi'. Utz aya'l ik'u'l nichik'ul topon q'u aanima nichtopon tzixe'.
44028031	Nichtal viQ'esalail u Tioxh te. Utz nichichus q'u kam te ti' u kuB'aal Jesucristo. Ye'xhkam nichixo've'. Ye'xhkam nichmajon.
45001001	In Pablo, taq'onom u Jesucristo. Utz in ichaj sik'lemalin taq'o; ti' ipaxsal itziiul u b'a'nla chusb'al tetz u Tioxh.
45001002	Tan alel nal u b'a'nla chusb'al tu u Tioxh titzi' q'u alol tetz viyolb'al aas sa'chit'atin u chitpichil tu paav. Utz motx itz'ib'aka q'u tioxhla chaj iYol u Tioxh tzi'.
45001003	A' yolonku ti' viK'aol u Tioxh, u kuB'aal Jesucristo va'l vet'ulitz'poj xo'l q'ul itu'xh ixalam u Daviid ti' ib'ens aanima.
45001004	Tiira elu'l vatzsaj aas iK'aol Tioxh. Tan k'uxh kami, vetko'nq'aavitz'pu xo'l q'u kamnaj tu u mam iyak'il u Tioxh tiq'aq'al u Tioxhla Espiiritu va'l ye'k paav k'atza.
45001005	Ech tiq'aq'al ko'n viK'aol u Tioxh, vetkuk'ul u mam ib'a'nil utz, vetkuk'ul u qaq'on k'atza. Vettoksa'o' sichaj ti' en talax vinujul tu q'u aanima tu kajay tenam. Ech sinima utz, satootzaji kani'ch ik'uje' ik'u'l ti' u Jesuus. Aya'l ik'u'l samotxitz'ej taanima ti' vib'ii.
45001006	Utz ant ex xo'l q'u'l sik'lemal ok ti' u Jesuus tzi', jank'al ex atiltek'ex k'atza.
45001007	Ech nuntz'ib'a b'en u u' tzexe' tza' atilex tu Roma. Tan tii u Tioxh seti'. Utz a' isa' aas saxaane'lex k'atz u paav. Atin koj u b'a'nil sek'atza va'l nitaq' u Tioxh, u kuTat tuch' u kuB'aal Jesucristo. Utz atin koj paas tetaanima majte.
45001008	Tib'axa, nival sete aas ni'xhunk'ama u Tioxh seti' tib'ii u Jesucristo. Tan til chaj ko'xh nipaxku etziiul aas ex niman tetz u Jesuus.
45001009	Ech chaj paj unq'ilat unsik'let Tioxh, ni'xhvoksa'ex siatz. Utz a' ootzajin tetz aas nojchit niyolonk'in. Utz u Tioxh ootzajin tetz aas tuch' vaanima nivaq'onin ti' ipaxsal itziiul u b'a'nla chusb'al tetz u Jesucristo, aya' viK'aol.
45001010	Ech nunjaj tu u Tioxh tzi', aas sataq' tzii ve so'oponin tzexe', oj nojchit a' vitxumb'al se'nunq'ila'ex.
45001011	Tan nivachva sa'xhvilex, ech sunchus va'toj doon sete tetz u Tioxh. Ech sa'xhyak'inex k'atza tu vik'uje' ek'u'l ti'.
45001012	Utz sataq' tib' nimal kuk'u'l majte, tu u qatin k'atz u Jesuus va'l ela nikunima, ela k'ujlel kuk'u'l ti', ex tuch' in.
45001013	Ech a' unsa' setootzaji hermanos, aas jatpax ko'xh unk'aj ti' so'oponin tzexe'. Pek ye'saj iveete' tan, kam ko'xh nitok tuul. A' unsa' sunloch'ex tu veq'anb'u k'atz u Tioxh, ech sailax viq'aq'al sek'atza. Echa' q'u'l b'anel vaq'o xo'l tere'n q'u puera aanima.
45001014	Tan atil ma'l untx'oj xe' q'u griego nunnache'. Utz atil untx'oj xe' q'u'l k'uxh yit' griego koj, xe' q'u aa txumb'al, tuch' xe' q'u'l k'uxh yit' aa txumb'al koj tan, ye'sajen unpaxsat u b'a'nla chusb'al tixo'l.
45001015	Ech toke' cheelt unsa' se'nunpaxsa itziiul u b'a'nla chusb'al tzexe' majte, ex jejlelex tu Roma.
45001016	Jatu koj sach'ixvin ti' ipaxsal itziiul u b'a'nla chusb'al. Tan vootzajle aas mam itxumb'al Tioxh. Ech ti' ko'n vinimale' sachitp'o' tu q'u kupaav; o' Israeel utz, echat q'u puera aanima majte.
45001017	Tan nik'uch u b'a'nla chusb'al qe aas kani'ch taq'tub'eno' b'a'n u Tioxh. Utz sataq'b'eno' b'a'n oj sak'uje' kuk'u'l ti' b'enamen. Echa' va'l tz'ib'amalka tu u Yolb'al Tioxh aas: —Aatz u jikomla aanima vatz Tioxh, sa'atin itiichajil tu b'enq'ii b'ensaj oj ta'xh sak'uje'k ik'u'l ti' u Tioxh.— Chia.
45001018	Tan sataq' ku'l choob'al paav u Tioxh tu Amlika ti' q'u aanima q'u'l paav ni'ane', q'u'l ye' ni'an vijikomal utz, q'u'l niko'nimaj u b'a'nil ti' ib'anax u onkonil.
45001019	Tan ye' koj tootzaj vitxumb'al u Tioxh. U Tioxh at chit aq'on tzii te aas satootzaji.
45001020	Aya'xchen xe' q'ii xe' saj xe't ik'uchtu vitxumb'al u Tioxh vatz q'u aanima. A' nik'uchvu vitxumb'al ti' q'u kam kajayil q'u'l cheesamal taq'o. Nimna'l tu q'u taq'onib'al aas b'enamen u mam iyak'il, ye'k iya'eb'al. Utz nojchit Tioxh tatin vi' q'u kam. Ech tiira ye'k tokeb'al viyol q'u aa paav oj satale' aas ye' tootzaj Tioxh.
45001021	Loq' k'uxh tootzaj q'u aanima aas atil Tioxh, ye'xhkam nitoksa iq'ii u Tioxh. Ye'k tatin u Tioxh siatz. Ye'xh b'oj nik'ama ti' q'u kam. Pek niko'nmotxtoksa je' iq'ii ti' q'ul itxumb'al. Ta'n texh motx okoj tetz. Ech nimotxikaa tu uken vatz u Tioxh.
45001022	Mamaj tzak'kin teku'en aas nimotxtale'. Loq' jolol txoxkin.
45001023	Tan vetmotxich'exu vitechalil u itz'lich Tioxh va'l atil b'enamen, ti' unjot b'anich tioxh; ib'ano'm ko'n aa paavla aanima aas sako'nsotzi. A' tek nitoksa iq'ii vatzib'al aanima, vatzib'al k'o'lich txokop, vatzib'al tz'ichin nipaal tu amlika utz, ivatzib'al q'u txokop q'u'l juxuib' ib'ena'.
45001024	Echixe'at vettaq'luka q'u aanima u Tioxh tzi', si'ane' kam onkonil nitachva ib'anaxe', k'uxh kam ch'ixveb'alla chaj kam si'an tib'ilaj tuch' q'ul ichi'l.
45001025	Tan ye' ninima vinujul, aya' u Tioxh va'l cheesan q'u kam kajayil, u Tioxh va'l techal tatin b'enamen. A'i. Pek aal a' vetmotxinima u sub'ul. Utz a' tek nitioxhi q'u kam q'u'l taq'onib'al ko'n u Tioxh; a' tek nitoksa iq'ii.
45001026	Echixe'at vet'elab'elka tu u Tioxh. Utz a' tek ni'an q'u ch'ixveb'alla kam nichee sik'u'l. Aatz q'u ixoj majte, aal a' tek niq'ila ok tetz ixojil. Utz yit' tetzan koj aas ech si'an tzi'.
45001027	Echat ko'xh q'u vinaj majte. Ye'kan niq'ila ixoj; a' tek nimotxiq'ila ok tetz vinajil. Paarten tek itxumb'al utz, ch'ixveb'al q'u kam ni'an tuch' tetz vinajil. Ech ik'ulel niku' u choob'al paav ti' tu q'ul ib'anone'. Tan niteesa tib' tu b'ey.
45001028	Tan paat kam koj itxa'k Tioxh te. Vet'aq'axka tu u Tioxh tu q'ul iye'xtxojla txumb'al. Ech a' tek ni'an q'u kam q'u'l yit' b'a'n koj.
45001029	Tiira a' chit atil oko'p tu taanima vib'anax q'u kam q'u'l yit' jikom koj. Aya' u eesaib' tu b'ey tuch' aanima, q'u onkonil, ke'ch koj inooeb'al ti' kam, jolol tzatzal b'anol paav, chi'na'nk'u'l, yatz'ol, oksan xo'l, sub'ul, ch'ixveb'alla aanima.
45001030	Jolol chokol yaaib', cheesan yol ti' imol, eesan iq'ii Tioxh, jolol ye'k ich'ixveb'al, t'e's, jolol oksan je' iq'ii, cheesan ipaav aanima utz, qelol itxutx ib'aal.
45001031	Nikojmotxtok yol tivi'. Utz jatu koj nimotxitzojpi q'ul iyol, yit' k'ujleb'al koj k'u'l. Nikojtel b'oj taanima ti' imol. Ye' tootzaj kuyu'm. Jatu koj sitxum iatz imol.
45001032	Aatz q'u aanima tzi', jolol tootzaj kam u choob'al paav sataq' ku' u Tioxh ti'. Aya' u kamchil. Pek k'uxh tootzaj, ta'xh b'anel ni'an q'u kam ye'xtxoj. Utz aal kaana ichi'b' ti' ab'il ech ni'an siatz.
45002001	Pek ab'i majte, ab'il axh natx'ol inujul aanima ti' kam ni'ane'. Ye'k kuyb'al eetz, ab'il chetz ko'xh axh. Tan oj va'l ayoltu paal aas niyolpu junun aanima, tu paav naaq'vu b'en iib'. Tan echat ko'n ab'anone' va't u aanima tzi'.
45002002	Utz qootzajle aas tinujul chit itx'olax inujul ipaav q'u aanima si'an u Tioxh, q'u'l ech ni'an tzi'.
45002003	Ech tu paav naaq'vu b'en iib' ab'iste axh natx'ol inujul aanima. ¡Ye' ko'xh iitz'a aas satx'ol eel vatz u choob'al paav va'l sataq' ku' u Tioxh! Tan echat ko'n na'ane'.
45002004	Utz a' neesa iq'ii u Tioxh aas na'an ech tzi'. Tan ye' ootzaj aas nojchit tiira txumul vatz u Tioxh. Ye' ootzaj aas atil ipaciensia. Ye' ootzaj aas b'a'nla Tioxh utz, kuyul paav. Utz a' nich'ia u Tioxh tuch' vib'a'nil aas sak'axa ak'u'l ti' q'ul apaav.
45002005	Pek aatz axh tan, ta'xh txumel aaq'o. Ye'xhkam nak'axa q'ul apaav tuch' avaanima. Ech choob'al paav namol je' sai'. A' saku' vik'a'nal u Tioxh sai'. Tan tijikomal sitx'ol inujul q'u aanima u Tioxh.
45002006	A' sachoon junun q'u aanima ti' q'ul ib'anone'.
45002007	Sataq' u tiichajil tu b'enq'ii b'ensaj tu q'u'l nichok q'u techalla kam k'atz u Tioxh, q'u'l b'a'n talche' utz, a' nititz'a u atinchil xe' Tioxh b'enamen. Aya' q'u'l a' tii ni'an u b'a'nil.
45002008	Pek sataq' ku' vik'a'nal ti' q'u aanima q'u'l ye' niniman vinujul, q'u'l niqelone'. Utz a' ninima q'u kam q'u'l yit' ijikomal koj.
45002009	Tu mam k'axk'o, tu mam k'ayb'ichil satoksav q'u aanima q'u'l maalo ni'ane'. A' b'axa si'an te q'u Israeel, aya' vitenam; ech tek q'u griego, aya' q'u puera aanima.
45002010	Pek aatz q'u'l b'a'n ni'ane', satoksa iq'ii. Techal tatin si'ane'. Utz sataq' paas tu taanima, a' b'axa q'u Israeel, aya' vitenam; ech tek tu q'u griego, aya' q'u puera aanima.
45002011	Tan ye'k tel aanima vatz u Tioxh.
45002012	Samotxichoo vipaav kajay q'u aa paav k'uxh ye' tootzaj kam nital u o'tla mantaar. Satx'olax inujul tu u Tioxh, loq' yit' u o'tla mantaar koj satxakunsal ti'. Pek ab'iste u aanima va'l tootzaj kam nital u o'tla mantaar, a' satxakunsal u o'tla mantaar ti' itx'olax inujul q'ul ipaav.
45002013	Tan yit' a' koj b'a'n vatz u Tioxh u aanima va'l ab'in ko'xh tetz u o'tla mantaar. Pek a' sab'en b'a'n siatz va'l niniman.
45002014	Tan k'uxh paat ye' ab'imal tu q'u puera aanima ab'iste u b'a'n, u ye' b'a'n nital u o'tla mantaar, jolol tootzajle ab'iste u b'a'n, u ye' b'a'n. Tan ninach je'. Ech a' u mantaar siatz.
45002015	Nimna'l tu q'ul ib'anone' aas a' ninima u o'tla mantaar, aya'l kala tz'ib'amal oko'p tu taanima. Tan tinachb'al atilka aas b'a'n tzik oj yit' b'a'n koj va'l ni'ane'. U taanima niyaaon ti' oj ye'xtxoj va'l ni'ane'. Utz a' nialon te oj b'a'n va'l ni'ane'. Tipensaar nicheeka.
45002016	Ech satx'olax inujul q'u aanima tu u Tioxh ti' u Jesucristo tu ma'l u q'ii. Satx'olax inujul q'ul ipaav q'u'l k'uxh tu mujel ni'ane'. Ech si'an u Tioxh va'l nital u b'a'nla chusb'al nunpaxsa itziiul tza'.
45002017	Aatz ex, ex Israeel, ex vitenam u Tioxh aas netale'. A' etiil u o'tla mantaar netale'. Utz ni'xhetoksa eq'ii ti' aas etootzaj u Tioxh.
45002018	Tek' etootzaj vitxumb'al u Tioxh aas netale'. Tan a' chusul etetz u o'tla mantaar ti' tootzajile' ab'iste q'u kam b'a'n.
45002019	Ex iq'on ib'ey q'u aanima netale' q'u'l tz'ejxinaj vatz Tioxh, echa' tzot tatine'. Utz ex txijtxun ib'ey q'u aanima q'u'l atil tu uken netal majte.
45002020	Ex chusul tetz q'u'l ye'k itxumb'al. Utz ex chusul tetz talaj nitxa'. Aye'n vixe'al q'u txumb'al tzexe' tuch' vinujul tan, etootzaj u o'tla mantaar aas netale'.
45002021	Utz a'tzii oj ex chusul. Pek ¿kantu' unchee', ye' nechus je' etib' ti' q'u kam b'a'n? Tan nepaxsa itziiul aas yit' b'a'n koj su'uch elaq' utz, netelq'e'.
45002022	Netale' aas yit' b'a'n koj saeesalib' tu b'ey tuch' aanima yit' ik'ulel koj. Utz aal ex nib'anon. Netale' aas tzu'kin q'u b'anich tioxh sevatz. Utz atil kam aas a' netaq' b'ens etioxh.
45002023	Netoksa iq'ii u o'tla mantaar, pek neqele' aas neteesa iq'ii u Tioxh tu veb'anone' tan, ye' nenima u o'tla mantaar.
45002024	Ech nitzojpu seti' u yol va'l tz'ib'amalka ech tza': —Epaav ko'n ex Israeel aas nitel iq'ii u Tioxh xo'l q'u puera aanima.— Chia.
45002025	Utz nojchit nival sete aas tiira b'a'n va'l neb'ane' nenima u o'tla mantaar, netzok'e'l b'iil echi'l. Pek ta'xhtzii aas senima kajay u o'tla mantaar. Pek oj ex qelol tetz u o'tla mantaar, k'uxh tzok'el el b'iil echi'l, ela ko'xh tuch' ye' tzok'el el atzi'.
45002026	Echat ko'xh q'u puera aanima. Oj niman tetz u o'tla mantaar, k'uxh ye' tzok'el el b'iil ichi'l, ela ko'xh tuch' tzok'el el b'iil ichi'l atzi'.
45002027	Utz k'uxh ye' tzok'el el b'iil ichi'l u aanima tzi', aal a' satx'olon enujul. Tan niman tetz u o'tla mantaar sevatz kajayil. Pek ex aa paav k'uxh tzok'el el b'iil echi'l. Tan k'uxh etootzaj nal u o'tla mantaar, neqele'.
45002028	Tan yit' a' koj chit suula itenam Tioxh u aanima va'l tzok'el el b'iil ichi'l. Utz yit' a' koj u nojla techlal inimal Tioxh vitzok'ax el b'iil chi'l.
45002029	Pek a' nojla itenam Tioxh u aanima va'l ninima u Tioxh tuch' taanima. Tu taanima atik u echlal aas itenam Tioxh, ivatzil itzok'te'l b'iil ichi'l. Titxumb'al nik'uchva aas ninima q'u mantaar. Yit' tu koj vichi'l nik'uchva aas ninima va'l tz'ib'amal tu u o'tla mantaar. Aya' va'l yit' aanima koj sa'alon aas b'a'n, pek u Tioxh sa'alon aas b'a'n.
45003001	Unchee' ¿kam techit b'anel tu q'u Israeel, vitenam u Tioxh? Utz ¿kam techit b'anel tu u aanima majte va'l tzok'e'l el b'iil ichi'l?
45003002	Sib' ko'xh b'anel taq'o, ti' jatvatzul ko'n kam. Tib'axa, a' taq'vu'l viyolb'al u Tioxh xe' vitenam o'tene tzi'.
45003003	Utz k'uxh ye' ninima u yolb'al Tioxh unjoloj xo'l vitenam, sa'tekojya' itzojpit q'ul iyol u Tioxh ti' q'ul iqelb'alil.
45003004	Tan aatz u Tioxh, tiira vinujul nitale' k'uxh kajay aanima jolol txub'a'lom. Echa' u yol tz'ib'amal tza': —Tiira axh vinujul vatz q'u aanima tu q'u'l naale'. Utz k'uxh nikojitx'olax anujul, b'a'n saelk'axh; axh sab'anon kanaal.— Chia.
45003005	Ech tiira nimna'l aas inujul ni'an u Tioxh k'uxh nitaq'u'l choob'al paav qi'. Tan yit' ijikomal koj nikub'ane'. Utz yit' ye'xtxoj koj u Tioxh. Sako'nkoxhtaq'an taq'tu'l choob'al paav qi'. Loq' untxumb'al ko'n va'l nivale' tza' in aanima.
45003006	Tan oj yit' a' vijikomal u Tioxh, kani'ch koj itx'olt inujul q'u aa paav q'u'l yit' ijikomal koj ni'ane'.
45003007	Utz kamal at sa'alon: —Tu vuntxub'a'le' nitok iq'ii u Tioxh. Ech ¿kam tek toke' sako'xhtaq'b'enins aa paav ti'?— Chaj.
45003008	Tan atil unjolol aanima niteesa unq'ii. Nitale' aas a' nunchus ma'l u txumb'al va'l nitale': —Ye'xhkantu' sakub'an u paav tan, su'ul vib'a'nil u Tioxh qi' taq'o.— Chi'in aas nitale'. Pek ab'itaj. Tan aatz q'u aanima ni'alon vi' ech tzi', ik'ulel saku' u choob'al paav ti'.
45003009	Aatz o', o' itenam u Tioxh, ¿tiira o' tzik b'a'n vatz Tioxh vatz tere'n q'u aanima kajayil? ¡Ye'ka! Tan vetqilla' aas ela ko'xh o' aa paav sukukajayil; k'uxh o' itenam u Tioxh, k'uxh yit' a' koj.
45003010	Tan nital u Yolb'al Tioxh tz'ib'amalka ech tza': —Ye'k ma'j aanima ijikomal ni'ane'. Ye'xhab'il ma'j.
45003011	Ye'xhab'il ko'xh ma'j nipaal itxumb'al tu viyolb'al u Tioxh. Ye'xhab'il nichokon.
45003012	Kajay q'u aanima ye'xtxoj q'ul ib'ey txayel; ma'l motx itz'ejxixsat tib'. Ye'k ma'j aanima b'a'n ni'an vatz Tioxh, ye'xhab'il ma'j.
45003013	Tan paat tzu'kin q'u kam nije'ul titzi'. Ech q'ul itut ma'j julil kamchil aas vitzu'l ije'ul u kamnaj tuul. A' chit ni'an txub'a'l tuch' q'u taq'. Utz yansa'm ni'an tuch'. Echa' ichii tx'i'la txokop atil tu q'u xaj itzi'.
45003014	Ta'xh atil titzi' u tz'ejo yol ti' aanima utz, u k'ayb'ixsa'm.
45003015	Oora ko'xh niyatz'one', tii koj siatz.
45003016	Yuch'u'm utz, sotzsa'm atil tu q'ul ipaaleb'al.
45003017	Ye' motx tootzaj kani'ch ichoktu u paas.
45003018	Jatu koj satoksa tetz u xo'va Tioxh.— Chia.
45003019	Pek qootzajle aas kajay q'u mantaar atil tu u o'tla mantaar, tetz q'u aanima q'u'l nitoksa tib' sijaq'. Ech kajay aanima ye'xhkam ma'j satale'. Pek aal sinach je' tib' aas aa paav. Tan kajay aanima satx'olp inujul tu u Tioxh.
45003020	Tan sa'kojb'ens b'a'n q'u aanima vatz u Tioxh ti' ko'xh inimal u o'tla mantaar. Pek a' itxa'k u o'tla mantaar sik'uch qe aas ab'iste q'u kam paav.
45003021	Pek aatz cheel, vetik'uchlu vijikomil u Tioxh. Xamtel ti' u o'tla mantaar vetik'ucha. Techlal aas nojchit inujul. Utz alelnalchitka qe tu u o'tla mantaar tuch' q'u alol tetz u yolb'al Tioxh aas sa'chitik'uch vijikomal.
45003022	Vetik'uchlu tib' vijikomil u Tioxh sek'atza tiq'aq'al vik'uje' ek'u'l ti' u Jesucristo. Utz echat ko'xh si'an k'atz tere'n q'u aanima majte q'u'l saniman k'uxh puera. Yit' at koj jalb'alib' siatz.
45003023	Tan kajay aanima paavinnaj utz, xaannaj el k'atz vitechalil u Tioxh.
45003024	Pek oya ko'n taq'ax b'ens b'a'n si'an u Tioxh tu vib'a'nil, tiq'aq'al u Cristo Jesuus. Tan a' satoon tu u paav.
45003025	Tan itxumb'al u Tioxh i'ana aas ul kamoj u Jesuus qi' ti' ichool q'u kupaav. Ech ti' vikajal va'l eli, sakuk'ul u kuyb'al. Tan sib' ipaciensia u Tioxh. Ech vik'uchtu vijikomil u Tioxh tzi' aas vetikuy kajay q'u kupaav b'anelka ma'x tiempo. Ta'xhtzii sak'uje' ik'u'l u aanima ti' u Jesuus.
45003026	Ni'an u Tioxh ech tzi' tan, nojchit jikom. Utz a' isa' ik'uchax vijikomil qe tu u tiempo cheel. Tan nitaq' b'ens b'a'n q'u aanima q'u'l nik'uje' ik'u'l ti' u Jesuus.
45003027	Ech ye'k si'ane' satoksa je' iq'ii u aanima ti' inimal u o'tla mantaar. Ye'k saje' ivatz ti'. Tan yit' tiq'aq'al koj inimat u o'tla mantaar vetkuyli. Pek tiq'aq'al ik'uje' ik'u'l u aanima ti' u Jesuus nib'ens b'a'n vatz u Tioxh.
45003028	Ech nikutxakb'a' talaxe' aas a' nib'ens b'a'n vatz Tioxh q'u aanima q'u'l nik'uje' ik'u'l ti' u Jesuus. Yit' ti' koj ib'anle' kam nital u o'tla mantaar.
45003029	Utz aatz u Tioxh, yit' iTioxh ko'nkoxh q'u Israeel sijunal, pek iTioxh q'u puera aanima majte.
45003030	Tan ma'l ko'n vitxumb'al u Tioxh nitoksa ti' taq'ax b'en b'a'n u aanima. Sataq' b'ens b'a'n oj sak'uje' ik'u'l ti' u Jesuus; k'uxh tzok'el el b'iil ichi'l utz, k'uxh ye' tzok'el el ichi'l.
45003031	Loq' a' tekoj nikuk'one'lo'p u o'tla mantaar echil tzi'. Pek aal nikuk'ujb'a' vitxakune' aas nik'uje' kuk'u'l ti' u Jesuus.
45004001	Pek ¿kam ech ib'ens b'a'n u kuk'uy kumam Abrahaam? ¿Kam saqal ti'?
45004002	Tan oj ti' q'ul ib'a'nil u Abrahaam aq'axku b'en b'a'n tu u Tioxh, sa'chitveeti atzi', satoksa je' iq'ii. ¡Loq' yit' vatz Tioxh koj sit'anb'a'v tib'!
45004003	Tan nital u Yolb'al Tioxh ech tza': —K'uje' ko'n ik'u'l u Abrahaam ti' u Tioxh. Echixe'at aq'ax b'ens b'a'n tu u Tioxh.— Chia.
45004004	-
45004005	Utz oya ko'n ni'an u Tioxh u taq'tu b'ens b'a'n u aanima. Yit' chooel koj. Pek ti' ko'n ik'uje' ik'u'l u aa paav, u Tioxh va'l niaq'on b'ens b'a'n. Nikuyaxe', k'uxh ye'xhkam ma'j ni'an ti' u b'a'nil vetik'ulla'. Tan yit' ti' koj q'u b'a'nil ni'an u aanima aas nitaq'ax b'ens b'a'n tu u Tioxh. Yit' ija'mel koj ti' vib'anone'. Ech koj b'anel taq'o u aq'onom aas nichool ti' u taq'on. Tan yit' oya koj u puaj nik'ule', pek ija'mel ti' u taq'on veti'ana.
45004006	Utz yolon u Daviid ti' u b'a'nil majte tzi' va'l nik'ul u aanima oj nik'uje' ik'u'l ti' Tioxh. Tan nitaq'ax b'ens b'a'n, k'uxh ye'xhkam ma'j ni'an ti'.
45004007	Tal ech tza': —Chi'b'eb'al tetz q'u aanima q'u'l nikuylu q'ul ipaav tu u Tioxh. Utz nipaasal b'en q'ul ipaav ech tzi'.
45004008	Chi'b'eb'al tetz u aanima va'l yit' aa paav tere'n koj vatz u Tioxh.— Chia.
45004009	Loq' ¿ab'il etz u mam b'a'nil tzi'? ¿Tetz ko'n tzik q'u aanima q'u'l tzok'el el b'iil ichi'l, oj tetz q'u'l ye' tzok'el el ichi'l majte? Tan niqale' aas ti' ko'n vik'uje' ik'u'l u Abrahaam ti' u Tioxh, aq'ax b'ens b'a'n.
45004010	Utz ¿kam b'anich tu u Abrahaam tu u tiempo tzi' aas taq'ax b'ens b'a'n tu u Tioxh? ¿Tzok'ich tzik el b'iil ichi'l, oj ye' tzok'ich el? Ye'ich tzok'el el ichi'l.
45004011	Xamtel tzok'ax techit el b'iil ichi'l. Loq' techlal texhtu' aas ma't taqa'x b'ens b'a'n tu u Tioxh. Ech a' va'l tata tatin vatz q'u niman tetz u Tioxh k'uxh ye' tzok'el el ichi'l. Ech nitaq'ax b'ens b'a'n kajay q'u niman tetz u Tioxh ti' vik'uje' ik'u'l ti' u Tioxh ulyu ko'xh tza' tuul.
45004012	Utz echa' tata tatin u Abrahaam vatz q'u aanima q'u'l k'uxh tzok'el el b'iil ichi'l majte. Ta'xhtzii oj a' ne'ntiq'o kamech vik'uje' ik'u'l u Abrahaam i'an ti' u Tioxh aas ye'sajich itzok'ax el ichi'l; yit' ti' ko'n koj q'u'l tzok'ax el b'iil ichi'l.
45004013	Tan aatz u Tioxh, tal tu u Abrahaam aas sataq' u vatz amlika tx'ava' tu q'ul itu'xh ixalam. Loq' ti' koj aas ma'tich inimat u o'tla mantaar u Abrahaam; pek ti' ko'xh vijikomal, ti' vik'uje' ik'u'l aas nojchit satiq'o tib' q'u kam q'u'l tala'tzi'i u Tioxh tzi'.
45004014	Tan oj ti' inimal u o'tla mantaar sak'ulchik va'l tala'tzi'i u Tioxh, ye'k itxa'k sak'uje' ik'u'l q'u aanima ti' vib'a'nil u Tioxh atzi'. Utz ye'k satzojpu va'l tala'tzi'i u Tioxh tu u Abrahaam atzi'.
45004015	Tan aatz viqelax u o'tla mantaar, nitulsa ik'a'nal u Tioxh. Pek oj ye'k u o'tla mantaar, ¿kan chaj tek va'l saqelaxi?
45004016	Echixe'at sakuylu u aanima ti' vik'uje' ik'u'l ti' u Tioxh. Ech nimna'l aas oya. Utz txaklel viyol u Tioxh va'l tal tu u Abrahaam ti' q'ul itu'xh ixalam. Aya' q'u'l tzok'el el b'iil ichi'l echa' va'l nital u o'tla mantaar tuch' q'u'l ech ik'uje' ik'u'l ti' Tioxh va'l i'an u Abrahaam. Tan aatz u Abrahaam, echa' kutat tatin ti' vik'uje' kuk'u'l.
45004017	Tan ti' niyolonku u yol va'l tz'ib'amalka ech tza': —Vetvoksalaxhs itat sib'al tenam.— Chia. Ech, a' u Tioxh va'l k'uje' ik'ul u Abrahaam ti' tzi'. U Tioxh va'l niq'aavtitz'pixsa kamnaj. Utz atil tek q'u kam siatz, k'uxh ye'saj qilta'.
45004018	Utz inima u Abrahaam kam va'l tal u Tioxh te, k'uxh tiira ye'kanich remeero tilone'. Ech ti' ko'n vinimata' b'ens ik'uy imam sib'al tenam kam chit echa' va'l tal u Tioxh te: —Echil q'ul atu'xh axalam savaq'e' tza'.— Texh te'le'.
45004019	Tan tiira k'ujlich ik'u'l u Abrahaam ti' u Tioxh. Paat ye't qeoni k'uxh tiira q'esich teku'en. 100 texh iya'b' utz, k'uxh tootzajich tuch' u Sara aas yameero texh sakami. Tan jolol q'esich teku'en. Utz k'uxh tootzajle aas ye' nichveet tiltu titz'in u Sara.
45004020	Loq' ye't ka'tziiun u Abrahaam ti' u kam tala'tzi'i u Tioxh te; pek aal maas tiq'o iyak'il tu vik'uje' ik'u'l ti' u Tioxh. Utz toksa iq'ii Tioxh.
45004021	Tan tiira nichinima aas mam Tioxh u Tioxh utz, si'an q'u kam q'u'l ma'tich talta' aas si'ane'.
45004022	Ech ti' ko'n vinimal u Tioxh i'an u Abrahaam, b'ens b'a'n tu u Tioxh.
45004023	Utz ti' ko'nkoxh u Abrahaam tz'ib'alikka u kam tzi' aas b'ens b'a'n tu u Tioxh.
45004024	Pek qi' majte, ab'iste o' nikunima u Tioxh va'l q'aav itz'pixsan u kuB'aal Jesuus.
45004025	Aya' va'l ti' ko'n q'u kuqelb'alil yatz'axka. Pek q'aav itz'pixsal ti' qaq'ax b'ens b'a'n vatz u Tioxh.
45005001	Ech aatz cheel b'enyo' b'a'n ti' vik'uje' kuk'u'l ti' u Tioxh utz, b'a'n tek o' tuch' u Tioxh tiq'aq'al u kuB'aal Jesucristo.
45005002	Tan ti' ko'n u Jesucristo k'uxh vetetzano' ti' vib'a'nil u Tioxh, va'l tii txaklelo' tuul cheel, ti' ko'n vik'uje' kuk'u'l ti'. Utz kaana kutxuq'txune' tan, nikuch'ia u tuleb'al u Tioxh tu vitechalil.
45005003	Utz ta'n ko'n koj nitxuq'txunk'o' ti' u kam tzi', pek nikutxuq'txun majte k'uxh nikupaal tu mamaj tza'l. Tan qootzajle aas kuyak'il k'atz Tioxh nicheesa q'u tza'l ech sakuq'i' tere'n.
45005004	Ech k'uxh saul tere'n tza'l, sa'kojqeono' te. Aal kuyak'il nicheesa ti' ich'ial u tuleb'al u Tioxh.
45005005	Utz ye'k ko'nkoxh tokeb'al nikuch'ia u Tioxh. Tan oj ye'k tokeb'al, sotznaj kuk'u'l atzi'. Pek nikuch'ia tan, tz'ejel tek qaanima ti' u Tioxh tiq'aq'al u Tioxhla Espiiritu va'l aq'el qe, echa' ipeq'ax ku' a' qi'.
45005006	Tan ul kamoj u Jesuus qi' ti' kuchitpu tu q'u kupaav. A' i'anvu tu u tiempo va'l ye'k sa'ole'o', kam koj sakutx'ol kujunal ti' kuchitpu tu u paav.
45005007	Utz ab'il ko'nkoxh sab'anon aas sataq' tib' tu kamchil sivatzil ma'j b'a'nla aanima. Pek loq' kamal atil chit va'j siq'i' sakam ti' ma'j tiira b'a'n.
45005008	Pek ech koj u Jesuus tan, ul kamoj qi' k'uxh anko'xh o'ich aa paav. A' nik'uchvu u Tioxh qe tzi' aas nojchit tii qi'.
45005009	¡Ech oj chixh cheel ye' sateesa'o' vatz u mam ik'a'nal, aya' u choob'al paav utz, aal b'ennajtek'o' b'a'n siatz ti' vikameb'al u Jesuus!
45005010	Tan k'uxh o'ich ikoontra u Tioxh, ok kub'an tuch' ti' vikameb'al viK'aol. Ech ti' ku'en, b'a'n tek o' vatz u Tioxh, ech ¡yetz ko'xh sikolo' tan, taq' u vatz iq'ii isaj qi'!
45005011	Yit' ta'n koj, pek techal kutxuq'txun ti' u Tioxh tan, tiq'aq'al ko'n u Jesucristo b'a'n tek o' tuch' u Tioxh.
45005012	Ma'l ko'n vinaj oksan u paav tu u vatz amlika tx'ava' tza'. Utz ti' u tok u paav, ok u kamchil. Ech kajay aanima aa paav taq'o utz, kamnaj tatin vatz Tioxh majte.
45005013	Ech atich tek paav tu u vatz amlika tx'ava' tza' aas ye'sajich taq'ax u o'tla mantaar. Loq' ye' ootzajimal ab'iste q'u kam paav, untz'oj ye'k mantaar.
45005014	Pek k'uxh echi, ul u kamchil ti' q'u aanima kajayil. A' xe'tik tikuenta u Adaan utz, ul ko'xh tikuenta u Moisees. Ul u kamchil ti' q'u aanima k'uxh ye'xhkam nichiqel u Tioxh echa' i'an u Adaan. Pek potzon kajay q'u aanima ti' vipaav u Adaan. Loq' atil toke'. Atil ma'l nik'am ti'. A' nik'am ti' aas sa'nalchit'ul va't u Vinaj. Utz saetzan uchchil ti' vib'a'nil.
45005015	Loq' jalel tib' va'l kani'ch tok u paav oki, tuch' u tul u oya nitaq' u Tioxh. Tan ma'l ko'n vinaj paavin b'axa, aya' u Adaan. Utz kajay aanima ijlen u paav. Ech ul u kamchil vatz tioxh ti' sib'al taq'o. Loq' aal maas techal u b'a'nil sik'ul q'u aanima, aya' u oya va'l taq' u Tioxh. Tan tetz sib'al aanima majte. Loq' tiq'aq'al u vinaj Jesucristo va'l ta'xh ma'l.
45005016	Utz yit' ela koj u tok u paav tuch' u toya u Tioxh. Tan ma'l ko'n u paav i'an ma'l vinaj, ech aq'ax b'ens aa paav q'u aanima vatz u Tioxh. Yakich alaxoj iku' u choob'al paav ti' kajayil. Pek ech koj u b'a'nil, u toya u Tioxh tan, a' nitaq' b'ens b'a'n u aanima vatz Tioxh, nikuye' k'uxh sib'al paav b'anel taq'o.
45005017	Tan oj tiira vetpaal tetz u kamchil ti' vipaav ma'l ko'xh vinaj, a' chixh ye' sa'atin itiichajil tu b'enq'ii b'ensaj q'u aanima tiq'aq'al u vinaj Jesucristo. Aya' q'u'l nik'ulun u mam ib'a'nil u Tioxh ti' taq'tub'eno' b'a'n siatz.
45005018	Ech kam echa' talax iku' u choob'al paav ti' kajay aanima tu vipaav ma'l vinaj, echat ko'xh tul u b'a'nil majte. Ti' ko'n vijikomil u vinaj Jesuus nib'ens b'a'n q'u aanima. Ech tetz tiichajil tu b'enq'ii b'ensaj.
45005019	Utz ti' viqelb'alil ma'l u vinaj b'enku aa paav q'u aanima. Echat ko'xh ti' vinimal u vinaj Jesuus majte, sib'al aanima vetaq'ax b'ens b'a'n.
45005020	K'uxh oksal u o'tla mantaar tan, a' itxa'k sik'uch tu q'u aanima aas nojchit sib'al paav ni'ane'. Pek k'uxh sib'al paav i'an q'u aanima, aal ko'n paj ak'b'u vib'a'nil u Tioxh.
45005021	Ech k'uxh tiira atich ok q'u aanima jaq' u tz'ejb'al yol tetz u kamchil vatz Tioxh b'anel, echat si'an vib'a'nil u Tioxh majte; sa'xhtiq'o iyak'il ti' vijikomal. Aya' va'l nitaq' tiichajil tu b'enq'ii b'ensaj tiq'aq'al u Jesucristo, u kuB'aal.
45006001	Pek ¿kam sakub'ane'? ¿Ta'n chixh b'anel sakub'an u paav, ech sa'ak'b'u vikuyun u Tioxh?
45006002	¡Ye'xh b'oj si'ane'! Tan ab'iste o' chitpi'o' tu u paav, ela tuch' kamchil va'l vetkub'anle'l siatz. Ech kam tek toke' sa'tere'nkub'ane'.
45006003	Tan qootzajle aas ab'iste o' b'anel kuvautiismo tib'ii u Cristo Jesuus, ela kamyo' tuch' vatz u paav.
45006004	Tan aatz u kub'antu kuvautiismo, a' nik'am ti' aas vetkamo'. Ela vetmujaxo' tuch' u Jesuus tu jul. Vetya'o' ti' ib'anax u paav. Utz a' nik'am ti' majte aas vetq'aavitz'p'o'. Ech kuk'uche' aas paarten tek u kutxumb'al. Ela tek o' tuch' u Jesuus va'l q'aav itz'pixsal tu vitechalil u kuTat xo'l q'u kamnaj.
45006005	Ech, oj kamyo' echa' va'l i'an u Jesuus, saq'aavitz'p'o' majte echa' va'l i'ana.
45006006	Qootzajlu teku'en niyolonka, aas ya'y kub'antu q'u ye'xtxojla chaj kam nichkub'ane'. Ela tuch' kamyo' vatz kurus. A' toke' aas yit' aye'n tere'n koj o' tikuenta u paav.
45006007	Tan aatz u aanima va'l ninima aas kamnaj u o'tla txumb'al siatz va'l iq'omich taq'o, nitaq'ax b'ens b'a'n.
45006008	Ech oj kamyu tek u kuye'xtxojla txumb'al ti' inimal u Cristo, kunimataj aas sa'atin kutiichajil k'atza majte.
45006009	Tan q'aav itz'pinaj tek u Jesuus. Utz qootzajle aas sa'tere'nkojkami. Tech tere'n koj u kamchil ti'.
45006010	Ta'n kamchil el i'an u Cristo vatz u paav aas kami. Ye'kan tokeb'al u paav ti'. Utz aatz cheel, itz'lel k'atz u Tioxh b'enamen.
45006011	Echat seb'an majte. B'antaj aas aya'l kala kamye'lex vatz u paav. Ech tiira itz'lelex k'atz u Tioxh tiq'aq'al u kuB'aal Cristo Jesuus.
45006012	Utz ye' ko'xh etaq' tzii aas sa'tere'npaal tetz u paav tu vechi'l. Ye' etaq' tzii sisub'ex u tacha'v vechi'l ti' ib'anax u paav.
45006013	Ye' etaq' q'ul echi'l satxakun ti' ib'anax u ye'xtxoj. Pek a' setaq'v etib' tu u Tioxh. Tan jalpinaj tek q'ul etxumb'al. A' tek itz'lelk'ex ti' ib'anax q'u kam b'a'n xo'l q'u aa paav. Ech aq'taj vechi'l tu u Tioxh satxakun ti' ib'anax q'u kam jikom.
45006014	Ech ye'kan sisub'ex u paav tan, aye'n tere'n koj ex tikuenta u o'tla mantaar. Pek aye'ntek'ex tu vib'a'nil u Tioxh.
45006015	Loq' k'uxh ye'kan o' tikuenta u o'tla mantaar, ye'k si'ane' sa'tere'nko'xhpaavino'. Ta'n ko'n chixh saqalva aas aye'ntek'o' tikuenta vikuyun u Tioxh, sa'tere'npaavino'. Ye'xhkani'ch.
45006016	Tan echa' u aanima va'l nik'ayi tib' tu aq'on xe' ma'l b'aal aq'on. Ta'n nitok tikuenta. A' texh ninima. Echat ex majte. Ta'n netok tikuenta ab'il nenima, oj u paav, va'l kamchil niya'eb'e; oj u Tioxh va'l salochonex ti' eb'ens jikom.
45006017	Pek ta'ntioxh tu u Tioxh tan, k'uxh atich'ex tikuenta u paav veti'anka, tuch' chit etaanima enima u chusb'al va'l k'ulel tek setaq'o cheel.
45006018	Ech elnajtek'ex jaq' u paav. Utz a' texh atilk'ok'ex ti' ib'anax vijikomal.
45006019	Aatz q'u kam nival sete tza', vatzsaj yolil xo'l aanima. Ech sapaal etxumb'al tuul. Kam echa' etaq'tu vechi'l ti' ib'anax u paav veti'anka, echat chit seb'an cheel ti' etaq't etib' ti' ib'anax q'u kam jikom utz, ti' exaane'l k'atz paav.
45006020	Tan aatz atich'ex tikuenta u paav, ye'kich etokeb'al ti' q'u kam jikom. Tan echa' k'ayimal etatin tu aq'on taq'o.
45006021	Utz ¿kam nicheb'an kanaal ti' q'u kam nicheb'ane'? Tan kamchil ko'n vatz Tioxh viya'eb'al. Aya' q'u kam q'u'l nitekech'ixvu ti' cheel.
45006022	Pek aatz cheel, elnaj tek ex jaq' u paav utz, okyex ti' inimal u Tioxh. A' ekanaal aas xaannajtek'elex k'atz u paav. Utz a' iya'eb'al u tiichajil tu b'enq'ii b'ensaj.
45006023	Tan aatz u choob'al tetz u paav, aya' u kamchil vatz Tioxh. Pek aatz u oya nitaq' u Tioxh ti' inimal u kuB'aal Cristo Jesuus, aya' u tiichajil tu b'enq'ii b'ensaj.
45007001	Hermanos, tek' etootzajle aas ta'xh txayel q'u aanima ti' inimal q'u mantaar tuul itz'lele. Utz tootzaj u kam q'u aanima tzi' q'u'l tootzajle u o'tla mantaar.
45007002	Echa' ma'l tzumlich ixoj, ato'k jaq' u mantaar tetz tzumb'a'a tuch' vivinaj tuul itz'lele. Pek oj sakam vivinaj, elyu jaq' u mantaar va'l nichtxayon tuch' vivinaj.
45007003	Tan oj sik'ul tib' u ixoj tuch' va't vinaj tuul itz'lel vivinaj, vetteesal tib' tu b'ey tuch' va't vinaj atzi'. Tan yit' ik'ulel koj. Pek oj sakam vivinaj, nitel u ixoj jaq' u mantaar va'l nichtxayon tuch' u q'etz ivinaj. Ech saveeti sik'ul tib' tuch' va't vinaj utz, yit' eesaib' tu b'ey koj ni'an tuch' u vinaj tzi'.
45007004	Echat ex majte hermanos. Paat elnajtek'ex jaq' u o'tla mantaar ti' enimat vikam u Cristo. Tan kamnajtek'elex vatz u paav. Ex tek tetz u Cristo, va'l q'aav itz'pinaj tika'paj. Ech k'uchtaj tu veb'anone' aas q'anb'inajex k'atz u Tioxh.
45007005	Tan aatz atich'ex ti' inimal u o'tla mantaar, kaana achva paav atich sek'atza taq'o. Ech a' chit nicheb'an va'l tu kamchil nitiq'ovb'enex.
45007006	Pek aatz cheel, elyex jaq' u o'tla mantaar va'l atichk'ex. Ela tuch' kamyex siatz. Ech a' tek netiq'o u ak' txumb'al tetz u Tioxhla Espiiritu. Yit' a' tere'n koj u o'tla mantaar tz'ib'amal.
45007007	Loq' yit' a' koj tek niqal majte aas paav u o'tla mantaar. Pek a' niqale' aas tiq'aq'al u o'tla mantaar vetqootzaji kam u paav. Ye' qootzaj koj atzi' oj paav va'l aas saqachva ok tetz aanima aas ye' koj nital u o'tla mantaar: —Yaachva ok tetz aanima.— Chia.
45007008	Pek k'uxh ech nital u o'tla mantaar, aal vettiq'o iyak'il u achva paav sunk'atza. Kam texh ye'xtxojla kam nivachva taq'o. Utz ye'k koj u o'tla mantaar, ye' ootzajimal koj ab'iste q'u kam paav.
45007009	Tan aatz ye'ich vootzaj u mantaar, b'a'n ko'xh in; ye'k unpaav nichunnache'. Pek aatz vootzajit u o'tla mantaar, vootzaji aas kamnajin vatz Tioxh ti' q'u paav nunb'ane'.
45007010	Kamal aal a' si'chtal ve nichvale' aas itz'lelin vatz Tioxh. Pek aal a' pe'k sik'uch ve aas in aa paav; kamnajin vatz Tioxh.
45007011	Ech vetiyatz'in u paav niyolonka. A' vettxakun u o'tla mantaar ti' vootzajita' aas kamnajin vatz Tioxh.
45007012	Ech toke' aas tiira b'a'n u o'tla mantaar, jikom. Utz inujul nitale'. Yit' paav koj.
45007013	Loq' yit' a' koj vetyatz'onin u b'a'n va'l nital u o'tla mantaar. Pek aatz u paav, nik'am ti' u o'tla mantaar ti' ixaansat'elin k'atz Tioxh. Ech kamnajin vatz u Tioxh taq'o. Tan a' isa' aas b'enamen in aa paav.
45007014	Qootzajle aas lochol qetz u o'tla mantaar k'atz Tioxh. Pek in va'l b'ennajin ti' ib'anax u tacha'v vunchi'l; k'ayimal vib' tu u paav.
45007015	Ye' tek nipaal untxumb'al tu q'u kam nunb'ane'. Tan yit' a' koj nunb'an q'u kam b'a'n. Pek aal a' nunb'an q'u kam q'u'l ye'xtxoj, k'uxh yu'nsa' sunb'ane'.
45007016	Utz oj a' nunb'an u kam va'l yu'nsa' sunb'ane', a' techlal atzi' aas b'a'n u o'tla mantaar.
45007017	Ech yit' in koj chit tuch' untxumb'al nunb'an q'u kam ye'xtxoj, pek a' nipaal tetz u paav sunk'atza.
45007018	Tan ni'xhunnache' aas ke'ch koj u b'a'nil sunk'atza tu vunchi'l. Tan k'uxh ni'xhvachva ib'anax q'u kam b'a'n vatz Tioxh, ye' nivole' ti' ib'anaxe'.
45007019	Yit' a' koj nunb'an q'u kam b'a'n q'u'l nivachva ib'anaxe'. Pek a' nunb'an q'u kam q'u'l ye'xtxoj k'uxh yu'nsa'.
45007020	Ech oj a' nunb'an q'u kam q'u'l yu'nsa' ib'anaxe', unchee' yit' in koj nib'anon atzi', pek u paav va'l atil sunk'atza.
45007021	-
45007022	Ma'xh tek villa' aas k'uxh ni'xhvachva ib'anax q'u kam b'a'n, k'uxh a' chit unsa' tu u vaanima inimal u mantaar tetz u Tioxh, aal ta'n paj nunb'an q'u kam ye'xtxoj.
45007023	Pek atil va't u yak'il sunk'atza tunchi'l aas nipaal tetz vatz q'u b'a'nil nivitz'a. A' va'l txayonnaj vetz. Utz nitiq'ob'enin ti' ib'anax u paav.
45007024	¡Ech txumb'al unvatz! tan, ¿ab'il va't saeesanin tu u achva paav sunk'atza tza', va'l tu kamchil nitiq'ovb'enin?
45007025	Ta'xh u Tioxh salochonin. ¡Echixe'at nivaq' ta'ntioxh te ti' u kuB'aal Jesucristo! Ech a' nunnima u Tioxh tuch' vunpensaar, k'uxh aatz vunchi'l, paav isa'.
45008001	Unchee' aatz cheel, ye'kan sa'alax iku' u choob'al paav ti' q'u aanima q'u'l okyu ti' u Cristo Jesuus. Aya' q'u'l ye'xhkam ni'an q'u tacha'v u chi'l. Pek a' ni'an q'u kam isa' u Tioxhla Espiiritu.
45008002	Tan aatz u Tioxhla Espiiritu va'l niaq'on u tiichajil k'atz u Jesucristo, a' vetchitpuno' vatz u paav utz, vatz u kamchil tu choob'al paav.
45008003	Tan ye'k iyak'il u o'tla mantaar ti' kuchitpu vatz u paav tu u kuchi'l, pek u Tioxh vetchitpuno'. Tan vetichaju'l viK'aol. Vettaq' b'ens aanima echa' aa paav utz, vet'ulkamoj tuch' vichi'l ti' u paav. Ech a' vet'ole' ti' teesal viyak'il u paav tu u kuchi'l.
45008004	Ech vet'uli'an qi' tan, a' isa' sitzojpi va'l nijaj u o'tla mantaar qe. Ech ye'kan sakub'an q'u paav nital u kuchi'l, pek a' sakub'an q'u kam isa' u Tioxhla Espiiritu.
45008005	Tan aatz q'u aanima q'u'l b'anol tetz tacha'v vichi'l, ta'xh nititz'a ib'anax b'enamen q'u tacha'v. Pek aatz q'u'l atil k'atz u Tioxhla Espiiritu, a' ni'an q'u kam q'u'l isa' u Tioxhla Espiiritu.
45008006	Ech oj txoxelo' ti' ib'anax q'u kam q'u'l isa' u Tioxhla Espiiritu, a' kukanaal u tiichajil tu b'enq'ii b'ensaj utz, tuch' u paas. Pek oj a' txoxelo' ti' ib'anax q'u kam isa' u kuchi'l, a' iya'eb'al u kamchil vatz Tioxh.
45008007	Tan aatz q'u tacha'v u chi'l, koontraib' tuch' Tioxh. Tan nikojinima viyolb'al u Tioxh. Utz sa'kojole'i sinima majte.
45008008	Echixe'at niqale' aas sa'kojitxuq'txunsa Tioxh u aanima va'l a' ni'ane' kam isa' vichi'l.
45008009	Pek aatz ex, yit' a' tere'n koj atilk'ok'ex ti' ib'anax u tacha'v q'ul echi'l. Pek a' tek neb'an q'u kam isa' u Tioxhla Espiiritu. Ta'xhtzii oj nojchit atil u Tioxhla Espiiritu sek'atza. Tan ab'il va'l ye'k viTioxhla Espiiritu u Cristo k'atza, yit' tetz koj u Tioxh atzi'.
45008010	Tan oj atil u Cristo sek'atza, tiira elnajtek'ex vatz u paav atzi'. Nojchit echa' kamnajtek'elex siatz. Pek itz'lel tek vetaanxelal vatz Tioxh tan, aq'axyub'enex b'a'n siatz.
45008011	Tan tiq'aq'al u Tioxhla Espiiritu tetz u Tioxh, q'aav itz'pu u Jesuus xo'l q'u kamnaj. Utz anko'xh u Tioxhla Espiiritu tzi', sa'aq'on itiichajil vechi'l tu b'enq'ii b'ensaj majte.
45008012	-
45008013	Echixe'at nival sete hermanos, ech kala ma'l kutx'oj atil xe' u Tioxh. Ech kub'antaj q'u kam isa' u Tioxhla Espiiritu. Yit' a' koj sakub'an q'u kam isa' u chi'l va'l yatz'elo' ni'an vatz Tioxh. Kusotzsataj q'u tacha'v u chi'l ti' inimal u Tioxhla Espiiritu tan, a' iq'aq'al u tiichajil tu b'enq'ii b'ensaj xe' Tioxh.
45008014	Tan a' ik'aol ime'al Tioxh q'u aanima q'u'l ninima kam nital u Tioxhla Espiiritu te.
45008015	Tan aatz u Tioxhla Espiiritu va'l vetek'ula, va'l vetaq'onb'enex sik'aol ime'al Tioxh, yit' a' koj nitoksavex jaq' u o'tla mantaar, aas ta'xh b'anel xo'val etatin taq'o. Pek ye'k exo'val setale': —¡KuTat!— Chajex tu u Tioxh.
45008016	Tan u Tioxhla Espiiritu atko'xh ninachpixsan tu u qaanxelal aas nojchit o' ik'aol ime'al Tioxh.
45008017	Ech ela tek saetzano' tuch' u Cristo ti' q'u kam xe' Tioxh. Tan b'ennajtek'o' sik'aol Tioxh. Ta'xhtzii oj nikuq'i' q'u tza'l echa' q'u'l paalku u Jesuus. Ech so'ok'o' k'atza tu vitechalil tu Amlika.
45008018	Ech nival sete, aas ye' ko'xh qeonex tu q'u tza'l nipaalk'o' tu u tiempo tza'. Tan pitz'kin ku'en atzi'. Pek a' tiira techal u mam b'a'nil sataq'vo' u Tioxh toj i'ane'.
45008019	Tan aal antu kajay q'u kam q'u'l icheesa u Tioxh tu u vatz amlika tx'ava' tza' nich'iane', va'l ich'iata' aas sik'uch q'ul ik'aol ime'al u Tioxh aas jalpixsamal tek tu vitechalil u Tioxh.
45008020	Tan kajay u vatz amlika tx'ava' tza' oknaj jaq' ma'l u yannajla txumb'al. Loq' yit' ipaav koj aas echi. Pek u Tioxh aq'on tzii ti'. Loq' sa'nalq'aavb'en b'a'n aas su'ul u chitpichil nich'ial tuch' txuq'txunchil.
45008021	Ech sa'nali'an b'a'n; sajalpu tu u tatin cheel. Tan tiira yannaj u tatine'. Pek si'an b'a'n tikuenta u techalla chitpichil va'l su'ul ti' q'ul ik'aol ime'al u Tioxh.
45008022	Tan qootzajle aas ni'xhijelun q'u kam b'anel tu u Tioxh tu u vatz amlika tx'ava' cheel. Kaana tza'l k'axk'o nipaalka. Techal tok tu peena, echa' ichi'on ma'l ixoj aas sa'tekatin titz'in.
45008023	Utz yit' ta'n koj u vatz amlika tx'ava' nich'iane' tzi', pek ant o' majte, ab'iste o' b'axal ok u Tioxhla Espiiritu sukuk'atza. Tan aatz u k'axk'o tzi', a' techlal aas sa'tek'elo' tu u tza'l. Ech cheel tekoj ch'exp'o' tu u kuchi'l tza' nital qaanima. Nal tekoj ijalpixsa u qatin u Tioxh niqale'. Aya' o' aq'eltekb'eno' ik'aol ime'al u Tioxh.
45008024	K'uxh chitpinajtek'o' tu q'u kupaav, atil ma'l nikuch'ia aas ye'saj qilt iatz. Tan aatz va'l vetqill iatz, ye'xhkam ve't sakuch'ia te. ¿Satz ko'xh kuch'ia ok ma'j kam oj atil tek tu kuq'ab'?
45008025	Pek oj a' nikuch'ia u kam va'l ye'saj qilta', kuch'iataj. Atoj kupaciensia.
45008026	Tan a' lochol qetz u Tioxhla Espiiritu ti' q'u kam q'u'l ye' niqole' ti'. Tan ye' nikutx'ol ijajax sukujunal. Echa' tzi' aas sakujaj ma'j kam tu u Tioxh tu kuq'ilat kusik'leta', ye' qootzaj kam chit ech ijajle'. Pek nitoksa tib' u Tioxhla Espiiritu qi'. Ni'xhijelun qi' vatz Tioxh; sa'kojtx'olax talax va'l ni'an qi'.
45008027	Pek a' ootzajin tetz u Tioxh va'l nipich'un taanima q'u aanima. Utz a' ootzajin tetz kam va'l nijaj u Tioxhla Espiiritu te qi'. Tan nitoksa tib' u Tioxhla Espiiritu ti' q'u niman tetz u Jesuus, ti' ijajax tu u Tioxh kam nisavsa. Tan a' ootzajin tetz vitxumb'al u Tioxh.
45008028	Utz qootzajle aas u b'a'nil nitul ti' kajay q'u'l tz'ejel taanima ti' u Tioxh. Aya' q'u'l sik'lemal taq'o ti' ib'anax vitxumb'al.
45008029	Tan o'ten tootzaji el u Tioxh ab'iste q'u'l saniman. Utz o'ten i'ane'l ti' aas ech se'enka viK'aol. Ech aatz viK'aol tzi', a' u b'axa. Ech tatine' atzika xo'l tere'n q'u niman tetz u Tioxh.
45008030	Ech aatz q'u'l o'ten i'ane'l u Tioxh ti', isik'le ti' ma'j aq'on k'atza. Utz aatz q'u'l isik'le, a' q'u'l taq' b'ens b'a'nla chaj aanima. Utz a' q'u'l sak'ulun u techalil k'atza.
45008031	Ech ¿kam b'oj saqal ti' u kam tzi'? A' saqale' aas untz'oj atil u Tioxh qi', ye'xhab'il ko'xh tech qi'. Tan a' kumol Tioxh.
45008032	Tan aal ye't imaj tib' u Tioxh ti' taq'ax viK'aol tu kamchil qi'. Ech oj taq' viK'aol qi', ¿oj chixh ye' sataq' kajay tere'n b'a'nla chaj oya qe?
45008033	Utz aatz cheel, ye'xhab'il ko'xh ve't sa'alon aas an tere'n aa paav q'ul itxaaom u Tioxh. Tan u Tioxh va'l niaq'on b'ens b'a'n u aanima.
45008034	Ech ab'il koj tech ti' taq'ax b'en q'u'l itxaaom u Tioxh tu choob'al paav. Tan u Cristo tek aa yol ti'. Tan a' va'l kam ti' ichool vipaav q'u aanima. Utz q'aav itz'pinaj teku'en. Utz atil tiseb'al u Tioxh cheel. Nitoksa tib' qi' vatz u Tioxh; oksan kuyol k'atza.
45008035	Echixe'at ye'xhkam ko'xh sa'eesano' tu u kutz'ejtu qaanima ti' u Cristo. Niko'xh q'u il tza'l; niko'xh q'u k'axk'o; niko'xh q'u chi'k'ulan qetz; niko'xh u me'b'a'il ti' echb'ub'al, ti' oksa'm; niko'xh q'u xo'eb'alla chaj kam. Utz niko'xh u kamchil.
45008036	Tan echa' va'l tz'ib'amalka tu u Yolb'al Tioxh: —Sai' ku'en k'uxh ato'k'o' vatz kamchil b'enamen. Echa' karne'l aas a' nich'ia tiq'ol b'en tu paq'b'al tetz.— Chia.
45008037	Loq' k'uxh ech q'u tza'l tzi', b'a'n saelk'o'. Tan aatz o', tiq'aq'al u Jesucristo va'l ni'an tii qi'. Kaana kub'antu kanaal, paalchu vatz q'u aa kanaal tu u vatz amlika tx'ava' tza'.
45008038	-
45008039	Ech tiira nunnima aas ye'xhkam ko'xh sa'eesanka'o' ti' u Tioxh va'l tiira tii qi' tiq'aq'al u kuB'aal Cristo Jesuus: niko'xh u kamchil; niko'xh u vatz kuq'ii kusaj; niko'xh q'u aanjel; niko'xh tioxhil tx'i'li'inaj; niko'xh aanxel tetz kam; niko'xh q'u kam tu u tiempo cheel tza' utz; niko'xh q'u kam q'u'l tule'; niko'xh q'u kam tzian je'naj utz; niko'xh q'u kam tzian ko'p utz; niko'xh ma'j tu q'u kam ib'ano'm u Tioxh.
45009001	Tiira tootzaj u Cristo aas inujul q'u kam savale' tza'. Yit' txub'a'l koj tan, u Tioxhla Espiiritu nioksan tunnachb'al aas inujul.
45009002	-
45009003	Tiira nuntxumun ti' q'u vitz'in vatzik q'u'l ma'l unkajal tuch'. B'enamen atil ma'l txumu'm tu vaanima ti' q'u vetz aa tenamil. Tan ye' ninima u Jesuus. Aal tek b'a'n tz'ejel koj tzii vi', xaansamalkojelin k'atz u Cristo, ta'xhtzii samotxok k'atz u Jesuus. Tan tii'in ti'.
45009004	A' nival q'ul itu'xh ixalam u Israeel. Mamaj b'a'nil k'ulel taq'o. Tan aal u Tioxh aq'on b'ens ik'aol ime'al. Utz atin u Tioxh tixo'l tuch' vitechalil. I'an unjolol nuk'u'm tuch'. Ech aq'ax q'u mantaar te tikuenta u Moisees. A' nitale' aas kani'ch inimal toksal u Tioxh si'ane'. Utz tal u Tioxh te aas sik'ul tere'n mamaj b'a'nil oj sitzojpi va'l nital u nuk'u'm.
45009005	Aatz q'u aanima tzi', jolol itu'xh ixalam q'u techalla chaj kuk'uy kumam. A' ul itz'pojku viTxaaom u Tioxh tixo'l tuch' ichi'l. Aya' u Tioxh va'l a' vi' q'u kam kajayil. Utz tetz u tokeb'al q'ii b'enamen. A'i.
45009006	Loq' ti' koj aas a' niyolpu u yolb'al Tioxh, k'uxh ye' ninima u Jesuus q'u Israeel. Pek ti' tan, kajay koj q'ul itu'xh ixalam u Israeel jolol itenam Tioxh.
45009007	Utz kajay koj q'u'l itu'xh ixalam u Abrahaam tu vichi'l iq'omal vitxumb'al taq'o k'atz Tioxh. Tan tal u Tioxh te ech tza': —Ta'xh avii mam txaael q'u'l se'el k'atz u Isaac.— Texh te.
45009008	A' tok u yol tzi' aas yit' kajay koj q'ul itu'xh ixalam u Abrahaam jolol ik'aol ime'al Tioxh. Pek ta'xhtu' q'u'l itu'xh ixalam u Isaac, q'u'l i'an u nuk'u'm u Tioxh ti' sab'ens ik'aol ime'al.
45009009	Ech va'l tal u Tioxh tza': —Sunb'an untxumb'al ti' u Sara tu u tiempo tza' utz, sa'atin ma'l tal titz'in, xiak.— Texhtu'.
45009010	Utz echat paje' u Rebeca. Atin titz'in, xu'm; ma'l ko'n itat sika'b'il. Aya' u Isaac u kuk'uy kumam.
45009011	-
45009012	Utz k'uxh ye'sajich titz'pu q'u talaj nitxa' tzi', ye'sajich tootzajit ib'anax u b'a'n u ye' b'a'n, tal u Tioxh tu u Rebeca ech tza': —Aatz u atzika, aal so'ok jaq' imantaar u tza'q'a.— Texh te. Tiira titxumb'al u Tioxh elka aas ab'il sab'anon u q'esalail te. Ech vatzsaj ni'elka aas yit' ti' koj vib'anon u aanima ni'enku u Tioxh tu vitxaaone', pek tiira te ni'elka ab'iste nitxaae'.
45009013	Ech paje' u yol va'l tz'ib'amalka nital ech tza': —Tii'in ti' u Jacoob, pek yu'nsa' u Esauu.— Chia.
45009014	Ech ¿kam b'oj saqal ti' u kam tzi'? ¿Ti' tzik aas yit' ijikomal koj ni'an q'u kam u Tioxh? Yit' a' koj.
45009015	Tan tal u Tioxh tu u Moisees ech tza': —In ko'xh li'ilon ab'il unsa' suntxum iatz. Utz in ko'xh li'ilon ab'il unsa' sunloche'.— Texhtu'.
45009016	Ech toke' yit' a' koj nitxaa u Tioxh q'u'l ni'xhtachva satxaali; niko'xh q'u'l va'l tela' tok ti' ib'anax u b'a'nil. Pek tu u Tioxh ni'elka ab'il sitxum iatz.
45009017	Tan echa' va'l tal u Tioxh tu viYolb'al ti' u faraoon ech tza': —Vetvoksa'axh ijlenalil tan, a' unsa' aas sunk'uch sai' q'u mamaj kam nunb'ane'. Ech so'ootzajil vunb'ii tu kajay u vatz amlika tx'ava'.— Texh te.
45009018	Ech aatz u Tioxh, nitxum iatz ab'il isa' sitxum iatz. Utz nitiib'ixsa taanima ab'il isa' sitiib'ixsa taanima.
45009019	Utz kamal setal cheel: —¿Kantu' nib'ensa aa paav q'u aanima u Tioxh unchee'? ¿Oj ta'xh nipaal tetz vitxumb'al?— Kamal chajex.
45009020	Loq' ab'itaj etile'. Ye'xhkam etijle'm aas sako'xhetal kam ti' u Tioxh. Tan echa' ma'j tz'aj, ¿tz'oj tzik sako'xhichok ixe't k'atz u tz'ajol tetz? Satal te ech tza': —¿Kantu' ech muntz'ajax veta'an tza'?— Chaj koj.
45009021	Tan atil tiq'ab' u tz'ajol kam isa' si'an tu u chaxkab'. Atil tiq'ab' aas si'an ma'j tz'aj, b'a'nla kam saku' tuul. Utz si'an va'tioj aas tzu'kin kam saku' tuul.
45009022	Echat u Tioxh tan, ik'uch vik'a'nal tuch' u mam iyak'il ti' u onkonil. Loq' b'axa atin ipaciensia ti' q'u aa paavla chaj aanima q'u'l nojchit nichik'ulo'k ti' aas sik'ul choob'al paav. Yit' yakich ko'nkoxh ik'ul u choob'al paav taq'o.
45009023	Tan aatz u Tioxh, ichok txumb'al ti' ik'uchax u mam techalil atil k'atza. A' ik'uchvu ti' q'u aanima itxum iatz q'u'l itz'amal nal taq'o, q'u'l jolol echa' tz'aj b'a'nla chaj kam niku' tuul.
45009024	Ech q'u aanima vetisik'le. Aya' o', o' Israeel. Utz yit' ta'n koj, pek antu q'u puera aanima.
45009025	Echa' nital tu u Oseas aas: —Sa'nalvaq' b'ens untenam q'u'l k'uxh yit' untenamich koj. Utz sa'nalunb'an tii'in ti' vuntenam, va'l echa' unk'ulel va'l k'uxh yit' tiichkojin ti' b'anel.— Chia.
45009026	Utz tal paj tu u Oseas aas: —Yit' ex koj untenam.— Texh ti'. Anchit sa'alaxku te aas: —Ex ik'aol ime'al u itz'lich Tioxh.— Chaj.
45009027	Utz nital u Isaias ti' q'u Israeel ech tza' majte: —K'uxh ye' acheb'e ixaan q'u Israeel si'ane', echa' tatin sanaab' tzi' mar, ta'xh sachitpi unjolol q'u'l txaael.
45009028	Tan tijikomal chit sataq'u'l vik'a'nal u Tioxh xo'l q'u aanima tu u vatz amlika tx'ava'. Utz sa'texhuchi.— Chia.
45009029	Echa' va'l ib'axab'sa talax u Isaias: —Ye't koj itxaaka tere'n kutu'xh kuxalam u Tioxh, u Tioxh viB'aal q'u txijtxub'al tu amlika tzi', b'oono kusotz koj; echa' b'anax tu u tenam Sodoma. Utz, b'oono kuveet koj echa' u Gomorra.— Chia.
45009030	Ech ¿kam saqal ti' u kam tzi'? Tan aal tuch' ko'xhtu' vetk'uje' ik'u'l q'u puera aanima ti' u Tioxh, b'enyu b'a'n vatz Tioxh, k'uxh aal ye' nichtitz'a ib'anax vijikomal.
45009031	Pek aal yit'e'ch koj q'u Israeel. Tan k'uxh va'l chit taq'tu yak'il ti' itzojpil u o'tla mantaar ti' ib'en jikom vatz Tioxh, aal ye'n aq'ax b'ens jikom vatz Tioxh.
45009032	¿Kantu' ye't aq'ax b'en jikom? Ti' tan, ye't k'uje' ik'u'l ti' u Tioxh aas sakuyax q'ul ipaav. Pek a' nimotxtitz'a aas sab'ens jikom vatz Tioxh ti' ib'anax q'u'l nital u o'tla mantaar. Ech aatz tu va'l nimotxi'ane' tzi', echa' tel ti' sivan oksamal tib'ey.
45009033	Echa' va'l nital u Yolb'al Tioxh ech tza': —At noj b'enku sete tan, savoksa ma'l u Sivan tu Sioon tetz olq'ichil. Ma'l Sivan aas saolq'e'l aanima ti' utz, saku'i. Pek ab'il sak'uje' ik'u'l ti', sa'kojch'ixvixsali.— Chia.
45010001	Hermanos, aatz va'l nital u vaanima, aya' va'l sachitpu q'u Israeel tu q'ul ipaav. Utz tiira nunq'ila unsik'le u Tioxh ti'.
45010002	Tan tek' vootzaj aas nojchit k'onel taanima ti' Tioxh nitale'. Pek yit'e'ch koj inimale' va'l nimotxi'ane'. Ye' tootzaj u txumb'al ti'.
45010003	Tan ye' tootzaj vijikomil u Tioxh ti' taq'ax b'ens b'a'n q'u aanima. Echixe'at nichok txumb'al aas ijunal samotxichitpu je' tib' tu q'ul ipaav. Ye'xhkam nitoksa tetz vijikomla txumb'al u Tioxh.
45010004	Tan ye'xhat nimotxb'enku te aas a' tzojpixsan utz, a' ya'san u o'tla mantaar u Cristo. Utz ab'il q'u'l sak'uje' ik'u'l ti', a' q'u'l sab'ens b'a'n vatz Tioxh.
45010005	Tan itz'ib'aka u Moisees kani'ch ib'ens jikom q'u aanima vatz u Tioxh ti' inimal u o'tla mantaar. Tal ech tza': —Aatz u aanima va'l nojchit so'ole' ti' itzojpil va'l nital u mantaar, a' va'l si'itz'pu vatz Tioxh.— Texhtu'.
45010006	Utz tal paj u Moisees majte kani'ch ib'ens b'a'n q'u aanima vatz u Tioxh q'u'l sak'uje' ik'u'l ti' u Tioxh: —Ech ye' ko'xh etala aas tzian atilku u Tioxh sek'atza. Tan ministeer koj saje'op'o' tu Amlika ti' en tiq'ol ku'l viTxaaom u Tioxh.
45010007	Utz ye' ko'xh etal majte aas tzian ko'p tu mam jolob'txan xo'l kamnaj atilku u Cristo. Utz ministeer se'nqiq'o ji'ul.— Chia.
45010008	Pek ¿kam tok va'l nitale' tzi' unchee'? A' nitale' va'l tz'ib'amalka ech tza': —Naja' ko'n atilku u yolb'al Tioxh sek'atza. Atil tetzi' utz, tetaanima.— Chia. Tan a' u yol va'l nikupaxsa itziiul, tetz k'uje'ich k'u'l ti' Tioxh.
45010009	Utz sachitp'axh tu q'ul apaav tuch' ko'xhtu' saal tuch' atzi' aas a' u B'aala u Jesuus. Utz sanima tuch' avaanima aas q'aav itz'pixsamal xo'l q'u kamnaj tu u Tioxh.
45010010	Tan tu taanima u aanima sinimava aas nib'ens b'a'n vatz u Tioxh. Utz satal tuch' itzi' aas chitpi tu q'ul ipaav.
45010011	Echa' va'l nital u Yolb'al Tioxh ech tza': —Ab'il va'l k'ujlel ik'u'l ti', yit' sa'kojch'ixvixsali.— Chia.
45010012	Tan ye'k tel q'u Israeel tuch' q'u puera aanima vatz u Tioxh. Tan a' u kuB'aal sukukajayil utz, sib'la b'a'nil nitaq' ku'l ti' q'u aanima q'u'l niq'ilan nisik'len.
45010013	Ech sachitpu kajay q'u aanima q'u'l saq'ilan sasik'len vib'ii u kuB'aal.
45010014	Loq' ¿kani'ch iq'ilat isik'let vib'ii u Jesuus, untz'oj ye'saj inimata'? ¿Kani'ch inimata', untz'oj ye' nitab'i ab'il u Jesuus? Utz ¿kani'ch tab'ita', untz'oj ye'xhab'il nialon te?
45010015	Utz ¿ab'il se'nalon u b'a'nla chusb'al te, oj ye'xhab'il sachajaxi se'ntale'? Echa' va'l nital u Yolb'al Tioxh: —¡Tiira tx'anel nitopon q'u paxsan tetz u b'a'nla chusb'al, q'u iq'on tetz u b'a'nil!— Chia.
45010016	Loq' yit' kajay koj q'u Israeel niniman u b'a'nla chusb'al. Echa' nital u Isaias ech tza': —UnB'aals Amlika, ¿ab'il b'oj niniman u yol niqal sai'?— Chia.
45010017	Tan ti' u tab'il u yolb'al Tioxh, nichee u k'ujleb'al k'u'l ti' u Tioxh. Ech, a' vixe'al viyolb'al u Tioxh.
45010018	Loq' yit' ti' koj aas ye' nitab'i u yolb'al Tioxh q'u Israeel. Nimotxtab'i. Tan nital u Yolb'al Tioxh: —Vetpax b'en u yolb'al Tioxh tu kajay u vatz amlika tx'ava'. Ab'ili tiju'teb'al u vatz tx'ava'.— Chia.
45010019	Utz yit' ti' koj majte aas ye'xhat nimotxb'enku te. Pek tib'axa, ab'itaj va'l tal u Moisees ech tza': —Savoksa ixa'v sek'u'l ti' va't u tenam yit' untenamich koj. Utz sunlakpixsa evi' ti' ma'l u tenam va'l ye'k itxumb'al.— Chia.
45010020	Utz ab'itaj viyol u Isaias majte tan, ye'k ixo'val nital ech tza': —Aal a' chab'anin q'u aanima q'u'l ye' nichchokonin. Utz vetvaq' tzii aas a' saootzajin q'u aanima q'u'l aal ye'xhkam nich'oti ab'il in.— Chia.
45010021	Utz nital ti' q'u Israeel ech tza': —Iq'iil nichunch'ia ma'l u tenam aas sik'axa ik'u'l tan, qelol utz, tz'ejxinaj.— Chia.
45011001	Utz b'enchimal nivale': —¿Matz telab'elka vitenam u Tioxh tzik?— Chi'in. ¡Ye'xhkam atzi'! Tan in Israeel majte, itu'xh ixalam u Abrahaam. A' meero unk'uy unmam u Benjamiin.
45011002	O'ten b'ens itenam Tioxh q'ul itu'xh ixalam u Israeel. Utz ye'xhkam nik'one'l. Tan ye' koj ab'imal setaq'o vixochon u Elias tu u Tioxh ti' q'u Israeel.
45011003	Tal te ech tza': —UnB'aal, aatz q'u Israeel vetiyatz'lu q'u alon tetz vayolb'al. In texh kaayin. Utz nimotxi'an ik'u'l vi' aas siyatz'in. Vetijinlu q'u nachb'al eetz majte.— Chia.
45011004	Pek tal ko'n u Tioxh te ech tza': —Yit' ajunal koj. Tan txaael 7,000 vinaj vaq'o aas paat ye'xhkam peche' ti' inachax u b'anich tioxh Baal.— Texh te.
45011005	Utz echat ko'xh tu u tiempo majte tza'. Atil unjolol Israeel aas txaael tu u Tioxh tu vib'a'nil.
45011006	Tan tu taanima u Tioxh nicheek u b'a'nil ti'. Yit' ti' koj aas kam ma'j b'a'nil ni'an q'u aanima siatz. Tan oj ti' q'ul ib'anone', yit' ib'a'nil koj u Tioxh atzi' unchee'.
45011007	Ech ye't ichab'a q'u Israeel u b'a'nil va'l nichmotxichoke'. Aal motx ko'n tiib'ixsal taanima. Pek ta'xh chab'an unjolol q'u'l txaael tu u Tioxh.
45011008	Echa' va'l nital u Yolb'al Tioxh aas: —U Tioxh tiib'ixsan q'u taanima ech ye'xh b'oj sinach u Tioxh tu taanima. Utz ulyu tza' tuul echat ko'xhtu'. K'uxh atil b'aq' ivatz, ye'xhkam nitil u b'a'nil. K'uxh atil ixichin, ye'xhkam nitab'i u b'a'nil. Ye' nipaal itxumb'al tuul.— Chia.
45011009	Nital u Daviid majte: —Ikameb'al nimotxichok tu q'ul inimla q'ii nimotxi'ane'. Tib' nimotxi'an je' tuul. Echa' u aanima va'l nitaq' ku' ik'aa oj itrampa utz, anat saku' tuul. Ech inujul u choob'al paav saul ti'.
45011010	Moytojna, ech ye'k samotxtil vinujul. Utz imiien tib' q'ul inik'a b'enamen jaq' q'u kam nimotxtoksav tib'. Ech sa'tere'nkojveet tok tu jik.— Chia.
45011011	Pek loq' nunch'oti sunjunal: —¿Ta'n tzik ku'chil veti'anlu q'u Israeel tu q'ul ipaav? ¿Yetzkan remeero tetz?— ¡Atile atzi'! Tan k'uxh vetmotxqeloni, a' viq'aq'al aas vettab'i u chitpichil q'u puera aanima. Loq' ti' ko'xh ilakpixsal b'oj ivi' q'u Israeel tzi', ech sichok u Tioxh taq'o majte.
45011012	Ech oj mam b'a'nil vetik'ul q'u puera aanima ti' viqelon q'u Israeel vatz Tioxh utz, kanaal tetz q'u puera aanima vitz'ejone'. Ech ¿oj chixh yit' sib' tere'n mam b'a'nil sak'ulax taq'o aas lamotxik'axa q'ul ipaav?
45011013	Pek aatz cheel, nunq'ila'ex, ex puera aanima. Tan in vichaj u Jesuus texo'l. Utz tii'in ti' u vaq'on aq'el tu u Tioxh tzi'.
45011014	A'tzii. Chi'onojnu taanima q'u vitz'in vatzik Israeel seti'. Ta'xhtzii oj samotxtil inujul u b'ey utz, sachitpu unjoloj tu q'ul ipaav.
45011015	Tan k'uxh veteesalka tu u Tioxh, a' viq'aq'al aas vet'ok ib'a'n tere'n q'u aanima tu u vatz amlika tx'ava' taq'o. Utz aatz la'pajmotxq'aavo'k k'atz u Tioxh, echa' iq'aav titz'pu ma'j kamnaj va'l si'ane'.
45011016	Ech oj techal q'u Israeel vatz u Tioxh q'u'l b'axa okchil ti' inimal u Jesuus cheel, techal si'an tere'n q'u'l nikaa majte, q'u'l ye'saj toke'. Echa' q'u b'axa chikob'e'm, oj b'a'n, unchee' b'a'n tere'n q'u'l samolax tu u molb'al tetz atzi'. Echat paje' ma'l tze', oj techal u taq'il, techal q'ul iq'ab'aj majte.
45011017	-
45011018	Pek kuenta'ex; etalchile aas techal ex vatz q'u Israeel. Epaasach etib' sii'. Tan tiq'aq'al ku'en k'uxh txaklelex k'atz Tioxh. Tan aatz va'l b'anax tu q'u Israeel, ela tuch' vitzok'ax el unjolol iq'ab'aj u nojla olivo. Utz nichikax je' iq'ab' xo'l tze'il olivo vi' vikuchmal. Tan aatz ex, ech ex u xo'l tze'il olivo, aas a' tek nietzanku k'atz u ta'l u nojla olivo. Ech nachtaj tan, ech ko'n ex q'u q'ab'aj. Utz yit' ti' koj q'u q'ab'aj atil q'u taq'il u tze'. Tan tiq'aq'al q'u taq'il u tze' atil q'u q'ab'aj.
45011019	Utz kamal setale': —Ye'ka tan, aal veteesal unjolol iq'ab' u olivo utz, o' vetokka'o' sich'exel.— Kamal che'ex.
45011020	Utz a' chitu'. Xaansali el q'u Israeel tan, ye't inima. Pek aatz ex, oknajex tan, k'ujlel ek'u'l ti' u Tioxh. Echixe'at je'ich evatz ti'. Pek a' noj exo'va Tioxh.
45011021	Tan oj ye't ikuy q'u aanima u Tioxh va'l meero itenam, q'u'l echa' nojla iq'ab' u tze', ¿a' chixh ex, sikuy ex nenache' oj saje' evatz?
45011022	Ech atoj b'enku sete tan, tiira b'a'n u Tioxh, loq' k'a'n majte. Ik'uch vik'a'nal tu q'u'l qeloni utz, teesa. Pek nik'uch vib'a'nil sete. Ech tii etatin tu u b'a'nil va'l vettaq'lu sete. Tan oj ye'ka, ant ex sateesa'ex majte.
45011023	Utz oj sataq'ka q'u Israeel viqelb'alil tzi' utz, sa'tekk'uje' ik'u'l ti' Tioxh, saveeti saq'aavo'k k'atz u Tioxh. Tan mam Tioxh u Tioxh aas ech si'ane'. Echa' q'aav toksal q'ul iq'ab'aj u tze' k'atz imukanil.
45011024	Tan echa' ex. K'uxh tiira paarten etetz b'anel, vettoksa'ex u Tioxh k'atza. Ech ko'n ex viq'ab' u xo'l tze'il olivo va'l nichikax je' vi' viq'ab' u nojla olivo, k'uxh yit'e'ch koj chit u tetz. Ech oj veti'an u b'a'nil u Tioxh sete, ex puera aanima, ¿a' chixh q'u Israeel ye' siq'aavixsa' ok u Tioxh sik'atza? Tan aal meero itenamnale. Ech si'an te u toksal viq'ab' u nojla olivo k'atz va'l imukanil atko'xhtu'.
45011025	Unchee', a' unsa' setootzaji hermanos, aas kam tok q'u kam i'an u Tioxh, q'u'l ye' ootzajib'e. Tan oj ye'k setootzaji, b'a'n si'ane' aas set'anb'a' etib' vatz q'u Israeel. Tan k'uxh vetmotxitiib'ixsa taanima unjolol q'u Israeel, sa'nalmotxq'aavo'k k'atz Tioxh atzi'. Loq' tzojpu nal vitiempoil q'u puera aanima.
45011026	Ech xamtel saok kajay q'u Israeel. Utz sachitpi tu q'ul ipaav. Echa' va'l nital u Yolb'al Tioxh: —A' sak'asku'l u Chitol tu Sioon utz, su'lichit q'ul itu'xh ixalam u Jacoob tu q'ul ipaav.
45011027	Tan a' u nuk'u'm sunb'an tuch' aas saveesa q'ul ipaav k'atza.— Chu u Tioxh.
45011028	Ech koontra nib'enku q'u Israeel vatz u Tioxh tan, ye' nimotxik'ul u b'a'nla chusb'al. Pek k'uxh echi, tii u Tioxh ti' majte tan, i'an ma'l u nuk'u'm u Tioxh tuch' q'ul ik'uy imam. Ech jolol tetz u Tioxh.
45011029	Tan kam u oya va'l nitaq' u Tioxh, ye'xhkam niq'aavimaae'. Utz kam va'l nitale', ye' koj nitzojpi.
45011030	Echa' ex. Exich qelol ma'xh tiempo majte. Pek vetikuylex u Tioxh ti' viqelon q'u Israeel.
45011031	Tan jolol qelol cheel. Pek tu vib'a'nil u Tioxh va'l ni'an seti'. Antu q'u Israeel samotxk'ulun vib'a'nil u Tioxh majte.
45011032	Tan taq' tzii u Tioxh ti' q'u aanima kajayil aas saqeloni. Loq' a' isa' aas xamtel sitxum ivatz q'u aanima kajayil majte.
45011033	¡Tan tiira mam b'a'nil atil xe' u Tioxh! ¡Mam txumb'al! ¡Mam ootzajib'al! ¡Ootzajib'e koj kam ech ni'ane' aas nitiq'o tib' q'u kam taq'o! ¡Ye'xhab'il sapaal itxumb'al tu q'u kam ni'ane'!
45011034	Tan ¿ab'il ma'j ootzajin tetz kam q'u kam nititz'a u kuB'aal? Utz ¿ab'il sa'alon itxumb'al aas kam si'ane'?
45011035	Ye'xhab'il xe' atilku itx'oj u Tioxh. Tan ye'xhab'il ma'j aanima aas kam tetz u Tioxh aq'el taq'o.
45011036	Tan u Tioxh cheesan q'u kam kajayil. Tiq'aq'al atile. Utz tetz q'u kam kajayil k'uxh atile. ¡Ech tetz u techalil b'enamen! A'i.
45012001	Echixe'at nival sete hermanos, tiira oksataj etib' tiq'ab' u Tioxh, tuch' echi'l tuch' etaanima. Echa' tok ma'j oya vatz u nachb'al Tioxh seb'ane'. Loq' itz'lelex, yit' tu kamchil koj. Tan qe'l vetitxuml evatz u Tioxh. Xaanojelex k'atz u paav ech b'a'n sab'enk'ex te. Tan a' u nojla toksal tetz u Tioxh, u kunimata'.
45012002	Ye'k satiq'o etetz q'u ye'xtxojla chaj txumb'al atil tu u vatz amlika tx'ava' tza'. Pek aal ch'exputaj q'ul etatin tu vijalpu vetxumb'al. Ech sik'uch u Tioxh sete kam vib'a'nla txumb'al seti', va'l tx'anel utz, tiira tz'ajel.
45012003	Tu u vijle'm aq'el ve tu u Tioxh, nival sete aas ye' ko'xh etitz'a sib' paalch'ex vatz emol. Pek jik ko'xh atoj sek'u'l jank'al vik'uje' ek'u'l ti' u Tioxh utz, kam q'ul etijle'm aq'el sete taq'o ti' q'ul enimata'.
45012004	Tan kajay q'u niman tetz u Jesuus atil tokeb'al sijununil. Echa' u kunimal. K'uxh ma'l ku'en, kalab' ko'xh iq'ab'aj atile. Utz paarten itxa'k sijununil.
45012005	Utz echat ko'xh u qatin k'atz u Cristo majte. K'uxh kalab'en kuxaane' tan, ma'l ko'n o' k'atza. Utz kuq'ab'aj qib' sukujununil.
45012006	Utz chukchaj kudoon aq'el taq'o sukujununil tu u qaq'onin k'atza. A' vet'ilon u Tioxh ab'iste isa' sataq' qe tu vib'a'nil. Ech oj a' qetz tu u Tioxh talax q'ul iyol, kub'antaj. Aya'l kuk'u'l sakub'ane' jank'al u qetz aq'el tu vik'uje' kuk'u'l ti'.
45012007	Oj a' u qetz aq'el, ilochax aanima, lochonojo' tinujul. Ab'il a', a' tetz u chusu'm ti' u yolb'al Tioxh, tii noj ichusune'.
45012008	Ab'il va'l a' tetz aq'el u aq'o nimal k'u'l, a' noj i'ane'. Ab'il a' tetz u oya'm, oyanoj. Loq' jik ko'xh sachajpe'l tetz; yit' tuch' t'e'sil koj. Ab'il aq'el ma'j idoon ti' ib'anax q'esalail, i'an u tijle'm tinujul. Ab'il a', a' tetz txumu ivatz imol, i'ane' tuch' txuq'txunchil.
45012009	Tiiojex setib'ilaj. Loq' nojchit seb'ane'. Yit' sako'nkoxheb'ano'k. Pek paat ye'k itxa'k q'u kam sete seb'ane' q'u'l ye'xtxoj, a' seb'an q'u kam b'a'n.
45012010	Tii'ex setib'ilaj echa' etza'q' etib'. Utz oksataj eq'ii setib'ilaj. B'a'n eyolon seti' setib'ilaj.
45012011	Aq'taj yak'il ti' vetaq'on. Ye' ko'xh eb'an ex q'eay ti' u aq'on ti' u kuB'aal. Pek tuch' chit etaanima seb'ane'. Aya'l ek'u'l.
45012012	Txuq'txunojex ti' u b'a'nil va'l nech'ia k'uxh ni'xhtuleb'e'ex q'u tza'l nipaalk'ex. Utz tzuk'ojex ti' iq'ilal isik'lel Tioxh.
45012013	Lochtaj etib' kam neya'ta, ex niman tetz u Jesuus. Aya'l ek'u'l sataq' tib' evatb'al.
45012014	Altaj b'a'nla yol ti' q'u'l nichi'k'ulanex. B'a'nla yol setale', yit' tz'ejb'al yol koj setal ti' aanima.
45012015	Txuq'txunojex k'atz q'u'l nitxuq'txune'. Utz oq'ojex k'atz q'u'l nitoq'e'.
45012016	B'antaj ma'l evatz setib'ilaj utz, aya'loj ek'u'l setib'ilaj. Ye' ko'xh etala aas ex mamaj aa txumb'al. Yit' je'naj koj evatz seb'an setib'ilaj. Pek b'antaj ma'l evatz tuch' q'u'l me'b'a'il tetz.
45012017	Ye' ko'xh eq'aavixsa ich'exel q'u ye'xtxoj nib'anax sete. Pek a' seb'an q'u kam q'u'l b'a'n vatz q'u aanima kajayil.
45012018	B'antaj ya'l eb'antu b'a'n tuch' kajay q'u aanima. Jank'al va'l saveet eb'anta'.
45012019	Unhermanos, ye' etaq' ich'exel oj kam nib'anax sete. Pek aq'taj tzii tu u Tioxh aas a' va'l sak'ulelan seti'. A' va'l sataq' ku' vik'a'nal. Tan tz'ib'amalka tu u Yolb'al Tioxh ech tza': —In va'l sa'aq'on ich'exel q'u ye'xtxoj nib'anax sete. A' sachoon vaq'o.— Chu u kuB'aal.
45012020	Pek aatz sa'ane', vatzil aaq't ich'exel u onkonil, aq' techb'ub'al u koontrain eetz oj niva'ye'. Aq' taa' oj nitzaj itzi'. Tan oj ech u b'a'nil sa'an te, at se'enku te aas ch'ixveb'al va'l ni'ane'.
45012021	Ech yaaq' iib' sisub'axh u ye'xtxoj, pek aal sasub' u ye'xtxoj ti' ib'anax u b'a'nil.
45013001	Ab'itaj. Echen kajay aanima saniman q'u q'atb'al tzii tan, Tioxh oksannaj tetz. Ech kajay aanima saniman. Tan u Tioxh alon aas samotxi'an tijle'm.
45013002	Ech ab'il nixe'k'ulan q'u q'atb'al tzii, a' ye' ninima va'l Tioxh oksan atzi'. Utz choob'al paav nichok je' ti' q'u'l nixe'k'ulane' tzi'.
45013003	Tan aatz q'u q'atb'al tzii ato'k, yit' poyin koj tetz q'u aanima q'u'l b'a'n ni'ane'. Pek tetz q'u'l ye'xtxoj ni'ane'. Ech b'antaj q'u kam b'a'n ech sa'kojxo'vex tu q'u q'atb'al tzii. Tan oj b'a'n neb'ane', aal satoksa eq'ii atzi'.
45013004	Sa'kojexo'va tan, taq'on u Tioxh ni'ane' aas nixee'ex. Pek oj ye'xtxoj neb'ane' b'a'ntan, saxo'vex. Tan niko'nkoxhi'ano'k aas iq'omal ich'ich' tiq'ab'. Pek nojchit sitx'ol inujul va'l ye'xtxoj ni'ane'. Satoksa u ley ti'. Tan a' ni'an u taq'on u Tioxh.
45013005	Ech ministeer sanimal q'u q'atb'al tzii. Loq' ti' koj aas xo'val seb'an te ech senima, pek tenachb'al sacheeka aas seb'an vinujul.
45013006	Ech toke' nechoo ja'mel ealkavaar tu q'u q'atb'al tzii tan, taq'on u Tioxh ni'ane'. Utz b'enamen ni'an u topiisyo tzi'.
45013007	Pek chootaj kajay q'ul etx'oj ab'il xe' atilka. Echa' q'u ja'mel alkavaar, chootaj. Aq'taj q'u puaj nijaj q'u q'atb'al tzii majte. Atoj tatin q'u aanima sevatz q'u'l nik'ulo'k ti' atil tatine'. Utz oksataj iq'ii q'u'l nik'ulo'k ti' so'ok iq'ii.
45013008	Ye'xhab'il ko'xh xe' sa'atinku etx'oj. Pek ta'xh etx'oj sa'atini va'l aas ye' netole' ti' eb'antu tii'ex ti' emol. Tan ab'il va'l ni'an tii ti' imol, b'a'ntan nitzojpi va'l nital u o'tla mantaar.
45013009	Tan nital u o'tla mantaar ech tza': —Eesach iib' tu b'ey tuch' aanima yit' ak'ulel koj. Yatz'onich'axh. Elq'i'ch'axh. Ye'k saal txub'a'l ti' ixochax aanima. Utz yaachva ok tetz aanima.— Chia. Utz kajay q'u mantaar antu ato'k tu u yol va'l nital ech tza': —B'an tii'axh ti' vamol echat ko'xhtu' na'an sai'.— Chia.
45013010	Tan ab'il u aanima va'l tii ti' imol, ye'xhkam ni'an onkonil te. Ech tuch' ko'xh vib'antu tii u aanima ti' vimol, ninima kajay u mantaar.
45013011	Pek itz'ataj va'l savale' tza'. Itz'oj ko'xh etatine'. Tan oora chit nipaal u tiempo. Najab'chil ni'an u qel xo'l q'u paav tu u vatz amlika tx'ava' tza'. K'uxh jatuenich nichqale' aas a' chit xe't kunimata'.
45013012	-
45013013	Aatz u paav tu u vatz amlika tx'ava' tza' va'l echa' ma'l mam aq'b'al, sa'texhpaali. Utz ninajab' u tuleb'al u Jesuus, va'l echa' itoop q'ii si'ane'. Ech ye' ko'xh kub'an q'u paav tu u vatz tx'ava' tza', echa' ni'an q'u aanima q'u'l tu uken atilku vatz Tioxh. Jikom chit etxumb'al seb'ane'. Vatzsaj seb'an q'u kam, echa' ipaal aanima q'iil epaal sapaalex. Ye'k seb'ane' aas ye'k enoob'al ti' echb'u'm. Niko'xh sa'kojq'ab'anex. Niko'xh eesaib' tu b'ey tuch' ixoj. Niko'xh viisio. Niko'xh ch'a'o. Utz niko'xh chi'na'nk'u'lil.
45013014	Pek a' chit sailax sek'atza u kuB'aal Jesucristo, echa' oksa'm aas nikutx'ex. Utz yit' a' koj seb'an q'u ye'xtxojla acha'v tetz u chi'l.
45014001	Tx'anel etiq'ot etib' tuch' u hermano seb'ane', va'l yit' maas koj iq'omal iyak'il tu vik'uje' ik'u'l k'atz u Jesuus. Loq' sako'nkoxhekalab'tziiu etib' tuch' ti' ma'j kam ni'ane' aas kamal yit'e'ch koj setetz.
45014002	Echa' tzuta. Atil niman tetz u Jesuus aas ye'xhkantu' siatz k'uxh satechb'u q'u echb'ub'al kam b'anel te. Pek aatz vatz unjote utz, txaa'. Echixe'at ye'xhkam nitechb'u. Vatzil techb'uta', itza ko'n nitechb'u.
45014003	Echixe'at ab'il va'l ma'l ko'xh techb'ul q'u chi'o ni'ane', ye' ko'xh teesa iq'ii va'l ye'xhkam nitechb'u q'u echb'ub'al tzi'. Utz echat ko'xh si'an u aanima majte va'l ilel ko'xh chi'o nichi'e', yit' sa'kojteesa iq'ii va'l ma'l ko'xh techb'ut q'u chi'o. Tan k'uxh kajay nichi'e', k'ulel tek tu u Tioxh.
45014004	Ech ye' ko'xh eteesa iq'ii oj ye'xtxoj ni'an sevatz u taq'onom vemol. Kam koj etokeb'al ti' tan, yit' etaq'onom koj. Ech oj b'a'n oj ye' b'a'n ni'ane', a' li'ilon u Jesuus viB'aal. Kam koj etokeb'al ti'. Tan mam Tioxh u kuB'aal saole' ti' toksat tu jik utz, si'an b'a'n te.
45014005	Atil paj unjot aanima majte aas atil tok q'u q'ii siatz; tiira sib' tatin ninache'. Utz atil majte aas ela ko'xh kajay q'u q'ii siatz. Ech nachtaj junun ex ab'iste va'l b'a'n senache'.
45014006	Ab'il va'l sib' tatin ma'j q'ii siatz ti' toksal iq'ii u kuB'aal, a' li'ilon. Tan ti' toksal iq'ii u kuB'aal ni'ane'. Utz ab'il va'l k'uxh ye' ni'an ech tzi', u Tioxh nitoksa iq'ii k'uxh ye' ni'an majte. Echat paj q'u'l ma'l ko'xh techb'ul q'u chi'o ni'ane', u kuB'aal nit'anb'a' tu va'l ni'an majte. Tan nik'ama ti'. Utz echat va'l ilel ko'xh techb'ut q'u kam. U kuB'aal nitoksa iq'ii ti' u techb'une' tan, nik'ama ti' majte.
45014007	Ech k'uxh itz'lelo' utz, k'uxh sakamo' yit' qetz koj sukujunal.
45014008	Tan ti' u kuB'aal k'uxh atil vatz kuq'ii kusaj utz, ti' majte k'uxh sakamo'. Ech k'uxh itz'lelo' utz, k'uxh kamnajo', o' tetz u kuB'aal.
45014009	Tan ech ti' kam u Cristo utz, ech ti' q'aav itz'pi. Ech sab'ens B'aala tetz q'u aanima itz'lele utz, q'u aanima kamnaj.
45014010	Ech ye' ko'xh etx'ol inujul emol. Utz ye' ko'xh eteesa iq'ii. Tan ela ko'xh samotxpaalo' vatz u Cristo aas litx'ol kunujul.
45014011	Tan tz'ib'amalka ech tza': —Nojchit nivale' kajay aanima sapeche' sunvatz. Utz kajay aanima saoksan unq'ii tuch' itzi'.— Chu u kuB'aals Amlika.
45014012	Ech toke' sa'nalqal inujul sukujununil vatz u Tioxh kajay q'u kam vetkub'ana.
45014013	Ech ye' ko'xh itx'ol tib' inujul epaav. Pek b'antaj ya'l aas ye'k setaq' ku' vemol utz, ye'k seteesa iyak'il tu u tatin k'atz u Jesuus.
45014014	Tan jatva'x chit tiempo vatin k'atz u kuB'aal Jesuus ni'xhvile' aas yit' txaa' koj ma'j kam sijunal. Pek oj txaa' tetz ma'j aanima, unchee' txaa' chit tetz atzi'.
45014015	Tan oj txaa' echb'ul vatz vahermano va'l neechb'u utz, ta'xh txumel aaq'o neechb'u siatz, saka'tziiun saaq'o. Utz ye'xhkam na'an tii'axh ti' vahermano atzi'. Ech kuenta'axh tan, b'a'n si'ane' aas ti' ko'xh ma'j echb'ub'al la'tekxaan el vahermano k'atz u Cristo va'l ul kamoj ti'.
45014016	Pek ye' ko'xh etaq' tzii se'el eq'ii. Kuenta'ex tan, atil kam aas yit' paav koj, pek paav vatz unjot aanima.
45014017	Tan aatz u qatin tu viQ'esalail u Tioxh, yit' a' koj ib'o'q'ol aas kam niqechb'u utz, kam niquk'a. Pek aya' va'l ijikomal sakub'ane'. Sa'atin u paas tu kuxo'l. Utz sa'xhtxuq'txuno' tiq'aq'al u Tioxhla Espiiritu.
45014018	Tan ab'il va'l oj ech inimal u Cristo ni'ane' tzi', nitxuq'txun u Tioxh ti' utz, b'a'n vatz q'u aanima majte.
45014019	Echixe'at a' chit saqaq' yak'il ti' ib'anax q'u kam q'u'l nicheesan u paas ib'ilaj. Utz sakuloch qib' ti' u tiq'ot tib' kuyak'il tu u qatin k'atz u Jesuus majte.
45014020	Ech ye' ko'xh echij u taq'onin u Tioxh k'atz q'u aanima tu ma'j echb'ub'al. Tan nojchit b'a'n q'u echb'ub'al kajayil. Pek a' ye'xtxoj va'l setaq' ku' ma'l niman tetz u Jesuus ti' techb'ule'.
45014021	Aal tek b'a'n ye'k sechi' chi'o, ye'k setuk'a ta'l uuva utz, ye'k seb'an va'toj kam oj ta'n nitaq' ku' u niman tetz u Jesuus utz, nixaansa el k'atza.
45014022	B'a'n oj tiira atil ayak'il tu vik'uje' ak'u'l ti' u Tioxh. Loq' eetz ko'n sajunal vatz Tioxh atzi'. Utz chi'b'eb'al tetz u aanima va'l jikom chit ni'an q'u kam, yit' xamtel koj nik'axa.
45014023	Pek ab'il va'l nika'tziiune' aas kamal ye'xtxoj oj kamal b'a'n echb'ul ma'j echb'ub'al ninache', ijunal ko'xh nitz'ej je' yol ti'. Tan yit' k'ujlel koj ik'u'l ti' Tioxh aas ech ni'ane'. Utz oj yit' iq'aq'al koj ik'uje' kuk'u'l ti' Tioxh nikub'an q'u kam, paav atzi'.
45015001	Utz ab'iste o' iq'omal kuyak'il tu u qatin k'atz u Tioxh, atoj kupaciensia ti' q'u'l ye' maas iq'omal iyak'il. Ech yit' ta'n ko'nkoxh o' saqitz'a je' qib'.
45015002	Pek a' chit saqitz'a u kumol sukujununil. A' sakub'an q'u kam siatz q'u'l nilochon ti' u tiq'ot iyak'il tu u tatin k'atz u Jesuus.
45015003	Tan echa' u Cristo, ta'xh koj titz'a je' tib'. Pek aal itzojpi va'l nital u Yolb'al Tioxh ech tza': —In vet'ijan u yoq'b'al va'l nital q'u yoq'ol eetz.— Chia.
45015004	Tan jolol chusb'al qetz kajay q'u kam tz'ib'alka tu u Yolb'al Tioxh ko'xtene. Utz aq'ol nimal kuk'u'l, aq'ol kupaciensia. Ech sak'uje' kuk'u'l ti' ich'ial tuch' txuq'txunchil.
45015005	Utz u Tioxh koj aq'on epaciensia, a' koj aq'on nimal ek'u'l tan, a' u aq'ol tetz. Utz a' koj b'anon ma'l etxumb'al setib'ilaj, echa' va'l ik'uch u Cristo Jesuus.
45015006	Ech ma'l chit evatz setoksa iq'ii u Tioxh, viTat u kuB'aal Jesucristo.
45015007	Ech k'ultaj vemol kam echa' ik'ult'ex u Jesuus. Tan oj ech seb'an tzi', iq'ii u Tioxh netoksa.
45015008	Tan k'uxh ul u Cristo Jesuus, ti' q'u Israeel ulka. A' ul itzojpi q'u kam tal u Tioxh tu q'u kuk'uy kumam. Ech nojchit nik'uch u Tioxh aas nitzojpi q'ul iyol.
45015009	Utz ti' q'u puera aanima majte k'uxh ul u Jesuus. Tan a' isa' satoksa iq'ii Tioxh q'u puera. Tan txumul vatz u Tioxh. Echa' nital u Yolb'al Tioxh ech tza': —Savoksa aq'ii xo'l q'u puera aanima utz, sunb'itza vab'ii.— Chia.
45015010	Utz nipajtal u Yolb'al Tioxh ech tza': —Chi'b'ojex, tuch' vitenam u Tioxh, ex puera aanima.— Chia.
45015011	Utz nipajtale': —Oksataj iq'ii u kuB'aal Amlika kajay ex, ex puera aanima. Utz kajay ex tenam, t'anb'a'taj vib'ii.— Chia.
45015012	Utz itz'ib'a paj u Isaias ech tza' majte: —Saitz'pu ma'l itu'xh ixalam u Isaii. Utz ijlenal tetz q'u tenam kajayil si'ane'. Tan a' u k'ujleb'al ik'u'l q'u aanima.— Chia.
45015013	Ech a' koj txuq'txunsanex u Tioxh va'l nikuch'ia. A' koj oksan chi'b'ichil tetaanima b'a'nil. Utz a' koj oksan paas texo'l b'a'nil majte. Tan a' va'l k'ujlel ek'u'l ti'. Utz a' koj aq'on sib' tere'n eyak'il ti' ich'ial u Jesuus tiq'aq'al u Tioxhla Espiiritu.
45015014	Hermanos, tiira nunnima aas kajay tek ex b'a'nla txumb'al atil tzexe'. Utz kaana ootzajib'al atil tzexe'. Ech sa'tekveet taq'tu tib' etxumb'al setib'ilaj.
45015015	Pek k'uxh echi, nuntz'ib'a opon talax unjolol kam sete tu u u' tza', ech ye'k sasotz sek'u'l va'l chusel sete. Vatzsaj nival sete tu vib'a'nil u Tioxh va'l aq'on u vijle'm.
45015016	Tan a' aq'on u vijle'm ti' ipaxsal itziiul u Jesucristo tu q'u puera aanima utz, ti' ichusax u b'a'nla chusb'al te tetz chitpichil va'l nitaq' u Tioxh. Ech antu so'opon q'u puera aanima tzixe' tu Amlika tiq'aq'al u vaq'on, q'u'l txaa el tu u Tioxhla Espiiritu. Utz ech si'ane' u oya va'l nitok vi' nachb'al aas tiira b'a'n ni'enku te.
45015017	Ech nuntxuq'txun ti'. Tan techal u vaq'on nunb'an ti' u Tioxh ti' u Cristo Jesuus.
45015018	Utz niko'nkoxhunchuli aas kam nunb'ane'. Pek ta'xh nivale' kam q'u'l b'anel vaq'o tiq'aq'al u Jesuus xo'l q'u puera aanima, q'u'l nitok ti' inimal u Jesuus. Tan nojchit paxsamal itziiul u yolb'al Tioxh vaq'o utz, b'anel q'u kam vaq'o q'u'l nivale'.
45015019	Mamaj xheenya tuch' txaichil vetunb'an tiq'aq'al u Tioxhla Espiiritu. A' xe'tikk'asu'lin tu Jerusaleen; paalin tu tere'n tenam utz; ulyin tikuenta Iliirico. Ma'xh paal vallu u b'a'nla chusb'al tetz u Cristo tu q'u aanima tu jank'al q'u tx'ava' tzi'.
45015020	Vetunb'an ya'l vib' ti' ipaxsal itziiul u b'a'nla chusb'al tu q'u tenam q'u'l paat ye'saj tab'ita'. Yit' tu koj q'u tenam q'u'l paxnaj tek itziiul u Jesuus tuul, ech ye'k savoksa vib' tu u aq'on tetz va'te.
45015021	Ech a' vetunb'an va'l nital u Yolb'al Tioxh ech tza': —Sa'tekmotxtab'i q'u aanima q'u'l paat ye' ab'imal taq'o. Utz samotx'el itxumb'al q'u aanima tuul q'u'l paat ye't alax te.— Chia.
45015022	Ech ti' q'u kam tzi' ye'xh nuntx'olpu tu oponchil tzexe', k'uxh jatpax ko'xh unb'an ti' aas so'oponin.
45015023	Pek aatz cheel, ye'xhat ve't sunb'anvu u vaq'on tu q'u tx'ava' tza'. Utz kamal la'tekveeti le'nunq'ila'ex. Tan jatva'x ko'n ya'b' cheel nivachva se'nvilex.
45015024	Ech kamal lapaalin tzexe' aas lab'enin tu España. Tan nivitz'a savilex. Utz la'tek'enechajpub'enin ti' vunb'ey aas ma't vatin b'oj tzexe'.
45015025	Pek aatz cheel tan, ma't'in tu Jerusaleen. Se'nvaq'ka ma'l lochb'al tu q'u niman tetz u Jesuus latzi'.
45015026	Tan vetilak ma'l kutxu q'u niman tetz u Jesuus aa Macedoonia tuch' q'u aa Acaya, tetz q'u niman tetz u Jesuus q'u'l me'b'a' atil tu Jerusaleen.
45015027	Utz tiira b'a'n va'l vetmotxi'ana tzi' tan, aya'l chit ik'u'l vetmotxi'ana. Tan tiq'aq'al ko'n q'u Israeel k'uxh vet'opon vilochb'al u Tioxh tzixe' ti' vichitpu tu paav. Utz echen salochon q'u puera aanima ti' taq'ax b'oj tetz q'u Israeel aas oj kam niya'ta.
45015028	Aatz ma't vole' ti' vunchaj tzi' utz, ma't vaq'tu u kutxu, sapaalunq'ila'ex. Ech sab'enin tu España.
45015029	Utz vootzajle aas kaana unyak'il iq'omal aas saoponin tzexe' tu vib'a'nil u b'a'nla ichusb'al u Cristo.
45015030	Pek nunjaj sete hermanos, aas seloch'in. Tan ma'l ko'n kuvatz k'atz u kuB'aal Jesucristo tu u Tioxhla Espiiritu, q'ilataj sik'letaj Tioxh vi'.
45015031	Jajtaj tu u Tioxh aas sikolin vatz q'u aa Judea q'u'l ye' ninima Tioxh, q'u qelol. Utz jajtaj te majte aas aya'l koj chit ik'u'l q'u niman tetz u Jesuus tu Jerusaleen lik'ul u lochb'al va'l nitaq'ax opon tu q'u aanima q'u'l oknaj ti' u Jesuus tiq'aq'al u vaq'on.
45015032	Tan oj echi, sa'xhtxuq'txunin texo'l majte, oj li'an itxumb'al u Tioxh laoponin tzexe'. Utz ech lailanb'ojin texo'l.
45015033	Utz atin koj u Tioxh texo'l, u aq'ol paas tetaanima. A'i.
45016001	Hermanos, la'xhetil u hermana Febe. Aya' ma'l u diaakonisa tu Cencrea. Tan se'niq'ila'ex.
45016002	B'a'n chit ik'ulax leb'an tib'ii u kuB'aal tan, niman tetz u Jesuus. Utz lochtaj ti' kajay kam nisavsa. Tan nojchit kaana aanima lochel taq'o majte. Aal ant in, lochelin taq'o.
45016003	Utz aq'taj vetz ichajlichil u Aquila tuch' u Priscila, q'ul unmol ti' u aq'on ti' u Cristo Jesuus.
45016004	Utz nivaq' ta'ntioxh te tan, nojchit ik'aj tib' si'chmotxkam vi'. A' isa' ye'k sakamin. Utz antu nimotxtaq' ta'ntioxh te majte kajay q'u niman tetz u Jesuus q'u'l puera aanima.
45016005	Antu setaq' vetz ichajlichil q'u niman tetz u Jesuus q'u'l nimol tib' tu totzotz u Aquila tuch' u Priscila. Antu setaq' ichajlichil vunhermano Epeneto majte, va'l tii'in ti'. Aya' u b'axa niman tetz u Jesuus ok tikuenta Acaya.
45016006	Utz aq'taj ichajlichil u Li', va'l ni'xhtaq'onin texo'l.
45016007	Echat q'u vetz aa tenamil majte q'u'l a' unmol atich'in tu tze', u Androonico tuch' u Junias. Aq'taj ichajlichil. Tan a' q'u aanima tzi' q'u'l b'axal ok ti' inimal u Cristo sunvatz. Utz tiira b'a'n te'l tu tere'n q'ul ichaj u Jesuus.
45016008	Aq'taj ichajlichil vunhermano Aamplias majte, u niman tetz u kuB'aal va'l tiira tii'in ti'.
45016009	Aq'taj ichajlichil u Urbano, u qetz aq'onom ti' u Cristo Jesuus utz, tuch' u hermano Estaquis, va'l tii'in ti'.
45016010	Aq'taj ichajlichil u Apeles, u hermano va'l nojchit nik'uche' aas k'ujlel ik'u'l ti' u Cristo. Utz aq'taj ichajlichil q'u titz'in tatzik u Aristoobulo.
45016011	Aq'taj ichajlichil u vetz aa tenamil u Herodioon, tuch' q'u titz'in tatzik u Narciso, q'u'l nimamal tek u kuB'aal taq'o.
45016012	Aq'taj ichajlichil u Trifena tuch' u Trifosa. Aya' q'u'l nitoksa yak'il tu aq'on ti' u kuB'aal. Aq'taj ichajlichil u hermana Peersida majte, va'l tii'in ti'. Tan ma'xh aq'oninyu ti' u kuB'aal.
45016013	Aq'taj ichajlichil u Rufo, va'l txaael el tu aq'on ti' u kuB'aal. Aq'taj vetz ichajlichil vinan majte tan, nojchit aya'l a' unnan nunnache'.
45016014	Aq'taj vetz ichajlichil u Asiincrito, u Flegonte, u Hermas, u Patrobas, u Hermes utz, tuch' tere'n q'u hermano q'u'l atil tzixe'.
45016015	Aq'taj vetz ichajlichil u Filoologo tuch' u Julia, u Nereo, tuch' u tanab', u Olimpas tuch' kajay q'u niman tetz u Jesuus q'u'l atil tzixe'.
45016016	Utz aq'taj vetz tib' echajlichil sejununil. Tz'utz'taj tib' txala etzi'. Utz nitaq' opon echajlichil chukchaj tanul q'u niman tetz u Jesuus majte.
45016017	Nival sete majte hermanos, aas iltaj inujul q'u aanima texo'l q'u'l jolol oksan xo'l utz, jolol chijol. Xaanojelex k'atza. Tan aatz q'u'l ni'ane', ye'xhkam nik'ul tib' tuch' q'u b'a'nla chusb'al k'ulel etaq'o.
45016018	Tan yit' a' koj nititz'a u aq'on ti' u kuB'aal Jesucristo. Pek ta'xh nimotxtitz'a je' q'u tetz kam isa'. Ech telab'al sub'u'm, sotzel ik'u'l q'u aanima nisub' tu tx'anella chaj yol, oksab' tetz iq'ii.
45016019	Nojchit nuntxuq'txun setaq'o. Tan sib'al aanima ootzajin etetz aas nojchit nenima u Jesuus. Utz a' unsa' seb'an ex tzak'kin ti' ib'anax u b'a'nil utz, ye' etoozaj ib'anax u ye'xtxoj.
45016020	Utz sa'texhpach'ax ku' u tx'i'li'inaj jaq' exaab' tu u Tioxh. Tan aq'ol paas tetaanima u Tioxh. Utz atin koj vib'a'nil u kuB'aal Jesucristo texo'l.
45016021	Nitaq' opon echajlichil u Timoteo, vunmol tu u aq'on ti' u Jesuus. Antu u Luucio, u Jasoon, tuch' u Sosiipater niaq'on opon echajlichil majte. Aya' q'u vetz aa tenamil.
45016022	Aatz in, in Teercio, in nitz'ib'an u u' nitaq' opon u Pablo tza'. Utz nivaq' opon echajlichil tib'ii u kuB'aal majte.
45016023	Utz nitaq' opon echajlichil u Gayo, va'l a' atik'in tzixe'. Utz aq'el u tatib'al taq'o aas simol tib' kajay q'u niman tetz u Jesuus tuul. Nitaq' echajlichil u Erasto majte, u tesorero tetz u q'atb'al tzii tu u tenam tza'. Antu niaq'on opon echajlichil u hermano Cuarto.
45016024	[Ech atin koj vib'a'nil u kuB'aal Jesucristo texo'l kajay ex. A'i.]
45016025	Ni'xhqoksa iq'ii u Tioxh tan, a' va'l satxakb'a'nex k'atza b'a'nil, kam chit echa' nital u b'a'nla chusb'al tetz u chitpichil tu paav va'l nunpaxsa itziiul. A' vetxake' k'atza b'a'nil aas setootzaji vitxumb'al u Tioxh va'l ye'ich ootzajimal. Pek itz'amal nal taq'o xe' q'ii xe' saj aas ech si'ane'.
45016026	Ech elnaj tek ul vatzsaj cheel, tiq'aq'al va'l itz'ib'aka q'u alol tetz u yolb'al Tioxh. Loq' itzii u Tioxh te va'l ye'k iya' u tatine'. Ech aatz vitxumb'al u Tioxh tzi', paxsali b'en itziiul tu kajay q'u tenam. Ech sanimali utz, sak'uje' ik'u'l q'u tenam ti'.
45016027	Tan ma'l ko'n u Tioxh, aya' u mam aa txumb'al. Ech tetz u techalil b'enamen tu viq'aq'al u Jesucristo. A'i.
46001001	-
46001002	Nunq'ilab'enex kajay ex, ex niman tetz u Tioxh atilex tu u tenam Corinto. In Pablo, ichaj u Jesucristo sik'lemalin titxumb'al u Tioxh. A' unmol u hermano Soostenes nunq'ilab'enex, kajay ex ye'kan epaav vatz u Tioxh tiq'aq'al visik'let'ex u Cristo Jesuus k'atza. Antu nunq'ila b'en majte, kajay q'u'l niq'ilan sik'len vib'ii u kuB'aal Jesuus. Aya' u kuB'aal kajay o', k'uxh til chaj ko'xh atilk'o'.
46001003	Utz taq' koj ku' u b'a'nil u Tioxh texo'l. Aya' u kuTat tuch' u kuB'aal Jesucristo. Utz a' koj oksan u paas tetaanima.
46001004	B'enamen nunk'ama u Tioxh seti'. Tan taq' u b'a'nil sete tiq'aq'al u Cristo Jesuus.
46001005	Tan ti' ko'n u Jesucristo k'uxh tz'ajel iatz mam b'a'nil vettaq' u Tioxh sete. Kajay txumb'al vettaq' sete. Utz aal nitekitxakunsa'ex ti' talax q'ul iyol.
46001006	Utz qe'l aas nojchit nitzojpu q'u yol texo'l q'u'l qal sete ti' u Cristo.
46001007	Ech ye'xhkam va'toj q'ul ib'a'nil aas ye'k koj tzexe' cheel; aya' u oya nitaq' u Tioxh. Pek atile tuul ko'xh nech'ia u tuleb'al u kuB'aal Jesucristo.
46001008	Ech ti' q'ul ib'a'nil u Tioxh tzi', tii etatin k'atza si'ane'. Ech ye'k epaav li'ana aas lu'ul u kuB'aal Jesucristo.
46001009	Tan ni'xhitzojpi q'ul iyol u Tioxh, va'l vetsik'lenex ti' eb'antu ma'l evatz tuch' viK'aol, aya' kuB'aal Jesucristo.
46001010	Hermanos, nunjaj b'a'nil sete tib'ii u kuB'aal Jesucristo, aas tiira ma'loj chit evatz. Ma'loj etxumb'al utz, ma'l eyol seb'ane'. Ye'k so'ok exo'l.
46001011	Tan alaxyu ve aas tiira kaana txayoib' texo'l. A' vetalon ve q'u titz'in tatzik u Cloee.
46001012	Tan at nialon texo'l chi aas: —Aye'no' tikuenta u Pablo.— Chia. At nialon aas: —Aye'no' tikuenta u Apolos.— Chia. At nialon aas: —Aye'no' tikuenta u Cefas.— Chia. Utz at nialon: —O' tetz u Cristo.— chia, chi.
46001013	Utz ¿kam toke ech neb'an tzi'? ¿Jatva'l ko'n chixh elnaj u Cristo tuul tzik? Utz ¿u Pablo tzik va'l je' vatz kurus seti'? ¿Oj tzik tib'ii u Pablo eb'anvu evautiismo?
46001014	Ni'xhunk'ama u Tioxh tan, qe'l ye'xhab'il ma'j sete b'anel vautisaar vaq'o. Ta'xh unb'an vautisaar u Crispo tuch' u Gayo.
46001015	Ech ye'xhab'il ko'xh ma'j sete sa'alon aas tunb'ii b'anaxku vautisaar.
46001016	Utz ta'xh unb'an vautisaar q'u titz'in tatzik u Esteefanas majte. Utz ye'xhab'il va'toj unb'an vautisaar nunnache'.
46001017	Tan yit' a' koj vetichajvin u Cristo ti' ib'anax vautisaar aanima. Pek a' vetichajvin ti' ipaxsal talax u b'a'nla chusb'al. Utz yit' iyol koj tzak'kin aanima nuntxakunsa' ti' ipaxsale'. Tan oj ech sunb'ane', a' saveesa iq'ii va'l i'an u Cristo vatz kurus atzi' oj echi.
46001018	Aatz u b'a'nla chusb'al ti' vikameb'al u Jesuus vatz kurus, tetz elnaj tu b'ey chu q'u tz'ejxinaj ti'. Pek aatz qetz, aya' o' chitpi'o' tu q'u kupaav, mam yak'il tetz Tioxh sukuvatz.
46001019	Tan tz'ib'amalka tu u Yolb'al Tioxh ech tza': —Sunsotzsa vitxumb'al q'u aa txumb'al. Utz saveesa iq'ii vitzak'kinil q'u tzak'kin.— Chia.
46001020	Anchitu'. Yolpixsali tu u Tioxh u txumb'al tu u vatz amlika tx'ava' tza'. Ech ¿kam satxakunku vitxumb'al q'u tzak'kin, q'u chusul, tuch' q'u'l kaana itxumb'al ti' iyolax q'u kam tu u vatz amlika tx'ava' tza'?
46001021	Nimna'l ye'xhkam nitxakunka tan, ye' nichab'a Tioxh q'u aanima tu u vatz amlika tx'ava' tu ko'xh q'ul itxumb'al, k'uxh nitil q'u kam i'an u Tioxh tu vitzak'kinil. Tan a' titz'a u Tioxh aas a' sachitpu tu q'ul ipaav q'u'l niniman viyol nipaxsale', k'uxh yol tetz elnaj tu b'ey vatz q'u aanima tu u vatz amlika tx'ava' tza'.
46001022	Tan aatz q'u Israeel, a' nijaje' kam xheenya aas nojchit ichaj Tioxh u Jesuus. Utz aatz q'u aanima griego, a' nichoke' nitzikik'ul tib' u yolb'al Tioxh tuch' q'ul itxumb'al nitab'i.
46001023	Pek k'uxh ech nimotxi'an tzi', ta'xhtzii nikupaxsa talaxe' aas echen sanimal u Cristo, va'l kam vatz kurus. A'tzii. K'uxh chijol ti' inimal Tioxh vatz q'u Israeel utz, k'uxh elchil tu b'ey vatz q'u griego.
46001024	Tan yit' elchil koj tu b'ey vatz q'u'l sik'leli tu u Tioxh, k'uxh Israeel utz, k'uxh griego. Mam yak'il tetz u Cristo utz, mam txumb'al tetz u Tioxh siatz.
46001025	Tan paalchu vib'a'nla txumb'al u Tioxh vatz vitxumb'al q'u aanima tu u vatz amlika tx'ava' k'uxh tetz ko'n elnaj tu b'ey siatz utz, k'uxh ye'k iyak'il tilone'.
46001026	Nachoj setaq'o hermanos. ¿Kam b'anich tu vetxumb'al aas ye'sajich etok ti' inimal u yolb'al Tioxh? Tan ye'kich maas etxumb'al echa' u txumb'al tu u vatz amlika tx'ava' tza'. Yit' techal koj ex. Niko'xh atich koj aanima texo'l aas mam tijle'm atiche. Utz yit' jank'al koj ex, iq'omal nal etijle'm k'atz q'ul etxutx eb'aal.
46001027	Tan aatz u Tioxh, a' vetisik'le q'u aanima q'u'l ye'k itxa'k tilone' utz, q'u'l ye'k texh itx'olo'm vatz aanima tilone'. Tan a' isa' u Tioxh se'el iq'ii q'u'l sib' itxumb'al, q'u'l sib' tijle'm atile aas nitale'.
46001028	Ech a' isik'le q'u aanima q'u'l elnaj iq'ii, q'u'l ye'xhab'il texh nisajin ok. Aya' q'u'l ye'xh b'oj tijle'm. Ech se'el iq'ii q'u'l k'uxh sib' tijle'm, q'u'l sib' itxumb'al.
46001029	Ech ye'xhab'il ko'xh ma'j sab'anon aas satoksa je' iq'ii vatz Tioxh.
46001030	Tan tiq'aq'al ko'n u Tioxh k'uxh atilok'ex ti' u Cristo Jesuus. Tan a' u kutxumb'al vatz Tioxh tzi'. O' tek b'a'n vatz Tioxh. Ye'kan tek kupaav siatz. Chooel tek u kutx'oj ti' q'u kupaav taq'o.
46001031	Ech satzojpu va'l tz'ib'amalka tu u Yolb'al Tioxh nital ech tza': —Ab'il a' nitachva saok iq'ii, a' satoksav iq'ii ti' u Tioxh.— Chia.
46002001	Echixe'at aatz oponin ti' talax u yolb'al Tioxh texo'l hermanos, yit' mamaj yol koj unb'anb'e. Utz yit' tu koj mamaj txumb'al tetz aanima unq'ilavex.
46002002	Kam koj va'toj txumb'al val sete aas atich'in texo'l. Pek ta'xh val u Jesucristo va'l aq'ax je' vatz kurus.
46002003	Jik chit unb'ana aas paat ye't val mamaj txumb'al sete aas atich'in texo'l. Aya'l kala paat ye'xhkam vootzaj; peena nunb'ane' tilone' utz; nichunxo'v b'iil.
46002004	Aatz q'u yol unb'anb'e ti' talax u yolb'al Tioxh sete, yit' mamaj tzak'kin yol koj tu u vatz tx'ava' tza'. Voksa yol tevi', loq' titxumb'al u Tioxhla Espiiritu tetz u Tioxh tuch' viyak'il.
46002005	Ech nojchit a' sak'uje'k ek'u'l ti' viyak'il u Tioxh. Yit' a' koj sak'uje'k ek'u'l ti' itxumb'al aanima tu u vatz amlika tx'ava'.
46002006	Nichitkuchus nimla chaj ootzajib'al, loq' tu q'u niman tetz u Jesuus q'u'l q'anb'inaj tek itxumb'al ti' inimal u b'a'nla chusb'al. Utz yit' a' koj nikuchus q'u txumb'al tu u vatz tx'ava' tza'. Niko'xh vitxumb'al q'u q'esala tuul tan, sako'nmotxpaali.
46002007	Pek a' niqal u tootzajib'al u Tioxh va'l ye' tootzaj q'u aanima; u txumb'al va'l ye'ich na'l. Pek ninalich'ian tu u Tioxh ko'xtene, aya'xchen aas ye'sajenich ichee u vatz amlika tx'ava'. Utz qetz taq'o ti' u techalla atinchil k'atza.
46002008	Utz niko'xh ma'j q'u q'esala tu u vatz amlika tx'ava' tza', tootzaji koj u tootzajib'al u Tioxh. Tan tootzaji koj, ye'xhkam taq' je' u kuB'aal vatz kurus koj atzi' va'l techal tatine'.
46002009	Loq' itzojpu chit u Yolb'al Tioxh va'l nital ech tza': —Ye'xhab'il ko'xh ma'j aanima ilonnaj tetz q'u kam tuch' b'aq' iatz q'u'l nich'iansa u Tioxh, tu q'u'l tz'ejel taanima ti'. Ye'xhab'il ma'j ab'innaj tetz tuch' ixichin. Utz niko'xh nikojipaal sik'u'l.— Chia.
46002010	Ech k'uxh vettaq'l elu'l q'u kam vatzsaj u Tioxh qe tzi', tiq'aq'al ko'n u Tioxhla Espiiritu tan; kajay tootzaj u Tioxhla Espiiritu; tootzajle q'u kam atil tu taanima u Tioxh.
46002011	Tan echa' tzi', ab'il koj ootzajin tetz kantal taanima junun aanima, pek ta'xh ootzajin tetz u taanxelal kantal u taanima. Utz echat ko'xh u Tioxh majte. Ab'il koj ootzajin tetz kantal u taanima, pek ta'xh ootzajin tetz viTioxhla Espiiritu.
46002012	Utz aatz o', k'ulel u Tioxhla Espiiritu qaq'o, va'l xe' Tioxh k'asnajk'ul. Ech saqootzaji kam qetz aq'el tu u Tioxh tu vib'a'nil. Tan yit' a' koj k'ulel qaq'o ma'j aanxelal tu u vatz amlika tx'ava' tza'.
46002013	Ech a' niqal q'u kam q'u'l nital u Tioxhla Espiiritu qe k'uxh niqal q'u b'a'nil tzi'. Yit' a' koj nikutxakunsa q'u yol ti' q'u txumb'al tu u vatz amlika tx'ava' tza'. Pek a' nikuchus q'u kam nital u Tioxhla Espiiritu, tu q'u'l atil u Tioxhla Espiiritu k'atza majte.
46002014	Tan aatz q'u aanima q'u'l paat ye'k Tioxh k'u'l, sa'kojel itxumb'al tu q'u chusb'al q'u'l nital u Tioxhla Espiiritu. Tetz ko'n elnaj tu b'ey nitale'. Tan ta'xh sael itxumb'al tuul q'u'l atil u Tioxhla Espiiritu k'atza.
46002015	Pek aatz u aanima va'l atil u Tioxhla Espiiritu k'atza, nikan tootzajil q'u kam ti' u Tioxh. Utz sa'koji'ane' aatz u aanima ye'k Tioxh k'u'l, satale' kam b'anel tu u aanima atil u Tioxhla Espiiritu k'atza tzi'.
46002016	Unchee' ¿ab'il ootzajin tetz q'u kam nititz'a u kuB'aal? Utz ¿ab'il sa'alon itxumb'al aas kam si'ane'? Pek aatz o' tan, atil vitxumb'al u Cristo sukuk'atza.
46003001	Utz aatz oponin texo'l hermanos, yit' tu nimla chaj chusb'al koj unchusvex, echa' nichusax tu q'u'l nojchit q'anb'inaj tek tu u Tioxhla Espiiritu. Tan ye'saj eyak'in tu vetatin k'atz u Cristo. Ech toke' echa' ichusax tal nitxa' unb'an sete.
46003002	Echa' taq'ax leecho tu tal nitxa' aas ye'saj techb'ut tiila echb'ub'al unb'an sete. Tiira vatzsaj unchusvex. Tan q'anb'inajkojex aas sa'tekek'ul q'u nimla chaj chusb'al. Pek b'iit esa'.
46003003	Tan anko'xh ye'saj eyak'in tu vetatin k'atz u Cristo. Kaana nachoj suya texo'l. Va'l yaaib'. Utz ato'k exo'l. Ech ¿yit' tzik ex b'anol tetz u tacha'v q'ul echi'l nenache'? Tan anko'xh ech eb'anone' q'u aanima q'u'l ye' maas tootzaj u Tioxh.
46003004	Tan at nialon texo'l aas: —Nojchit aye'nin tikuenta u Pablo.— Chia. Utz at nialon: —Aye'nin tikuenta u Apolos.— Chia. Ech ¿yit' tzik ex b'anol tetz u tacha'v q'ul echi'l aas netal ech tzi'?
46003005	Utz ¿kam tek tijle'm u Pablo tuch' u Apolos aas ech netale' tzi'? Tan o' ko'n taq'onom u Tioxh. Vetko'nqoksa'ex ti' inimal u Tioxh. Ta'xh nikub'an u qaq'on va'l vettoksavo' u kuB'aal sukujununil.
46003006	Tan aatz ex, ech ex a' ma'l chikob'e'm, aas in vetchikon utz, u Apolos vetak'san. Pek u Tioxh vetch'iisan.
46003007	Utz maas koj tijle'm va'l nichikone'; niko'xh va'l niak'san. Pek ta'xh ma'l u Tioxh tan, a' va'l nich'iisan.
46003008	Ech ela ko'n u chikol tuch' va'l nitak'sane'. Loq' u Tioxh sa'aq'on ichoob'al ti' q'u taq'on sijununil.
46003009	Tan o' ko'n lochol k'atz u Tioxh. Utz ech ex ichikob'e'm u Tioxh. Echa' ex tatib'al.
46003010	Utz aatz in, tu vib'a'nil u Tioxh ech in taq'o ma'l aanima aas tootzaj b'iil iveet otzotz. Echa' in nib'anon vije'ab'al u otzotz. Pek paarten tek q'u'l nilakon u otzotz tib'a. Utz a' si'ilon kani'ch iveet si'an sijununil.
46003011	Loq' sa'kojveeti su'lchasaxoj u je'ab'al atib'al. Echat ko'xh u chusb'al va'l k'ujb'a'malka tu u Jesucristo majte; sa'kojtoksa va't ti' va'l atilnale.
46003012	Utz sa'nalelu'l vatzsaj oj kam ko'xh ichi'l u otzotz sab'anaxi va'l sanuk'ax je' vi' vije'ab'al. B'a'nla tzik q'an ch'ich' ichi'l. B'a'nla tzik saj ch'ich', oj b'a'nla chaj sivan, oj tze', oj ch'im oj xajtze'.
46003013	Tan u xamal sak'uchun toj i'ane' jank'al tii ik'u'l u taq'onib'al junun aanima, ab'iste chit kam b'a'n te. Yetz satz'e'i.
46003014	Utz sik'ul u choob'al q'u aanima ti' u taq'onib'al oj ye'k layan tu vitz'e'san u xamal.
46003015	Pek oj lako'ntz'e' u taq'onib'al, ye'k ija'mel si'an ti' va'l veti'ana. Tan peena texh saok tu u b'enq'ii b'ensaj. Ech texhtu' a' tooje'lal telu'l ma'j kam tu xamal sab'anax te tu u tel vatz u choob'al paav.
46003016	Utz ¿yetz etootzaj tzik aas ex tatib'al u Tioxh utz, atil viTioxhla Espiiritu u Tioxh sek'atza?
46003017	Ech u Tioxh sab'anon te oj ab'il sayansan u tatib'al; aya' ex. Tan aatz u tatib'al u Tioxh, tioxhla atib'al tatine'.
46003018	Utz ye' ko'xh esotzsa je' ek'u'l. Tan oj ab'il ma'j atil itxumb'al texo'l aas nitale', loq' aya' u txumb'al tu u vatz tx'ava' tza', taq' b'ens tib' echa' ye'xhkam tootzaj. Ech sab'ens nojla aa txumb'al vatz u Tioxh.
46003019	Tan tiira txoxkinil vatz u Tioxh u txumb'al va'l oknaj iq'ii tu u vatz tx'ava' tza'. Ech toke' tz'ib'amalka ech tza': —Nitik'a je' tib' q'u aa txumb'al tu q'ul iye'xtxojla chaj txumb'al tu u Tioxh.— Chia.
46003020	Utz nipajtal ech tza' majte: —Tootzajle u kuB'aals Amlika aas yit' b'a'n koj va'l nititz'a q'u aa txumb'al. Tiira ye'k itxa'k.— Chia.
46003021	Ech ye'k si'ane' satoksa iq'ii ma'j q'esala seti' aas ex tetz satale'. Tan kajay q'u b'a'nil ni'an q'u q'esala vatz Tioxh seti'; ex sailon iq'aq'al.
46003022	K'uxh u Pablo, k'uxh u Apolos, k'uxh u Cefas, k'uxh kam ko'xh ib'ii tu u vatz amlika tx'ava' tza', k'uxh u tiichajil, k'uxh u kamchil, k'uxh va'l cheel utz, k'uxh u taab'ab'en. Tan etetz kajayil; ex sailon iq'aq'al.
46003023	Utz ex tetz u Cristo. Utz aatz u Cristo, tetz Tioxh.
46004001	Unchee' a' kusa' satootzaji q'u aanima aas o' ko'n taq'onom u Cristo. Utz a' qetz talax q'ul itxumb'al u Tioxh q'u'l ye' ootzajimal.
46004002	Loq' ministeer aas tiira k'ujleb'al k'u'l si'an junun q'u aq'onom, q'u'l ilol tetz q'u kam ti' u Tioxh.
46004003	Utz ye'xhkam nivoksa tetz kam setal vi' ti' u vaq'on vatz Tioxh; niko'xh kam satal tere'n q'u aanima vi'. Utz niko'xh in, in koj sa'alon kam saya'k u vaq'on vatz Tioxh.
46004004	Loq' k'uxh b'a'n chit in vatz Tioxh sunnache', ma'kojchuspia. Tan u kuB'aal sa'alon toj i'ane'.
46004005	Ech ye' ko'xh eb'axab'sa etib' ti' itx'olax inujul q'u kam. Ch'iataj tul u kuB'aal Jesuus. Tan a' sa'aq'on elu'l inujul q'u kam vatzsaj q'u'l ye' ootzajimal utz, ye' na'l. A' sapaxsan elu'l vatzsaj kam nititz'a taanima junun aanima. Ech u Tioxh sa'alon ab'iste sik'ulo'k ti' satoksa iq'ii.
46004006	Echixe'at nival sete hermanos, chab'ataj el etetz sunk'atza utz, k'atz u Apolos majte, aas yit' je'naj koj kuvatz. Pek jik chit tii'o' seti'. Ech etoksach eq'ii, paalchu vatz va'l nital u yolb'al Tioxh. Tan b'a'n si'ane' sepaasa etib' vatz emol.
46004007	Tan u Tioxh nib'anon oj paalch'ex vi' emol. Utz ¿kam etetz sa'atini oj yit' u Tioxh koj sa'aq'on? Ech oj a' niaq'on q'ul etetz, ¿kantu' unchee' aas aya'l kala tuch' eyak'il nechab'a q'ul etetz tilone'?
46004008	Tan ex tek mamaj tx'iiol iq'ii tu vetatin k'atz u Tioxh nenache'. Ye'xhkam va'toj nesavsa aas sakuloch'ex ti'. Ex tek q'esala nenache'. Kam tere'n koj satxakunk'o' sete. Utz b'a'n atzi' aas noj koj chit ch'iiyex tu vetatin k'atz u Tioxh; ech ela texh o' si'ane'.
46004009	Utz a'tzii. K'uxh paalchutek'ex sukuvatz tan, nivitz'a aas a' vitxumb'al u Tioxh sa'chitkaa'o' tiya'teb'al o' ichaj u Jesuus. O' q'u'l ato'k'o' vatz kamchil b'enamen. O' imayleb'al q'u aanima kajayil tu u vatz amlika tx'ava' tza', tuch' q'u aanjel.
46004010	A'tzii. Oj a' qalche' elnajo' tu b'ey ti' u Cristo tan, tz'ejel qaanima ti'; ta'xhtzii ex tzak'kin k'atz u Cristo. Ye'k kuyak'il; pek ex aa yak'il. Nitel kuq'ii; pek nitok eq'ii.
46004011	Ulyu ko'xh o' tza' tuul nikupaal tu va'y, tu tzaji tzi'l. Nikuya'ta qoksa'm. Nikuq'osle'. Utz ye'k qatib'al tinujul til sa'atink'o'.
46004012	Ni'xhkukool tu aq'on tuch' kuq'ab'. Nitz'ejax ye'xtxojla yol qi'; loq' b'a'nla yol ko'n niqale'. Niqojchale' utz, nikuq'i'e'.
46004013	Nikuyoq'le' utz, jikom ku'en kutzaq'b'u ti'. Ech ku'en a' o' ch'is vatz q'u aanima tu u vatz amlika tx'ava' tza'. Kajay aanima niaq'onelop'o' echil tzi', ulyo' ko'xh tza' tuul.
46004014	Loq' yit' eq'ii koj niveesa tu va'l nuntz'ib'a opon sete tza'. Pek yol chit nival sete; etokeb'al tu jik. Tan ech ex unk'aol unme'al, tii'in seti'.
46004015	Tan k'uxh sib' koj chit chusul etetz atil tu vetatin k'atz u Cristo Jesuus, yit' sib'al koj u itz'pixan etetz k'atza aas ech tatine' etat. Tan in ko'n sunjunal xe'tixsanex k'atza tu u b'a'nla chusb'al.
46004016	Ech nunjaj sete b'a'nil aas setilo'k etetz vi'.
46004017	Utz ech vetunchajl opon u Timoteo tzexe', va'l ech tatine a' unk'aol. Tan nojchit k'ujlel ik'u'l ti' u kuB'aal. Utz satal sete kam u chusb'al nunnima utz, nunk'uch ti' u Cristo. Tan a' va'l nivale' til chit q'u'l nipalk'in xo'l q'u niman tetz u Jesuus ti' ichusax u yolb'al Tioxh.
46004018	Tan nivab'i aas atil unjolol nipaasa tib' texo'l. Aya'l kala aas paat ye'kan so'oponin tab'ile'.
46004019	Pek vopon texh texo'l oj lataq' tzii u kuB'aal ve. Ech savootzaji q'u'l nipaasa tib' texo'l, nojchixh atil viyak'il u Tioxh k'atza, pek oj ti' ko'xhtu' aas telab'al yol ech nipaasa tib' texo'l.
46004020	Tan aatz vik'uchax viQ'esalail u Tioxh, yit' tu ko'nkoxh yol aas telab'al talax ni'an ma'j aanima. Pek aya' va'l sa'atin viyak'il u Tioxh k'atza.
46004021	Ech ¿kam esa'? ¿A' tzik esa' tuch' yaaom so'oponin? Pek ¿oj jik ko'xh sunq'ila'ex; maanxho untxumb'al sunb'ane'?
46005001	Tan ootzajimal aas atil aanima texo'l niteesa tib' tu b'ey tuch' aanima. Aal ye'xhkam tek nituch xo'l q'u aanima ye' tootzaj Tioxh u kam va'l nituch texo'l tzi'. Tan atil ma'l texo'l aas iq'omal je' tixoj itat taq'o.
46005002	Utz ye'xhat ni'enku sete tilon tu va'l neb'ane'. ¡Aal techal ex nenache'! Nikojetxumun b'oj ti' u paav tzi'. Tan ye'xhkam neteesa u aa paav texo'l va'l nib'anon q'u kam tzi'.
46005003	Ech vetvitz'ala' kam sab'anax tu u aanima tzi'. Tan k'uxh ye'k in texo'l, tiira nivitz'a'ex tu vaanxelal. Utz ela ko'xh tuch' atilin texo'l atzi'.
46005004	Utz aatz lemol etib' tib'ii utz, tiyak'il u kuB'aal Jesuus, savitz'aex majte. Ech sa'atin u vaanxelal texo'l. Utz sa'atin u kuB'aal Jesuus majte.
46005005	Utz altaj tel u vinaj texo'l tzi'. A' li'ilon kam lauleb'elik tikuenta u tx'i'li'inaj tu u vatz tx'ava' tza'. Pek ta'xhtzii kamal sachitpu u taanxelal aas lu'ul u kuB'aal Jesuus.
46005006	Unchee' ab'itaj. B'a'n koj va'l neb'ane' aas tiira b'a'n ex nenache'. Tan atil paav texo'l. Utz ye' koj ab'imal u yol setaq'o va'l ti' b'iil tx'amla q'ota tetz kaxhlaan tx'ix, aas oj se'en xo'l u b'a'nla q'ota, so'ole' ti' itx'amtixsale' kajayil.
46005007	Ech eesataj u paav texo'l va'l echa' chan tx'amtixsab'al. Ech tiira b'a'n ex si'ane', echa' u b'a'nla q'ota anal iche'le'. Tan xaannajelex k'atz u paav ti' vikam u Cristo vatz kurus. Echa' viyatz'ax u karne'l tu tx'olo'm.
46005008	Utz jikom chit vetxumb'al seb'ane'. A' seb'an vinujul, ye'k setoksa tetz q'u onkonil, tuch' q'u ye'xtxoj, aya' q'u txumb'al nicheb'an veti'anka. Ech seb'ane' va'l nib'anax tu u nimla q'ii, aas ye'k chan tx'amtixsab' kaxhlaan tx'ix nitatin to'otzotz; ech jikla kaxhlaan tx'ix va'l nitela'.
46005009	Unchee' val opon sete tu va't u u' majte va'l vaq' opon aas yit' b'a'n koj semolo etib' tuch' q'u eesanib' tu b'ey tuch' aanima.
46005010	Loq' tek' setab'i tokeb'al va'l val sete. Tan yit' a' koj val sete q'u eesanib' tu b'ey tuch' aanima tu u vatz tx'ava' tza'. Niko'xh q'u'l ye'k inooeb'al ti'aj kam, tuch' q'u elq'om utz, q'u nachol b'anich tioxh. Tan oj echi, a' tek isa' atzi' aas saelb'enex tu u vatz tx'ava' tza'.
46005011	Pek a' val sete aas ye' seb'an ma'l evatz tuch' q'u'l k'uxh hermano chit ib'ii, oj eesanib' tu b'ey tuch' aanima; oj ye'k inooeb'al ti' kam; oj nachol b'anich tioxh; oj alol tz'ejb'al tzii yol ti' aanima; oj q'ab'areel utz; oj elq'om. Niko'xh sa'kojemolo etib' tu tx'a'om tuch'.
46005012	-
46005013	Tan ye'k vokeb'al ti' itx'olax inujul ipaav q'u'l ye' oknaj texo'l. Echat ko'xh ex majte. Ye'k etokeb'al ti' itx'olax inujul ipaav q'u aanima q'u'l yit' niman koj tetz u Jesuus. Pek ta'xh setx'ol inujul q'u'l oknaj texo'l. Ech eesataj u aa paav texo'l va'l nivale' tzi'. Pek ech koj q'u'l ye' oknaj texo'l, Tioxh toj tx'olon inujul.
46006001	Utz ye' eb'an va'l neb'ane' aas ye' chit qeleb'e exocht ehermanos vatz q'u q'atb'al tzii ye' tootzaj Tioxh kam ko'xh b'oj ti'. Pek a' setx'olv inujul vatz q'u hermanos.
46006002	Tan ye' koj etootzaj aas o' satx'olon inujul q'u kam tu u vatz amlika tx'ava' tza', jank'al o' nimamal tek u Jesuus qaq'o. Ech oj sakutx'ol inujul u vatz amlika tx'ava' tza', ¿ye' saole'ex ti' itx'olax inujul q'u talaj kam texo'l tzik?
46006003	Kamal ye' etootzaj aas aal sa'nalkutx'ol inujul q'u aanjel. Ech ¿a' chixh ye' saole'o' ti' itx'olax inujul q'u talaj kam nipaalk'o'?
46006004	Utz ¿kantu' aas a' nitx'olon enujul setaq'o q'u niman tetz u Jesuus q'u'l ye'xhkam ko'xh tijle'm oj nitok exo'l setib'ilaj?
46006005	Loq' eq'ii niveesa tu va'l nivale' tza'. Tan ye'k koj ma'j tzak'kinla hermano texo'l tzi' aas setoksa ti' itx'olax inujul q'u kam.
46006006	Tan va'l motx eb'antu ch'a'o setib'ilaj. Utz ¡a' nimotxexochv etib' vatz q'u'l ye' tootzaj Tioxh!
46006007	Tiira b'a'n koj va'l neb'ane' aas neb'an ch'a'o setib'ilaj. ¿Kantu' ye' texh netx'ak b'ioj oj yit' vinujul koj nib'anax sete? Niteko'nkoxhetx'ake' oj nesub'le'.
46006008	Pek aal ex q'u'l yit' inujul koj neb'ane'. Tan nesub'une' utz, ¡te ehermanos at neb'anva!
46006009	Utz ye' koj etootzaj aas ab'il q'u'l ye'xhkam ni'an vinujul sa'kojetzan ti' viQ'esalail u Tioxh taab'ab'en. Ech esotzsach je' ek'u'l; etilcho'k etetz ti' q'u eesanib' tu b'ey tuch' aanima, q'u nachol b'anich tioxh utz; niko'xh q'u'l nitiq'o je' tetz vinajil, tetz ixojil.
46006010	Utz niko'xh q'u elq'om; niko'xh q'u'l ye'k chit inooeb'al ti' tx'iib'al q'ii; niko'xh q'u q'ab'areel; niko'xh q'u alol tz'ejb'al yol ti' imol utz; niko'xh q'u sub'ul. Kajay sa'kojetzan ti' viQ'esalail u Tioxh taab'ab'en.
46006011	Utz k'uxh echich unjolol ex q'u aanima tzi' veti'anka. Tx'aapinajtek'ex vatz Tioxh cheel. Utz xaannajtek'elex vatz paav siatz. Tan b'enyex b'a'n siatz tib'ii u kuB'aal Jesuus tuch' tu viTioxhla Espiiritu u Tioxh.
46006012	Unchee' setab'i tan, kajay q'u kam nikub'ane', b'a'n nikunache'. Loq' yit' b'a'n koj aas kajay sakub'ane'. K'uxh kajay q'u kam b'a'n nikunache', sa'kojqaq' qib' sisub'o' ma'j te.
46006013	Tan atil tokeb'al q'u kam sijununil. Echa' q'u echb'ub'al. Tan tetz u uul. Utz tatib'al echb'ub'al u uul majte. Loq' sa'nalsotzsal ka'va'l q'u kam tu u Tioxh tzi'. Pek yit'e'ch koj u kuchi'l i'an u Tioxh, yit' a' koj itxa'k aas saeesalib' tu b'ey tuch' aanima. Pek tetz u kuB'aal Amlika. Utz a' saoksal iq'ii tu u kuchi'l.
46006014	Tan a' saq'aavitz'pixsan u kuchi'l u Tioxh tu u mam iyak'il. Echa' u q'aavtitz'pixsal u Jesuus xo'l q'u kamnaj i'ana.
46006015	Tan ¿oj ye' etootzaj aas tetz u Cristo vechi'l? ¡Ech ye'xh b'oj si'ane' aas ma'len kam si'an vichi'l u Cristo. Ye'xh b'oj si'ane' savoksa k'atz ma'l aa paavla ixoj!
46006016	Tan ¿yetz etootzaj tzik aas ab'il va'l nitok k'atz ma'l aa paavla ixoj, ma'l ni'enku vichi'l tuch'? Tan nital u Yolb'al Tioxh aas: —Ma'l teko'n se'enku vichi'l sika'b'il.— Chia.
46006017	Ech ab'il va'l nitok ti' u kuB'aal Amlika, ma'l teko'n ni'enku u taanxel tuch'.
46006018	Unchee' kuenta'ex; eteesach etib' tu b'ey tuch' aanima. Tan ab'il va'l niteesa tib' tu b'ey tuch' aanima, vichi'l niyansa vatz u Tioxh. Yit'e'ch a' tere'n q'u paav tan; nikojtok u chi'l tuul.
46006019	Utz ¿yetz etootzaj tzik aas tatib'al u Tioxhla Espiiritu vechi'l? Tan u Tioxh aq'on viTioxhla Espiiritu sete va'l atil sek'atza. Ech yit' ex koj ib'aal vechi'l.
46006020	Sib' u ja'mel taq' u Tioxh seti'. Ech oksataj iq'ii u Tioxh tuch' vechi'l utz, tuch' vetaanxelal tan, tetz u Tioxh.
46007001	Unchee' aatz cheel, suntzaq'b'e q'u kam q'u'l ech'oti ul ve tu vetu' ti' u k'uli'b' tuch' ixoj. Utz nival sete aas b'a'n chitu' atzi' ye'k sik'ul tib' u vinaj tuch' ixoj.
46007002	Pek b'a'n si'ane' aas sateesa tib' u vinaj tu b'ey tuch' ab'il chaj ko'xh ixoj. Ech aal b'a'n jik chit sa'atin ma'l tixoj. Utz jik chit sa'atin ma'l ivinaj u ixoj majte.
46007003	Loq' ministeer sa'xhitzojpi u vinaj q'u kam taq' iqul tuul ti' u tatin tuch' u tixoj. Utz echat ko'xh si'an u ixoj ti' vivinaj majte.
46007004	Tan aatz vichi'l u ixoj, yit' tetz koj sijunal; pek tetz vivinaj majte. Utz tetz koj vichi'l u vinaj sijunal; pek tetz u ixoj majte.
46007005	Ech ye'k si'ane' aas ye'k seq'ila etib'. Pek jik yolel seb'ane' oj ye'k seq'ila etib' ma'j tiempo tan, so'ok'ex ti' inachax Tioxh. Utz aatz laya'ex, la'tepajeq'ila etib'. Tan oj ye'ka, b'a'n si'ane' sisub'ex u tx'i'li'inaj. Utz sataq'ku'ex tu paav tuch' aanima yit' ek'ulel koj.
46007006	Loq' aatz va'l nival sete tza', yit' mantaar koj tetz u Tioxh. Pek niko'nvaq' tzii sete ech seb'ane'. Ech sete saelka.
46007007	Nivitz'a aas b'a'n ech koj kajay q'u vinaj echa' in tza'. Pek loq' u Tioxh aq'onnaj tetz tu junun niman tetz u Jesuus aas kam si'ane' sijununil. Tan nojchit chukchaj itxumb'al.
46007008	Pek nival tu q'u'l ye'saj ichee ik'ulel tuch' tu q'u txakay ixoj aas aal b'a'n ye'kan sik'ul tib'. Ech si'ane' echa' in tza'.
46007009	Pek b'a'n sauch k'uli'b' oj yit' a' koj etetz aas sako'xhatinex ech tza'. Tan aal b'a'n sechok ek'ulel. A' koj b'a'n aas a' texh setitz'a ixoj oj vinaj b'enamen.
46007010	Utz nival tu q'u'l atil nal tek ik'ulel aas ye' taq'ka vivinaj u ixoj. Loq' setab'i tan, in ko'n koj nialon sunjunal, pek u kuB'aal Jesuus alonnajka.
46007011	Pek oj sijatx tib', kaaojnu ech tzi'. Ye'k sik'ul tib' tuch' va'te. Loq' aal b'a'n untz'oj sikuy tib'. Utz echat nival tu u vinaj aas ye' telab'eka u tixoj.
46007012	Unchee' saval va't u chusb'al sete. Loq' in ko'xh nialon. Yit' u kuB'aal Jesuus koj alonka. A' nivalvu tu tere'n q'u niman tetz u Jesuus q'u'l yit' oknaj koj u tixoj ti' inimal u Jesuus. Telab'echka u tixoj u vinaj tzi', oj b'a'n ninache' atil u tixoj tzixe'.
46007013	Utz oj atil ma'l ixoj aas yit' oknaj koj vivinaj ti' inimal u Jesuus, utz, b'a'n ninach vivinaj aas k'ulel tib' tuch', telab'echka majte.
46007014	Tan k'uxh ye' oknaj u vinaj ti' inimal u Jesuus, satil ma'l b'a'nil k'atz u Tioxh ti' u tixoj. Tan txaael u tixoj tu u Tioxh aas ech si'ane'. Utz echat ko'xh u ixoj majte va'l ye' tootzaj Tioxh, k'uxh ye' nimamal u Jesuus taq'o, satil ma'l b'a'nil k'atz u Tioxh ti' vivinaj. Tan txaael tu u Tioxh aas ech si'ane'. Echat ko'xh q'ul initxa'a majte q'u'l ye' oknaj, satil b'a'nil tan, niman tetz u Jesuus q'ul itxutx ib'aal.
46007015	Pek oj jatxoib' isa' va'l ye' nimamal u Jesuus taq'o, b'enojna. Tan kam koj txayb'al tib' u niman tetz u Jesuus tuch' vatz Tioxh. A'tzii. B'enojna. Ch'a'o koj isa'. Tan tu b'a'nla atinchil vetsik'levo' u Tioxh.
46007016	Utz kam anachb'e hermana, oj lo'ole'axh ti' tok vavinaj ti' inimal u Jesuus. Utz kam koj anachb'e hermano, oj lo'ole'axh ti' tok val iixoj ti' inimal u Jesuus.
46007017	Unchee' kam vetatine' sejununil aas vetisik'le'ex u kuB'aal, echojnex tzi'. Utz kam vetetz aq'el tu u Tioxh ti' u aq'on ti', a' tii noj eb'ane'. Tan ech q'u mantaar nival tu kajay q'u niman tetz u Jesuus.
46007018	Oj b'anel u kostuumbre tu ma'j aanima ti' itzok'ax el b'iil ichi'l aas ye'sajich tok ti' inimal u Jesuus, echojnu tzi'. Utz ab'il q'u'l ye' b'anel u kostuumbre taq'o ti' itzok'ax el b'iil ichi'l, echojnu tzi'. Yit' sa'kojtitz'a itzok'ax el ichi'l.
46007019	Tan kam koj b'a'nil nitaq'e' k'uxh tzok'el el b'iil chi'l utz, k'uxh ye' tzok'el el b'iil ichi'l u aanima. Pek a' chit ib'o'q'ol va'l aas sanimal u yolb'al Tioxh.
46007020	Ech kam vetatine' aas isik'let'ex u Jesuus, echojn etatin tzi'.
46007021	Ye' ko'xh q'atonex ti' oj k'ayimal etib' tu aq'on xe' aanima aas ok'ex ti' inimal u Jesuus. Pek oj saveeti sachajpulex setile', b'antaj ya'l etela'.
46007022	Tan ab'il va'l k'ayimal tib' tu aq'on aas sik'lel tu u kuB'aal Jesuus, chitel tek u tatin siatz. Ech saaq'onin ti' u kuB'aal. Utz ab'il va'l k'uxh yit' k'ayimal koj ok vatz aq'on aas inima u Jesuus, aya'l ik'u'l nitoksa tib' tu aq'on ti' u Cristo.
46007023	Tan mam ja'mel taq' u Tioxh ti' echitpu tu q'ul epaav. Ech ye' ko'xh etoksa etib' jaq' chusb'al aas tetz ko'n aanima.
46007024	Echixe'at nival sete hermanos, aas echojnex k'atz Tioxh kam vetatine' aas ok'ex ti' inimal u Tioxh.
46007025	Aatz q'u'l tiira ixviak, ye'k ma'j imantaar u Tioxh ti'. Pek loq' b'a'n nunnache' aas saval ma'j unyol; iyol ma'l jikomla aanima aas txumaxnaj tek iatz tu u kuB'aal, k'ujleb'al k'u'lla yol tzixe'.
46007026	Ech b'a'n nunnache' sako'nkaa ech tzi', ti' q'u tza'l kaana ko'xh tu u tiempo tza'.
46007027	Ech ab'il axh k'ulel iib' tuch' ixoj, ye' ko'xh iitz'a jatxi'b'. Utz ab'il axh ye'k iixoj, ye' iitz'a ichokaxe'.
46007028	Loq' paav tekoj aas sachok ak'ulel. Utz paav koj sachee ik'ulel u ixviak. Pek ti' ko'xhtu' tan, samotxpaal tu tza'l. Utz a' unsa' ye' koj paalex tuul nivale'.
46007029	Tan b'iit ko'xh tiempo atile hermanos, sako'npaal q'u kam kajayil. Ech toke' nival tu q'u'l atil tixoj aas taq' yak'il tu aq'on ti' u Tioxh. Yit' ta'xh koj satitz'a u tixoj.
46007030	Aatz q'u'l nitoq'e', i'ane' aas aya'l kala ye' nitoq'e'. Aatz q'u'l nitxuq'txune', i'ane' aas aya'l kala ye' nitxuq'txune'. Utz aatz q'u'l niloq' kam, i'ane' aas aya'l kala ye'xhkam tetz atile. Tan jank'at koj u tiempo.
46007031	Aatz q'u'l b'a'n nipaalka, atil tetz tu u vatz amlika tx'ava' tza', yit' ta'xh koj satitz'a q'u b'a'nil nipaalka. Tan sako'npaal u vatz amlika tx'ava' tza'.
46007032	Nival q'u kam tza' tan, a' unsa' ye' koj ela'ok'ex ti' q'u kam tu u vatz amlika tx'ava' tza'. Tan aatz q'u hermanos q'u'l ye'k ik'ulel, ta'xh nititz'a q'u kam tetz u kuB'aal. Ta'xh nititz'a i'antu q'u kam q'u'l isa' u kuB'aal.
46007033	Pek aatz q'u aanima atil ik'ulel, a' nititz'a vime'b'i'l tu u vatz amlika tx'ava' tza'. A' nititz'a kam nisav tu u tixoj.
46007034	Atil jalb'al tib' vib'anon u ixoj va'l atil ik'ulel, tuch' u ixviak va'l paat ye' nib'en ti' vinaj. Atil jalb'al tib' q'ul ib'anon majte. Tan aatz u ixoj va'l ye'k ik'ulel, ta'xh nititz'a u aq'on ti' u kuB'aal. Tan a' isa' aas tiira ato'k k'atz u Tioxh tuch' ichi'l utz, tuch' taanxelal. Pek aatz u ixoj atil ik'ulel, a' nititz'a vime'b'i'l tu u vatz amlika tx'ava' tza'. A' nititz'a kam nisav tu vivinaj.
46007035	Utz majelkojex nunb'ane' k'uxh nival q'u kam tzi'. Pek etetz u b'a'nil nivitz'a. A' unsa' aas tiira tu b'a'n sapaalk'ex utz; jik chit etatine'. Ech ye'xhkam samajon exaan ok k'atz u kuB'aal.
46007036	Ech oj ab'il ma'j ni'itz'an aas aal b'a'n sichok ik'ulel vime'al va'l ye'saj ib'en xe' vinaj tan, noj tek ipaal iya'b' satale', i'ane' kam va'l nititz'a. Tan yit' ye'xtxoj koj va'l si'ane'.
46007037	Utz ab'il va'l tiira txaklel tu vitxumb'al aas ye'k sachee ik'ulel vime'al, b'a'n va'l ni'ane'. Ta'xhtzii untz'oj yit' oknaj koj aanima ti'. Ye'xhkantu'.
46007038	Ech b'a'n si'an va'l k'uxh sataq' vime'al sik'ul tib' tuch' u vinaj ato'k ti'. Pek aal tiira b'a'n si'an va'l oj tiira ye'k sichok ik'ulel.
46007039	Aatz u ixoj atil ik'ulel, qitzel tu u mantaar tetz k'uli'b' tuch' vivinaj oj itz'lele. Pek oj sakam vivinaj, ye'xhkam ve't txayb'al tib' tuch'. Si'ane' sik'ul tib' tuch' va'te ab'il isa'. Ta'xhtzii oj niman tetz u kuB'aal.
46007040	Pek loq' aatz nivitz'a, aal chi'b'eb'al tatin si'ane' oj ye'k ik'ulel. Utz k'uxh nival q'u kam tza' tan, nivitz'a aas a' vitxumb'al u Tioxhla Espiiritu sunk'atza.
46008001	Unchee' aatz ti' q'u echb'ub'al q'u'l nitoksal vatz b'anich tioxh, atil tek etxumb'al ti'. Pek ti' ko'xhtu' tan, net'anb'a' etib' ti'. Pek aal b'a'n a' setoksa tetz vatz vetxumb'al veb'antu tii'ex ti' q'u aanima tan, a' va'l nich'iisan uchchil vatz Tioxh.
46008002	Utz ab'il va'l tiira atil tek itxumb'al ti' q'u kam tzi' ninache', ye'saj tootzajita' jank'al tere'n va'l ministeer satootzaji.
46008003	Pek ab'il va'l tz'ejel taanima ti' u Tioxh, satootzaji kam vitxumb'al u Tioxh ti'.
46008004	Utz nimotxetale' aas matz b'a'n se'echb'ul q'u echb'ub'al q'u'l ma't toksal vatz b'anich tioxh. Utz nival sete aas kam koj si'ane'. Tan qootzajle kam koj itxa'k ma'l b'anich tioxh tu u vatz amlika tx'ava' tza'. Tan ma'l ko'n nojla Tioxh atile.
46008005	K'uxh kalab' ko'xh kam atil tu u vatz tx'ava' tza', tuch' tu amlika aas tioxh ib'ii. Tan kaana ko'xh b'anich tioxh utz, kaana b'aala aas tioxh talaxe'.
46008006	A' li'ilon. Tan ma'l ko'n nojla Tioxh atil sukuvatz. Aya' u kuTat va'l cheesan q'u kam kajayil. Utz o' tetz majte. Utz ma'l ko'n kuB'aal atile. Aya' u Jesucristo va'l tiq'aq'al ku'en atil kajay q'u kam. Utz tiq'aq'al ku'en atilo' majte.
46008007	Unchee' k'uxh echi, sib'al hermanos ye' ootzajin tetz u kam tzi'. Ta'xh kaanaj sik'u'l va'l nichichusax te aas nojchit atil taanima q'u b'anich tioxh. Ech oj nitechb'u q'u echb'ub'al q'u'l b'anb'emal vatz b'anich tioxh, paavinyu teku'en ninache'.
46008008	Loq' sa'kojtaq'b'eno' b'a'n u echb'ub'al vatz Tioxh, untz'oj saqechb'u. Utz ye'xtxoj tekoj si'ane' untz'oj ye' saqechb'u. Ye'xhkam niloch'o' tu u qatin vatz u Tioxh.
46008009	Loq' kuenta'ex ab'iste ex etootzaj q'u kam tzi'. Esotzsach ik'u'l q'u'l ye' maas iq'omal iyak'il.
46008010	Tan oj satilaxh ma'j q'u niman tetz u Jesuus q'u'l niqale' tzi' aas k'ujlelaxh tu va'l nik'ayilik q'u echb'ub'al oknaj vatz b'anich tioxh, b'a'n si'ane' aas sa'texhtilo'k tetz sai'. Utz satechb'u tetz majte. Loq' sa'xhtal tu taanima aas yit' b'a'n koj va'l ni'ane'. Tan k'uxh ootzajle aas b'a'n, pek paav ninache'.
46008011	Ech toke' kuenta'ex. Tan b'a'n si'ane' satz'ejxu ma'j q'u niman tetz u Jesuus setaq'o va'l kam u Cristo ti'. Noj asotzsa ik'u'l tan, ye' maas iq'omal iyak'il k'atz Tioxh. Utz ta'n tek noj inaq'b'u ti' q'u b'anich tioxh.
46008012	Ech paav va'l neb'an vatz u Cristo oj ech seb'an tzi'. Tan neb'ano'k ma'l kam siatz aas paav ninache', k'uxh b'a'n setetz. Tan nitektitz'a aas b'a'n tetz majte.
46008013	Ech oj savile' aas sasotz ik'u'l ma'j q'u niman tetz u Jesuus tu u echb'ub'al va'l oknaj vatz b'anich tioxh, aal tek b'a'n paat ye'k savechb'u. Ech ye'k suntz'ejxixsa u niman tetz u Jesuus tzi'.
46009001	Unchee' setab'i tan, tiq'aq'al u vaq'on ti' u kuB'aal Jesuus k'uxh oknajex ti' u Jesuus. Tan nojchit ilel u kuB'aal Jesuus vaq'o. In ichaj. Utz yit' k'ayimal koj vib' jaq' imantaar ma'j aanima. Echixe'at ye'xhkantu' sailb'elin tu u vijle'm.
46009002	Pek oj yit' in koj ichaj u Jesuus vatz unjot aanima, a' li'ilon. Pek in sevatz. A' techlal aas in ichaj tan, oknajtek'ex ti' inimal u kuB'aal Jesuus vaq'o.
46009003	Ech a' tzaq'b'eb' tetz q'u aanima cheel sunb'ane' tza', q'u'l kam ko'xh nital vi'.
46009004	Ye'xhkantu' satzujb'elo'. Ye'xhkantu' sa'aq'ax qechb'ub'al tuch' qaa'.
46009005	Utz ye'xhkantu' saqiq'o ma'j ixoj niman tetz u Jesuus utz, sakuxamb'ixsa qi'. Tan ech b'anel tu tere'n q'ul ichaj u Jesuus. Utz ech b'anel tu q'u'l itza'q' u Jesuus tuch' u Lu'.
46009006	Pek ¿untz'oj in ko'xh tuch' u Bernabee sa'aq'onino' ti' itx'akax qechb'ub'al tuul niqaq'onin ti' u b'a'nla chusb'al? Tan yit'e'ch koj ni'an unjote.
46009007	Ye'xhab'il ma'j sol nib'anon aas anat ko'xh sachoon je' u techb'ub'al tuch' u taa' tuul paarten etz aq'on si'ane'. Ye'kax i'an u chikol uuva aas ye' koj satechb'u je' tetz vivatz viuuva va'l nichike'. Utz ye'kax i'an u xeen karne'l aas ye' koj nituk'a tetz u leecho tetz vikarne'l majte.
46009008	Utz etitz'achi aas iyol ko'xh aanima va'l nivale' tza'. Pek ech chit nital u o'tla mantaar majte.
46009009	Tan tz'ib'amalka tu vimantaar u Moisees ech tza': —Yit' sa'kojooksa txim tiju' u vaakaxh tuul nipaq'e'l triigo.— Chia. Utz ¿q'u avan ko'n chixh nital u Tioxh nenache' aas ech nital tzi'?
46009010	Pek o' titz'a'o' tu va'l tala tzi'. O' nitale'. Qi' tz'ib'alikka q'u yol tzi'. Tan aatz va'l nikoone', k'ujlel ik'u'l ti' va'l nichike'. Utz echat u paq'ol triigo, k'ujlel ik'u'l aas sa'aq'ax tetz va'l nipaq'e'l.
46009011	Utz echat ko'xh o' majte. Aq'oninnajo' texo'l ti' ichusax u b'a'nla chusb'al tetz u Tioxh. Utz ¿ye'xtxoj tzik setaq' qetz q'u kam tetz vatz tx'ava' atil tzexe' nenache'?
46009012	Tan aal nik'ulo'k ti' unjote aas netzujb'e, ¿a' chixh o' ye' sik'ulo'k qi'? Pek ye'k sukuvatz aas sa'texhtzujb'elo' k'uxh sa'chitik'ulo'k qi'. Tan ye' kusa' aas sakuchij viyak'in u b'a'nla chusb'al. Ech nikutx'ake' kam nipaalk'o'.
46009013	Utz etootzajle aas alel tu u Tioxh ech tza': —Ab'il q'u'l nitaq'onin ti' q'u kam tetz Tioxh tu viq'analil u totztioxh, tu u taq'on sitx'akvu u techb'ub'al. Utz echat ko'xh q'u'l nitoksa tx'olo'm vatz u nachb'al Tioxh. Satechb'u tetz q'u kam q'u'l nitoksa tu u tx'olo'm.— Chia.
46009014	Utz echat alelka tu u kuB'aal Jesuus majte aas: —Ab'il q'u'l nipaxsan u b'a'nla chusb'al, a' satx'a'nku siatz.— Chia.
46009015	Pek ye'xhkam nunjaj vetz q'u kam tzi'. Utz ye'xhkam nuntz'ib'a talaxe' aas ech vilb'el sab'anli. Tan tiira a' u vacha'v ipaxsal u b'a'nla chusb'al. Kamchil sunb'an nunnache' oj ye'k sunb'ane'.
46009016	Loq' yit' tokeb'al koj unq'ii aas nunpaxsa itziiul u b'a'nla chusb'al. Tan a' chit u vetz aq'el. Utz in ninachon u ijatz ti' ib'anaxe'. ¡Ech tilayol saya'k'in oj ye' saval paal u b'a'nla chusb'al!
46009017	Tan oj aya'l unk'u'l nunb'ane', sunk'ul unchoob'al xe' u kuB'aal Jesuus. Utz k'uxh yu'nsa', ministeer unb'anta' tan, a' vunchaj vet'aq'axi.
46009018	Oya q'ii nunb'ane' tan, a' vunkanaal aas sa'xhchi'b'in ti' talax u b'a'nla chusb'al ti' u Cristo. Ye'xhkam nunjitz'o'k'ex ti' vetz; ye'xhkam nunpaasa vib'.
46009019	Ech ye'xhab'il xe' txayelk'in ti' echb'ub'al. Pek jik in nib'anon aas kajay niaq'onink'in. Loq' a' unsa' unb'antu kanaal sib'al aanima saok ti' u Cristo.
46009020	Aatz atilin xo'l q'u Israeel, nivaq' b'ens vib' echa' q'u Israeel, niman tetz u o'tla mantaar. Loq' a' unsa' vole' ti' tok ti' u Cristo. Ye'xhkam nunnima u o'tla mantaar. Loq' echa' in niman tetz nunb'ane' tan, a' unsa' vole' ti'.
46009021	Utz echat nunb'an tu q'u puera aanima, q'u'l ye'k jaq' vimantaar u Moisees. Ye'k in jaq' vimantaar u Moisees nunb'an majte. Tan a' unsa' vole' ti' tok ti' u Jesuus k'uxh atilok'in jaq' vimantaar u Cristo.
46009022	Aatz atilin xo'l q'u'l ye' maas iq'omal iyak'il k'atz Tioxh, nunb'ane' echa' ye' iq'omal unya'k'il majte. A' unsa' vole' ti' tiq'ot iyak'il k'atz u Tioxh. Niko'xh viq'o tetz kajayil. Tan a' unsa' sachitpu tu q'ul ipaav k'uxh unjolol ko'xhtu'.
46009023	Ti' u b'a'nla chusb'al nunb'anva k'uxh ech nunb'an tzi'. Tan a' unsa' ela saetzanin setuch' ti' q'u mamaj b'a'nil atil tuul.
46009024	Unchee' aq'taj yak'il ech seb'an kanaal. Ech seb'ane' va'l nib'anax tu u saach ti' jutzi'm. Tan nojchit sib'al q'u'l nit'aspe', pek ma'l ko'n va'l nib'anon kanaal.
46009025	Utz echat ni'an q'u'l nitecha tib' tuch' imol tu saach. Ni'xhimaj tib' ti' ib'anax q'u kam q'u'l sachijon ti' ib'antu kanaal ma'j koroona. Nojchit ni'xhib'an ya'l k'uxh aal sako'npaal va'l ni'an kanaal. Pek aatz va'l sakub'an kanaal tan, sa'kojpaali.
46009026	Ech toke' nivoksa yak'il, echa' nunjutzine'. Nunch'a'oine'. Loq' ye'k ko'nkoxh tokeb'al. Pek ib'o'q'ol va'l nunk'aj ti'. Tan sa'kojpaali.
46009027	Ech aya'l unk'u'l nivoksa vunchi'l tu k'axb'ichil utz, ni'xhunya'lu vib'; majb'al unq'aavb'en tu paav. Tan ma't ko'n chix unchustu aanima tu u b'a'nil, yetzkan suntzojpixsa u vetz.
46010001	-
46010002	Utz nival sete hermanos, aas ye'k sesotzsa sek'u'l va'l paalku q'u kuk'uy kumam o'tene. Tan ela iq'ol ib'ey tuch' u Moisees tu u Tioxh tu u sutz'. Utz ela motx iran u Kaj Mar tuch' u Moisees. Echa' motx ib'an ivautiismo tuch' u Moisees.
46010003	Ela motx techb'u u echb'ub'al va'l u Tioxh aq'on te.
46010004	Utz ela motx tuk'a u a' va'l u Tioxh aq'on te va'l a' nichcheek tu u mam sivan xamich ti'. Aya' u sivan va'l a' nik'am ti' u Cristo.
46010005	Pek k'uxh echi, sib'al q'u aanima yit' b'a'n koj b'enku q'ul ib'anon tu u Tioxh. Echixe'at motx kamka tu u tz'inlich tzaji tx'ava'.
46010006	Loq' ma'l k'uchb'al b'anax sukuvatz k'uxh ech motx i'an tzi'. Ech saqile' kam niya'k q'u qelol. Utz ye'k saqachva ok q'u kam q'u'l ye'xtxoj, echa' motx i'ana aas motx tachva ok u paav.
46010007	Ye' eb'an ex nachol tetz q'u b'anich tioxh, echa' i'an unjolol tixo'l. Echixe'at tz'ib'alka ti' ech tza': —Motx k'uje'i, echb'uni utz, q'ab'ani. Motx lakpi utz, motx b'ix vatz b'anich tioxh.— Chia.
46010008	Ye' eteesa etib' tu b'ey tuch' aanima, echa' q'u'l motx i'ana. Tan ma'l 23,000 kam tu ma'l q'ii ti' vipaav motx i'ana tzi'.
46010009	Utz ye' elak ivi' u kuB'aal, echa' i'an unjolol aas ilak ivi'. Utz sib'al motx kami, tx'i'la txokop tzotin.
46010010	Ye' ko'xh tz'o'kab'inex ti' u Tioxh, echa' motx i'ana. Utz motx kamsal tu u yatz'ol.
46010011	Unchee' ma'l k'uchb'al i'an u Tioxh sukuvatz k'uxh ech q'u kam ul ti' q'u aanima tzi'. Utz tz'ib'alka tan, qokeb'al tu jik, jank'al o' atilo' cheel tu u motxeb'al tiempo tza'.
46010012	Ech ib'an kuenta tib' ab'il q'u'l iq'omal chit iyak'il k'atz Tioxh ninache'. Ku'ichi.
46010013	Tan aatz q'u il tza'l nipaasavo' u Tioxh, ye' tekoj sakutx'ake'. Tan qetz chitu' o' aanima tu u vatz tx'ava' tza'. Loq' tiira b'a'n u Tioxh. Ech jatu koj satoksa'o' tu il tza'l oj ye' sakutx'ake' satile'. Utz tootzajle kani'ch qel tuul si'an majte ech sakutx'ake'.
46010014	Pek ta'xhtzii kuenta'ex tan, tii'in seti'. Ech ku'ich'ex tu u paav; aya' u nacho b'anich tioxh.
46010015	Utz nachtaj b'a'nil va'l savale' tza', jank'al ex atil etxumb'al.
46010016	Nikuk'ama Tioxh ti' u ta'l uuva va'l niquk'a tu u uk'ab'al tu santa cena, echa' va'l i'an u Jesuus. Tan a' tokeb'al aas ma'l teko'n o' tuch' u Cristo tu vikajal. Utz ma'l teko'n o' tuch' u Cristo tu vichi'l majte aas niqechb'u u kaxhlaan tx'ix va'l nikujatxe'.
46010017	Tan ma'l ko'n u kaxhlaan tx'ix niqechb'u k'uxh sib'al kuxaane'. Utz a' toke' aas ma'l ko'n kuvatz kukajayil ti' inimal u Cristo. Ech qatin k'atza u tatin u kuchi'l aas txayel tib' sikajayil.
46010018	Echa' va'l ni'an q'u Israeel. Tan nitechb'u tetz u tx'olo'm va'l nik'achlo'k vatz Tioxh. Utz a' toke' aas antu nitok tu u tx'olo'm vatz u nachb'al Tioxh.
46010019	Loq' sotzi'ch ek'u'l tu va'l nivale' tza'. Tan yit' a' koj nivale' aas ant ex netok ti' ib'anax u tx'olo'm va'l nitok vatz q'u b'anich tioxh q'u'l yit' itz'lich Tioxh koj. Utz yit' a' koj nivale' aas sib' chit itxa'k u tx'olo'm va'l nitoksal siatz.
46010020	Pek a' nivale' aas yit' vatz koj u Tioxh nitoksav q'u tx'olo'm q'u aanima ye' tootzaj Tioxh. A' nitoksav vatz u tioxhil tx'i'li'inaj atzi'. Utz yu'nsa' aas ant ex saok'ex ti' inachax q'u tioxhil tx'i'li'inaj majte.
46010021	Tan ye'k si'ane' aas ka'va'l iveet seb'ane': so'ok'ex tu u santa cena tetz u kuB'aal utz, sa'pajeb'an comun tx'ix aas tetz tioxhil tx'i'li'inaj.
46010022	Ech kulakchil ivi' u kuB'aal. Tan kam koj qijle'm; paalchukojo' sii'.
46010023	Kajay q'u kam b'a'n nunnache'. Loq' yit' b'a'n koj aas kajay sunb'ane'. Kajay q'u kam b'a'n nunnache', loq' yit' sa'kojiyak'insa'o' tu u qatin vatz Tioxh.
46010024	Utz ye' ko'xh eb'ana aas ta'xh setitz'a je' etib'. Pek a' setitz'a u b'a'nil tetz unjolte.
46010025	Ech ye' ko'xh ech'oti kam b'anel tu u chib' nitoksal tu q'u k'ayib' chib'. Ech ye'xhkam setitz'a matz paalnaj vatz b'anich tioxh oj ye' paalnaj.
46010026	Tan tetz u kuB'aal kajay u vatz amlika tx'ava' tuch' q'u kam atil tuul.
46010027	Unchee' oj sisavsa'ex ma'j q'u aanima tu tx'a'om q'u'l yit' niman koj tetz u Jesuus utz, sab'enex ti', echb'utaj kam va'l sataq' sete. Yit' sa'kojech'oti kam b'anel taq'o. Ech ye'xhkam setitz'a ti' tenachb'al.
46010028	Pek oj ab'il ma'j la'alon aas: —Aatz u echb'ub'al tzi', paalnaj vatz b'anich tioxh atzi'.— Chaj. Etechb'uchi. Tan kamal paav echb'uli ninach va'l vetalon see aas kam b'anel taq'o. Kamal paav siatz k'uxh tetz u kuB'aal kajay u vatz tx'ava' tuch' q'u kam atil tuul.
46010029	Aatz va'l nivale' tza', kamal yit' paav koj nenache'. Pek paav ninach va't u aanima tzi'. Ech ti' u aanima seb'anva tzi', ye'k setechb'u. Utz kamal setale': —¿Kam toke' sako'xhmajlo' ti' ib'anax u kam tzi' utz, yit' paav koj nikunache'?— Kamal chajex. Pek ti' va'l nititz'a va't u aanima seb'anva.
46010030	Utz kamal setale': —K'uxh niqechb'une', nikuk'ama Tioxh ti'. Ech oj nikunach Tioxh ti' va'l niqechb'u, ¿kantu' samajaxo' ti' techb'ule'? Utz ¿kantu' sa'alchi aas paav va'l nikub'ane'?— Chajexh.
46010031	Pek ab'itaj. Tan aatz o', a' chit qetz toksal iq'ii u Tioxh ti' kajay q'u kam saqechb'u saquk'a utz, ti' kajay q'u'l sakub'ane'.
46010032	Eb'anchil ex echa' aq'ol ku' tze' tib'ey q'u Israeel, niko'xh q'u puera aanima utz, niko'xh q'u niman tetz u Jesuus tetz Tioxh.
46010033	Pek ech seb'ane' va'l nunb'ane'. Tan a' nivitz'a aas b'a'n se'enk'in tu kajay aanima. Ta'n ko'nkoxh nivitz'a vib', pek a' nivitz'a unjote. A' unsa' sachitpu tu q'ul ipaav.
46011001	Utz iltaj ok etetz vi', echa' in nivil ok vetz ti' u Cristo.
46011002	Nivoksa eq'ii hermanos tan, ni'xhetulsa'in sek'u'l tu kajay q'u kam. Utz nenima q'u chusb'al kam chit echa' ichusax sete unb'ana.
46011003	Utz a' unsa' setootzaji b'a'nil aas q'esala u Cristo vi' q'u vinaj. Utz aatz q'u vinaj, a' u q'esala vi' q'u ixoj. Echa' u Tioxh, a' u q'esala vi' u Cristo.
46011004	Ech ye'k tatin viq'esal u vinaj siatz oj ye' niteesa ikut aas niq'ila isik'le Tioxh utz, oj atil je' ikut tuul nital u yolb'al Tioxh.
46011005	Utz echat ko'xh u ixoj. Ye'k tatin viq'esal siatz oj ye' sataq' je' ma'j kutxb'al ivi' tuul niq'ila isik'le Tioxh. Ela ko'xh tuch' t'urimal el xi'l ivi' atzi' oj ye' kutxel ivi' tuul niq'ila isik'le Tioxh utz, tuul nital u yolb'al Tioxh.
46011006	Tan oj yi'sa' u ixoj sataq' je' kutxb'al ivi', aal tek b'a'n tiira sit'uri el u xi'l ivi'. Pek oj nich'ixvu u ixoj ti' aas sit'uri el u xi'l ivi', ikutx u xi'l ivi'.
46011007	Pek aatz u vinaj, tokeb'al iq'ii u Tioxh. Tan ech tilone' u Tioxh veetinaj. Ech ye'k sikutx ivi'. Utz aatz u ixoj, tokeb'al iq'ii u vinaj.
46011008	Tan aatz chee u b'axa vinaj, yit' a' koj elku k'atz u ixoj. Pek u b'axa ixoj va'l a' elku k'atz u vinaj.
46011009	K'uxh b'anax u vinaj, yit' ti' koj u ixoj b'anaxka. Pek aatz u ixoj tan, ti' u vinaj b'anaxka.
46011010	Ech sikutx vivi' u ixoj, techlal aas ato'k jaq' imantaar u vinaj. Utz ech b'a'n vatz q'u aanjel.
46011011	Loq' ye'xhab'iste ko'xh ma'j aas tz'ejel koj tel vatz u Tioxh. Yit'e'as ye'k koj tokeb'al u vinaj vatz u ixoj. Niko'xh u ixoj ye'k koj tokeb'al vatz u vinaj.
46011012	Tan k'uxh a' elku u b'axa ixoj k'atz u vinaj, a' ni'itz'pik q'u vinaj k'atz q'u ixoj. Loq' ela ko'xh k'atz u Tioxh ni'elka.
46011013	Unchee' itz'ataj va'l saval sete tza' etile'. ¿B'a'n tzik aas yit' kutxel koj ivi' u ixoj tuul siq'ila isik'le Tioxh nenache'?
46011014	Tan jik chit nimna'l q'u vinaj, yit' qin xi'l vi' koj. Pek ch'ixveb'al vatz q'u aanima oj siqinimansa xi'l ivi' u vinaj.
46011015	Pek tokeb'al iq'ii u ixoj aas qinkin u xi'l vi'. Tan vatzil kutxb'al ivi', u xi'l ivi'.
46011016	Ech oj ab'il ma'j aas xhaakaluib' ko'n isa' ti' q'u kam niqale' tza', tale'na kam satale'. Pek yit'e'ch koj sukuvatz utz, yit'e'ch koj vatz q'u niman tetz u Jesuus.
46011017	Unchee' yit' eq'ii koj savoksa tu q'u chusb'al saval sete tza'. Tan nivab'i aas k'uxh nemol etib', okchil koj tu jik neb'ane', pek elchil tu b'ey neb'ane'.
46011018	Aatz u b'axa kam va'l saval sete utz, aya' va'l nivab'i aas nitok exo'l setib'ilaj aas nemol etib' ex niman tetz Jesuus. Utz nunnima b'iil aas nojchit ato'k exo'l.
46011019	Utz ech chit seb'ane' atzi', sa'chitok exo'l setib'ilaj atzi', ech saelu'l vatzsaj b'a'nil, ab'il q'u'l b'a'n ni'an vatz Tioxh.
46011020	Ech k'uxh nemol etib' ti' ib'anax u santa cena netale', yit' jikomla santa cena tere'n koj va'l neb'ane'.
46011021	Tan aatz neb'ane', atia b'axal ko'n nitechb'un el sijunal. Utz atia nitechb'u jank'al isa'; ye' nikaa ve't tetz imol taq'o. Utz atia q'ab'a'm tek ni'ane'.
46011022	Utz ¡kam tek tok va'l neb'ane' tzi'! ¿Ye'k tzik etatib'al tzik aas satx'a'nex, sauk'a'ex tuul? Iq'ii q'u niman tetz u Tioxh neteesa tu va'l neb'ane' tzi'. Utz neteesa iq'ii q'u me'b'a' q'u'l ye'k tetz majte Ech ¿kam b'oj saval ti' u kam nenache' tzi'? Sa'kojvoksa eq'ii ti'. Tiira ye'ka.
46011023	Aatz q'u chusb'al aq'el sete vaq'o ti' u santa cena, xe' u kuB'aal Jesuus unk'ulva. Tan aatz tu u aq'b'al va'l a' chit si'chtektxayax u Jesuus, itxay u kaxhlaan tx'ix.
46011024	Ik'ama Tioxh ti'. Ech ipixh tuul. Utz tala: —Aatz u kaxhlaan tx'ix nunjatx sevatz tza', a' vunchi'l va'l savaq' seti'. Echb'utaj etetz. Utz b'antaj ech tzi' ti' etulsat'in sek'u'l.— Texhtu'.
46011025	Unchee' echat paj i'ana aas veeti. Itxay u uk'ab'al utz, tala: —Aatz u ta'l uuva atil tu u uk'ab'al tza', a' u techlal u ak' nuk'u'm nunb'an setuch', ti' u tel vunkajal seti'. Ech chajpaj setuk'a setulsa'in sek'u'l.— Texhtu'.
46011026	Unchee' chajpaj etx'a't u kaxhlaan tx'ix tzi' utz, chajpaj etuk'at u ta'l uuva tu u uk'ab'al tzi', a' netal itziiul vikameb'al u kuB'aal Jesuus, ulnale.
46011027	Pek ataj paav u aanima ti' vikam vichi'l u Jesuus utz, ti' u tel ikajal oj atil tu paav tuul satechb'u u kaxhlaan tx'ix tuch' u ta'l uuva tu u santa cena.
46011028	Ech b'axal nal senach je' etib' sejununil ye'k tzik ex tu paav. Ech nal setechb'u u kaxhlaan tx'ix tuch' u ta'l uuva tu u santa cena.
46011029	Tan ab'il va'l ta'xhtzii nituk'ae' utz, nitx'a'n tu u santa cena utz, ye' ninach b'en tib' aas atil tu paav, choob'al paav saku' ti' tu va'l nitechb'u. Tan ye'xhat ni'enku te kam tokeb'al echb'ul vichi'l u kuB'aal.
46011030	Utz ti' ko'n q'u kam ech tzi' k'uxh kaana b'oj hermano texo'l aas ya'v, ye'k iyak'il utz, kamnaj.
46011031	Tan sa'kojitx'ol kunujul u Tioxh oj sakunach je' q'u kupaav utz, sakuk'axa.
46011032	Utz sa'chittoksa'o' u Tioxh tu jik tan, a' isa' aas yit' ela koj sa'alax kub'en tu u choob'al paav tuch' q'u aa paavla chaj aanima.
46011033	Ech ch'iataj etib' hermanos. Ela saechb'unex chajpaj semol etib' tu santa cena.
46011034	Tx'a'noj k'asu'l tu tatib'al oj ab'il nikam tu va'y. Ech yit' choob'al paav koj su'ltija texo'l. Aatz tere'n q'u kam q'u'l yit' b'a'n koj neb'ane', anal savoksa tu jik aas lo'oponin.
46012001	Unchee' aatz cheel, saval sete hermanos kam b'anel tu q'u doon nitaq' u Tioxhla Espiiritu.
46012002	Tan ye' koj nenache' tzi' kam b'anich setaq'o aas ye'sajich enimat u Jesuus. Tan nichko'xhetx'ajmi neqinil ok ti' inimal q'u b'anich tioxh. Aya' q'u'l niko'xh ye'k taanxelal.
46012003	Ech a' unsa' setootzaji kam b'anel taq'o. Tan aatz q'u aanima niyolon titxumb'al u Tioxhla Espiiritu, sa'kojtale' aas: —Txub'a'lom atzi'.— Chaj ti' u Jesuus. Utz ab'il koj ma'j sako'xhchee sik'u'l satal ti' u Jesuus aas: —Ta'xh ma'l B'aala u Jesuus.— Chaj oj yit' u Tioxhla Espiiritu koj so'oksan sik'u'l.
46012004	Utz jatvatzul ko'xh q'u doon atile. Loq' u Tioxhla Espiiritu niaq'on, va'l ta'xh ma'l.
46012005	Jatvatzulen ko'xh q'u ijle'm tu aq'on ti' u Tioxh. Pek ma'l ko'n u q'esalain qetz ti', aya' u kuB'aal Jesuus.
46012006	Utz jatvatzulen ko'xh u kutxakunsal ni'an u Tioxh. Utz ta'xh b'anel ma'l ko'n u Tioxh va'l nib'anon q'u kam sukuk'atza kajayil.
46012007	U Tioxhla Espiiritu nioksan sukuk'atza kujununil kam visa' sakub'an ti' ilochax q'u niman tetz u Jesuus ech saq'anb'u k'atz u Tioxh.
46012008	Atia txumb'al nitoksal k'atza tu u Tioxhla Espiiritu, ti' talax b'a'nla chaj txumb'al. Atia tootzajib'al nitaq'ax ti' ichusax u yolb'al Tioxh. Loq' anko'xh u Tioxhla Espiiritu nioksan sijununil.
46012009	Atia a' idoon tu u Tioxhla Espiiritu aas tiira k'ujlel ik'u'l ti' Tioxh. Utz atia atil idoon taq'o ti' ib'anax b'a'n tu ya'v. Utz anko'xh paj u Tioxhla Espiiritu nioksan sijununil.
46012010	Atia a' tetz tu u Tioxhla Espiiritu ib'anax txaichil. Atia a' nitale' kam nital u Tioxh. Atia a' tetz tootzajile' ab'iste b'a'nla aanxel utz, ab'iste ye'xtxojla aanxel. Atia a' tetz niyolon tu va't yolb'al ye' ootzajimal. Utz atia a' tetz sataq' elu'l vatzsaj kam va'l nitalax tu u yolb'al va'l ye' ootzajimal tzi'.
46012011	Utz u Tioxhla Espiiritu nib'anon kajay q'u kam tzi'. Nitaq' tu junun q'u aanima kam isa' sataq' te.
46012012	Tan ech b'anel tu u Cristo kam echa' b'anel tu u kunimal aas ma'l ko'n. Loq' kalab' iq'ab'aj atile. Utz k'uxh kalab' iq'ab'aj, ma'l ko'n iatz tuch' u kunimal kajayil.
46012013	Ech va'l b'anel qaq'o sukukajayil, jatva'l o' nimamal tek u Jesuus qaq'o. Ma'l teko'n elnajk'o' k'atz u Cristo tu u Tioxhla Espiiritu k'uxh Israeel, k'uxh griego, k'uxh q'u'l k'ayimal tib' tu aq'on utz, k'uxh yit' i'. Tan kajay o' aq'el u Tioxhla Espiiritu qe.
46012014	Echa' vinimalil ma'l aanima, kalab'en iq'ab'aj. Utz chukchaj nitxakunka sijununil.
46012015	Tan k'uxh satal u ajan: —Yit' in koj itz'ajel u nimal tan, in koj q'ab'.— K'uxh chaj. Ta'xh b'anel itz'ajel tib' tuch' vinimal.
46012016	Utz k'uxh satal u xichin: —Yit' in koj itz'ajel u nimal tan, in koj b'aq' vatz.— K'uxh chaj. Ta'xh b'anel itz'ajel tib' tuch' vinimal.
46012017	Tan echa' tzi', b'aq' vatz koj u kunimal kajayil tza', ¿kam tek ech qab'ine' oj echi? Utz ¿kam tek ech kusijone' aas xichin koj kajay u kunimal?
46012018	Ech u Tioxh chit b'anon u kunimal tuch' q'ul iq'ab'aj. A' i'an itxumb'al til satoksava sijununil.
46012019	Tan ma'l ko'n koj tu q'u kuq'ab'aj b'ens kunimal taq'o. Ye'k texh inujul koj atzi'.
46012020	Ech k'uxh kalab' kuq'ab'aj b'anel tu u Tioxh, ma'l ko'n u kunimal.
46012021	Ech sa'kojveeti satal u b'aq' kuvatz tu q'u kuq'ab' ech tza': —Ye'xhkam nunsavsa'ex.— Chaj koj te. Utz niko'xh u kuvi', sa'kojveeti satal tu q'u qajan ech tza': —Ye'xhkam nunsavsa'ex.— Chaj koj te.
46012022	Jatu koj satale'. Tan aatz vitz'ajel u kunimal va'l k'uxh ye'k texh iyak'il tilone', aal a' va'l tiira ib'o'q'ol.
46012023	Tan aatz va'l ye'k ko'xh itxa'k tilone', a' va'l ilb'emal chit qaq'o. Utz aatz q'u'l yit' tx'anel sukuvatz, yit' tx'anel koj niqale'.
46012024	Ech koj q'u kuq'ab'aj q'u'l tx'anel isajine', yit' maas koj ib'o'q'ol. Loq' Tioxh b'anon q'u kam tzi' aas so'ok iq'ii va'l yit' tx'anel koj isajine'.
46012025	Ech yit' jatxel koj iatz u kunimal si'ane'. Pek ela lochi'b' si'an sivatzaj.
46012026	Tan echa' tzi' oj nichi'on ma'j kuq'ab', kajay u kuchi'l nichi'one'. Utz oj techal itxa'k ma'j q'u kuq'ab'aj niqale', kajay u kunimal b'a'n sinache'.
46012027	Unchee' aatz ex sekajayil, ex vinimal u Cristo. Utz atil etokeb'al k'atz vinimal sejununil.
46012028	Tan aatz xo'l q'u niman tetz u Jesuus, chukchaj ijle'm tuch' doon aq'el te tu u Tioxh. A' chit maas tijle'm q'ul ichaj u Jesuus. A' ika'b', q'u alol tetz kam nital u Tioxh. Itoxva', q'u chusul. Ech tek q'u b'anol txaichil. Ech xamel ok q'u b'a'nixsan ya'v ti'. Ech tek q'u lochol me'b'a'. Ech tek q'u q'esalain tetz kam. Utz ech tek q'u'l niyolon tunjot yolb'al titxumb'al u Tioxhla Espiiritu.
46012029	Ech chukchaj tetz junun tan, ¿oj tzik kajay texh ichaj Jesuus si'ane'? ¿Oj tzik kajay texh alol tetz si'ane' kantal u Tioxh? ¿Oj tzik kajay texh chusulil si'ane'? ¿Oj tzik kajay texh b'anol txaichil?
46012030	Niko'xh kajay koj aq'el idoon ti' ib'a'nixsal ya'v. ¿Oj tzik kajay texh sayolon tu va't yolb'al? Utz ¿oj tzik kajay ko'xh sa'aq'on elu'l vatzsaj u yol va'l nital u Tioxhla Espiiritu?
46012031	Pek k'uxh echi, a' noj etachva q'u b'a'nla chaj doon nitaq' u Tioxhla Espiiritu. Tan tiira ib'o'q'ol. Aatz cheel, sunchus va't u techalla txumb'al sete.
46013001	Oj yit' tiikojin ti' aanima, ye'xhkam satxakunka k'uxh sayolonin tu unjot yolb'al utz, k'uxh sayolonin tiyolb'al aanjel. Ech ko'n in a' u ch'ich' va'l nit'enna'ne' aas niq'oolo'k. Utz ech ko'n in a' u sete'r ch'ich' va'l nitzisna'ne' aas niq'oole'.
46013002	Oj yit' tiikojin ti' aanima, kam koj satxakunku ve vatz Tioxh k'uxh sa'xhval q'u kam nital u Tioxh. K'uxh sa'xhpaal untxumb'al tu q'u kam kajayil q'u'l ye' ootzajimal utz, k'uxh tiira k'ujlel unk'u'l ti' Tioxh, aal sunjal tatib'al muunte.
46013003	Oj yit' tiikojin ti' aanima, ye'xhkam satxakunku ve k'uxh savaq' kajay u tx'iib'al unq'ii ti' itzujb'el me'b'a' utz, k'uxh savaq' vunchi'l sak'achli tza' ti' inimal u Jesuus.
46013004	Tan aatz va'l nojchit tii ti' aanima, ni'xhitx'ak q'u tza'l ti' ib'anax u b'a'nil. Ye'k itxa'k u paav te; b'a'n itxumb'al taq'o. Ye'k chi'k'ula'm tu taanima. Ye'k je'saib' k'atza utz, ye'k t'e'suib' k'atza.
46013005	Ye'xhkam ni'an kam aas ye'xtxoj. Ta'n ko'nkoxh nititz'a je' tib'. Niko'nkoxhtaq'en ichi'on taanima. Ye'xhkam nichiula k'a'nal.
46013006	Yit' a' koj nichi'b'ik ti' ib'anax va'l yit' ijikomal koj, pek ti' vinujul nitxuq'txunka.
46013007	Aatz va'l nojchit tii ti' aanima, nitx'ak q'u tza'l. Nitoksa tetz q'u kam b'a'n. Atil ch'iab'al tzixe'. Kajay niq'i'e'.
46013008	Aatz u tii uchchil ti' aanima va'l nitoksa u Tioxh tu qaanima, sa'kojya'i. Pek aatz u talax q'u yol nital u Tioxh, sako'nya'i. Sako'nya'i, k'uxh sauch yol tunjot yolb'al tu u Tioxhla Espiiritu. Utz k'uxh atil chit txumb'al, sako'nya' majte.
46013009	Tan tek' koj chit qootzaj q'u txumb'al ti' q'u kam. Utz tek' koj chit qootzaj talax q'u yol nital u Tioxh.
46013010	Pek anal saqootzaji q'u kam b'a'nil q'u'l ye' qootzaj cheel aas lataq' qootzajib'al u Tioxh.
46013011	Aatz inich tal nitxa', iyolon tal nitxa' nichunb'ane'. Ipensaarin tal nitxa' nichunb'ane'. Itxumb'al tal nitxa' nichvoksa ti' itx'olax inujul q'u kam. Pek aq'eltekka u tal nitxa'il vaq'o.
46013012	Echat u qatin cheel, sukel u kutxumb'al ti' u Tioxh. Echa' kusajit ma'j kam tu sukkin espejo. Pek sa'nalopon u tiempo aas nojchit saqil qib' tuch' u Tioxh. Aatz cheel, b'iil ko'xh vootzaj u Tioxh. Pek sa'nalvootzaji b'a'nil echa' tootzajit'in.
46013013	Unchee' oxva'l q'u kam q'u'l ech ko'xh ib'ena' ye'k iya'eb'al. Utz aya' u k'ujleb'al k'u'l ti' Tioxh; vich'ial u Tioxh tuch' txuq'txunchil utz; tuch' u kub'antu tii'o' ti' q'u aanima. Pek a' tiira ib'o'q'ol va'l tii'o' ti' q'u aanima.
46014001	Tiiojchit'ex ti' q'u aanima. Loq' choktaj chit q'u doon majte q'u'l nitaq' u Tioxhla Espiiritu. Echa' u talax q'ul iyol u Tioxh tan, ib'o'q'ol.
46014002	Tan aatz va'l niyolon tu va't yolb'al, yit' aanima koj niq'ila. Pek u Tioxh niq'ila isik'le. Ab'il koj niab'in kam va'l nitale' tan, u Tioxhla Espiiritu niyolonsan ti' talax kam aas ye' ootzajib'e.
46014003	Pek ech koj q'u alol tetz q'u yol nital u Tioxh, a' niq'ila q'u aanima. Utz niyak'insa k'atz u Tioxh. Nitaq' nimal ik'u'l. Moxb'emal ni'ane'.
46014004	Aatz va'l niyolon tu va't yolb'al, anat ko'xh niyak'insa je' tib' k'atz u Tioxh. Pek aatz u alol tetz q'u kam q'u'l nital u Tioxh, a' niyak'insa q'u niman tetz u Jesuus.
46014005	Ech a' unsa' kajay koj ex neyolon tunjot yolb'al tu u Tioxhla Espiiritu. Loq' maas unsa' aas ex koj alol tetz q'u yol nital u Tioxh. Tan paalchu u alol tetz q'u yol nital u Tioxh, vatz va'l niyolon tu va't yolb'al. B'a'n sayolon tu va't yolb'al, ta'xhtzii oj sataq' elu'l vatzsaj kam va'l nitale'. Ech sayak'in q'u niman tetz u Jesuus.
46014006	Tan ye'xhkam sayolonka hermanos, k'uxh so'oponin tzexe' oj paartenla yolb'al sunq'ilavex tu u Tioxhla Espiiritu. Pek aal b'a'n sekan tab'il b'a'nil q'u kam q'u'l nik'uch u Tioxh ve. Aal b'a'n tek' vootzaj tuch' vuntxumb'al q'u kam saval sete. Aal b'a'n vatzsaj setab'i q'u yol q'u'l nital u Tioxh. Utz aal b'a'n vatzsaj saval q'u chusb'al sete.
46014007	Echa' q'u kam q'u'l nitoq'sale', u aarpa tuch' u aa va'l nixulile'. Ye'xhkam nachb'eloj kam u son niteesa oj ye'k ko'xh inujul so'oq'sali.
46014008	Echat paje' u trompeta, u sik'leb' tetz sol tu ch'a'o. Oj loq' ko'xh satutil b'ioj, yit' sik'le'm koj si'ane'. Sa'koji'an tuch tib' ma'j sol tu b'enchil tu ch'a'o.
46014009	Utz echat ex. Oj loq' ko'xh nevulune', ye'xhkam nitab'il u yolb'al va'l neyolb'e. Niko'xh evulon ok b'ioj atzi'. Niko'ntiq'ol b'en tu kajiq' va'l netale'.
46014010	Tan jatvatzul ko'xh yolb'al atil tu u vatz amlika tx'ava' tza'. Loq' k'uxh echi, yol chit ni'an sijununil.
46014011	Ech oj ye' nivab'i kam va'l nitalax ve, ech ku'en a' puera aanima sunvatz va'l niq'ilanin. Utz echa' in puera aanima siatz majte.
46014012	Unchee' b'a'n oj ni'xhetachva aas sa'atin q'u doon sek'atza q'u'l nitaq' u Tioxhla Espiiritu. Ta'xhtzii a' chit setxakunsa q'u'l sayak'in q'u niman tetz u Jesuus k'atz Tioxh taq'o.
46014013	Utz ab'il va'l niyolon tu va't yolb'al tu u Tioxhla Espiiritu, ijaj tu u Tioxh aas sitx'ol taq'ax elu'l vatzsaj kam va'l nitale'.
46014014	Tan echa' tzi'. Oj sayolonin tu va't yolb'al, u vaanxelal a' niq'ilan isik'len u Tioxh tzi'. Loq' ye' vootzaj kam chaj q'u yol nivale'.
46014015	Ech aatz sunb'ane' unchee', sunq'ila sik'le u Tioxh tu va't yolb'al tu u Tioxhla Espiiritu. Utz sunq'ila sik'le u Tioxh tuch' unyol majte aas sunk'u'l sacheeka. Sab'itz'in tu u Tioxhla Espiiritu. Utz sunb'itza b'itzal majte aas vootzajle kam nitale'.
46014016	Tan oj tu va't yolb'al ku'en nooksav iq'ii u Tioxh, sa'kojtal q'u'l niab'inaxh aas b'a'n va'l na'ane'. Tan ye'xhkam nitab'i aas oj k'ama Tioxh na'ane'.
46014017	Sa'kojyak'in q'u niman tetz u Jesuus k'atz Tioxh taq'o, k'uxh nojchit techal vak'amab'et u Tioxh ti' q'u kam. Tan nikojtab'i kam va'l naale'.
46014018	Ech nunk'amab'e tu u Tioxh tan, in va'l maas niyolonsa'in u Tioxhla Espiiritu tu va't yolb'al sevatz sekajayil.
46014019	Pek aatz nunq'ila sik'le Tioxh xo'l q'u niman tetz u Jesuus, a' ib'o'q'ol nunnache' k'uxh unjolol ku'en yol savale'. Ta'xhtzii saootzajili kam va'l nivale'. Utz chusu'm chit si'ane'. Pek k'uxh jatva'l mil yol saval tu va't yolb'al, ye'xtxoj oj ye' nitab'ile' kam nivale'.
46014020	Unchee' ye' ko'xh eb'ana aas ech itxumb'al talaj nitxa' tzexe' hermanos. Pek txumb'al aanima seb'anb'e aas atil tek taanima ti' titz'al q'u kam. B'a'ntan b'antajex echa' tal nitxa' aas ye'k onkonil k'atza.
46014021	Tan tz'ib'amalka tu u o'tla mantaar ech tza': —«Tu paartenla yol sunq'ilav u tenam tzi'; tu va't yolb'al sunq'ilava. Pek niko'xh ech tzi' sa'kojinima'in.» Chu u kuB'aals Amlika.— Chia.
46014022	Unchee' aatz u yolonchil tu va't yolb'al tu u Tioxhla Espiiritu, ma'l xheenya tetz q'u aanima q'u'l ye' niniman u Jesuus. Pek aatz u alol tetz q'u yol nital u Tioxh, a' niq'ila q'u niman tetz u Jesuus. Yit' a' koj niq'ila q'u'l ye' niniman.
46014023	Echixe'at elnajex tu b'ey satal q'u'l ye' niniman u Jesuus oj tuul so'oko'p echa' tzi' molel etib' utz, neyolon tunjot yolb'al tu u Tioxhla Espiiritu.
46014024	Pek oj vatzsaj q'ul iyol u Tioxh nitalax texo'l, tuul so'oko'p ma'j aanima yit' niman koj tetz u Jesuus, b'a'n si'ane' sinima u Jesuus. Tan sinach b'en tib' aas aa paav tu q'ul ib'anone'.
46014025	Tan saaq'ax elu'l vatzsaj q'u kam q'u'l tu taanima ko'xh atilka. Ech sa'tekpeche' vatz u Tioxh. Satoksa iq'ii utz, satootzaji aas nojchit atil u Tioxh texo'l.
46014026	Unchee' nival sete hermanos. Chajpaj semol etib', chukchaj vetetz seb'ane'. Atia ma'j b'itzal tetz Tioxh satale'. Atia chusu'm si'ane'. Atia a' satale' kam nik'uch u Tioxh te. Atia sayolon tunjot yolb'al. Utz at sa'aq'on elu'l vatzsaj kam nital u Tioxh tu q'u yolb'al tzi'. Ech kajay aanima samotxch'ii k'atz u Tioxh taq'o.
46014027	Utz aatz sayolon uchchil tu unjot yolb'al, ka'va'l ko'n sab'anon; oj sib' chitu', oxva'l ko'n. Utz junun sayoloni, tuul va't hermano sa'aq'on elu'l vatzsaj kam va'l nitale' tzi'.
46014028	Pek oj ye'k ma'j texo'l niaq'on elu'l q'u yol vatzsaj tzi', jutze'oj q'u'l niyolon tunjot yolb'al. Jutzuman si'an ti' taanima, tetz ko'xh tuch' Tioxh si'ane'.
46014029	Utz echat ko'xh q'u alol tetz q'u yol nital u Tioxh majte. Ka'va'l oj oxva'l ko'n sayoloni chajpaj moli'b'. Utz sako'nitz'inb'a' tib' tere'n. A' tii satab'i aas inujul chixh va'l nitale'.
46014030	Pek oj kam ma'j sik'uch u Tioxh tu ma'j q'u hermano ch'uxhlele tuul nichusun ma'j texo'l, aal sajutze' va'l nichnaliyolone' utz, sayolon va'l ch'uxhlele.
46014031	Tan ye' koj saveeti samotxetale' kam va'l nital u Tioxh sete. Pek ta'n tzii aas junun sayolonex. Ech kajay hermanos sa'ab'in kam va'l nital u Tioxh. Utz ech kajay sa'aq'ax nimal ik'u'l tu u Tioxh.
46014032	Tan aatz q'u'l nital viyol u Tioxh, saveeti simaj tib', sach'iani.
46014033	-
46014034	Tan jik ko'xh ni'an q'u kam u Tioxh xo'l q'u niman tetz u Jesuus; yit' sotzsan k'u'l koj. Ech koj q'u ixoj, tiira jutze'oj tu q'ul emoli'b. Tan yit' aq'el koj tzii te aas antu sayolon tu q'u moli'b'. Pek nimanoj ku'en. Tan echat ko'xh nital u o'tla mantaar majte.
46014035	Utz oj kam ma'j ye' nitel itxumb'al tuul utz, nitachva tootzajile', lich'oti tu atib'al tu vivinaj. Tan ye'xtxoj aas sako'xhyolon ok tu u molb'alib'.
46014036	Setab'i tan, yit' tzexe' koj cheenajku u yolb'al Tioxh. Utz tz'oj tzik tzexe' ko'xh ulnajku u yolb'al Tioxh.
46014037	Pek nival tu q'u'l nitaq' b'en tib' mamaj alol yol tetz u Tioxh aas sinima va'l nivale' tza'. Tan imantaar u kuB'aal, unyol ko'n koj sunjunal. Echat ko'xh nival tu q'u'l techal tatin k'atz Tioxh ninach majte.
46014038	Pek oj ab'il ye' nisa'on. A'tzii. Ye'oj netz inima; lako'ntil tuch' u Tioxh.
46014039	Unchee' nival sete hermanos, a' sechok u doon ti' talax q'u yol tetz Tioxh va'l nitaq' u Tioxhla Espiiritu. Loq' sa'kojemaj q'u'l niyolon tu unjot yolb'al.
46014040	Pek ta'xhtzii jikom chit ib'anax q'u kam seb'ane'. Tzi'tzoch iveet seb'ane'.
46015001	Unchee' aatz cheel hermanos, nunnachpixsa u b'a'nla chusb'al sete, tetz chitpichil va'l unchusvex va'l ek'ula utz, txaklelex tuul cheel.
46015002	Utz chitpinajex taq'o atzi' oj nojchit nimamal setaq'o q'u'l val sete; oj yit' eb'an ko'xh ok aas enima.
46015003	Tan a' b'axa unchus sete q'u chusb'al q'u'l ichus u Jesuus ve. Unchus sete aas k'uxh ul kamoj u Cristo, ti' q'u kupaav i'anva. Echa' va'l tz'ib'amalka tu u Yolb'al Tioxh.
46015004	Mujax tu jul. Utz q'aav itz'pu titoxva' q'ii, kam chit echa' tz'ib'amalka tu u Yolb'al Tioxh.
46015005	Ech ichee vatz u Lu'. Utz xamtich paj tuul chee paj vatz kab'laal q'u chusulib'.
46015006	Xamtel paje' chee vatz maas 500 niman tetz u Jesuus molel tib'. Sib'al q'u niman tetz u Jesuus q'u'l ilon tzi' anko'xh itz'lel cheel. Utz atia kamnaj teku'en.
46015007	Ech xamtel paj tuul, chee vatz u Jacobo. Utz xamtel paje', chee vatz kajay q'ul ichaj.
46015008	Pek in texh viya'teb'al chee sunvatz. Ech muvitz'pu k'atz u Tioxh echa' titz'pu ma'l tal nitxa' aas ye'k talche' nititz'pu k'atz inan k'uxh ye'saj topon itiempo.
46015009	Ech texh in ich'ooil q'ul ichaj u Jesuus. Aal ye' nik'ulo'k vi' nunnache' aas in ichaj. Tan aal techalich ichi'on vaanima ti' q'u niman tetz. Nichmotxvojcha.
46015010	Pek tu ko'n vib'a'nil u Tioxh k'uxh jalpinaj tek untxumb'al ech tek in tza'. Ma'xh nujun vib'a'nil sunk'atza. Ech aatz cheel, ta'ntioxh tu u Tioxh aas in va'l maas nivaq'onin ti' vatz tere'n q'ul ichaj. Loq' yit' in koj chit tuch' unyak'il nunb'anva, pek tu viyak'il vib'a'nil u Tioxh sunk'atza.
46015011	Loq' a' koj chit vib'o'q'ol ab'il alon u yolb'al Tioxh sete. Tan k'uxh in utz, k'uxh unjote. Ta'xhtzii ma'l ko'n u chusb'al nikuchuse' utz, enimala'.
46015012	Unchee' k'uxh chusel sete vaq'o aas q'aav itz'pinaj u Cristo xo'l q'u kamnaj, atil unjolol texo'l ye' niniman. Tan ye'k saq'aavitz'pu q'u kamnaj aas nitale'.
46015013	Utz oj ye'k q'aavitz'pichil xo'l q'u kamnaj, niko'xh u Cristo q'aav itz'pu koj atzi'.
46015014	Utz oj ye't koj q'aav itz'pu u Cristo, ye'k itxa'k u chusb'al nikuchus sete koj atzi'. Utz ye'k itxa'k va'l nikunima koj.
46015015	O' txub'a'lom k'atz u Tioxh atzi' oj echi. Tan alel qaq'o aas u Tioxh q'aav itz'pixsan u Cristo. Pek kani'ch koj q'aav titz'pixsata' aas noj koj chit ye' niq'aavtitz'pu q'u kamnaj.
46015016	Tan ye't q'aav itz'pu u Cristo xo'l q'u kamnaj koj, oj nojchit ye' niq'aavtitz'pu q'u kamnaj.
46015017	Utz oj ye't q'aav itz'pu u Cristo, unchee' ye'k tokeb'al vik'uje' ek'u'l ti' koj atzi'. Anko'xh atilex tu q'ul epaav koj.
46015018	Echat q'u niman tetz u Jesuus majte q'u'l kamnaj teku'en. K'uxh niman tetz u Cristo tan, ta'n motx sotzya atzi' oj echi.
46015019	Utz oj aatz q'u kam niqilo'k ti' u Tioxh, ta'xh saya'kka tu u qatin tu u vatz tx'ava' tza', txumb'al kuvatz vatz xo'l kajay q'u aanima atzi' oj echi.
46015020	Unchee' tiira setab'i. Tan nojchit q'aav itz'pinaj u Cristo xo'l q'u kamnaj. A' u b'axa itz'pichil xo'l q'u kamnaj. Echa' b'axa vatz chikob'e'm ni'enka.
46015021	Tan kam chit echa' va'l uchi aas ipaav ko'n ma'l vinaj xe't u kamchil tu u vatz amlika tx'ava' kajayil tza', echat u q'aavitz'pichil tika'paj. Iq'aq'al ko'n u Cristo.
46015022	Tan ti' ko'n u Adaan k'uxh kajay aanima ato'k vatz u kamchil. Utz tiq'aq'al ko'n u Cristo, saq'aavitz'pu uchchil tika'paj.
46015023	Loq' aatz q'u q'aavitz'pichil tzi', tzi'tzochi. A' chit b'axa q'aav itz'pinaj u Cristo. Utz aatz q'u niman tetz q'u'l kamnaj, anal laq'aavitz'pi aas lu'uli.
46015024	Utz echnalen tek su'ul u motxeb'al q'ii saj. Loq' analen aas ma't tok kajay q'u q'atol tzii jaq' imantaar u Cristo. Ma't tok kajay q'u q'esala tuch' q'u'l sib' tijle'm. Ech tek latoksa kajay q'u kam tiq'ab' u Tioxh.
46015025	Tan ministeer i'antu q'esalail u Cristo. Sa'naltoksa kajay q'ul ikoontra jaq' imantaar. Echa' tokka jaq' ixaab' si'ane'.
46015026	Utz aatz u ya'teb'al koontra va'l sisotzsa tu u q'aavitz'pichil, aya' u kamchil.
46015027	Tan vettoksal kajay q'u kam u Tioxh jaq' imantaar u Cristo. Pek k'uxh kajay kam okyu jaq' imantaar, yit' antu koj u Tioxh nitok jaq' imantaar. Tan u Tioxh va'l vetaq'on u tijle'm.
46015028	Unchee' aatz ma't imotxo'k kajay q'u kam tikuenta u Cristo, la'tektoksa tib' jaq' imantaar u Tioxh majte, va'l vetoksan q'u kam tiq'ab' b'axa. Tan ta'xh ma'l q'esala u Tioxh vi' q'u kam kajayil si'ane'.
46015029	Pek oj nojchit ye'k q'aavitz'pichil, ¿kam tok va'l ni'an unjolol q'u aanima unchee' aas ni'an ivautiismo ti' q'u'l ikamnaj? ¿Kam itxa'k ni'ane' oj ye' ninima aas saq'aavitz'pu q'u kamnaj tzi'?
46015030	Utz oj ye'xhkam nikunima u q'aavitz'pichil tika'paj, ¿kantu' ye' nikuxo'va u kamchil unchee'? Tan aal atilko'xhok'o' vatz u kamchil b'enamen.
46015031	Tan jun q'ii ato'k'in vatz u kamchil hermanos. Loq' seti' ko'n nunb'anva. Tan nojchit ex u ku'eb'al unk'u'l ti' u kuB'aal Jesuus.
46015032	Untxay vib' tu yol tuch' q'u txokop txumb'alla chaj vinaj tu Eefeso. Utz ye't unxova' u kamchil k'uxh ok'in siatz. Ech ¿kam sunb'an kanaal untz'oj ye'k q'aavitz'pichil? Tan oj echi aal b'a'n sakub'ane' echa' va'l nital ma'l u yol ech tza': —Echb'unojo', uk'aojo' tan, q'ejal kab'i sakamo'.— Chia.
46015033	Ech ye' ko'xh eteesa etib' tu b'ey. Tan aatz u moloib' tuch' q'u aanima ye'xtxoj itxumb'al, niyan q'u b'a'nla chaj txumb'al taq'o.
46015034	Pek nachnoj chit etatine'. Ech ye'k saku'ex tu u paav. Tan atil unjolol texo'l aas ye' tootzaj Tioxh. Telab'al eq'ii nunb'an tu va'l nival sete tzi'.
46015035	Unchee' kamal at sa'alon: —¿Kam tek ech titz'pu q'u kamnaj? ¿Kam chaj tek ichi'l si'ane'?— Kamal chaj.
46015036	¡Kalab' tzii! Ye' koj etootzaj kam niya'k u ia aas ne'nchikloj. Tan b'axal nal niq'ee tu tx'ava', ech tek nititz'pe'.
46015037	Tan aatz nechikone', yit' a' koj ne'netaq' ku' jaq' tx'ava' u tal xajtze' va'l nije'ul. Pek ia va'l netaq' ku' tu tx'ava', k'uxh tiil triigo utz, k'uxh kam ko'xh va'toj iail.
46015038	Utz u Tioxh tek nib'anon kani'ch iveet isa'. A' nib'anon kani'ch iveet junun vatzul ia ni'ane'.
46015039	Utz echat ko'xh q'u chi'l majte. Yit' ela koj kajayil. Paarten vichi'l q'u aanima. Utz paarten vichi'l q'u ja'jtze'il txokop. Utz paarten vichi'l q'u txay tu a'. Paarten vichi'l q'u xich'omla txokop.
46015040	Utz echat b'anel tu q'u kam vatz u Tioxh majte. Atil Amlikail chi'l. Utz atil chi'l tetz u vatz tx'ava'. Paarten u techalla chi'l tetz Amlikail utz, paarten q'u kam tetz u chi'l tu u vatz tx'ava' tza'.
46015041	Echa' u q'ii, paarten vipaq'un sijunal. Ela koj vipaq'un tuch' u ich'. Utz paarten vipaq'un q'u tx'umi'l. Utz jalel tib' ipaq'un q'u tx'umi'l sijununil majte.
46015042	Unchee' echat va'l b'anel tu u q'aavtitz'pu q'u kamnaj majte. Tan q'eechil chit tetz u chi'l va'l nikame' utz, ne'nmujloj. Pek jatu tere'n koj saq'ee va'l saq'aavitz'pi.
46015043	Kan chaj texh isajin u chi'l aas ne'nmujaxoj, pek techal tek isajin si'ane' aas saq'aavitz'pi. Ye'kan itxa'k va'l ne'nmujloj, pek techal tek iyak'il va'l saq'aavitz'pi.
46015044	Nojla chi'o va'l ne'nmujloj tu tx'ava', pek tioxhla chi'l tek va'l saq'aavitz'pi. Tan oj atil ma'l chi'l aas nojla chi'o ku'en, atil va't majte aas tioxhla chi'l.
46015045	Echa' va'l nital u Yolb'al Tioxh tz'ib'amalka ech tza': —Aatz u b'axa vinaj Adaan, chi'o ko'n. Oksal ko'n taanima.— Chia. Pek aatz u Jesuus va'l a' nik'am ti' u Adaan, Aq'ol iTiichajil u aanxelal.
46015046	Loq' yit' a' koj b'axa chee u tioxhla chi'l, pek a' b'axa u nojla chi'o. Ech tek u tioxhla chi'l.
46015047	Tan a' elku vichi'l u b'axa vinaj k'atz u tx'ava'. Pek aatz u kuB'aal Jesuus, va'l a' k'asku'l tu Amlika, a' satzojpin taq'ax u tioxhla chi'l.
46015048	Utz echat ko'xh vichi'l kajay q'u aanima vichi'l u b'axa vinaj aas tx'ava' ku'en. Utz kam b'anel tu vichi'l u Jesuus aas ma'tich iq'aav titz'pe', echat vichi'l q'u niman tetz si'an majte, q'u'l se'en tu Amlika.
46015049	Oj a' ex qiq'o vitx'ava'il u b'axa vinaj, unchee' sa'nalb'eno' echa' u Jesuus majte va'l k'asu'l tu Amlika.
46015050	Loq' nival sete hermanos, aas sa'kojetzan u kuchi'l tuch' u kukajal ti' viQ'esalail u Tioxh. Tan aatz va'l niko'niq'eea', yit' sa'kojetzan k'atz va'l ye'k saq'ee'i.
46015051	Utz saval ma'l u kam sete tza' q'atel nal ti' tu u Tioxh, ye' ootzajimal. Yit' kajay koj o' sakamo'. Pek kajay o' ma'l kuch'expe' toj i'ane'.
46015052	A' b'axal saq'aavitz'pu q'u kamnaj q'u'l niman u Jesuus, ta'xh so'oq' u trompeta. Tu ko'n unmu'k'ul si'ane'. Tu ko'n ma'l yup vatz. Ta'n ta'xh lo'oq'sal u trompeta tiya'teb'al, so'ok va't ichi'l q'u kamnaj aas ye'kan sakami. Utz sach'expixsal u kuchi'l majte ab'iste o' itz'lelo' lu'uch u kam tzi'.
46015053	Tan ministeer sach'expu u kuchi'l va'l sako'nkami tza'. Utz so'ok va'te aas ye'k sakami. Sa'eesal u kuchi'l va'l sako'npaali tza'. Utz so'ok va'te aas ye'k sapaali.
46015054	Unchee' aatz u kuchi'l va'l niko'niq'eea' tza', ye'kan saq'eei. Utz aatz u kuchi'l va'l sako'nkami tza', ye'kan satil kamchil tan, sach'expi. Ech satzojpu viYolb'al u Tioxh va'l tz'ib'amalka nital ech tza': —Sub'li u kamchil; b'anaxyu kanaal tu u q'aavitz'pichil tika'paj.
46015055	Kamchil, ye'kan vayatz'b'al. Mujb'al kamnaj, ya'y ab'antu kanaal.— Chia.
46015056	Tan aatz u yatz'b'al va'l nikamsane', aya' u paav. Utz u o'tla mantaar nik'uchun qe aas o' aa paav.
46015057	Pek ta'ntioxh tu u Tioxh tan, b'anel tek kanaal qaq'o, tiq'aq'al u kuB'aal Jesucristo.
46015058	Ech tii etatin k'atz u Tioxh hermanos. Yak'inojex tu vetaq'onin ti' u kuB'aal Jesuus b'enamen. Utz atoj sek'u'l aas yit' tz'ejel koj tel vetaq'onin ti'.
46016001	Unchee' aatz ti' u kutxu va'l setaq' tu q'u niman tetz u Jesuus, echat ko'xh seb'ane' kam va'l val tu q'u niman tetz u Jesuus tikuenta Galaacia.
46016002	Setxaake'l b'oj ekutxu sejununil chajpaj b'axa q'ii tetz xhemaana. Loq' a' sab'enk'ex ti', jank'al va'l netx'ake'. Sekolke'l. Ech yit' anal koj selak kutxu aas lo'oponin.
46016003	Tan aatz lo'oponin, sunchaj b'en q'u niman tetz u Jesuus tu Jerusaleen q'u'l vetetal ve tu u'. Ech se'ntaq'ka vekutxu.
46016004	Pek oj lab'enin, aal vi' lamotxb'enka.
46016005	So'oponin tzexe' tu Corinto. Loq' analen aas ma't unpaal tikuenta Macedoonia. Tan ministeer sapaalin tzi'.
46016006	Utz kamal lab'atz'in tzexe'; lunpaasa u tiempoil che'v. Ech xamtel teku'en, le'nechajpuka'in til ech unb'ena'.
46016007	Tan yu'nsa' aas ooje'l ko'xh sapaalin tzexe'. Utz sako'xhpaalyaklojin. Pek sab'atz'in tzexe' oj lataq' tzii u kuB'aal tzi'.
46016008	Aatz cheel, a' sa'atink'in tu Eefeso tza'. Anal le'elb'enin aas ma't ipaal u nimla q'ii Pentecostees.
46016009	Tan echa' jajlel ma'l mam jub'al sunvatz tu u Eefeso tza'. Ni'xhik'ulax u b'a'nla chusb'al. Tiira nisa'le', k'uxh kaana chi'k'ulan vetz majte.
46016010	Pek lochtaj u Timoteo tzexe' oj lo'oponi. Ech aya'l ik'u'l la'atin texo'l. Ye'xhkam satitz'a. Tan echat ko'xh tel taanima tu aq'on ti' u b'a'nla chusb'al tetz u kuB'aal Jesuus, echa' nunb'ane'.
46016011	Ab'ili'ch eesan iq'ii texo'l. Pek aal lelocha. Tx'anel ichajax k'asu'l leb'ana aas lu'ul tzunxe'. Tan nunch'ia tuch' q'u niman tetz u Jesuus tza'.
46016012	Pek aatz u hermano Apolos, vetunjajab'e aas se'en tzexe'. So'opon ti' q'u hermanos vetvala. Pek ye'n isa'a. Ech anal lo'oponi aas laveeti.
46016013	Unchee' nachnoj chit etatine'. Ech ye'k se'enex tu paav. Tii etatin tu va'l nenima. B'antaj etxake' tuul. Iq'omoj chit eyak'il. B'antaj ya'l etib'.
46016014	Aya'l chit ek'u'l seb'an kajay q'u kam q'u'l seb'ane'.
46016015	Etootzajle hermanos aas a' chit b'axa okchil ti' u b'a'nla chusb'al tikuenta Acaya u hermano Esteefanas tuch' q'u titz'in tatzik. Utz tiira aq'el tib' ti' ilochax q'u niman tetz u Jesuus.
46016016	Ech nival sete aas oksataj etib' k'atz q'u niman tetz u Jesuus q'u'l ech ni'an tzi', q'u'l nilochone' utz, nitaq'onin ti' u kuB'aal Jesuus.
46016017	Ni'xhuntxuq'txune' aas ulyu u Esteefanas tzunxe'. A' imol u Fortunato tuch' u Acaaico. A' ul i'an evatzil sunk'atza cheel aas ye'k ex.
46016018	Ma'xh motx taq'lu nimal unk'u'l. Echa' ni'an sete majte. Ech nik'ulo'k ti' aas at tatin sevatz seb'ane'.
46016019	Nitaq' opon echajlichil q'u niman tetz u Jesuus tikuenta Aasia tza'. Utz ni'xhtaq' opon echajlichil tib'ii u kuB'aal Jesuus u Aquila majte tuch' u Priscila. Ant imol q'u niman tetz u Jesuus q'u'l nimol tib' tu totzotz.
46016020	Nitaq' opon echajlichil tere'n niman tetz u Jesuus majte. Ech aq'taj tib' echajlichil; itz'utz'taj tib' txala etzi'.
46016021	In chit niq'ilanoponex tuch' untz'ib', in Pablo.
46016022	Utz ab'il a' yit' tz'ejel koj taanima ti' u kuB'aal Jesucristo, saku' tz'ejb'al yol ti'. Tan ¡tul u kuB'aal Jesucristo!
46016023	Unchee' atoj vib'a'nil u kuB'aal Jesucristo texo'l.
46016024	Ti' u Cristo Jesuus, tiira tii'in seti' kajay ex. A'i.
47001001	Nunq'ilab'enex, in Pablo, ichaj u Jesucristo titxumb'al u Tioxh. A' unmol u niman tetz u Jesuus Timoteo nunq'ilab'enex, kajay ex, ex niman tetz u Tioxh atilex tu u tenam Corinto, tuch' ex niman tetz u Tioxh atilex tikuenta Acaya.
47001002	Taq' koj ku' vib'a'nil u Tioxh texo'l, u kuTat tu Amlika, tuch' u kuB'aal Jesucristo. Utz a' koj oksan u paas tetaanima.
47001003	Oksataj iq'ii u Tioxh, aya' viTat u kuB'aal Jesucristo tan, txumul vatz utz, aq'ol nimal k'u'l b'enamen.
47001004	Nitaq' nimal kuk'u'l tu kajay q'u tza'l nipaalk'o'. Ech aatz o', sa'tekkumoxb'e utz, saqaq' nimal ik'u'l q'u'l nipaal tu tza'l majte, kam echa' ni'an u Tioxh qe.
47001005	Tan k'uxh kaana kupaal tu q'u tza'l ti' u Cristo, kaana imoxb'et'o' majte. Utz kaana taq'tu nimal kuk'u'l u Tioxh tiqaq'al u Cristo.
47001006	Ech k'uxh kaana kupaal tu tza'l. A' kusa' etootzajit u chitpichil tu paav utz, ti' qaq'tu nimal ek'u'l majte. Utz k'uxh nitaq' nimal kuk'u'l u Tioxh, ti' atzi' aas saveet qaq'tu nimal ek'u'l majte aas lapaalex tu q'u tza'l. Ech sa'atin examlil utz, seq'i' q'u tza'l q'u'l nipaalk'o' majte.
47001007	Tan tiira nikunima aas tii etatin tu va'l nikunima k'uxh nepaal tu tza'l. Utz qootzajle aas ela nikupaal tu tza'l setuch', pek niqal sete aas ela taq'ax nimal kuk'u'l si'an u Tioxh majte.
47001008	Unchee' echen setootzaji hermanos, kam q'u tza'l paalk'o' tikuenta Aasia. Tan nojchit tiira tilayol va'l paalk'o'. Ye'kan sakutx'ak b'a qala. Nichtere'nkojqitz'a oj saitz'e'o'.
47001009	Kamchil texh nichkuch'ia nichkunache'. Loq' aatz u kam tzi', a' toke' aas ye'k sak'uje' je' kuk'u'l qi'. Pek ta'xh sak'uje'k kuk'u'l ti' u Tioxh va'l niq'aavitz'pixsan q'u kamnaj.
47001010	Anchitu'. U Tioxh vetlochono'; vetteesa'o' vatz u kamchil. Utz ta'n ko'n koj, pek sa'tere'nikolo' tu q'u xo'eb'alla tza'l majte. Sateesa'o' vatz u kamchil.
47001011	Pek lochtajo'; q'ilataj sik'letaj Tioxh qi'. Tan nik'uje' kuk'u'l seti'. Ech sib'al lo'oksan iq'ii u Tioxh aas latab'i kam q'u tza'l nikolvo' u Tioxh, tiq'aq'al veq'ilat esik'let Tioxh qi'.
47001012	Atil ma'l kam nitxuq'txunsano' utz, aya' va'l tu kunachb'al atilka aas ye'k t'e'sil sukuk'atza. Tan vatzsaj ko'xh yolil niqalvu vinujul tu u vatz amlika tx'ava' tza'. Utz tuch' chit qaanima niqale'. Yit' mamaj txumb'al koj tetz aanima tu u vatz amlika tx'ava' tza' nikub'anb'e ti'. Pek tiq'aq'al vib'a'nil u Tioxh. Utz ech nikuk'uch texo'l majte.
47001013	Aatz q'u kam nuntz'ib'a talax sete tu u u' tza', jikom utz, inujul. Paat setootzaji. Yit' ka'l koj tel unyol. Ech b'a'n a' paal koj etxumb'al tuul.
47001014	Tan etootzaj nal b'iil cheel atzi', kam ti' netoksav kuq'ii. Utz sa'xhtxuq'txunex aas setootzaji tere'n kam u kutxumb'al. Utz sa'xhtxuq'txuno' seti' majte aas laq'aavu'l u kuB'aal Jesucristo tan, ex k'uchb'al ti' u qaq'on.
47001015	-
47001016	Unchee' a' va'l nichvitz'a k'uxh vetunb'an ti' aas ka'pajul so'oponin tzexe' ti' etxuq'txunsale' nivale'. Tan sapaalunq'ila'ex b'axa aas se'enin tikuenta Macedoonia. Utz ech sa'pajpaalin tzexe' aas laq'aavin unvala. Ech ex tek lu'lchajpunka'in aas le'enin tikuenta Judea. Utz seloch'in ti' kam vetz lunsavsa.
47001017	Utz k'uxh ech va'l vetunb'ana tzi', etitz'achi aas ooje'l ko'xh vetchee sunk'u'l. Utz ye'k ko'nkoxh talche' vetchee tuntxumb'al va'l nunk'aj ti' tzi'. Tan oj echi, b'a'n si'ane' xamtel saka'tziiunin ti' utz, savale': —Kamal sa'i oj ye'ka.— Chajkojin.
47001018	Tan aatz u Tioxh, nojchit nitzojpi q'ul iyol. Utz a' niqiq'o tetz. Ech aatz u kuyol sete majte tan: —Kamal sai' oj ye'ka.— Chajkojo'.
47001019	Tan yit' ka'tziiunnaj koj viK'aol u Tioxh. Aya' u Jesucristo va'l paxsamal talax sete tu u Silvano tuch' in utz, tuch' u Timoteo. —Kamal sa'i oj ye'ka.— Chi koj iyolone'. Pek ta'xhtzii: —Sa'i.— Chia.
47001020	Utz nojchit sataq' kajay q'u kam u Tioxh qe va'l alel taq'o. Nojchit “sa'i” sataq'e'. Utz “a'i'”. Echa' va'l niqal sete. Tan tokeb'al iq'ii u Tioxh.
47001021	Tan u Tioxh va'l ni'an itxumb'al qi', o' niman tetz, aas ela tii atilo' k'atz u Cristo. Utz a' va'l txaaonnaj qetz k'atza.
47001022	Utz oknaj ma'l echlal tu qaanima taq'o. Aya' viTioxhla Espiiritu va'l taq'lu qe. A' u xheenya niyolonka aas nojchit sataq' qe kam tere'n va'l ala'tzi'imal qe taq'o.
47001023	Utz nojchit tootzaj u Tioxh va'l nival sete tza' aas k'uxh ye'saj vopon tzexe' tu Corinto tan, evatz nuntxume'. Yu'nsa' aas yaaom vopone'.
47001024	Loq' yit' ti' koj aas ta'xh txumel qaq'o sapaal qetz utz, o' eq'esala ti' vik'uje' ik'u'l ti' u Tioxh. Ye'ka. Pek aal a' niqitz'a kani'ch etxuq'txun k'atz u Tioxh sakub'ane'. Tan tiq'aq'al ko'n vik'uje' ek'u'l ti' u Tioxh k'uxh tii txaklelex k'atza.
47002001	Ech ti' vetvitz'a aas ye'k so'oponin tzexe' cheel tan, yu'nsa' se'nuntxumunsa'ex tu u vopone'.
47002002	Tan oj se'nuntxumunsa'ex, ¿ab'il tek latxuq'txunsanin? Tan aal ex q'u'l nitxuq'txunsanin. Ech kam tek saelka oj ma't ko'xh untxumunsat'ex.
47002003	Pek a' unsa' ye'k satxumunin aas atilin texo'l. Ech untz'ib'a b'en u u' tzexe' tan, a' unsa' ma't etoksat etib' tu jik ti' q'u ye'xtxoj neb'ane' aas so'oponin. Ech ye'k satxumunin tu vetatin vatz Tioxh. Pek setxuq'txunsa'in. Tan oj satxuq'txunin, satxuq'txunex sunk'atza majte.
47002004	Tan aatz untz'ib'at b'en u u' tzexe', techalich tela' tok vaanima seti'. Oknajich'ins il utz, kaanaich voq' vatz Tioxh seti'. Loq' etitz'achi aas vet sunk'u'l unk'axb'ixsab'enex tu yol tu u'. Pek a' unsa' sapaal etxumb'al tuul aas k'uxh unb'an ech tzi' tan, tiira tii'in seti'.
47002005	Unchee' setab'i tan, yit' in ko'nkoxh vetitxumunsa'in u b'anol tetz ye'xtxoj texo'l. Pek nojchit ant ex majte kajay ex.
47002006	Utz chuspia kamech u toksal tu jik veteb'ana.
47002007	Kuytaj teku'en utz, moxb'etaj. Tan b'a'n si'ane' aas latekpaal ivi' itxumune'.
47002008	B'antaj b'a'nil. Tiira k'uchtaj aas nojchit tii'ex ti'.
47002009	K'uxh vetuntz'ib'a b'en u u' tzexe' tan, a' unsa' savile' aas nojchixh senima kajay q'u chusb'al nival sete majte.
47002010	Tan ab'il va'l nekuye', nunkuy majte. Utz oj nunkuye', seti' ko'n nunb'anva. Ti' u Cristo nunb'anva.
47002011	Kukuytaj. Ech yit' sa'kojchee tokeb'al u tx'i'li'inaj taq'o. Tan ye' koj qootzaj q'ul itx'i'la'mil.
47002012	Unchee' aatz oponin tu Troas ti' ipaxsal itziiul u b'a'nla chusb'al tetz u Cristo, tiira ye'xhkam ma'j majonin. B'a'n chit unk'ulaxe'.
47002013	Loq' k'uxh echi, ye't txuq'txun vaanima tan, ye'kich u hermano Tito tzi'. Echixe'at unkaasaka q'u niman tetz u Jesuus utz, b'enin tu Macedoonia.
47002014	Utz ta'nchittioxh tu u Tioxh aas ni'xhqelo'p tu q'u kam taq'o tiq'aq'al u Cristo Jesuus. Echa' u aa ch'a'o aas nitole' ti' q'ul ikoontra. Utz a' va'l ni'an itxumb'al sukuk'atza aas til chaj ko'xh tx'anel nipaxku paal itziiul viyolb'al. Echa' ipax paal tuulab' tx'umq'ixsab'al.
47002015	Tan aatz o', ech o' itx'umq'ixsab'al u Cristo vatz u Tioxh. Utz ech o' tx'umq'ixsab'al vatz q'u aanima majte, q'u'l chitpinaj tipaav. Utz k'uxh ye' chitpinaj tipaav.
47002016	Loq' yit' ech koj chit o' tuulab' tx'umq'ixsab'al vatz q'u aanima q'u'l tz'ejxinaj vatz Tioxh tu paav. Pek ech o' tuulab' kamchil siatz. Tan kamchil nich'ia vatz Tioxh. Pek aatz vatz q'u'l itz'pinaj vatz Tioxh, ech qatine' tx'umq'ixsab'al siatz. Tan tiichajil tu b'enq'ii b'ensaj va'l nikuch'ia. Utz tza'l iq'oli, ab'il ko'nkoxh tech ti'.
47002017	Tan aatz o', nojchit ta'xh niqal vinujul q'u kam ti' u Cristo. Ye'xhkam kusa' ti'. Vatz Tioxh niqale' utz, Tioxh chajonnaj qetz. Ye'xhkam nikub'ane' echa' unjolol q'u'l nich'exu u yolb'al Tioxh ti' q'u kam q'u'l isa'.
47003001	Kamal netal cheel: —Xe'ti paj ti' toksal je' iq'ii.— Kamal che'ex vi'. Ye'ka. Tan paat ye'xhkam nikusavsa ma'j u' aas: —B'a'n chitu'.— Chaj qe'l tuul sakuk'uch sete. Utz ye'xhkam nikujaj qu' sete majte aas: —B'a'n chitu'.— Chajex qi', ech sak'ulaxo', echa' ni'an unjolol.
47003002	Tan ex vatzil qu'. Utz nikunach tu qaanima aas nojchit nek'uch vinujul. Tan kajay aanima ootzajin tetz aas nojchit ninujun u yolb'al Tioxh sek'atza. Echa' ma'j u' aas kajay aanima nisajin.
47003003	Ech ex a' ma'l u' aas u Cristo tz'ib'an. Utz o' ex aq'onka texo'l. Loq' yit' tu tinta koj tz'ib'amalka, pek titxumb'al viTioxhla Espiiritu u itz'lich Tioxh. Utz yit' vi' k'oxich sivan koj tz'ib'amalku je', pek tu taanima q'u aanima.
47003004	K'ujlel kuk'u'l ti' u Tioxh tiq'aq'al u Cristo aas nojchit echi va'l niqale' tza'.
47003005	Loq' yit' ti' koj aas tuch' kuyak'il nikub'an q'u kam niqale' tza'. Pek tilocht'o' u Tioxh k'uxh ech nikub'ane'.
47003006	Tan u Tioxh aq'on kutxumb'al ti' ichusax u ak' nuk'u'm va'l u Tioxhla Espiiritu niaq'on. A' koj nikuchus u o'tla mantaar tz'ib'amal. Tan aatz u o'tla mantaar, ta'xh nik'uche' aas kamnajo' vatz u Tioxh. Pek aatz u Tioxhla Espiiritu tan, a' ni'itz'pixsano' vatz u Tioxh.
47003007	Tiira techal va'l uchi aas aq'ax u o'tla mantaar tu u Moisees va'l tz'ib'amich je' vatz k'oxich sivan. Aal ye' nichmotxiq'i' ve't isajil ivatz u Moisees q'u Israeel. Tan va'lich irib'un ivatz taq'o. Loq' nichko'niya' virib'une'.
47003008	Ech ¿a' chixh yit' maas techal u ak' nuk'u'm nenache' va'l ti' u Tioxhla Espiiritu?
47003009	Tan oj techal va'l b'anaxi aas alax u o'tla mantaar va'l nitz'ej yol ti' q'u aanima, ¿a' chixh yit' tiira techal siatz q'u chusb'al va'l niaq'on b'ens b'a'n q'u aanima vatz Tioxh?
47003010	Tan k'uxh techal chit va'l uchi tuul nichtalax u o'tla mantaar, ye'kan iyak'il siatz u ak' nuk'u'm cheel.
47003011	Ech ¿oj chixh yit' techal u ak' nuk'u'm va'l ech ko'xh ib'ena', ye'kan sapaali? Tan aal techal uchi aas alax u o'tla mantaar va'l paalyu ku'en.
47003012	Echixe'at tiira vatzsaj niqal u ak' nuk'u'm tan, nikunima aas sa'kojpaali.
47003013	Yit'e'ch koj nikub'ane' va'l nichi'an u Moisees. Tan nichikutx ivatz tu ma'l b'u'j vatz q'u Israeel. A' isa' ye'k sailax iya' irib'un vivatz.
47003014	Aatz q'u Israeel tan, paat ye't motx el itxumb'al tuul aas kam toke'. Utz anko'xh ye' nipaal itxumb'al tuul cheel. Aya'l kala anko'xh kutxel ivatz aas nisik'le u o'tla mantaar. Ye'xhkam nitel itxumb'al tuul. Pek oj sinima u Cristo, b'a'ntan satootzaji aas paalnaj tek u o'tla mantaar.
47003015	Anko'xh jupel q'ul itxumb'al cheel k'uxh nisik'le q'ul imantaar u Moisees. Echa' kutxel q'u taanima tu ma'l b'u'j.
47003016	Pek oj saok ti' inimal u kuB'aal, sapaal itxumb'al tuul aas paalnaj tek u o'tla mantaar. Echa' tel ma'l b'u'j kutxb'al ivatz aas nichimaj tootzajit u Tioxh.
47003017	Tan aatz u kuB'aal Jesuus, a' u Tioxhla Espiiritu. Utz atil chitpichil tu paav tu va'l til atilku u Tioxhla Espiiritu.
47003018	Ech aatz kajay o' k'atz u Jesuus, yit' kutxel koj kuvatz nikusaji vitechalil u kuB'aal. Pek nipaq'un sukuk'atza, echa' irib'un elu'l ma'j txijtxub'al tu espejo. Utz aatz viTioxhla Espiiritu u Tioxh, a' va'l nich'expixsano'. Ech b'iichaj nib'en u kutxumb'al echa' vitechalla txumb'al u kuB'aal.
47004001	Unchee' ech ye'xhkam nikujochpe' utz, ye'xhkam nikuya'sa aq'on ti'. Tan ib'a'nil u Tioxh qi' aas toksa'o' tu u aq'on ti'.
47004002	Xaansamal tek el qib' k'atz q'u ch'ixveb'alla chaj kam, aya' q'u paav q'u'l mujel ib'anaxe'. Ech yit' sub'u'm koj kusa' aas nikupaale'. Utz ye'xhkam nikuch'exu u tokeb'al u yolb'al Tioxh. Pek a' chit niqal vinujul tu kajay aanima tan, vatz Tioxh niyolonk'o'. Ech sinach je' q'u aanima tu taanima inujul tzik nikub'ane' oj yit' i'.
47004003	Utz vatz ko'xh q'u aanima atzi' q'u'l yak tu choob'al paav oj anko'xh yit' vatzsaj u kub'a'nla chusb'al.
47004004	Aya' q'u'l ye' niniman u Jesuus. Sotzsamal ik'u'l tu u tx'i'li'inaj, u q'esalain tetz u vatz amlika tx'ava' tza'. Echixe'at ye' nitel itxumb'al tu u techalla b'a'nla chusb'al tetz u Cristo. Ye' nitootzaji aas u Tioxh ul ik'uch u Jesuus.
47004005	Tan a' koj niqal paal kutziiul. Pek a' niqal paal itziiul u Jesucristo. Tan ta'xh ma'l B'aala tatine'. Utz aatz o', ech ko'n o' etaq'onom tan, tiira tz'ejel qaanima ti' u Jesuus.
47004006	Tan anko'xh vettxijtxun tu qaanima u Tioxh va'l cheesan u q'ii saj tu u uken. Ech vetqootzaji vitechalil u Tioxh tiq'aq'al u Cristo. Echa' atil txijtxub'al tivatz u Jesucristo.
47004007	Utz aatz u txijtxub'al tzi' aya' u tatin u Cristo tu qaanima. Ech tatine' ikolax ma'l mam tx'iib'al q'ii tu ma'l tz'aj. Utz aatz u techalla yak'il atil sukuk'atza taq'o ti' ib'anax q'u kam, yit' qetz koj sukujunal, pek iyak'il u Tioxh sukuk'atza.
47004008	Tan kaana kupaal tu tza'l tu kajay q'u kam; loq' yit' k'ayb'inaj koj kuk'u'l. Niqela' qoke'; loq' ye'xhkam nikujochpe'.
47004009	Niqojchale'; loq' ye'xhkam nitelab'eka'o' u Tioxh. Ni'xhib'anax qe; loq' ye'xhkam nikusotzsale'.
47004010	Til chit ech kub'ena' b'enamen ato'k'o' vatz kamchil, echa' va'l paalku u Jesuus. Utz aatz u tiichajil atil k'atza, nimna'l sukuk'atza b'enamen majte.
47004011	K'uxh b'enamen ato'k'o' vatz kamchil ti' ipaxsal itziiul u Jesuus, itz'lelo' vatz Tioxh. Ech sailax vitiichajil u Jesuus b'enamen sukuk'atza tu u kuchi'l va'l sako'nkami.
47004012	Ech atojno'k'o' vatz u kamchil; ta'xhtzii sa'atin etiichajil.
47004013	Tan k'ujlel kuk'u'l ti' u Tioxh aas sikolo'. Ech ye'xhkam nikuxo'va ipaxsal itziiul va'l nikunima. Tan nikunima va'l tz'ib'amalka ech tza': —K'ujlel unk'u'l ti' u Tioxh echixe'at nunyolone'.— Chia.
47004014	Utz qootzajle aas saq'aavtitz'pixsa'o' k'atz u kuB'aal Jesuus u Tioxh va'l q'aav itz'pixsan u kuB'aal Jesuus xo'l q'u kamnaj. Ech ela so'opono' siatz setuch' taq'o.
47004015	Seti' ko'n nikub'anva, k'uxh nikupaal tu q'u tza'l tzi'. Tan tiira tii'o' seti'. A' kusa' aas so'opon vikuyb'al u Tioxh xe' sib'al aanima. Ech sib'al sak'amab'en, saoksan iq'ii u Tioxh.
47004016	Ech ye'xhkam nikujochpe', k'uxh nitexhipaal u kuchi'l tza'. A'tzii. Tan aal ak' nib'enk'o' jun q'ii tu u qatin vatz u Tioxh.
47004017	Tan aatz q'u talaj tza'l nipaalk'o', b'iil ko'xhtu' atzi'. B'iil ko'xh vatz u techalla b'a'nil sakuk'ul toj i'ane' va'l b'enq'ii b'ensaj. A' u kuq'aq'al. Tan tiira techal vatz q'u tza'l tzi'.
47004018	Ta'xhtzii oj yit' a' koj nib'enku kuk'u'l ti' q'u kam niqile'. Pek a' sab'enku kuk'u'l ti' q'u kam q'u'l aye'n xe' u Tioxh q'u'l ye' na'l. Tan aatz q'u kam tu Amlika xe' Tioxh q'u'l ye' na'l, ech ko'xh ib'ena'; ye'k iya'e'.
47005001	Tan aatz u kuchi'l tza', ech ko'n a' ma'j atib'al sako'npaali; sako'nsotzi. Ech qootzajle aas sako'npaali tan, sakamo'. Pek atil ma'l qatib'al xe' u Tioxh tu Amlika ye'k sapaali. Pek ech texh ib'ena' tan, yit' b'ano'm koj aanima.
47005002	Echixe'at a' tek kusa' cheel koj ok'o' tu u qatib'al va'l tu Amlika. Va'l tek qachvat atinchil tuul.
47005003	Tan aatz so'opono' tuul, b'a'n tek qatin siatz u Tioxh si'ane'. Echa' tok qoksa'm, yit' sa'kojt'u'e'o'.
47005004	Tan nitxumun qaanima atilo' tu u kuchi'l tza', va'l echa' atib'al niko'niyook'e'. Tan ye' kusa' u kamchil. Pek a' kusa' okchil tu u qatib'al tu Amlika. Sach'expu u kuchi'l va'l niko'nikame' tza' utz, sakuk'ul va'te tetz tek b'enq'ii b'ensaj.
47005005	Utz u Tioxh vetb'anon quch ti' u kam tzi'. Tan vettaq' viTioxhla Espiiritu qe, techlal aas nojchit sitzojpi va'l alel qe taq'o.
47005006	Ech tiira k'ujlel kuk'u'l ti' u Tioxh. K'uxh qootzajle aas tuul itz'lelo' tu kuchi'l tza', ye'saj qopon tzixe'.
47005007	Utz k'ujlel kuk'u'l ti', k'uxh ye'xhkam niqil iatz.
47005008	Pek loq' niqachva saelo' tu u kuchi'l tza' utz, ta'n se'natinojo' xe' u kuB'aal.
47005009	Pek a'tzii. K'uxh ye'saj qopon tzixe' tan, kutxuq'txunsataj. Utz k'uxh ma'kojoponyo' tzixe' majte, ta'xhtzii kutxuq'txunsataj.
47005010	Tan kajay o' satx'olpu kunujul tu va'l niq'atvu tzii u Cristo. Ech junun aanima sik'ul ichoob'al ti' q'u kam i'ana aas atich tu vichi'l. A' se'enku u choob'al tetz ti' vib'anone', b'a'n tzik oj ye'xtxoj.
47005011	Ech k'uxh nikub'an ya'l tok tivi' q'u aanima aas sinima u Tioxh tan, a' nikuxo'va u Tioxh. Tan tootzajle u Tioxh ab'il o'. Utz a' kusa' setootzaji majte ab'il o'; tenachb'al saelka.
47005012	Loq' yit' kuq'ii koj niqoksa sevatz, pek a' kusa' ex chit sailon aas k'ujleb'al tzik k'u'l o'. Ech sekan itzaq'b'el q'u aanima q'u'l ta'xh tii nitil u ti'aj q'u aanima, pek ye'k itxa'k q'u b'a'nil te q'u'l atil tu taanima.
47005013	Pek oj o' elnaj tu b'ey sevatz a'tzii ta'xhtzii ti' u aq'on ti' u Tioxh. Utz oj b'a'n o' netile', etetz u b'a'nil majte.
47005014	Pek ti' u kutz'ejtu qaanima ti' u Jesucristo, k'uxh nikub'an q'u kam ti' u Tioxh tza'. Tan oj nikunima aas kamnaj qi', kunimataj majte aas ye'kan o' tu u paav. Echa' kamye'lo' siatz.
47005015	Tan ti' kajay aanima kamku u Jesuus. Ech aatz q'u'l itz'lel vatz u Tioxh cheel, yit' a' tere'n koj si'an je' vitxumb'al. Pek a' tek si'an vitxumb'al va'l kam ti' utz, q'aav itz'pu ti'.
47005016	Ech ye'xhkam niqitz'a ve'te' kam b'anel tu q'u aanima ti' u tatin tu u vatz tx'ava'. Tan aatz i'an ma'x tiempo, va'lenich u kutxumb'al ti' u Cristo. Pek jalpi tek u kutxumb'al ti' cheel.
47005017	Utz ab'il va'l vetinimal u Cristo, ch'expia. Jalpi tek vitxumb'al tu u Tioxh. Paalyuka q'u ye'xtxojla chaj kam. Tan a' tek nititz'a ib'anax q'u b'a'nla chaj kam.
47005018	Utz u Tioxh vetb'anon kajay q'u kam tza'. Tiq'aq'al u Cristo k'uxh vet'ok kub'a'n tuch' u Tioxh. Utz a' qaq'on aq'el taq'o aas saqoksa ib'a'n q'u aanima tuch' majte.
47005019	Tan tiq'aq'al vikam u Cristo, vet'ok ib'a'n u Tioxh tuch' q'u aanima. Ech ye't ok tu ach q'u'l ipaav q'u aanima. Utz taq'ka tu kuq'ab' aas o' sa'alon paal kani'ch tok ib'a'n q'u aanima tuch' u Tioxh.
47005020	Ech o' b'anol ivatzil u Cristo tu u vatz tx'ava' tza'. Echa' u Tioxh niq'ilanex aas niqoksa iyol sevatz. Utz niqal sete tib'ii u Cristo aas okoj eb'a'n tuch' u Tioxh.
47005021	Tan niko'xh ma'j paav i'an u Jesuus. Pek qi' ku'en k'uxh b'ens aa paav vatz Tioxh. Tan a' isa' u Tioxh aas jikomla aanima se'enk'o' siatz.
47006001	Ech aatz o', o' lochol k'atz u Tioxh utz, niqal sete aas ye' ko'xh etaq' elo'p vib'a'nil u Tioxh echil tzi' va'l alel sete qaq'o.
47006002	Tan nital tu viYolb'al ech tza': —Vab'i vaq'ilat asik'let'in aas nichapaal tu il tza'l. Utz unloch'axh, veesa'axh tu k'axk'o.— Chia. Utz cheel u tiempo senima u Tioxh tan, cheel u tiempo tetz chitpichil tu paav.
47006003	Paat ye'k ma'j kam ye'xtxoj nikub'an vatz kajay aanima. Tan ye' kusa' se'el iq'ii u aq'on va'l nikub'ane'.
47006004	Pek vijikomal chit nikub'an vatz q'u aanima, techlal aas o' taq'onom u Tioxh. Ni'xhkutx'ak q'u tza'l nipaalk'o'. Nikutx'ake' k'uxh nikuya'ta qetz. Nikutx'ak q'u ilinchil.
47006005	Nikutx'ake' k'uxh nikutz'u'male', k'uxh nikuku' tu tze', k'uxh nicheesal txab'kin qi', k'uxh niqok tu tza'lla aq'on, k'uxh nitel kuvata'm utz, k'uxh nikupaal tu va'y.
47006006	Paat nikumaj qib' ti' paav. Nikuk'uche' aas qootzajle vinujul. Nikutx'ak q'u kam nitul qi'. Jikom nikuk'uch u b'a'nil. Nikuk'uche' atil u Tioxhla Espiiritu sukuk'atza. Jik chit nikub'an tii'o' ti' q'u aanima; kanaal koj kusa' ti'.
47006007	Tinujul niyolonk'o'. Utz atil viyak'il u Tioxh sukuk'atza. B'enamen niqal vinujul; echa' b'anb'al kuch'a'o tatin tu kumax, tu kuseb'al ti' kajay q'u kam ye'xtxoj.
47006008	Niteesal kuq'ii utz, nitoksal kuq'ii ti' va'l nikub'ane'. B'enchimal b'a'n kuyolaxe' utz, b'enchimal ye'xtxoj. Niqaq'ax b'ens txub'a'lom, k'uxh vinujul niqale'.
47006009	Ech kala ye' ootzajimalo' tilone', k'uxh tek' ootzajimalo'. Jank'at ko'xh ye' nikukame', loq' tiira itz'lelo'. Ni'xhkuk'axb'ixsale', loq' ye'xhkam nikukame'.
47006010	Atilo' tu txumu'm tilone', loq' aal b'enamen nikutxuq'txune'. O' me'b'a' tilone', pek kaana ib'a'nil Tioxh nikuchus tu q'u aanima. Echa' tx'iib'al q'ii niqaq' te. Ye'xhkam ko'xh qetz atile tilone', loq' qetz kajay q'u kam xe' u Tioxh q'u'l tiira ib'o'q'ol.
47006011	Ech tinujul chit nikuq'ila'ex, hermanos aa Corinto. Jik chit niqal sete kam nital u qaanima.
47006012	Tiira sib' chit nikub'an tii'o' seti'. Pek aal ex q'u'l nib'anon aas yit' tuch' koj etaanima tii'ex qi'.
47006013	Echixe'at nunjaj b'a'nil sete. Jik chit sael iatz eyolon qe, echa' nikub'an sete. Ech ijajlu sete nunb'ane', kam echa' ijajtu b'a'nil ma'l tata tik'aol.
47006014	Ye' ko'xh eb'ana aas sek'ul etib' tuch' q'u'l ye' niniman u Tioxh. Tan nachtaj b'a'nil etile'. ¿Satz veeti si'an ma'l iatz u aanima va'l ni'an vijikomal tuch' u aanima va'l ye' ni'ane'? Utz ¿satz veeti si'an ma'l iatz u txijtxub'al tuch' u uken?
47006015	Tan echa' u Cristo, yit' b'a'n koj tuch' u tx'i'li'inaj. Utz echat ko'xh u niman tetz u Jesuus, yit' sa'koji'ane' si'an ma'l iatz tuch' va'l ye' niniman.
47006016	Utz ye'k si'ane' aas ma'l iatz u totzotz u Tioxh tuch' u totzotz q'u b'anich tioxh. Tan aatz ex, ex tatib'al u itz'lich Tioxh. Tan alel taq'o ech tza': —Sa'atinin k'atza utz, a' sapaalk'in tixo'l. In iTioxh utz, a' vuntenam.— Chia.
47006017	Echixe'at nital u kuB'aal ech tza' majte: —Xaanojelex tixo'l. Elojex. Yekano'k q'u ye'xtxojla chaj kam tzi', ech sunk'ulex.
47006018	Ech nojchit in eTat si'ane' utz, ex unk'aol unme'al si'ane'.— Chu u kuB'aal u Mam Tioxh.
47007001	Utz mam kam va'l alel qe tu u Tioxh tzi' hermanos. Ech kuxaansataj el qib' k'atz kajay q'u paav q'u'l nitachva u kuchi'l utz, ti' q'u kam q'u'l niyansan u qaanxelal vatz Tioxh. Saxaane'lo' k'atz u paav tu vixo'vale'. Ech nojchit tz'ajelo' vatz u Tioxh si'ane'.
47007002	K'ultajo' tuch' etaanima hermanos. Tan ye'xhab'il ma'j ex chi'onsamal koj etaanima qaq'o. Ye'xhab'il txub'a'limal qaq'o. Utz ye'xhab'il eesamal tu b'ey qaq'o.
47007003	Utz eq'ii koj niveesa tu va'l nivale' tza'. Tan alel sete vaq'o aas tiira chab'amal etatin tu qaanima tuul itz'lelo' utz, k'uxh sakamo' seti'.
47007004	Ni'xhtel iatz unyolon sete. Utz kaana unchi'b' setaq'o. K'uxh kaana unpaal tu tza'l, netaq' nimal unk'u'l aas nivitz'a'ex; nojchit ni'xhuntxuq'txune'.
47007005	Tan ye'xh b'oj ila'm nikub'ane' jatva'x tiempo qul tu Macedoonia tza'. Kaana tza'l nipaalk'o'. Kaana txab'kin qi'aj chaj. Va'l tilin qaanima. Utz nichkuxo've'.
47007006	Loq' taq' nimal kuk'u'l u Tioxh, u aq'ol nimal ik'u'l q'u aanima q'u'l nitaq' ku' tib' siatz. Itxuq'txunsa'o' aas opon u Tito.
47007007	Itxuq'txunsa'o' u topone'. Utz yit' ta'n ko'n koj, pek itxuq'txunsa'o' majte tan, tiira iq'omich nimal ik'u'l setaq'o. Utz tal qe aas netitz'a'o'. Ni'xhetachva setil kuvatz. Ni'xhetoq' vatz Tioxh qi'. Utz nitela' tok etaanima vi' nitale'. Ech ti' aal chit itxuq'txunsa'in.
47007008	Pek setab'i tan, ye'xhkam nunk'axa, k'uxh itxumunsa'ex u u' va'l untz'ib'a opon tzexe'. Unk'axa chit b'iil aas xamtel tuul tan, vab'i aas itxumunsab'iilex.
47007009	Pek aatz cheel, kaana untxuq'txune'. Loq' yit' ti' koj aas untxumunsa'ex. Pek ti' tan, ixaansa'ok'ex k'atz u Tioxh u txumu'm va'l enacha. Ech titxumb'al u Tioxh k'uxh txumunex, ech etitz'achi aas onkonil va'l vetunb'an sete.
47007010	Tan aatz u txumu'm va'l titxumb'al u Tioxh, a' nitiq'ovb'eno' ti' ik'axal q'u kupaav utz, ti' kuchitpe'. Loq' ye' ko'xh txumuno' ti' aas vetqaq'luka q'u kupaav. Ech ye'k tz'ejo'm sakub'ane'. B'a'n saelk'o'. Pek aatz u txumu'm tu u vatz amlika tx'ava' tza', va'l kam ko'xh ma'j ti', a' nitiq'onku b'en tu kamchil.
47007011	Unchee' paalyu u txumu'm va'l ipaasavex u Tioxh. Utz ¡iltaj tek viq'aq'al etile'! Tan a' veticheesa sek'atza ib'anax q'u kam jikom. Vet'ela'ok'ex ti' vetatin vatz Tioxh taq'o. Vetexo'va Tioxh taq'o. Ma'xh tek etoksa etib' qi' taq'o. Ma'xh ek'on etaanima ti' u Tioxh. Utz oora vetetoksa etib' tu jik. Ech nek'uche' niyolonka aas yit' antu koj ex ti' vipaav unjolol q'u aanima texo'l.
47007012	Ech k'uxh untz'ib'a b'en u u' tzexe', yit' a' koj unb'anvu ti' u aanima va'l kam ni'an texo'l. Niko'xh ti' q'u aanima q'u'l kam nib'anax te. Pek a' kusa' kuk'uchtu sete aas nojchit tiira nitela' tok qaanima seti' vatz Tioxh.
47007013	Ech ni'xhtaq' nimal kuk'u'l aas b'a'n ex qe. Utz aal ni'xhkutxuq'txun ti' vitxuq'txun u Tito majte tan, etaq' nimal ik'u'l.
47007014	Utz alich nal tu u Tito vaq'o aas k'ujleb'al k'u'l ex. Val te aas techal ex. Anchitu'. Ye'n ech'ixvixsa'in; ye'n eteesa unq'ii. Tan tiira b'a'n etxumb'al veteb'ana. Ech nimna'l aas inujul va'l niqale'.
47007015	Utz tiira ni'xhtitz'a'ex u Tito tan, nitulsa sik'u'l aas b'a'n enimane'. Utz at chit tatin sevatz eb'ana aas opon tzexe'.
47007016	Ech tiira nuntxuq'txune' tan, k'ujleb'al k'u'l ex ti' ib'anax q'u kam jikom.
47008001	Unchee' aatz cheel hermanos, saqal sete kam q'u b'a'nil i'an u Tioxh tu q'u niman tetz u Jesuus tu Macedoonia.
47008002	Tan va'l ko'n motx itxuq'txun ti' taq'tu ikutxu, k'uxh tu mamaj tza'l nichpaalku ti' u Jesuus. K'uxh jolol tiira me'b'a', pek aya'l ik'u'l utz, aya'l kala jolol tx'iiol iq'ii tilon tu q'u taq'tu sib'al ikutxu.
47008003	Nunyolon ti' tan, ma'xh villu b'a'nil aas aya'l chit ik'u'l nitaq' q'ul ikutxu. Utz ta'n ko'nkoxh nitaq'e' q'u'l nichee tzixe', pek aal nitaq' tere'n ti'.
47008004	Utz motx chit ijaj b'a'nil qe aas satz veeti siloch b'en q'u niman tetz u Jesuus q'u'l niya'ta tetz.
47008005	Paalchu ko'xh q'u kam va'l nitaq' vi' va'l nichqitz'a. Loq' i'an ko'nkoxh ok, pek tan, axhib'i tiira oksamal tib' ti' ib'anax vitxumb'al u kuB'aal. Ech tek motx toksa tib' jaq' kumantaar majte. Utz ch'iam ko'xh tetz kam ti' salochonka.
47008006	Ech kujaj b'a'nil tu u Tito aas se'ntiq'o u kutxu va'l tzexe'. Utz jik sitzojpixsa u taq'on ti' u b'a'nil va'l xe'tixsamal taq'o.
47008007	Tan aatz ex, ch'iinajtek'ex ti' ib'anax b'a'nla chaj kam. Ch'iinajex ti' vik'uje' ek'u'l ti' u Tioxh. Ni'xhetx'ol ipaxsal itziiul u b'a'nla chusb'al. Atil etxumb'al ti'. Vatz ek'u'l locho'm. Tii'ex ti' emol. Utz ti'ex, q'anb'ojex vatz Tioxh ti' etaq'tu vekutxu.
47008008	Loq' yit' b'anel koj ya'lex nunb'ane' aas nival sete kam ni'an unjote. —Ta'xh seb'ane'.— Chikojin. Pek a' unsa' vilt enujul, nojchixh netale' aas nitel etaanima ti' ilochax emol. Nojchixh tii'ex ti' emol, pek oj niko'xhetalo'k.
47008009	Tan etootzaj teku'en kam vib'a'nil u kuB'aal Jesucristo. Tan k'uxh mam tx'iiol iq'ii, taq' b'ens tib' me'b'a' ti' vib'antu tii qi'. Ib'ensa tib's me'b'a' ti' kub'ens tx'iiol iq'ii.
47008010	Echixe'at nival sete cheel aas tiira b'a'n oj setzojpixsa va'l exe'tixsa ma'x ya'b'. Tan ex q'u'l b'axa etaq' ekutxu. Utz loq' ko'nkoxh etaq'a, pek aya'l chit ek'u'l etaq'a.
47008011	Tan va'l ichi'b' exe'te'. Utz echat seb'an ti' itzojpixsal majte. Aya'l ek'u'l etachva ib'anaxe'. Utz b'antaj majte. A' li'ilon jank'al vantzi' sachee tzexe'.
47008012	Tan oj nojchit aya'l ek'u'l setaq'e', sik'ul u Tioxh jank'al vantzi' sachee tzexe'. Tan ye'xhkam nijaj u Tioxh va'l ye' sacheei.
47008013	A' kusa' tu va'l niqale' tza' aas lochob'eib' seb'ane'. Tan a' koj kusa' aas a' texh seb'an ya'l ib'anax b'a'n tu tatin unjote utz, aal sa'tekeya'ta etetz.
47008014	Tan aatz cheel, atil etetz. Utz saveeti seloch unjot niman tetz u Jesuus. Tan ex oj tek tunpate utz, siloch'ex majte. Lochob'eib' ko'n va'l seb'ane'. Ech elachajil etetz si'ane'.
47008015	Echa' va'l nital u yol tz'ib'amalka tu u Yolb'al Tioxh ech tza': —Aatz va'l sib'al chit imola, ye'xhkam soovrein tetz. Utz ye'xhkam iya'ta tetz va'l b'iil ko'n imola.— Chia.
47008016	Utz ta'ntioxh tu u Tioxh tan, toksa tu taanima u Tito u tela' tok seti' echa' nunb'ane'.
47008017	Tan k'uxh a' inima u chaj va'l val te aas se'en tzexe', tiira nojchit aya'l nal ik'u'l se'ntilex. Ninaltitz'a'ex.
47008018	Utz antu va't u niman tetz u Jesuus so'opon ti' u Tito. Aya' ma'l va'l tiira atil tatin vatz tere'n q'u niman tetz u Jesuus. Tan nojchit aya'l ik'u'l nitaq'onin ti' u b'a'nla chusb'al.
47008019	Utz yit' ta'n koj, pek a' va'l txaael tu q'u niman tetz u Jesuus majte aas saxamb'u vi' til sapaalk'in ti' q'u kutxu q'u'l kukuenta tilaxe'. Ech a' unmol ti' en taq'axka tu Jerusaleen. Tan tokeb'al iq'ii u kuB'aals Amlika utz, a' nikuk'uche' aas nojchit netachva u locho'm.
47008020	Ech ela nikupaale' tan, ye' kusa' aas kam ko'xh yol sacheesal qi', ti' sib'al q'u kutxu kukuenta tilaxe'.
47008021	A' kusa' jikom chit iveet q'u kam sakub'an vatz u kuB'aal utz, vatz aanima majte.
47008022	Unchee' antu va't niman tetz u Jesuus nikuchaj b'en ti' majte. Tan ma'xh qilla', jatpax ko'n ik'ucha aas jik itxumb'al. Nitela' tok ti' q'u kam echa' tzi'. Utz a' va'l ma't i'an cheel. Tan tiira k'ujlel ik'u'l ti' velochone'.
47008023	Aatz u Tito tan, lochol vetz. A' unmol nivopon texo'l. Pek ech koj ka'va't q'u niman tetz u Jesuus tan, a' vetchajon q'u niman tetz u Jesuus. Utz jolol oksan iq'ii u Tioxh.
47008024	Unchee' k'uchtaj vatz q'u chaj tzi' aas nojchit tii'ex ti' q'u niman tetz u Jesuus. Ech k'uchtaj siatz majte aas niko'nkoxhqalo'k techal ex.
47009001	Unchee' yit' ministeer tere'n koj suntz'ib'a talax sete ti' u kutxu tetz q'u niman tetz u Jesuus va'l selake'.
47009002	Tan vootzajle aas tiira aya'l ek'u'l netaq'e'. Utz nivoksa eq'ii ti' vatz q'u niman tetz u Jesuus tu Macedoonia tza'. Alel te vaq'o aas ma'xchen ya'b' cheel etitz'ata', ex aa Acaya aas salochonex. Utz kaana tiq'ot nimal ik'u'l q'u aa Macedoonia ti' va'l netitz'a tzi'.
47009003	Echixe'at nunchaj opon q'u niman tetz u Jesuus ti' et'oyaxe' tza'. Ech ye'k lab'ens txub'a'l u b'a'nla yol alel seti' vaq'o ti' u kutxu setaq'e'. Tan alel te vaq'o aas ch'iam texh neb'an ti' taq'axe'. Utz b'a'n oj nitekech'iansa.
47009004	Tan b'a'n si'ane' aas lo'opon unjoloj niman tetz u Jesuus aa Macedoonia vi' utz, noj en ichab'a'ex aas ye'k kutxu nech'iansa. Ch'ixveb'al tek qetz atzi' oj ye'xhkam. Utz ch'ixveb'al setetz majte. Tan nik'uje' kuk'u'l seti'.
47009005	Ech toke' b'a'n nunnache' aas vetunb'axab'sa opon q'u niman tetz u Jesuus tzexe' tzi'. Utz siloch'ex ti' ilakax u kutxu alel setaq'o oj ye'saj itz'aje'. Ch'iam texh si'ane'. Ech nimna'l aya'l ek'u'l netaq'e'. Yit' ya'lumalkojex ti'.
47009006	Ulsataj sek'u'l va'l nital u Yolb'al Tioxh ech tza': —Ab'il va'l b'iil ko'n sataq'e', b'iil ko'n sik'ule'. Pek ab'il va'l sib'al sataq'e', sib'al sik'ul majte.— Chia.
47009007	Ech a' setaq'e' jank'al va'l vet'ok tetaanima setaq'e' junun ex. Yit' tuch' koj txumu'm setaq'e'. Utz yit' ya'lumal koj ex nikub'ane'. Tan tii u Tioxh ti' q'u'l tuch' txuq'txunchil nitaq' ikutxu.
47009008	Satak'b'ixsa kajayil vib'a'nil sek'atza tan, Mam Tioxh u Tioxh. Ech ti' ib'anax q'u b'a'nla chaj kam tzi', tz'ajel iatz sachee tzexe', kam sesavsa b'enamen.
47009009	Tan nital u Yolb'al Tioxh ech tza': —Aatz u jikomla aanima, ni'xhichajpe'l tetz; niloch q'u me'b'a'. Utz b'enamen sailax vijikomil.— Chia.
47009010	Tan u Tioxh va'l niaq'on tia u chikol. Utz a' niaq'on techb'ub'al q'u'l nitechb'une'. Utz a' sa'aq'on kajay va'l nesavsa. A' va'l sa'ak'b'ixsan ivatz q'ul echikob'e'm. Ech sa'xhetil iq'aq'al u jikomil neb'ane' aas netaq' ekutxu.
47009011	Ech kaana etetz sa'atin ti' kajay kam. Utz kaana oya seb'ane'. Ech sa'xhk'amab'el u Tioxh ti' va'l neb'ane'.
47009012	Tan aatz u oya va'l saqiq'o b'en xe' q'u niman tetz u Jesuus tzi', ta'n ko'nkoxh itxa'k aas siloch ti' q'ul ime'b'i'l. Pek a' itxa'k majte aas sik'ama Tioxh ti'.
47009013	Tan samotxtile' aas b'a'n ichajpe'l etetz. Nek'uche' aas nojchit nenima u b'a'nla chusb'al tetz u Cristo. Samotxtoksa iq'ii u Tioxh tan, neloche'. Utz neloch tere'n niman tetz u Jesuus majte.
47009014	Utz aya'l chit ik'u'l samotxiq'ila isik'le Tioxh seti'. Tan nojchit atil u mam techalla ib'a'nil u Tioxh sek'atza.
47009015	Utz ¡ta'nchittioxh tu u Tioxh tan, vettaq' ma'l mam oya qe! ¡Ye' nichee kuyol aas kan chaj ech ik'amab'el te sakub'ane'!
47010001	Unchee' tiira nunjaj b'a'nil sete tu vimaanxhoil u Cristo utz, tu vib'a'nil, aas setab'i va'l saval sete tza', in Pablo. Nitalax vi' aas in xo'vom nivopon texo'l. Pek ye' ko'xh qeleb'alin aas tzian atilk'in nitalche'.
47010002	B'antaj b'a'nil. B'a'n seb'ane', ech yit' ministeer koj savoksa vuntxumb'al texo'l so'oponin va'l ye' qeleb'alin. Aya' vuntxumb'al nital unjolol aas ta'xh nunk'uche' aas tzian atilk'in. Pek atil toke' nunb'ane' tan, atil unjolol tzi' nital qi' aas anko'xh ela kub'anon tuch' q'u aanima ye' tootzaj Tioxh.
47010003	Tan k'uxh o' chi'o, yit' a' koj nikutxakunsa u kuchi'l tu ch'a'o.
47010004	Tan aatz q'u b'anb'al kuch'a'o, yit'e'ch koj a' u b'anb'al ich'a'o q'u aanima. Pek aq'el ivi'. Tan Tioxh aq'onnaj tetz qe ti' isotzal q'u ye'xtxojla chaj kam k'uxh kam iyak'il. Echa' ib'ajax ku' ma'j mam tz'ach nikub'ane'.
47010005	Sakub'aje'l q'u txub'a'l utz, q'u t'e'sil q'u'l nimajon tok q'u aanima ti' inimal u Tioxh. Kajay q'u txumb'al saqiq'o opon vatz u Cristo. Ech sakaa jaq' vimantaar.
47010006	Utz k'ajel qib' aas sakutx'ol inujul kajay qelb'alil. Loq' analen aas tiira ma't eniman b'a'nil.
47010007	Tan aatz ex, ta'xh nib'enk'ex ti' q'u kam netile'. Pek ab'iste ex nojchit ex tetz u Cristo nenache', itz'ataj b'ioj. Tan o' tetz u Cristo majte.
47010008	Utz k'uxh savoksa b'oj unq'ii ti' u vijle'm aq'el tu u kuB'aals Amlika texo'l, a'tzii; sa'kojch'ixvin ti'. Tan ch'iisab' etetz k'atz u Tioxh k'uxh nunb'ane'. Yit' sotzsab' koj etetz.
47010009	Utz yit' a' koj unsa' unxo'vixsat'ex tu u u' nuntz'ib'a opon tzexe' tza'.
47010010	K'uxh nojchit at nialon vi' aas: —Tiila chaj yol atil tu q'u tu' nitaq'u'l. Yaaom chit ni'an tuul. Pek aatz atil tu kuxo'l, ye'xhkam niyaane'. Maanxho texh iyolone'. Ye'k texh itxa'k ab'il ok q'ul iyol.— Chia.
47010011	Ech ab'il va'l nialon u yol tzi', tiira tootzaji aas kam chit ech u kuyolone' k'uxh tu u' nikutz'ib'av b'en, echat ko'xh u kutxumb'al k'uxh jik so'opono' majte.
47010012	Tan jatu koj sakub'an ela o' tuch' q'u'l niko'xhtoksaje' iq'ii. Txoxkinil nib'anon. Itxumb'al ye'xhkam aas techal ko'xh ninache'. Niko'xhtecha ok tib' k'atz imol sijunal.
47010013	Pek aatz o', ye'xhkam niqoksa kuq'ii ti' ma'j aq'on aas yit' qaq'onib'al koj. Tan u Tioxh alon aas til saya'k'o' ti' u qaq'on ti'. Utz a' aq'on tzii aas opono' tzexe' tu Corinto.
47010014	Ech ye'xhkam nipaalyaklojo' vatz va'l alel qe aas saya'k'o'. Tan o' q'u b'axa oponchil tzexe' ti' talax u b'a'nla chusb'al tetz u Cristo. Pek ye'n koj opono' tzexe', b'a'ntan nipaalyaklojo' atzi'.
47010015	Ech tok niqale' aas ye'xhkam niqoksa kuq'ii ti' ma'j aq'on aas yit' qaq'onib'al koj. Echixe'at ye'xhkam nikupaalb'en tunjot tenam. Pek ta'xh niqitz'a ich'ii vik'uje' ek'u'l ti' u Tioxh b'enamen. Ech sach'ii u qatin sevatz majte. Loq' ta'xh b'anel tikuenta va'l ya'najk'o'.
47010016	Ech xamtel saxaanb'eno' ti' ipaxsal itziiul u b'a'nla chusb'al sevatz b'en. Loq' ta'xh tu q'u tenam q'u'l ye'saj ipaxsal u b'a'nla chusb'al tuul. Ech ye'k saqoksa kuq'ii ti' u aq'on va'l b'anel teku'en.
47010017	Pek oj atil ma'j nitachva satoksa je' iq'ii, a' satoksav iq'ii ti' u kuB'aals Amlika.
47010018	Tan aatz u aanima va'l nojchit k'ujlel ik'u'l ti' Tioxh, yit' a' koj va'l anat ko'xh nioksan je' iq'ii. Pek aya' va'l Tioxh nioksan iq'ii.
47011001	B'a'n a' etx'ak koj b'itoj vuntxumb'al va'l nivoksa seti' tza', k'uxh ninaletx'ake'. Tan kamal in chit elnaj tu b'ey sevatz tu va'l nunb'ane'.
47011002	Loq' niko'nkoxhunb'ano'k va'l nunb'ane'. Pek a' ye' nunq'i'e' aas oj ab'il ko'xh saeesanex tu b'ey. Loq' u Tioxh nioksan sunk'atza aas ye' nunq'i' u ye'xtxoj nib'anax sete. Tan chuselex vaq'o aas ta'xh ma'l se'enk'ex ti' u Cristo. Ech aatz lo'opon u tiempo aas lavoksa'ex siatz, b'a'n ex. Ech ex a' ma'l ixviak aas ye' tootzaj vinaj, ye' niteesa tib' tu b'ey.
47011003	Loq' nunka'tziiune'. Tan b'a'n si'ane' aas setaq' etib' saeesalex tu b'ey. Sasotzsal ek'u'l ti' u Cristo, k'uxh jik chit venimata' senache'. Echa' va'l i'an u tx'i'la txokop aas isub' u Eva.
47011004	Tan vootzajle aas sek'ule' k'uxh paarten Jesuus sipaaxsa itziiul va'toj aanima so'opon texo'l. Utz senima atzi' k'uxh paarten chusb'alil saalax sete vatz va'l alel sete qaq'o. Utz sek'ule' k'uxh paarten aanxel satalo'k sete vatz u tetz u Tioxhla Espiiritu k'ulel setaq'o.
47011005	Pek saval sete etile'. Tan sa'kojunb'aj ko'p vib' vatz q'u'l “mamaj ichaj u Jesuus” che'ex ti'.
47011006	Tan oj b'itoj chit ye' nuntx'ol tel yol, vunyol ku'en atzi'. Pek ech koj b'a'ntan, sib'al kam vootzaj ti' u Tioxh utz, k'uchel sete qaq'o. Ilel setaq'o tu vunb'anone'.
47011007	Utz ex ni'ilon oj ye'xtxoj va'l unb'ana nenache' aas oya ko'n ipaxsal itziiul u b'a'nla chusb'al unb'an sete. K'uxh vaq' ku' vib' tan, a' unsa' sit'anb'a'ex u Tioxh.
47011008	Aal unjot niman tetz u Jesuus tu va't tenam unjitz'o'k ti' vetz. Taq' vetz kam nunsavsa tuul unpaxsa itziiul u b'a'nla chusb'al texo'l.
47011009	Ye'xhab'il unjitz'o'k k'uxh kam unsavsa aas atich'in texo'l. Tan oj kam nichunya'ta, a' aq'on ve q'u niman tetz u Jesuus q'u'l ul tu Macedoonia. Unb'an kuenta aas ye'xhab'il unjitz'o'k texo'l utz, echat ko'xh sunb'an majte.
47011010	Tan vootzajle aas atil vinujul sunk'atza tu u Cristo tu va'l nivale' tza'. Ech ye'xhab'il ko'xh ma'j aa Acaya samajonin ti'.
47011011	K'uxh nival sete ech tzi' ti' koj aas yit' tii'in seti'. Tan Tioxh ootzajin tetz aas tii'in seti'.
47011012	Aatz va'l nunb'an cheel, echat ko'xh sunb'ane'. Tan sa'kojvaq' tzii tu tzaj tzi' nichok txumb'al aas a' isa' ech tok iq'ii ti' va'l ni'ane', echa' tok kuq'ii nib'anaxe'.
47011013	Tan jolol chulin ichaj Jesuus; eesanal tu b'ey. Niko'xhmotxtaq' b'ens tib' ichaj Cristo utz, yit' a' koj. Echa' ik'oo nimotxtoksa.
47011014	Ech ye' ko'xh isotzsa ek'u'l. Tan anaxh koj nib'anax ech tzi'. Pek ech ni'an u tx'i'li'inaj majte. Nitaq' b'ens tib' echa' nojla aanjel va'l ipaq'un ti'aj.
47011015	Ech yit' sotzeb'al koj k'u'l oj ech ni'an q'u taq'onom u tx'i'li'inaj untz'oj nitaq' b'ens tib' echa' taq'onom Tioxh ti' vijikomal tilone'. Loq' b'a'n koj saya'ka. Tan sichoo q'ul ib'anone'.
47011016	Unchee' nipajval sete aas ye' ko'xh etitz'a aas in elnaj tu b'ey. Loq' oj in elnaj tu b'ey netale', aq'taj tzii ve aas savoksa b'oj unq'ii. K'ultaj q'ul unyol k'uxh ech iyolon elnaj tu b'ey nunb'an sevatz.
47011017	Ech a'tzii. Oj tu b'ey ni'elk'in netile' aas nivoksa unq'ii, ex sa'alon. Aatz q'u yol nivale' tza' aas echa' nivoksa unq'ii tilone', yit' iyol koj u kuB'aal.
47011018	Aatz q'u aanima, nitoksa iq'ii ti' q'u kam ni'an tu u vatz amlika tx'ava' tza'. Ech ¿a' tzik in ye' savoksa b'oj unq'ii ti' va'l nunb'an ti' u Tioxh?
47011019	Utz untz'oj ex tzak'kin. Kantu' nib'en ek'u'l ti' q'u txoxkin q'u'l nisub'unex ti' toksal je' iq'ii.
47011020	Netx'ajmi netoksal ti' inimal u o'tla mantaar. Netx'ajmi eyuch'axe'. Netx'ajmi nimaal etetz. Netx'ajmi aas nitoksa iq'ii unjot aanima seti'. Utz aal sako'xhetx'ajmi sapaq'ax ok evatz.
47011021	Ech b'a'n a' voksa koj unq'ii aas atich'in texo'l. Pek nunch'ixva talax sete cheel aas ye'kich unxamlil ti' ib'anaxe'. Pek oj ta'xh txumel tu unjot q'u'l nitoksa je' iq'ii seti', ech savoksa unq'ii majte, k'uxh elchil tu b'ey sunb'an sevatz.
47011022	Ech oj jolol hebreo aas nimotxtale'. Echat ko'xh in majte. Oj Israeel aas nimotxtale'; in majte. Oj jolol itu'xh ixalam Abrahaam aas nimotxtale'; in majte.
47011023	Oj jolol taq'onom u Cristo aas nimotxtale'. Echat ko'xh in majte. Aal paalch'in sii', k'uxh in elnaj tu b'ey netale'. Tan maas nivaq' yak'il tu aq'on ti' u Cristo siatz. Paalchu ko'xh kam nipaalk'in siatz. Tan jatpax ko'n tz'u'malin ti' u b'a'nla chusb'al. Jatpax ko'n ku'in tu tze' ti' u Tioxh. Utz jatpax ko'n unb'ana aas b'iit ko'xh ye' nunkame'.
47011024	O' pajul tz'u'malin tu q'u q'esal uq'ayb'al xo'l q'u Israeel aas 39 tz'u'm nunkuy taq'o chajpaj.
47011025	Ox pax tz'u'malin tu xik'xab'. Unpax paq'ax sivan in. Ox pax kul b'enin ti' a' tu vaarko. Utz ma'l aq'b'al tuch' va't q'ii unb'an tu paxa'l vaarko vi' mar.
47011026	Ma'xh xaanyin ti' ipaxsal u b'a'nla chusb'al siatz. Utz kaana tza'l nipaalk'in tu b'ey. Xo'eb'al q'u nima', q'u elq'om. Nitojcha'in q'u vetz aa tenamil. Utz nitojcha'in q'u puera aanima. Kam ko'n tza'l nipaalk'in tulaj tenam, tulaj tz'inlich tzaji tx'ava', vi'aj mar. Utz kam ko'n tza'l nipaalk'in tu q'u chulin niman tetz u Jesuus.
47011027	Paalnajin tu tza'lla chaj aq'on, tu koolichil. Jatpax ko'xh ye' nunvate'. Nunpaal tu va'y, tu tzaji' tzi'l. Nunkuy unva'y ti' iq'ilal isik'lel Tioxh. Tx'akel che'v vaq'o. Utz ya'tamal voksa'm.
47011028	A' q'u tza'l nipaalk'in tzi'. Utz atile'n ko'xh majte. Pek tiira a' vijatz jun q'ii nunnache' u vela' vok ti' kajay q'u niman tetz u Jesuus.
47011029	Tan nitekunya'vb'ix ti' majte, nunnache' ab'il a' niku' tu yaab'il. Utz ab'il nitaq'ax b'en tu paav, sib' chit ni'enku ve va'l nib'anax te.
47011030	Ech oj savoksa b'oj unq'ii, a' savoksav ti' q'u kam ye'k unyak'il ti' ib'anaxe'.
47011031	Pek ta'xh u Tioxh ootzajin tetz q'u kam tza' aas yit' txub'a'l koj nivale'. Aya' u Tioxh, viTat u kuB'aal Jesucristo va'l ni'xhik'ulo'k ti' so'ok iq'ii b'enamen.
47011032	Tan aatz atich'in tu Damasco, si'chitxayin u governadoor, u lochol tetz u ijlenal Aretas. Tal untxaype'. Ixee'in sol tzi' u okeb'alop tu u tenam taq'o.
47011033	Pek loq' unkan elchil. Tan aq'axku'in tu ma'l u mam txakatx. Ech ch'unpilelu'lin ti' elu'l u mam tz'ach tetz u tenam. Tivintanail ma'l otzotz elku'lin. Ech ye't ku'in tiq'ab'.
47012001	Utz kam koj sunb'an kanaal aas sako'xhvoksa unq'ii. Pek a' paj savale' kam q'u kam k'uchel ve tu visioon tu u kuB'aal.
47012002	Vootzajle ma'l u hermano niman tetz u Jesuus, aas elyu kaalavax ya'b' cheel iq'ol je' tu u tatib'al u Tioxh tu toxva' amlika. Loq' ye' vootzaj, matz tuch' ichi'l b'eni, oj taanxelal ko'xhtu'; u Tioxh ko'xh ootzajin tetz.
47012003	Pek ta'xh vootzaj aas iq'ol b'en u vinaj tzi'. Matz tuch' ichi'l oj yit' a' koj, ye' vootzaj. Tioxh ootzajin tetz.
47012004	Iq'ol b'en tu ma'l u techalla atinb'al. Utz tab'i unjolol techalla chaj yol tzi', ab'il koj ma'j aanima satx'olon talaxe'.
47012005	Nivoksa iq'ii u vinaj tzi', loq' yit' sa'kojvoksa unq'ii sunjunal. Ta'xh savoksa unq'ii ti' q'u kam ye'k unyak'il ti' ib'anaxe'.
47012006	Utz k'uxh savoksa unq'ii, yit' ti' koj aas in elnaj tu b'ey. Tan vinujul savale'. Loq' ye'k sunb'ane'. Tan aal b'a'n jik chit q'u aanima sael itxumb'al tuul ab'il in. A' se'enku ti' vunb'anone' utz, ti' vunyolone'.
47012007	Ech majb'al voksat unq'ii ti' q'u kam ik'uch ve tzi', taq' tzii u Tioxh oksal ma'l u chi'om sunk'atza aas tiira ye' nitela'. Echa' ikaa ma'j jutz'kin b'aj tunchi'l i'ana. Aya'l kala ma'l ichaj u tx'i'li'inaj nipaq'on q'ab' unvatz.
47012008	Utz oxpax unjaj b'a'nil tu u kuB'aal aas sateesa u chi'om sunk'atza tzi'.
47012009	Pek tal ko'n ve ech tza': —K'uje'oj ak'u'l ti' vunb'a'nil sak'atza. Tan a' nitiq'ov tib' unk'uchtu vunyak'il k'atz q'u'l ye'k iyak'il.— Chia. Ech nuntxuq'txune' tan, a' savoksav unq'ii ti' u vatine' aas ye'k unyak'il. Ech sa'atin viyak'il u Cristo sunk'atza taq'o.
47012010	Ti' vuntz'ejtu vaanima ti' u Cristo, nuntxuq'txune' k'uxh ye'k unyak'il; k'uxh nunyoq'axe'; k'uxh nunya'ta vetz; k'uxh nivojchale'; k'uxh niviline' utz; k'uxh tiira jochpinajin. Tan oj ye'k unyak'il, a' atil viyak'il u Cristo sunjk'atza.
47012011	Unchee' kamal in b'iil kalab' tzii tan, nivoksa unq'ii. Loq' ex at nib'anon. Tan aal ex va'l so'oksan unq'ii b'anel. Pek aal ye'k untxa'k sete. Loq' yit' ti' koj majte aas oj ye' netoksa unq'ii sa'texhunb'aj ko'p vib' vatz q'u'l “mamaj alol tetz u yolb'al Tioxh” che'ex ti'. K'uxh nojchit ye'xhkam ko'xh untxa'k sunjunal.
47012012	Loq' atil techlal u taq'on ma'l suula ichaj u Jesuus texo'l vaq'o, va'l tiq'o tib' tuch' paciensia. Aya' kajay q'u xheenya, q'u txaichil, tuch' q'u kam q'u'l sotzeb'al k'u'l i'an u Tioxh texo'l.
47012013	Ech ta'xh jalb'al etib' tuch' tere'n q'u niman tetz u Jesuus aas ye'n unjaj vetz sete. Tan ma'kojunjaja, b'a'ntan atil vatin sevatz koj. Pek kuytajin oj ye'n unjaj vetz sete.
47012014	Aatz cheel, b'anel tek vuche' so'oponin tzexe' titoxpaj. Loq' jitz'elkojex ti' eme'b'i'l se'nunb'ane'. Tan yit' a' koj nunchoke' kam atil tzexe'. Pek ex va'l nunchok'ex. Tan yit' q'u k'aol me'ala koj nimolon tx'iib'al q'ii tetz u tata. Pek u tata va'l nimolon tx'iib'al q'ii tetz q'u k'aola.
47012015	Ech aya'l unk'u'l sunsotzsa q'u vetz seti'. Ti' ko'n q'ul etaanxelal sunb'anva k'uxh sa'xhunyuch' vib' seti'. Tan tii'in seti'. A' li'ilon k'uxh ye' ko'xh tii'ex vi' tuul aal maas tii'in seti'.
47012016	Tan nojchit ye'xhkam nunjitz'ex. K'uxh at unjolol nialon aas velab'al eyuch'le' nunb'an nitale'.
47012017	Tan ¿oj tzik sub'elex unb'ana aas vetunchaj opon q'u vinaj tzexe'?
47012018	K'uxh unchaj opon u Tito ti' en eq'ilale', tuch' va't niman tetz u Jesuus, eesamalkojex tu b'ey ex i'ane'. Tan aatz in tuch' u Tito, ma'l ko'n kutxumb'al, ma'l ko'n chusb'al nipaalk'o'.
47012019	Utz etitz'ach tek majte aas a' chit nivaq' b'en vib' b'a'n tu va'l nivale' tza'. Tan yit' a' koj. Nojchit vatz Tioxh niyolonk'o'. Tan o' tetz u Cristo utz, a' kusa' sach'ii'ex tu u b'a'nil k'atz Tioxh.
47012020	Tan nunka'tziiune'. B'a'n si'ane' aas yit'e'ch koj etatin k'atz u Tioxh kam va'l nivitz'a. Utz yit'e'ch koj untxumb'al a' va'l setitz'a. B'a'n si'ane' aas va'l oj yaaib' texo'l; va'l oj chi'nank'u'lil; va'l oj k'a'naib' setib'ilaj. B'a'n si'ane' ato'k exo'l setib'ilaj. Va'l oj etaltu tz'ejb'al yol setib'ilaj; va'l oj teesat tib' eq'ii; va'l oj ije' evatz setib'ilaj utz; va'l oj eb'antu txab'kin texo'l.
47012021	Utz b'a'n si'ane' aas la'xhitxumunsa'in u Tioxh aas lo'oponin texo'l. Utz sa'xhoq'in siatz ti' q'u'l jatuten chaj xe't i'an paav utz, ye'saj ik'axata'. Ye'xhkam nik'axa q'u tzu'kin kam ni'ane', q'u teesat tib' tu b'ey tuch' aanima, tuch' q'u tacha'v q'ul ichi'l.
47013001	Ech a' tek vitoxpaj so'oponin tzexe' tza'. Utz ka'va'l oxva'l texhtiigo so'ok ti' oj atil kam suntx'ol inujul texo'l.
47013002	Nipajval sete cheel kam va'l val sete sunpajxi aas oponin texo'l tika'paj. K'uxh tzian in, nuntz'ib'a talax cheel tu q'u'l veti'an paav aas sinima echa' nojchit atilin texo'l. Echat tere'n ex majte. Tan sako'nkoxhunsaji q'u'l kam paav ni'ane'.
47013003	Tan nimotxetitz'a aas sa'xhek'aab'a'in nojchixh niyolon u Cristo sunk'atza netale'. Utz aatz u Cristo, yit' sa'kojxo've'l seti' tan, atil ixamlil.
47013004	Tan itz'lel cheel k'uxh itx'ajmi ko'xhtu' je' vatz kurus. Ye'xhkam b'oj k'ulelani. Utz atil viyak'il u Tioxh k'atza. Kamal ye'k kuyak'il o' sukujunal. Loq' nikuk'ul kuyak'il tan, itz'lelo' k'atz u Cristo tu viyak'il u Tioxh. Ech sakuloch'ex ti' q'u kam ti' u Tioxh.
47013005	Utz nachtaj b'a'nil nojchixh jik nenima u b'a'nla chusb'al va'l k'ulel setaq'o. Iltaj je' inujul etib' matz b'a'n q'u kam neb'ane'. Tan ye' koj etootzaj kam q'ul eb'anone'. Utz ye' koj etootzaj aas atil u Jesucristo texo'l. Kamal ye'xhkam chitu', untz'oj yit' b'a'n koj etatin siatz.
47013006	Utz nivachva aas sa'xhetil kunujul. Ech setootzaji aas b'a'n qatin vatz u Tioxh.
47013007	Utz nikuq'ila sik'le Tioxh seti' aas ye'k seb'an q'u kam ye'xtxoj. Loq' yit' a' koj chit kusa' majte aas sakuk'uch vatz aanima aas b'a'n o'. Pek a' kusa' nojchit seb'an q'u kam b'a'n, k'uxh netale' aas ye'xtxoj qatin k'atz Tioxh.
47013008	Tan techkojo' ti' imajax vinujul. Pek ta'xh nikub'an vinujul.
47013009	Ech toke' nikutxuq'txune' k'uxh ye'k maas kuyak'il. Ta'xhtzii setiq'o eyak'il. Utz sakuq'ila sik'le Tioxh seti', ech aal tere'n saq'anb'ex tu vetatin k'atz u Tioxh.
47013010	Vatzsaj nuntz'ib'a opon u u' tzexe' tza' ta'n tuul ye'saj vopon tzexe'. Ech aatz lo'oponin, yit' sa'kojvoksa kajay vunk'a'nal tetz u vijle'm va'l aq'el tu u kuB'aal. Tan aatz u vijle'm, ch'iisab' etetz tu vetatin k'atza, yit' xaansab' koj el etetz k'atza.
47013011	Aatz tiya'teb'al hermanos, nival sete aas chi'b'ojchit'ex. Ch'iisataj etib' k'atz Tioxh. Moxb'etaj etib'. B'antaj ma'l etxumb'al. Atoj paas texo'l tu vetatine'. Ech sa'atin u Tioxh texo'l va'l tii qi' utz, va'l niaq'on u paas tu qaanima.
47013012	Q'ilataj etib' sejununil. Etaq'taj tib' echajlichil tu ma'j tz'utz' txala etzi'.
47013013	Kajay q'u niman tetz u Jesuus latza' nitaq' opon echajlichil.
47013014	Utz atin koj vib'a'nil u kuB'aal Jesucristo texo'l. Tii koj u Tioxh seti'. Utz ma'l koj evatz tu u Tioxhla Espiiritu kajay ex. A'i.
48001001	-
48001002	Nunq'ilab'enex jank'al ex, ex niman tetz u Jesuus tikuenta Galaacia. A' unmol q'u niman tetz u Jesuus q'u'l atil sunk'atza, in Pablo ichaj u Jesucristo. Tan yit' vinaj koj oksanin utz, yit' vinaj koj chajonin. Pek u Jesucristo oksanin tuch' u Tioxh. Aya' u kuTat va'l q'aav itz'pixsan u Jesuus xo'l q'u kamnaj.
48001003	Ech atil koj vib'a'nil u Tioxh sek'atza tuch' u paas tetaanima va'l nitaq' u Tioxh, u kuTat utz, va'l nitaq' u kuB'aal Jesucristo.
48001004	Tan kam qi' ti' qeesal tu q'u kupaav, aya' q'u onkonil nib'anax tu u tiempo cheel. Tan ech vitxumb'al u Tioxh qi', u kuTat.
48001005	Ech tetz u tokeb'al q'ii b'enamen, ech ko'xh ib'ena'. A'i.
48001006	Nitekisotz unk'u'l setaq'o, ex aa Galaacia. Tan ye' ko'xh tiil mexaane'l k'atz u Tioxh va'l sik'lenex tu u b'a'nil k'atz u Cristo. B'enyu ek'u'l ti' va't paartenla chusb'al.
48001007	Loq' yit' ti' koj aas nojla b'a'nla chusb'al va't va'l tzi', pek sotzsamal ek'u'l ni'an unjolol q'u aanima q'u'l nichusun sete. A' isa' iyuut vib'a'nla chusb'al u Cristo tuch' unjot ye'xtxojla chusb'al.
48001008	Ech a' ik'ulel tiira sotzchil si'an u aanima va'l paarten chusb'al sichus texo'l aas yit' ela koj tuch' u b'a'nla chusb'al va'l alel sete vaq'o. Ech ye' enima k'uxh aal o' sa'alon va't chusb'al sete. Utz k'uxh ma'j aanjel tu amlika sa'alon majte tan, inujul koj atzi'.
48001009	Alel nal sete vaq'o. Utz nunka'paju talaxe' aas: —Oj ab'il sapaxsan itziiul va't chusb'al sete aas paarten vatz u b'a'nla chusb'al va'l nimamal setaq'o, altaj tz'ejb'al tzii yol ti'.— Texhin.
48001010	Aatz in, a' koj unsa' aas b'a'n in vatz q'u aanima. Pek a' unsa' aas a' b'a'n in vatz u Tioxh. Tan oj a' nunchoke' aas b'a'n sab'enk'in tu aanima, yit' in tere'n koj taq'onom u Cristo atzi' oj echi.
48001011	Ech a' unsa' setootzaji hermanos, aas yit' icheesa'm koj aanima u b'a'nla chusb'al va'l nunpaxsa talax sete tza'.
48001012	Tan vinaj koj chusun ve. Utz k'atz koj vinaj unchab'av el. Pek jik chit u Jesucristo k'uchun ve.
48001013	Tan ab'imal setaq'o atzi' kam b'anel tu vuntxumb'al ma'x tiempo, aas atich'in tu u uq'ayb'al tetz q'u Israeel. Tan iq'omich unyak'il ti' tojchal q'u niman tetz u Jesuus. A' nichvitz'a isotzsale'.
48001014	Techalich untxumb'al ti' u uq'ayb'al nimamich vaq'o tzi'. Paalnajin vatz q'u vetz ch'iiel q'u'l ela vuq'ayb'al tuch'. Tiira sib' nichb'enku ve aas niqelax q'ul ikostuumbre q'ul unk'uy unmam tz'ib'amal.
48001015	Pek tiira tu u Tioxh elka aas itxaa'in. Utz vetisik'le'in tu vib'a'nil aya'xchen aas ye'sajenich vitz'pe'. Anko'xh atich'in k'atz unnan.
48001016	Ech vootzajit viK'aol taq'o. Tan a' visa' vi' se'nunpaxsa talax vib'ii xo'l q'u puera aanima. Echixe'at ye'xhkam vab'i untxumb'al tu ma'j aanima aas kam sunb'an ti' en ipaxsal itziiul.
48001017	Niko'xh b'enkojin tu Jerusaleen ti' tab'il untxumb'al xe' q'u'l ichaj nal u Jesuus sunvatz. Pek a' b'enk'in tu Araabia. Utz yakich paj q'aav b'enin tu Damasco.
48001018	Pek xamtich tek tuul, b'enin tu Jerusaleen. A' chit ma'tich ipaal oxva'l ya'b', ex vil u Lu'. Utz 15 q'ii unb'anka tzixe'.
48001019	Utz ye'xhab'il va'toj q'ul ichaj u Jesuus vila. Ta'xh vil u Jacobo, vitza'q' u kuB'aal Jesuus.
48001020	Vatz Tioxh nivale' aas inujul q'u kam nuntz'ib'a tza'. Yit' in koj txub'a'lom.
48001021	Unchee' xamtel paj tuul, b'enin tikuenta Siiria tuch' tu Ciliicia.
48001022	Utz ye'ich tootzaj unvatz q'u niman tetz u Jesuus q'u'l tikuenta Judea.
48001023	Pek ta'xh nichmotxtab'i talax vi' ech tza': —Aatz va'l nichi'an ik'u'l qi' ma'x tiempo, aal nitekipaxsa itziiul u b'a'nla chusb'al tetz u Jesuus cheel, k'uxh aal nichtitz'a isotzsal b'axa.— Chia.
48001024	Ech nichmotxtoksa iq'ii u Tioxh vi'.
48002001	Unchee' aatz ma'tich ipaal kaalaval ya'b' tuul, b'enpajin tu Jerusaleen. A' unmol b'enin u Bernabee. Antu u Tito viq'o b'en vi' majte.
48002002	Utz k'uxh b'enin tan, Tioxh alon ve aas sab'enin. Ech ta'xh unmol yolonin tu ma'l moli'b' q'u q'esala q'u'l atil talchu xo'l q'u niman tetz u Jesuus. Utz val te aas a' nunpaxsav itziiul u b'a'nla chusb'al xo'l q'u puera aanima. Motx tab'i vaq'o. Tan b'a'n si'ane' aas ye'xtxoj siatz va'l nunb'ane'. Utz lunb'an tetzan u aanima va'l niko'xhit'aspo'k b'ioj; ye'k inujul til saoponka.
48002003	Ech b'a'n ko'xh elka. Tan ye't motx iya'lu u Tito, vunmol, aas si'an u kostuumbre ti' itzok'ax el b'iil ichi'l, k'uxh puera aanima. Tan griego u Tito.
48002004	Ye'xhkan tala k'uxh atich unjolol aanima tu kuxo'l aas jolol k'aab'anal. Hermano aas nitale', pek niko'nichuli. A' ko'n motx ex isaji aas ni tzik kunima u o'tla mantaar oj ye'xhkam. Tan oj niqaq'ka satile', a' isa' satal qe aas sa'pajq'aavkunima. Ech u kuqitztu je' qib' jaq' u o'tla mantaar taq'o aas nitale'. Pek nojchit chitelo' ti' inimal u Cristo Jesuus.
48002005	Pek loq' niko'xh b'oj qaq' qib' te aas siya'lu'o' ti' inimale'. Tan a' kusa' aas ta'xh inujul sanimal texo'l u b'a'nla chusb'al.
48002006	Ech ye'xhkam ma'j motx tal q'u q'esala ve ti' va'l nunb'ane'. Tan k'uxh atich chit talche' veti'anka, a' ko'xh tzii. Tan ye'k tel aanima vatz u Tioxh.
48002007	Pek yakich motx tila aas u Tioxh aq'onnaj vijle'm ti' ipaxsal itziiul u b'a'nla chusb'al xo'l q'u puera aanima. Echa' u tijle'm u Lu' aq'el tu u Tioxh ti' ipaxsal itziiul u b'a'nla chusb'al xo'l q'u Israeel.
48002008	Tan aatz u Tioxh, anko'xh va'l atil k'atz u Lu', vichaj ti' ipaxsal itziiul u b'a'nla chusb'al xo'l q'u Israeel, va'l atil sunk'atza ti' ipaxsal itziiul u b'a'nla chusb'al xo'l q'u puera aanima.
48002009	Ech aatz motx tiltu vib'a'nil u Tioxh sunk'atza, aal tiira motx taq' nimal kuk'u'l, in tuch' u Bernabee. A' b'anon u Jacobo tuch' u Lu' utz, tuch' u Xhan, q'u'l tiira ib'o'q'ol tatin xo'l q'u niman tetz u Jesuus. Ech u techlal aas aya'l ik'u'l qi' ti' kub'en xo'l q'u puera aanima. Utz samotxkaa xo'l q'u Israeel.
48002010	Ta'xh motx ijaj qe aas sakuloch q'u me'b'a' tixo'l. Ech vooje'lansa ib'anax u kam motx ijaja tzi'.
48002011	Pek aatz opon u Lu' tu Antioquia, tiira unyaa. Nichtekik'ulo'k ti' tan, ye'xtxoj q'u kam nichi'ane'.
48002012	Tan aatz b'axa, nichtechb'un tuch' puera aanima. Pek aatz tek i'an xamtele, ichok ixaane'l k'atz q'u puera aanima. Tan tila opon unjolol Israeel, niman tetz u Jesuus. Aya' q'ul imol u Jacobo. Ech ye'kan tek nichtechb'un tuch' q'u puera aanima. Tan nichixo'va aas kan chaj satal q'u niman tetz u Jesuus ti' q'u'l Israeel.
48002013	Utz antu tek unjot q'u niman tetz u Jesuus q'u'l Israeel, nichi'an tetz va'l nichiq'esali ib'anax u Lu' tzi'. Aal antu u Bernabee b'en ti' vika'vatzil majte.
48002014	Ech aatz vilta' aas yit'e'ch nimotxi'ane' vinujul va'l nital u b'a'nla chusb'al, val tu u Lu' vatz q'u niman tetz u Jesuus ech tza': —Lu', nitekasotzsa ik'u'l q'u puera aanima q'u'l oknaj ti' inimal u b'a'nla chusb'al. Tan k'uxh axh Israeel, nichnala'ane' aas niiq'o tetz vikostuumbre q'u puera aanima. Ye'kan nicha'an q'u kostuumbre tetz q'u Israeel. Utz ye'xhkantu'. Pek aatz cheel, a' tepaj na'an q'u kostuumbre tetz q'u Israeel siatz. Utz sa'tekmotxtitz'a atzi' aas ministeer sinima u o'tla mantaar majte.
48002015	Aatz o', o' Israeel tu qitz'peb'al, qootzajle nal u Tioxh. Tan nichkunima u o'tla mantaar. Ech yit' ela koj o' aa paav tuch' q'u puera aanima aas niqale'.
48002016	Pek aatz cheel, qootzajlu teku'en aas ye'xhab'il ko'xh ma'j sa'aq'ax b'ens b'a'n tu u Tioxh ti' inimal u o'tla mantaar. Tan a' nitaq'ax b'ens b'a'n tu u Tioxh q'u'l nik'uje' ik'u'l ti' u Jesucristo. Echixe'at k'ujlel tek kuk'u'l ti' u Jesucristo. Ech vettaq'lub'eno' b'a'n u Tioxh. Loq' yit' ti' koj inimal u o'tla mantaar. Tan paat ye'xhab'il saaq'ax b'en b'a'n vatz u Tioxh ti'.
48002017	Ech k'uxh vet'ok'o' k'atz u Cristo tan, a' kusa' sachitp'o' tu q'u kupaav. Pek aatz tu va'l na'ane', aya'l kala aal tu paav vetb'enk'o' ti' inimal u Cristo. Utz yit'e'ch koj.
48002018	Tan a' niaq'onb'enins aa paav va'l untz'oj sa'pajq'aavunb'an q'u kam q'u'l aq'eltekka vaq'o. Ela tuch' sa'pajq'aavunlak u otzotz atzi' va'l yook'ixsamal tek vaq'o.
48002019	Ech ti' atko'xh inimal u o'tla mantaar vetvila aas nikojiloch'in. Pek aatz cheel, ela tuch' kamye'lin vatz u o'tla mantaar ti' inimal u Cristo. Loq' itz'lelin vatz u Tioxh.
48002020	Ech yit' in tere'n koj va'l itz'lelin cheel tan, kamnaj tek q'u tacha'v vunchi'l vatz kurus ti' vikam u Cristo. A' tek itz'lel sunk'atza u Cristo. Ela tek vatin tuch'. Utz k'uxh itz'lelin tu vunchi'l tza' tan, a' k'ujlelk unk'u'l ti' viK'aol u Tioxh. A' va'l ib'an tii vi' utz, aal taq' tib' tu kamchil vi'.
48002021	Echixe'at ye'xhkam nivaq'ka elo'p vib'a'nil u Tioxh tzi'. Tan ye'xhkam satxakunku vikam u Cristo koj atzi', untz'oj ti' inimal u o'tla mantaar sataq'vub'eno's b'a'n u Tioxh.— Texhin te.
48003001	¡Tiira ex txoxkin, ex aa Galaacia! ¿Ab'il vetsotzsan ek'u'l ti' inimal vinujul? Tan tiira vatzsaj unchus sete aas ti' q'u kupaav kam u Jesuus vatz kurus.
48003002	Pek savab'i sete. ¿Tiq'aq'al tzik enimat u o'tla mantaar vetek'ul u Tioxhla Espiiritu, pek oj tiq'aq'al enimat u yol ti' u Jesuus?
48003003	¡Tiira ex kalab'tzii! Tan enima u Tioxhla Espiiritu b'axa. Pek aatz cheel, a' tek netale' aas ti' inimal q'u kostuumbre tetz chi'l sab'enexs b'a'n vatz u Tioxh.
48003004	Utz sib'la tza'l paalnajk'ex ti' va'l nichenima b'axa. ¿Vetko'xhetaq'luka elo'p echil tzi' tzik? Vet chitu' atzi' oj ye'k itxa'k nenache'.
48003005	Tan yit' ti' koj inimal u o'tla mantaar ek'ul u Tioxhla Espiiritu tu u Tioxh. Utz ti' koj u o'tla mantaar i'an q'u txaichil texo'l, pek ti' enimat va'l etab'i.
48003006	Tan echa' u Abrahaam, k'uje' ik'u'l ti' q'u yol tal u Tioxh te. Echixe'at b'ens jikom tu u Tioxh.
48003007	Ech ootzajitaj tan, ab'il q'u'l k'ujlel ik'u'l ti' u Tioxh, echa' va'l i'an u Abrahaam, a' q'u nojla itu'xh ixalam u Abrahaam.
48003008	Tan alel nal tu u Tioxh tu viyolb'al, aas sak'uje' ik'u'l q'u puera aanima ti'. Utz sab'en b'a'n vatz u Tioxh. U Tioxh b'axab'san talax u b'a'nla chusb'al tu u Abrahaam. Tal te ech tza': —Sai' ku'en k'uxh sik'ul u b'a'nil q'u tenam tu u vatz amlika tx'ava' kajayil.— Texh te.
48003009	Ech toke' aatz q'u aanima q'u'l k'uje'y ik'u'l ti' u Tioxh, antu nik'ul u b'a'nil va'l alax tu u Abrahaam.
48003010	Tan kajay q'u'l a' chit k'ujlelk ik'u'l ti' inimal u o'tla mantaar, atil jaq' tz'ejb'al yol. Tan tz'ib'amalka tu u o'tla mantaar ech tza': —Jaq' tz'ejb'al yol atilku q'u'l ye' nitole' ti' inimal u mantaar kajayil. Tan ministeer sanimal u mantaar kajayil.— Chia.
48003011	Utz ye'xhab'il ma'j sab'en b'a'n vatz Tioxh ti' inimal u o'tla mantaar. Tan tz'ib'amalka majte aas: —Aatz u jikomla aanima vatz Tioxh, sa'atin itiichajil tu b'enq'ii b'ensaj oj ta'xh sak'uje'k ik'u'l ti' u Tioxh.— Chia.
48003012	Tan aatz tu u o'tla mantaar, yit' ministeer koj sak'uje' ik'u'l q'u aanima ti' u Tioxh. Tan a' nital u o'tla mantaar aas: —Aatz u aanima va'l nojchit so'ole' ti' itzojpil va'l nital u mantaar, a' va'l si'itz'pu vatz Tioxh.— Texhtu'.
48003013	Pek aatz o', vetitoolo' u Cristo jaq' u tz'ejb'al yol tetz u o'tla mantaar. A' ijan u tz'ejb'al yol sukuvatzil aas ije' vatz kurus qi'. Tan tz'ib'amalka aas: —Tz'ejb'al yol niku' ti' va'l nije' vatz kurus.— Chia.
48003014	Ech k'uxh ech i'ana, a' isa' sik'ul u b'a'nil q'u puera aanima majte, tiq'aq'al u Cristo Jesuus va'l tal u Tioxh tu u Abrahaam. Ech tu vik'uje' kuk'u'l ti' sakuk'ul u Tioxhla Espiiritu va'l alel taq'o.
48003015	Hermanos, etootzajle kam ni'an q'u aanima aas ni'an ma'j itraate tib'ilaj. Ministeer nitz'ib'a tu u'. Utz ta'xhtu' va'l oj ma't ib'anax firmaar ma'l traate, k'uxh tetz ko'n aanima, ab'il tere'n tech ti' teesale' utz, ti' itz'ajsal ok q'u yol tuul.
48003016	Utz echat ko'xh viyol u Tioxh, ye'xhkam nijalpe'. Ye'xhkam nijalpu q'u b'a'nil q'u'l tal tu u Abrahaam tuch' ti' vitu'xh ixalam. Tan ti' ko'n ma'l vitu'xh ixalam yolonka. Ye't tala: —q'ul itu'xh ixalam.— Chi koj. Yit' sib'al koj nitale'. Pek ma'l ko'n nitale'. Tan: —vitu'xh ixalam.— Chia. Utz a' nital u Cristo.
48003017	Utz ¿kam toke' nival ech tzi'? Pek a' unsa' saval sete aas anko'xh txaklel cheel u yol tal u Tioxh tu u nuk'u'm tuch' u Abrahaam. Ye'xhkam nisotzsal tu u o'tla mantaar. Tan xamtel ul u o'tla mantaar. A' tule' aas 430 ya'b' ma'tich i'antu u nuk'u'm u Tioxh tuch' u Abrahaam.
48003018	Tan oj ti' inimal u o'tla mantaar su'ulku u b'a'nil va'l tal u Tioxh tu u Abrahaam aas sataq' te, yit' oya tere'n koj atzi'. Tan aatz va'l tala'tzi'i u Tioxh tu u Abrahaam, oya ku'en, ti' ko'n inimal viyol.
48003019	Pek ¿kam toke' aq'ax u o'tla mantaar unchee'? Kam koj toke', pek majb'al tak'b'u q'u paav. Utz a' sanimali tuul ko'xh su'ul viTxaaom u Tioxh va'l tala'tzi'i. Tan a' vitu'xh ixalam u Abrahaam utz, a' saiq'on ul u b'a'nil. Pek aanjel ichaj u Tioxh ti' ipaasal k'asu'l u o'tla mantaar tu u Moisees.
48003020	Tan yit' tuch' koj chit itzi' u Tioxh tal q'u mantaar tzi'. Pek chaj itxakunsa ti' talaxe'. Pek aatz cheel, jik chit tuch' itzi' nital ma'j yol u Tioxh, yit' chaj koj nitxakunsa.
48003021	Pek ¿a' tzik okka u o'tla mantaar sivatzil q'u b'a'nil va'l tal u Tioxh tu u Abrahaam? ¡Yit' a' koj! Tan a' nikunima koj atzi' oj echi, untz'oj nojchit sakuk'ul u atinchil k'atz u Tioxh ti' ko'xh inimal u o'tla mantaar.
48003022	Pek nital u Yolb'al Tioxh aas kajay aanima atil jaq' u paav. Ech a' samotxel tu u paav q'u aanima q'u'l sak'uje' ik'u'l ti' u Jesucristo. A' q'u'l samotxk'ulun u b'a'nil va'l tal u Tioxh.
48003023	Tan aatz ye'sajich kunimat u Jesuus, echa' preexhu qatin tikuenta u o'tla mantaar. Anal elo' aas qootzaji u Jesuus.
48003024	Loq' u o'tla mantaar k'uchun u b'ey ti' qopon k'atz u Cristo. Ech ti' vik'uje' kuk'u'l ti' u Cristo sab'eno' b'a'n vatz u Tioxh.
48003025	Pek aatz cheel, qootzajle aas k'ujlel kuk'u'l ti' u Tioxh. Ech ye'kan nikusavsa u k'uchul tetz u b'ey qe, aya' u o'tla mantaar.
48003026	Ech kajay tek ex, ex ik'aol ime'al Tioxh ti' vik'uje' ek'u'l ti' u Cristo Jesuus.
48003027	Ech teku'en a' kutxelex tu u Cristo ti' veb'ant evautiismo tu vib'ii.
48003028	Ech aatz cheel, ye'xhab'il tek atil tel sevatz, k'uxh Israeel, k'uxh puera aanima, k'uxh q'u'l k'ayimal tib' tu aq'on utz, k'uxh yit' a' koj, k'uxh vinajs, k'uxh ixoj. Tan ma'l teko'n evatz k'atz u Cristo Jesuus.
48003029	Utz oj oknajex ti' u Cristo, ex itu'xh ixalam u Abrahaam atzi'. Ant ex saetzanex ti' u b'a'nil va'l tal u Tioxh tu u Abrahaam.
48004001	Loq' itz'ataj etile'. Echa' tzi' aas nikam ma'j tata utz, nitaq'ka q'u tx'iib'al iq'ii tu ma'l tal ik'aol ch'oonale. Yak tekoj chit tetza q'u tx'iib'al q'ii k'uxh kaay te. Tan aatz u k'aola tzi', ech ko'n tatin k'atz vitat ma'l aanima k'ayimal tib' tu aq'on k'uxh a' saeetzan u tx'iib'al kajayil.
48004002	Tan anko'xh ato'k u tal nitxa' tikuenta ilol tetz. Anal saya' tilaxe' aas so'opon u tiempo va'l q'atel tu vitat.
48004003	Utz echich qatine' u tal nitxa' b'anel tzi' aas ye'sajich qootzajit vinujul. A' atichk'o' ti' inimal q'u txumb'al atil tu u vatz amlika tx'ava' tza'.
48004004	Pek aatz opon u tiempo va'l q'atich tu u Tioxh, ichaju'l viK'aol, ma'l ixviak alan. A' chit atich uchchil jaq' u o'tla mantaar aas ul itz'poj.
48004005	Ech sitoo q'u aanima q'u'l atil jaq' u o'tla mantaar tzi' utz, sab'ens ik'aol ime'al Tioxh taq'o.
48004006	Ech aatz cheel, nojchit o' tek ik'aol ime'al Tioxh. Echixe'at toksa u Tioxhla Espiiritu tetz viK'aol tu qaanima. Utz ech “kuTat”, chutek'o' ti' u Tioxh taq'o.
48004007	Ech aatz u qatin k'atz u Tioxh cheel, yit' ech koj a' tatin ma'l aanima k'ayimal tib' tu aq'on, pek k'aola qatine'. Ech saetzano' k'atz u Tioxh ti' u b'a'nil tiq'aq'al u Cristo.
48004008	Tan aatz veti'anka aas ye'sajenich etootzajit u Tioxh, a' atichk'ex k'atz q'u b'anich tioxh q'u'l yit' Tioxh koj.
48004009	Pek aatz cheel, etootzaj tek u Tioxh. Utz tootzaj tek u Tioxh aas ex ik'aol ime'al. Pek ¿kam tek saelka oj nipajq'aavetoksa etib' jaq' u o'tla mantaar va'l kam koj nilochonka utz, kam koj itxa'k?
48004010	A' tepaj nenima q'u kostuumbre tetz q'u q'ii, q'u ich' utz, q'u ya'b'.
48004011	Ech nunka'tziiune' k'uxh val u b'a'nla chusb'al sete. Tan kamal ye'xhkam ko'xh niyolonku sek'atza.
48004012	Pek b'antaj b'a'nil hermanos. Aatz cheel b'antaj ex echa' in tan, ye'xhkam nunnima u o'tla mantaar. Tan unb'anin echa' ex majte, aas atich'in texo'l. A' chit ye'xhkam nichenima u o'tla mantaar. Jik ek'ulin. Ye'xhkam ma'j eb'an ve.
48004013	Nenache' atzi', aas ti' itxayt'in yaab'il k'uxh val u b'a'nla chusb'al sete.
48004014	Utz k'uxh kan chaj ko'xh sajilok'in tu q'u vak'onb'e'm tu q'u tza'l nipaalk'in, ye'xhkam etz'eje'lin. Ye'xhkam eteesa unq'ii. Pek aal tiira etilb'e'in. Aya'l kala tilb'el ma'l aanjel tetz Tioxh eb'an ve. Aya'l kala ech in u Cristo Jesuus sevatz.
48004015	Tan nojchit vila aas nichtel etaanima vi'. Aal si'cheq'i'e' seteesa q'u b'aq' evatz utz, setaq' ve oj sunsavsa. Pek ¿ke'ch tek u txuq'txunchil cheel va'l nichenach vi'?
48004016	Aal kamal in tek ekoontra cheel tan, nival vinujul sete.
48004017	Tan aatz q'u aanima eesanal tu b'ey, techal chit tel taanima seti' tilone'. Loq' atil isa' seti'. A' isa' eteesalka qi'. Ech satz'ejxex ti' q'ul ichusb'al.
48004018	Utz b'a'n aas b'enamen sael etaanima ti' q'u kam b'a'n. Ye'k saya'ex. Ech yit' anal ko'nkoxh se'el etaanima vi' aas atilin texo'l.
48004019	¡Hermanos, kaana unpaal tu k'axk'o seti'! Echa' ipaal u ixoj tu chi'om aas nitatin titz'in. Anal saya'in aas ma't chit tatin u Cristo tetaanima b'a'nil. Tan ech ex unk'aol unme'al.
48004020	Utz a' unsa' atilkojin texo'l cheel. Ech sunchok txumb'al ti' talax q'u kam sete vatzsaj oj ye'xh nitel etxumb'al tuul. Tan nitekisotz unk'u'l setaq'o tu va'l neb'ane'.
48004021	Pek altaj ve, ex ab'iste ex a' chit esa' inimal u o'tla mantaar. ¿Yetz at ni'enku sete kam nitale'?
48004022	Tan nital u Yolb'al Tioxh aas atin ka'va'l ik'aol u Abrahaam. Ma'l, titz'inich tuch' u ixoj va'l k'ayimich tib' tu aq'on tzixe'. Utz va't, titz'inich tuch' u nojla tixoj va'l yit' k'ayimal koj tib' tu aq'on.
48004023	Utz k'uxh itz'pu u titz'in tuch' u ixoj va'l k'ayimich tib' tu aq'on tzixe' tan, a' toksa je' vitxumb'al u Abrahaam. Pek aatz u titz'in itz'pu tuch' u nojla tixoj tan, u Tioxh alon. Utz a' va'l saetzan u b'a'nil.
48004024	Aatz u kam k'amel ti' tu u yol tzi', atil ma'l tokeb'al. Aatz ka'va'l q'u ixoj tzi', a' nik'am ti' ka'va'l nuk'u'm. Aatz ma'l q'u nuk'u'm tzi', aya' va'l uch vi' u muunte Sinaii. Utz a' nik'am ti' u Agar. Ech aatz q'u'l niniman u nuk'u'm tzi', a' atik jaq' u o'tla mantaar. Echa' k'ayimal tib' tu aq'on tu u tatine'.
48004025	Aatz u Agar, a' nik'am ti' u muunte Sinaii tikuenta Araabia. Utz nik'am ti' u Jerusaleen majte, u tenam vatz tx'ava' cheel. Tan a' nimotxinima u o'tla mantaar. Ech aatz q'u tatine' tzi', echa' k'ayimal tib' tu aq'on.
48004026	Pek aatz u Jerusaleen va'l aye'n aal ije' tu Amlika, a' nik'am ti' u Sara, va'l nojla tixoj u Abrahaam, va'l yit' k'ayimal koj tib' tu aq'on. A' va'l ato'k'o' ti', echa' kunan.
48004027	Tan tz'ib'amalka tu u Yolb'al Tioxh ech tza': —¡Txuq'txunen ixoj ab'iste axh ye'kax chee iitz'in! ¡Qetun tu txuq'txunchil utz; al vachi'b'ichil ab'iste axh yootzaj chi'on ti' tatin nitxa'a! Tan aatz u ixoj va'l nitelab'elka, maas titz'in sa'atin vatz va'l atil ivinaj.— Chia.
48004028	Hermanos, aatz o', ech o' u Isaac. O' q'u'l alel tu u Tioxh aas se'eno' sik'aol ime'al.
48004029	Loq' aatz u k'aola va'l itz'pu titxumb'al chi'l, ichi'k'ula u k'aola va'l itz'pu titxumb'al u Tioxhla Espiiritu. Ech va'l nipaalk'o' cheel.
48004030	Pek ¿kantal u Yolb'al Tioxh ti'? Nital ech tza': —Ojcha b'en u ixoj tuch' u titz'in va'l k'ayimal tib' tu aq'on tzaxe' tzi'. Tan yit' sa'kojivoki q'u kam u titz'in tuch' u titz'in u ixoj va'l yit' k'ayimal koj tib' tu aq'on.— Chia.
48004031	Ech toke' hermanos, yit' a' koj atik'o' jaq' u o'tla mantaar, va'l a' nik'am ti' u titz'in u ixoj k'ayimal tib' tu aq'on. Pek a' atilk'o' jaq' u b'a'nla chusb'al. Echa' o' u titz'in u Sara, u ixoj va'l yit' k'ayimich koj tib' tu aq'on.
48005001	U Cristo vetchitpuno' tan, a' isa' aas q'alpinaj qatine'. Echixe'at tii etatin k'atza. Utz q'aavi'ch tere'n etoksa etib' jaq' u o'tla mantaar. Echa' yugo tiqul aq'onomla vaakaxh.
48005002	Ab'itaj va'l nivale' tza', in Pablo. Ye'k itxa'k vikam u Cristo sete atzi' untz'oj sa'pajenima u o'tla mantaar utz, satzok'ax el b'iil echi'l.
48005003	Utz nunka'paju talax tu q'u aanima q'u'l ninima u mantaar ti' itzok'ax el b'iil ichi'l, aas ministeer sinima kajay u o'tla mantaar oj echi. Yit' ta'xh koj sinima va'l tzi'.
48005004	Utz ab'iste ex nialon aas ti' vinimal u o'tla mantaar sab'enex b'a'n vatz Tioxh, xaanye'lex k'atz u Cristo. Elyex k'atz vib'a'nil.
48005005	Pek aatz o', qootzajle tu u Tioxhla Espiiritu aas sataq'b'eno' jikom vatz u Tioxh ti' vik'uje' kuk'u'l ti' u Jesuus.
48005006	Tan aatz tu u atinchil k'atz u Cristo Jesuus, ye'k tokeb'al va'l k'uxh tzok'el el b'iil chi'l oj ye'ka. Pek a' ib'o'q'ol vik'uje' kuk'u'l ti' u Cristo utz, tii tzik o' qib'ilaj taq'o.
48005007	B'a'nich ex b'anel. Pek ¿ab'il chaj vetmajonex ti' inimal vinujul?
48005008	Aatz u txumb'al okyu tevi' tzi', yit' u Tioxh koj vetoksan sek'atza, va'l sik'lenex tu u b'a'nil.
48005009	Pek b'oyelex vetb'anaxi. Echa' u q'ota aas tuch' ko'xh b'iil tx'amla q'ota se'en tixo'l, satx'amtu kajayil.
48005010	Loq' k'ujlel unk'u'l ti' u kuB'aals Amlika aas yit' u ye'xtxojla chusb'al koj so'ok tevi' tzi'. U Tioxh sa'aq'on ku' choob'al paav ti' va'l nieesanex tu b'ey, ab'il chetz ko'xhtu'.
48005011	Pek aatz in hermanos, ye'xhkam nunya'lu q'u puera aanima ti' inimal u o'tla mantaar, echa' ti' itzok'ax el b'iil chi'l. Tan nikojunya'lu, ye'xhkam nitojcha'in q'u Israeel koj atzi'. Pek nivojchale' tan, a' nunchus u b'a'nla chusb'al ti' vikam u Jesuus vatz kurus. Utz a' va'l ye'xtxoj ni'enku te.
48005012	¡Aal tek b'a'n tiira koj nitzok'e'l kajayil vichi'l q'u'l nieesanex tu b'ey tzi'!
48005013	Aatz ex hermanos, u Tioxh vetsik'lenex k'atza ti' etel jaq' u o'tla mantaar. Utz ye'kan tek ex tikuenta cheel. Pek loq' yit' ti' koj chitpi'ex kam texh paav seb'an tuch' vechi'l. Pek a' seloch etib' ti' u b'a'nil. Seb'an tii setib'ilaj.
48005014	Tan ninimal kajay u o'tla mantaar atzi' oj sab'anax va'l nitale': —Tii'axh ti' vamol echa' a'antu tii sai'.— Chia.
48005015	Echixe'at ye'k samotxechi' etib' utz, ye'k sechi'k'ula etib'. Ya'sataj tan, b'a'n si'ane', sa'texhmotxesotzsa je' etib' setib'ilaj.
48005016	Pek nival sete, aal b'a'n a' tii senima vitxumb'al u Tioxhla Espiiritu utz, ech ye'k senima u tacha'v vechi'l.
48005017	Tan aatz q'u tacha'v u chi'l, yi'sa' vitxumb'al u Tioxhla Espiiritu. Utz aatz u Tioxhla Espiiritu majte, yi'sa' q'u tacha'v u chi'l. Ye' nimotxik'ul tib'. Ech ye' neb'an taq'o kam va'l esa'.
48005018	Tan oj a' netoksa tetz u Tioxhla Espiiritu, ye'k ex jaq' u o'tla mantaar atzi'.
48005019	Tan vatzsaj ootzajili ab'iste q'u paav ni'an u chi'l. Utz aya' q'u'l tza': q'u eesaib' tu b'ey tuch' aanima yit' ik'ulel koj, q'u tzu'kinil, q'u tz'ejxichil ti' ib'anax ye'xtxojla chaj kam,
48005020	u nima b'anich tioxh, u istanil, u chi'k'ulaib', u ch'a'o, u nachoj suyel, u k'a'nal, u yaayoli'b', u oksa xo'l, u nima ye'xtxojla chusb'al,
48005021	u chi'na'nk'u'lil, u yatz'i'b', u q'ab'a'm, tuch' va'l ye'k chit nooeb'al ti' echb'u'm utz, tuch' tere'n q'u paav ech tzi'. Ech ni'xhval sete aas eb'anch etetz, echa' alel sete vaq'o. Tan aatz q'u aanima b'anol tetz q'u kam tzi', sa'kojetzan ti' viQ'esalail u Tioxh.
48005022	Pek a' saqoksa tetz q'u txumb'al nicheesa u Tioxhla Espiiritu sukuk'atza, q'u'l echa' b'a'nla vatz tze'. Utz aya' q'u'l tza': u kub'antu tii'o' qib'ilaj, u chi'b'ichil, u paas, u paciensia, u jikil, u b'ano b'a'nil, u k'uje'ich k'u'lal ti' Tioxh,
48005023	u maanxhoil utz, tuch' u majo'ib' ti' ib'anax q'u ye'xtxoj. Tan ye'k mantaar samajono' ti' ib'anax q'u kam tzi'.
48005024	Tan aatz o', niman tetz u Cristo, ya'samal tek q'u tacha'v kuchi'l qaq'o. Ech antu kamnaj u tacha'v u kuchi'l tuch' u Cristo vatz kurus.
48005025	A' itz'pixsano' u Tioxhla Espiiritu tu u qatin k'atz u Tioxh. Ech toke' a' chit noj qoksa tetz.
48005026	Ech ye' ko'xh kut'anb'a' qib'. Ye' ko'xh ilak tib' kuvi' qib'ilaj. Utz sako'nkoxhkuchi'k'ula qib' majte.
48006001	Hermanos, oj netil ma'j aanima texo'l aas nib'an paav, oksataj tu jik tuch' maanxhoil. A' so'oksan tu jik ab'iste sete nojchit q'anb'inajex k'atz u Tioxh. Loq' kuenta'ex tan, b'a'n si'ane' saku'ex tu paav taab'a'b'en majte.
48006002	Pek lochob'etaj etib' setib'ilaj tu q'u tza'l nipaalk'ex. Ech senima vimantaar u Cristo.
48006003	Tan oj ab'il a' techal ko'xh ninache' utz, yit' techal koj vatz Tioxh, ijunal ko'xh nisotzsa je' ik'u'l.
48006004	Ech toke' nachtaj je' q'ul eb'anon sejununil, b'a'n tzik. Ech ex sanachon sejununil, ex tzik b'a'n. Loq' yit' ti' koj aas sa'tekepaasa etib' vi' emol, pek ex ko'xh saootzajin aas b'a'n va'l neb'ane'.
48006005	Tan junun aanima sailon je' iq'aq'al q'ul ib'anone'.
48006006	Ab'il va'l nichusax ti' u yolb'al Tioxh, echen sataq' tetz u chusul tetz kam atil tzixe'.
48006007	Ye' ko'xh esotzsa je' ek'u'l. Tan ye'xhab'il ko'xh sasub'un u Tioxh. Tan kajay va'l nichik u aanima, a' va'l satil iq'aq'al.
48006008	Ech ab'il a', a' chit sichik u onkonil tuch' q'u tacha'v vichi'l, a' sik'ul u choob'al paav. Utz ab'il va'l a' sichik q'u b'a'nil isa' u Tioxhla Espiiritu, a' sik'ul u atinchil tu b'enq'ii b'ensaj.
48006009	Utz ye' ko'xh jochp'o' ti' ib'anax q'u b'a'nil. Tan sa'nalopon tiempo aas saqil iq'aq'al oj ye'k sajochp'o'.
48006010	Ech kub'antaj chit b'a'nil tu kajay aanima chaj paj. Loq' a' chit b'axa sakuloch q'u kumol niman tetz u Jesuus.
48006011	At noj b'enku sete aas tu nimla chaj tz'ib' nuntz'ib'av b'en u yol sete tza'. In chit vetq'ab'in iveete'.
48006012	Aatz q'u'l niya'lunex ti' etzok'te'l echi'l, a' isa' aas b'a'n sakaak tuch' q'u Israeel. Ech ye'k sachi'k'ulal ti' vikam u Jesuus vatz kurus.
48006013	Loq' aal niko'xh q'u'l tzok'el el ichi'l, nikojtole' ti' inimal u o'tla mantaar. Pek a' isa' toksat iq'ii seti' aas vet'ole' ti' etok ti' inimal u kostuumbre tzi'.
48006014	Pek ech koj in tan, ye'xh ko'xh jatu sa'kojvoksa je' unq'ii seti'. Pek a' tokeb'al unq'ii vikameb'al kuB'aal Jesucristo vatz kurus. Ech ti' va'l i'an u Jesuus tzi', sotznaj tek q'u paav sunvatz q'u'l atil tu u vatz amlika tx'ava' tza'. Utz sotznajtek'in siatz majte.
48006015	A' ib'o'q'ol u itz'pichil k'atz u Cristo, yit' a' koj ib'o'q'ol oj tzok'el el chi'l oj ye' tzok'el el.
48006016	Ech atoj u b'a'nla atinchil xo'l q'u aanima q'u'l ech ipaal sapaali va'l nital u b'a'nla chusb'al tza'. U Tioxh satxumun iatz; echat q'u Israeel majte, vitenam u Tioxh.
48006017	B'a'n a' ye'xhab'il tere'n koj ve't chi'k'ulanin taab'a'b'en ti' q'u chusb'al tza' tan, ma'xh b'anaxyu ve. Iq'omal q'u jaleb'al ak'onb'e'm tunchi'l ti' u kuB'aal Jesuus; vechlal aas in taq'onom u kuB'aal Jesuus.
48006018	Hermanos, atin koj vib'a'nil u kuB'aal Jesucristo tetaanxelal. A'i.
49001001	Nuntz'ib'a opon u u' tzexe' tza' hermanos jank'al ex nimamal u Cristo setaq'o atilex tu Eefeso utz, tii etatin k'atz u Jesucristo. In Pablo, ichaj u Jesucristo titxumb'al u Tioxh.
49001002	Utz taq' koj ku' vib'a'nil u Tioxh seti', aya' u kuTat tu Amlika, tuch' u kuB'aal Jesucristo. Utz taq' koj u paas tetaanima majte.
49001003	Techal chit u Tioxh, viTat u kuB'aal Jesucristo tan, kajay mamaj b'a'nil vettaq' qe tu Amlika tib'a'nil u Cristo tu u qatin k'atz u Tioxh.
49001004	Tan tiq'aq'al ko'n k'uxh aya'xchen itxaat'o' u Tioxh aas ye'sajich ichee u vatz amlika tx'ava'. A' isa' sakunima, saxaane'lo' k'atz paav. Ech ye'k kupaav tu u qatin siatz.
49001005	Tiira tu taanima cheeka aas taq'b'eno' sik'aol ime'al ti' u kunimat u Jesucristo. Tan ech nal chit u b'a'nil nititz'a qi'. Te elka aas i'an tii qi'.
49001006	Echixe'at b'enamen niqoksa iq'ii u Tioxh ti' u techalla b'a'nil veti'an qe tiq'aq'al viTxaaom va'l tiira tii ti'.
49001007	K'uxh vetikuy q'u kupaav tan, ti' atzi' aas tiira sib' vib'a'nil qi'. Utz vetitoo'o' tu vikajal va'l el qi'.
49001008	Utz ni'xhik'uch u Tioxh aas nojchit tii qi' tan, kajay txumb'al utz, kajay ootzajib'al vettaq' qe.
49001009	Vetqootzajil vitxumb'al ti' u tuleb'al u Cristo va'l ye'ich ootzajib'e taq'o. Tan a' u b'a'nil itz'amal qi' taq'o.
49001010	Utz sa'nalitzojpi u Tioxh kajay q'u kam k'ajel nal ti' taq'o aas lo'opon vitiempoil. Tan sa'nali'an ma'l iatz kajay q'u kam taq'o, q'u'l atil vatz tx'ava' tuch' q'u'l atil tu Amlika. Utz u Cristo saq'esalain kajayil.
49001011	K'ajel nal qi' taq'o aas saetzano' ti' u b'a'nil k'atza utz, saetzano' ti' tere'n q'u kam tzixe' taab'a'b'en ti' inimal u Jesuus. A' va'l itz'amal tu u Tioxh, u b'anol tetz q'u kam kajayil.
49001012	Ech ab'iste o', o' b'axa okchil k'atz u Cristo, sa'xhkut'anb'a' u Tioxh tu vitechalil.
49001013	Tan aatz etab'i vinujul, aya' u b'a'nla chusb'al tetz chitpichil tu paav utz, enima u Cristo; ok'ex k'atza. Yakich okoj ma'l vetechlal tetaanima, aya' u Tioxhla Espiiritu va'l tal u Tioxh aas sauli. Techlal aas ex tek ik'aol ime'al Tioxh.
49001014	Techlal majte aas sa'naltaq' tere'n q'u kam u Tioxh qe q'u'l alel taq'o sataq'e'. Loq' analen aas latiq'o tib' u kub'en tu b'enq'ii b'ensaj tzixe'. Ech sa'xht'anb'a'l u Tioxh tu vitechalil.
49001015	-
49001016	Echixe'at b'enamen nunk'ama Tioxh seti'. Nunnachpixsa'ex tunq'ilat unsik'let Tioxh chajpaj. Tan nivab'i aas tiira k'ujlel ek'u'l ti' u kuB'aal Jesuus. Utz tiira tii'ex setib'ilaj majte ex niman tetz u Jesuus.
49001017	Nunq'ila sik'le u Tioxh, aya' u techalla iTat u kuB'aal Jesucristo. Nunjaj te aas sa'xhtaq' etxumb'al ti' q'u kam k'atza. Sik'uch tere'n kam sete. Ech sa'xhtere'netootzaji kam b'anel tu u Tioxh.
49001018	Nunjaj te majte aas tiira sataq' elu'l vatzsaj sete kam chit va'l nikuch'ia ti' tuch' txuq'txunchil. Setootzaji jank'al chit vitechalil q'u mam b'a'nil saetzano' ti' k'atza, o' niman tetz.
49001019	Utz setootzaji majte jank'al chit u lochb'al qetz nitaq' u Tioxh o' niman tetz. Tan tiira techal utz, ke'ch koj iya'eb'al.
49001020	Ik'uchka vimam txumb'al aas q'aav titz'pixsat u Jesuus xo'l q'u kamnaj. Utz ik'uchka majte aas toksa u Cristo sik'atza tiseb'al tu Amlika.
49001021	Ech toksa mam q'esala vi' kajay q'u kam: q'u yak'il, q'u ijle'm, q'u q'esalail utz, q'u b'aalil. Kajay q'u kam toksa tikuenta. K'uxh q'u'l atil tu u tiempo cheel utz, k'uxh q'u kam q'u'l sachee taab'a'b'en.
49001022	Kajay q'u kam toksaka u Tioxh jaq' u tijle'm u Cristo. Utz toksa q'esala vi' q'u niman tetz kajayil.
49001023	Tan aatz q'u niman tetz echa' vichi'l u Jesuus, a' vinimal. A' vitz'ajel u Cristo q'u niman tetz. K'uxh a' vitz'ajel utz, u Cristo va'l nitz'ajsan. A' nitzojpixsan q'u kam ti' kajayil. Tan a' u q'esala ti' q'u kam kajayil.
49002001	Kamnajich etatin vatz u Tioxh b'anel ti' q'ul etacha'v, q'ul epaav. Loq' u Jesuus aq'on etiichajil k'atza.
49002002	Tan ta'xh nicheb'ane' veti'anka. A' nichetiq'o tetz u paav tu u vatz amlika tx'ava' tza'. A' nichenima tetz u tioxhil maalo va'l niq'esalin q'u maalola chaj aanxel nipaal ti' kajiq' va'l atil k'atz q'u qelol Tioxh.
49002003	A' q'u kam atichk'o' ma'x tiempo tzi'. Ta'xh tii nikub'ane' kam kusa', q'u tacha'v u kuchi'l utz, q'u kam q'u'l nitul tu kupensaar. Ech nichik'ulo'k qi' aas saku' u choob'al paav qi' tu u Tioxh. Echa' tere'n q'u aanima ye' tootzaj Tioxh.
49002004	Pek tiira txumul vatz u Tioxh tan, ib'an tii qi'.
49002005	Aal vettaq'lu kutiichajil k'atz u Cristo tetz b'enq'ii b'ensaj, k'uxh aal kamnajich'o' siatz tu q'u kupaav. Ech tib'a'nil ko'n u Tioxh k'uxh vetchitp'ex tu q'ul epaav.
49002006	Ela vetq'aavtitz'pixsa'o' u Tioxh tuch' u Cristo. Ech ela texh tuch' a' kumol tu Amlika k'ujlelo' u Cristo Jesuus tu u qatin k'atza.
49002007	Utz i'an ko'nkoxh ok u kam tzi', pek a' isa' ik'uchtu vitechalla b'a'nil tu q'u tiempo taab'a'b'en tza' aas nojchit tii qi'. Itxum kuvatz tiq'aq'al u Cristo Jesuus.
49002008	Vib'a'nil u Tioxh seti' atzi' k'uxh vetchitp'ex tu q'ul epaav tu vikuje' ek'u'l ti'. Utz yit' ex koj vettx'akon, pek u Tioxh vet'oyan sete.
49002009	Yit' iq'aq'al koj eb'anone'. Ech ye'xhab'il ko'xh ma'j satoksa je' iq'ii ti'.
49002010	Tan Tioxh b'anonnaj qetz. Ti' u Cristo Jesuus ib'anvo'. Utz a' isa' qi' aas a' sakub'an q'u kam b'a'n, kam echa' b'anel ti' taq'o ko'xtene.
49002011	-
49002012	Atoj sek'u'l aas ye'kich ex k'atz u Cristo ma'x tiempo. Tan yit' ex koj Israeel, yit' ex koj itenam u Tioxh b'anel. Ech toke' ye'k etokeb'al ti' u nuk'u'm va'l i'an u Tioxh tuch' vitenam. Niko'xh ti' q'u kam tala sataq'e'. Kam koj ma'j b'a'nil nichech'ia. Utz a'ich koj etioxh u itz'lich Tioxh. Tan ex q'u aanima q'u'l “yit' tzok'el koj el b'iil echi'l” nital q'u Israeel q'u'l tzok'el el b'iil ichi'l. Ech yit' ex koj itenam Tioxh vatz q'u Israeel.
49002013	Pek k'uxh tzian atichk'ex k'atz Tioxh tan, xaanyu'lex. Okyex k'atz u Cristo Jesuus ti' vikajal va'l el seti' ti' ichool q'ul epaav.
49002014	A' vet'ul oksan u paas u Cristo. Ech ma'l teko'n iatz q'u niman tetz taq'o, k'uxh Israeel utz, k'uxh yit' i'. A' ul isotzsa tu vikam vatz kurus u chi'k'ulaib' va'l atiche va'l nichjatxono' qib'ilaj, echa' tok ma'j b'itz'.
49002015	A' ul itzaasa q'u mantaar, q'u tzii q'u'l oknajich qi'. Tan a' va'l nichoksan u xo'l. Utz ma'l teko'n tenam vetb'enku ka' tanul q'u aanima taq'o q'u'l k'uxh jatxich tib' iatz. Tan vetmotxinima u Jesuus, ech vet'ok ib'a'n.
49002016	Ech tu vikam u Cristo vatz kurus, sotz u ch'a'o u jatxi'b' va'l atich xo'l ka' tanul q'u aanima. Vettoksa ib'a'n tuch' Tioxh. Ech ma'l teko'n vet'elku siatz.
49002017	B'a'nla yol tetz paas vettiq'o ul u Cristo tu q'u aanima q'u'l tzian k'atz Tioxh, echa' ex utz, tuch' tu q'u'l k'uxh tootzaj nal b'iil u Tioxh majte.
49002018	Tan tiq'aq'al ko'n u Cristo k'uxh ma'l texh qok vatz u Tioxh. Tan ma'l ko'n u Tioxhla Espiiritu atil sukuk'atza.
49002019	Ech toke' k'uxh ex puera aanima tu vechi'l utz, tu vetatin tu u vatz amlika tx'ava' tza', pek yit' ex tere'n koj puera aanima vatz u Tioxh. Pek ela texh etenamil tuch' q'u Israeel niman tetz u Jesuus. Ech tatine' k'aol me'ala aas molomal tib' tu ma'l atib'al.
49002020	Aatz vetatin cheel tan, ech ex ma'l mam otzotz aas ma'l ko'n vixe'. Utz a' vixe' q'u chusb'al tal q'ul ichaj u Jesuus tuch' q'u alon tetz u yolb'al Tioxh. Pek a' u Sivan u Cristo, vitiil u otzotz tixoob'al.
49002021	Ech oj ato'k'ex k'atz u Cristo, nech'ii k'atza atzi'. B'a'nla nuk'imal etib' setib'ilaj. Utz sa'nalb'enexs tioxhla atib'al vatz u kuB'aal Amlika. Echa' ma'l totztioxh aas b'oono inuk'lu je' vi' itz'achil.
49002022	Utz k'uxh paarten aanimail ex tan, ma'l ko'n ex atilex k'atz u Cristo, nuk'imal etib', ex tatib'al Tioxh si'ane'. Sa'atin sek'atza tu viTioxhla Espiiritu.
49003001	K'uxh atil ku'in tu preexhuil cheel, in Pablo tan, ti' ko'n talax viyolb'al u Cristo Jesuus sete, ex puera aanima.
49003002	Utz ab'imal setaq'o atzi' kam vitxumb'al u Tioxh seti' tu vib'a'nil tan, a' vetchajonin texo'l ti' talax viyolb'al sete.
49003003	Utz a' k'uchun u kam ve va'l ye'ich ootzajimal. Aya' va'l vetuntz'ib'a b'en talax b'iil sete tza'.
49003004	Utz tuul nesik'le u u' tza', sapaal etxumb'al tu q'u kam ye' ootzajimich, q'u'l k'uchel ve tu u Tioxh ti' u Cristo.
49003005	Aya' ma'l u kam va'l ye'xhab'il ko'xh ma'j e k'uchaxka veti'anka. Pek aatz cheel, vetik'uchlu u Tioxh tiq'aq'al u Tioxhla Espiiritu tu q'u alol tetz viyolb'al tuch' q'ul ichaj u Jesuus q'u'l txaael taq'o.
49003006	Utz kam koj u kam ye' ootzajimich tzi', pek aya' va'l aas, ab'iste q'u puera aanima q'u'l saniman u b'a'nla chusb'al, ela ko'n saetzan ti' u b'a'nil k'atz Tioxh tuch' q'u Israeel. Ela teko'n tetz q'u kam q'u'l tal u Tioxh. Loq' tiq'aq'al u Cristo Jesuus.
49003007	Utz veti'an itxumb'al u Tioxh vi', vettaq' vijle'm ti' talax q'u kam tu q'u puera aanima tzi'. Loq' tiq'aq'al ko'n vib'a'nil u Tioxh sunk'atza tuch' u mam iyak'il k'uxh echi.
49003008	Tan aal ye'xh b'oj oponnajkojin ti' ma'j q'u ya'teb'al ichaj u Jesuus. Pek k'uxh echi, aal in vetitxaa'in u Tioxh ti' en talax u b'a'nla yol texo'l, ex puera aanima. Aya' u b'a'nla chusb'al ti' Cristo va'l tiira ye'k iya'eb'al utz, ab'il koj tech ti' tootzajil kajayil.
49003009	Ech saval tu kajay aanima q'u kam q'u'l k'ajel nal ti' tu u Tioxh o'tene q'u'l ye'ich ootzajimal; aya' vitxumb'al u Tioxh va'l b'anonnaj tetz kajay q'u kam.
49003010	Ech i'an u Tioxh ech tzi' tan, a' isa' aas kajay q'u niman tetz u Jesuus, sipaxsa itziiul kam chit b'anel tu q'ul ib'a'nla txumb'al u Tioxh q'u'l tiira chukchaj. Ech samotxtootzaji q'u q'esal tx'i'li'inajla aanxel q'u'l nipaal ti' kajiq' tu amlika, tuch' q'u q'esal maalola chaj aanxel.
49003011	Ech va'l i'an u Tioxh tzi' tan, a' va'l k'ajich nal ti' taq'o utz, ye'k iya'e'. A' ul xe'tixsan taq'o u kuB'aal Cristo Jesuus.
49003012	Ech tiq'aq'al u Cristo sa'tekveet kuxaan opon k'atz u Tioxh. Aya'l kuk'u'l so'opono' k'atza, ta'xhtzii oj k'ujlel kuk'u'l ti'.
49003013	Ech toke' nival sete aas txumunichko'xhex utz, q'aavi'ch'ex ti' equl ti' q'u tza'l q'u'l nipaalk'in. Pek aal setiq'o eyak'il tan, seti' nunb'anva. Ech txuq'txunojex. Tan oksab' eq'ii.
49003014	Echixe'at nunq'ila sik'le u Tioxh seti', viTat u kuB'aal Jesucristo.
49003015	Aya' u cheesan tetz kajay q'u aanima atil tu Amlika utz, vatz tx'ava' tza'.
49003016	A' nunjaj seti' aas sa'xhtaq' nimal ek'u'l u Tioxh tetaanima. Sataq' eyak'il utz, examlil tiq'aq'al u Tioxhla Espiiritu. Tan ye'k iya'eb'al tu vitechalil ti' kulochle'.
49003017	Nunjaj te majte aas atin koj chit u k'ujleb'al ek'u'l ti' u Cristo. Atin koj chit tetaanima. Ech tiira at se'enku sete b'a'nil aas tii u Tioxh seti'. A' vixe'al vetatin k'atza, echa' ib'en taq'il ma'j tze'.
49003018	Ech sa'xhetootzaji b'a'nil tuch' tere'n q'u niman tetz u Jesuus, kam chit b'anel taq'o utz, jank'al chit vib'antu tii u Cristo Jesuus seti'. Tan ¡techal chitu'! Echa' ma'j nimla kam aas sib' ivatz, nim tajan, tiira pim utz, ye'k iya'eb'al vit'ane'a'.
49003019	Tan ech ko'n koj i'antu tii u Tioxh seti' b'iil vantzi' niqitz'a, pek sib'al. Ech sa'xhatin jank'al itxumb'al u Tioxh sek'atza taq'o.
49003020	Nunjaj tu u Tioxh aas sa'xhetootzaji. Tan ¡Mam Tioxh u Tioxh! Kajay ni'ane'. Utz echil ko'n koj ni'ane' vantzi' niqitz'a. Pek paalchu va'l sataq' vatz va'l nikujaj te. Loq' ta'xhtzii oj k'ujlel kuk'u'l ti'.
49003021	Ti' u Cristo Jesuus, tetz u techalil u Tioxh xo'l q'u niman tetz. Ech ko'xh ib'ena', ye'k iya'e'. A'i.
49004001	Ech k'uxh in preexhu ti' u kuB'aal Jesuus tan, nival sete aas tinujul chit etxumb'al seb'ane', echa' va'l nital u Yolb'al Tioxh. Ech sik'ulo'k seti' aas ex niman tetz q'u kam q'u'l sik'lemalk'ex.
49004002	Ye'k je'chil vatz seb'ane'. B'antajex maanxho. Atoj epaciensia. Utz tx'aktaj chit etib' ti' veb'antu tii'ex setib'ilaj.
49004003	B'antaj chit ya'l aas b'enamen ma'l evatz ti' inimal u Tioxhla Espiiritu tu u paas atil texo'l.
49004004	Tan ma'l ko'n u Jesuus va'l vetsik'lenulo' k'atza. Ma'l ko'n u Tioxhla Espiiritu aq'el qe. Utz ela ko'xh ma'l ko'n u kam nikuch'ia tuch' txuq'txunchil. Echa' u chi'l aas ma'l ko'n k'uxh chukchaj iq'ab'aj.
49004005	Ma'l ko'n kuB'aals Amlika atile. Utz ma'l ko'n va'l nikunima, va'l k'ujlel kuk'u'l ti'. Utz kajay o' ela ko'n u vautiismo b'anel qaq'o.
49004006	Ma'l ko'n Tioxh atile, iTat kajay q'u aanima utz, aya' va'l niq'esalaino' utz, a' ti' kajay aanima. Utz a' va'l atil sukuk'atza majte.
49004007	Pek paarten u b'a'nil vettaq' qe junun o'. Te vetelka jank'al u b'a'nil isa' sataq'e'.
49004008	Ech toke' nital u Yolb'al Tioxh ech tza': —Aatz b'enje' tu Amlika, teesa b'en q'u kam tetz preexhuil utz, toya tu q'u aanima.— Chia.
49004009	Utz kam koj tok nitale' aas: —b'enje'.— Chia. Pek tan, b'axal nal ko'p jaq' tx'ava' tu vikame'.
49004010	Aatz u Jesuus va'l ku'l tzi', anko'xh va'l b'enje' tzian tib'a kajay q'u amlika atile. Ech til chaj ko'xh atilku tuch' u b'a'nil nitaq'e'.
49004011	Taq' ijle'm lochb'al tetz q'u niman tetz. Ech atia ichaj u Jesuus b'enku taq'o. Atia alol tetz itxumb'al u Tioxh b'enka. Atia a' tetz ipaxsal paal itziiul u b'a'nla chusb'al. Atia ilol tetz q'u niman tetz u Jesuus. Utz atia chusul tetz.
49004012	Ech q'u lochb'al taq'a tzi' tan, a' isa' satxakunsal ti' iyak'insal q'u niman tetz u Jesuus. A' sach'iisan tu u tatin k'atz u Tioxh utz, ti' u taq'on si'an sijununil vatz Tioxh. Ech jikom satiq'o tib' q'u kam xo'l q'u niman tetz u Jesuus. Echa' u kuchi'l, k'uxh chukchaj taq'on tan, ma'l ko'n iatz.
49004013	Ech kajay o' ma'l kuvatz sakuloch qib' ti' ik'uje' kuk'u'l ti' u Tioxh. Ma'l kuvatz sa'xhtere'nqootzaji viK'aol u Tioxh. Ech saq'anb'o' k'atza utz, ch'iichil si'an u kutxumb'al k'atza. Ech ela texh u kutxumb'al tuch' va'l ik'uch u Cristo si'ane', aya' va'l tiira tz'ajel vatz Tioxh.
49004014	Ech yit'e'ch tere'n koj o' talaj nitxa' si'ane' aas niko'xhib'en itxumb'al sunchaj jalil. Yit' ech o' si'ane' q'u'l oora ko'xh isotzsal ik'u'l tunjot paartenla chaj chusb'al. Aya' q'u'l nichus q'u sub'ulla chaj aanima.
49004015	Pek ta'xh tii sakub'an vinujul tuul sakub'an tii'o' qib'ilaj. Ech sach'ii'o' tu u qatin k'atz u Jesuus, u kuQ'esala. Aya' u Cristo va'l ech tatine' kuvi' sukuk'atza.
49004016	Tan oj ma'l chit kuvatz k'atza, k'uxh chukchaj qaq'on, ech o' u chi'l. Nuk'imal qib'. Tiira txayel qib', lochoib' nimotxkub'ane'. Echa' q'u chupb'al tib' b'aj tu kuchi'l aas niloch tib'. Ech oj echi, tiira b'a'n junun. Tx'anel ich'ii sikajayil. B'a'n chit tiq'ot tib' q'u kam qib'ilaj tan, nikub'an tii'o' qib'ilaj.
49004017	Pek aatz cheel, nival sete utz, nunjaj tib'ii u kuB'aal Jesuus aas seb'an tii setib'ilaj. Ye' ko'xh eb'an ex echa' tere'n q'u puera aanima q'u'l ye' tootzaj Tioxh. Tan ta'xh nimotxi'an q'u ye'xtxojla kam nichee sik'u'l.
49004018	Nimotxi'an ech tzi' tan, ela tuch' tu uken atilku q'ul ipensaar. Tiira tzian k'atz Tioxh tu q'ul itxoxkinil tan, tiib'ixnaj q'u taanima. Yi'sa' inimal u Tioxh.
49004019	Paat ye'kan nikan inachaxe' oj ye'xtxoj q'u kam ni'ane'. Vetmotxtaq' tib' tu u tz'ejxichil ti' ib'anax q'u tacha'v q'u'l ichi'l. Ech kam texh tzu'kinil ni'ane'. Ye'k ich'ixa'v k'uxh kam ko'xh si'ane'.
49004020	Pek yit'e'ch koj seb'ane', ex niman tetz u Jesuus. Tan ech koj u chusb'al vetetab'i k'atz u Cristo.
49004021	Ta'xhtzii oj nojchit nimamal u Jesuus setaq'o utz, neb'an q'u chusb'al nitale'. Tan a' vinujul iq'omal tu vitxumb'al u Jesuus.
49004022	Utz kam q'u ye'xtxojla kam nicheb'an tuch' vechi'l veti'anka; paat aq'tajka. Tan yit' b'a'n koj; tiira yannaj tu u paav. Echa' ma'j q'e'na'j chi'l.
49004023	Tiira ch'expixsataj q'ul etxumb'al; itz'poj etatin k'atz u Tioxh.
49004024	A' setoksa va't u txumb'al va'l anal veticheesa u Tioxh sek'atza va'l nitiq'o vitxumb'al u Tioxh. Tan a' vitxumb'al u Tioxh q'u kam inujul. Tan nik'uche' aas jikom utz, xaannaj el k'atz paav.
49004025	Ech paat aq'tajka u txub'a'l. Vinujul chit setal setib'ilaj sejununil. Tan kutz'ajel qib' sukujununil.
49004026	A'tzii, k'uxh su'ul ek'a'nal, pek ye' paavinex. Ye' eb'ana aas anko'xh nilakp evi' ti' ma'j kam ech q'ejal.
49004027	Ye' etaq' tzii so'ok u tx'i'li'inaj ti' epaavin tu u k'a'nal.
49004028	Ab'il nichtelq'e' b'anel, ye' elq'u ve'te'. Pek aq'oninoj tuch' iq'ab', jikom si'ane'. Ech aal sachee tzixe' siloch va'l niya'ta tetz.
49004029	Niko'xh ma'j tzu'kin yol saje'ul tetzi'. Pek b'a'nla chaj yol setale', locho'm si'ane'. Tx'anel chit satab'i q'u aanima sa'ab'in.
49004030	Ye' etxumunsa, ye' eqel u Tioxhla Espiiritu. Tan tiira oknaj sek'atza, etechlal ti' aas sateesa ex u Jesuus vatz q'u ye'xtxoj tu u tuleb'al.
49004031	Ye' eb'ana aas k'ay ko'xh ek'u'l. Ya'sataj q'u k'a'nal, q'u qetunchil, u tz'ejo yol ti' aanima utz, tuch' kajay q'u onkonil.
49004032	Pek jikojchit'ex setib'ilaj. Ex txumul vatz seb'ane'. Kuytaj etib' sejununil, echa' i'an u Tioxh sete aas ikuyex ti' inimal u Cristo.
49005001	Tan ech chit itxumb'al u Tioxh. Echixe'at b'antaj ech etxumb'al u Tioxh, ab'iste ex, ex tek ik'aol ime'al Tioxh tan, tii seti'.
49005002	Tiiojex ti' emol, echa' i'an u Cristo aas i'an tii qi'. Aal taq' tib' tu kamchil qi'. A' u tx'olo'm u choob'al tetz u kupaav ok vatz u Tioxh. Ma'l oya aas echa' tx'umq'ixsab'al ije'op vatz Tioxh.
49005003	Ech eb'anchi aas sa'atin texo'l ma'j eesanib' tu b'ey tuch' aanima. Niko'xh b'anol tetz ye'xtxoj. Utz ye'k seb'ane' aas ye'k enooeb'al ti' q'u kam. Paat ye'k sa'alax q'u kam texo'l tzi'. Tan ex tek aanima aas nexaanse'l etib' k'atz paav.
49005004	Ye' ko'xh yolonex tu sub'u'mla chaj yol. Niko'xh tzu'kin yol saelu'l tetzi', q'u'l paat ye'k tokeb'al, q'u chan yol. Tan ye'k itxa'k. Pek a' setal yol aas a' sik'ama Tioxh.
49005005	Tan yit' sa'kojetzan tu viQ'esalail u Cristo utz, k'atz u Tioxh q'u aanima q'u'l niteesa tib' tu b'ey tuch' aanima. Niko'xh q'u b'anol ye'xtxoj, q'u'l ye'k inooeb'al ti' kam. Tan ela ko'n tuch' nacho b'anich tioxh q'u acha'v tzi'.
49005006	Ab'ili'ch ko'xh eesanex tu b'ey tu unjoloj yol aas ye'k itxa'k. Tan niku' vik'a'nal u Tioxh ti' q'u'l niqelone' utz, ni'an q'u kam ech tzi'.
49005007	Ech ye' ko'xh eb'an etetz q'u kam ni'an q'u aanima tzi'.
49005008	Aatz ko'xtene b'a'ntan echa' tu uken atilk'ex. Pek aatz cheel, atil tek ok'ex k'atz u kuB'aal Jesuus utz, tu txijtxub'al tek atilk'ex. Ech k'uchtaj aas atilex k'atz u txijtxub'al.
49005009	Tan aatz va'l nicheesa u atinchil k'atz u txijtxub'al sukuk'atza tikuenta u Tioxhla Espiiritu, echa' b'a'nla vatz tze'. Utz aya' q'u'l tza': q'u mamaj b'a'nil, vib'anax vijikomal utz, vinujul.
49005010	Ech a' chit seb'an q'u kam q'u'l tiira b'a'n ni'enku tu u Tioxh.
49005011	Pek ye' eb'an etetz q'u kam va'l ni'an q'u aanima tu uken. Tan ye'k itx'ak. Aal yaataj q'u'l ech ni'ane'.
49005012	Tan aal ch'ixveb'al oj seyol setib'ilaj q'u kam ni'an tu mujel.
49005013	Pek aatz nitelu'l q'u kam vatzsaj tzi', yak nichee elu'l tu kajay q'u'l ni'ane'. Tan ech ni'an u txijtxub'al, nik'uch q'u kam ye'xtxoj.
49005014	Echixe'at nital u Yolb'al Tioxh ech tza': —K'asen ab'iste axh vatchelaxh. Utz lakpen xo'l q'u kamnaj. Ech sitxijtxu'axh u Cristo.— Chia.
49005015	Ech b'antajchit'ex tzak'kin tu vetatine'. Ye' eb'an ex txoxkin, pek atoj etxumb'al ti' q'u kam.
49005016	Ye' ko'xh eb'uch u tiempo. Pek txakunsataj ti' ib'anax u b'a'nil chajpaj. Tan txaklel ib'anax u onkonil tu u tiempo cheel.
49005017	Yit' kan chaj ko'nkoxh seb'ane'. Pek paaloj etxumb'al tuul kam visa' u kuB'aal.
49005018	Ye' ko'xh q'ab'anex tan, ek'u'l nisotzsa. Pek aal a' chit tiira atoj ok sek'atza u Tioxhla Espiiritu.
49005019	Utz a' chit noj eloch etib' tu vetatin k'atz u Tioxh, tu eyoltu q'u yol tz'ib'amalka tu u u' tetz b'itzal Tioxh, tu eb'itzat q'u b'itzal utz, tu q'u b'itzal q'u'l nicheesa sek'u'l. B'itzataj, oksataj iq'ii u kuB'aal tuch' etaanima.
49005020	Utz k'amataj chit kajay q'u kam tu u Tioxh b'enamen, u kuTat tu Amlika tib'ii u kuB'aal Jesucristo.
49005021	Echen setx'ol etiq'ot etib' setib'ilaj, kam echa' isa' u Tioxh.
49005022	Echa' q'u ixoj, echen sinima imantaar q'ul ivinaj, echa' inimal u kuB'aal si'ane'.
49005023	Tan a' iq'esala u ixoj vivinaj; a' vivi'. Echa' u Cristo tan, a' u q'esala xo'l q'u niman tetz; a' vivi' majte. Utz a' vichi'l q'u niman tetz. Tan a' u Chitol tetz tu paav.
49005024	Tan kam echa' inimal u Jesuus tu q'u niman tetz u Jesuus, echat q'u ixoj majte, sinima q'ul ivinaj.
49005025	Utz aatz ex vinaj, tiiojex ti' q'ul etixoj, echa' i'antu tii u Cristo ti' q'u niman tetz. Tan taq' tib' tu kamchil ti'.
49005026	Tal u Yolb'al Tioxh te utz, xaane'l k'atz u paav taq'o. Tan a' isa' tx'aatx'och tatin siatz, echa' itx'aal tu a' i'ana.
49005027	Ech tiira tx'aatx'och tatin q'u niman tetz tu paav siatz, aas lu'ltiq'o. Paat ye'k b'oj paav k'atza; tiira techal. Ye'k ma'j kam ye'xtxoj. Echa' ma'j b'a'nla oksa'm ye'k tz'il ti', yit' moch'el koj tib'.
49005028	Ech kam echa' i'antu tii q'u vinaj ti' vichi'l, echat i'antu tii ti' u tixoj si'an majte. Tan ab'il va'l tii ti' u tixoj, anat ko'xh ni'an je' tii ti' atzi'.
49005029	Tan ye'xhab'il ko'xh ma'j aanima nib'anon aas ye'k ko'nkoxh itxa'k ichi'l te. Pek nitzujb'e utz, tii ti'. A' va'l ni'an u Cristo tu q'u niman tetz tan, a' vichi'l.
49005030	Utz o' itz'ajel vinimal, vichi'l utz, q'ul ib'ajil.
49005031	Ech toke' aas sataq'ka itat inan u vinaj utz, sik'ul tib' tuch' u tixoj. Ech ma'l teko'n saelka.
49005032	Sib' tok u yol tzi'. Tan ye'ich ootzajib'e veti'anka. Pek a' niyolonku ti' u tatin u Cristo tuch' q'u niman tetz.
49005033	Pek aatz ti' q'u aanima k'ulel tib', junun ex, ex vinaj, tiiojex ti' q'ul etixoj. Echa' eb'antu je' tii seti'. Utz atoj tatin vivinaj u ixoj siatz majte.
49006001	Aatz ex k'aol me'ala, nimataj q'ul etxutx eb'aal. Ech sek'uche' aas nenima u kuB'aal Jesuus. Tan a' vijikomal.
49006002	Tan: —Atoj tatin vatat vanan saatz.— Chu ma'l u mantaar va'l tiira ib'o'q'ol utz, atil iq'aq'al oj sanimali tal u Tioxh.
49006003	Ech b'a'n ko'xh sapaalk'axh. Utz sib' u vatz aq'ii asaj tu u vatz amlika si'an taq'o tza'.
49006004	Pek aatz ex, txutxa b'aala, ye' ko'xh elak ivi' q'ul ek'aol eme'al. Pek jik ko'xh sechus tu viyolb'al u kuB'aal. Utz setoksa tu jik.
49006005	Aatz ex, ab'iste ex k'ayimal etib' tu aq'on, nimataj q'u b'aal etaq'on tu u vatz amlika tx'ava' tza'. Atoj chit tatin sevatz. B'antajko'xhex jik tetaanima k'atza. Ech sek'uche' aas nenima u Cristo.
49006006	Ye'k seb'an echa' ni'an q'u aanima q'u'l ta'xh ni'an ib'a'n vatz u b'aal taq'on. Tan a' isa' aas b'a'n chit se'enku tu u b'aal taq'on. Pek k'uchtaj aas ex taq'onom u Cristo; tuch' chit etaanima seb'an q'u kam. A' seb'an vitxumb'al u Tioxh.
49006007	Aya'l chit ek'u'l seb'an u aq'on; aya'l kala taq'on u kuB'aal neb'ane' utz, yit' taq'on koj aanima.
49006008	Tan ab'iste q'u b'a'n ni'an junun aanima, sa'naltil iq'aq'al xe' u kuB'aal, k'uxh k'ayimal tib' tu aq'on xe' ma'j aanima oj yit' i' majte.
49006009	Utz echat ko'xh seb'an tu q'ul etaq'onom majte, ab'il ex, ex b'aal chaj aq'on. Eb'anchile aas sako'xhepoyi. Atoj sek'u'l aas ela ko'xh ex tuch' q'u aq'onom vatz u kuB'aal va'l ni'ilonk'asu'lo' tu Amlika. Utz ye'k tel aanima siatz.
49006010	Pek aatz cheel hermanos, nival sete, iq'omoj eyak'il k'atz u mam iyak'il u kuB'aal.
49006011	Koltaj etib' vatz u tx'i'li'inaj. Txakunsataj q'u b'anb'al ch'a'o xe' u Tioxh. Ech ye'k sisub'ex u tx'i'li'inaj. Pek tii satxake'ex k'atz u Tioxh.
49006012	Tan aatz u kuch'a'o, yit' tuch' koj nojla aanima aas atil ikajal tuch' ichi'l, pek tuch' q'u q'esal tx'i'li'inaj, q'u maalola chaj aanxel, q'u'l q'esala tatin tu amlika ti' kajiq' tu uken, tuch' q'u b'anol ch'a'o, lochol tetz u onkonil tu u vatz amlika tx'ava' cheel.
49006013	Echixe'at atoj etetz q'u b'anb'al ch'a'o va'l xe' u Tioxh. Ech seq'i' q'u tza'l aas lu'ul seti'. Utz tii txaklelex aas ma't itzojpe'.
49006014	Ech tii etatin k'atz u Tioxh. Utz a' q'u b'anb'al ech'a'o seb'anb'e tza'. Tii etatin tu vinujul tan, siloch'ex; echa' ma'j qitzb'al aas ni'xhtaq' yak'il. A' chit seb'an q'u kam jikom, ech sikolex; echa' ma'j ch'ich' chale'k kolb'al vatz etaanima.
49006015	Noj epaxsa itziiul u b'a'nla chusb'al tetz paas. Tan a' va'l echa' kolb'al tetz etajan.
49006016	Utz a' chit ib'o'q'ol aas sa'xhk'uje' ek'u'l ti' u Tioxh. Tan a' samajon tok u ka'tziiunchil sek'atza va'l nitoksa u tx'i'li'inaj; echa' u escudo b'anb'al ch'a'o aas nimaj tok u yatz'b'al ti' u sol.
49006017	Pek a' u kolb'al tetz vepensaar aas a' tii setitz'a u chitpichil tu paav; echa' vicasco u sol aas nikol vivi'. Utz txakunsataj u Yolb'al Tioxh aq'el tu u Tioxhla Espiiritu tan, a' va'l echa' ech'ich'.
49006018	Utz q'ilataj sik'letaj Tioxh b'enamen. Q'ilataj sik'letaj Tioxh titxumb'al u Tioxhla Espiiritu. Tzuk'elex ti'. Utz q'ilataj sik'letaj Tioxh ti' q'u niman tetz u Jesuus.
49006019	Utz nachtaj Tioxh vi' majte. Ech chajpaj sayolonin ti' u b'a'nla chusb'al, sachee unyol kam saval ti' utz; ye'k xo'val saval q'u kam ye'ich ootzajimal ti'.
49006020	Tan in ichaj utz, ivatzil u Tioxh tu u vatz amlika tx'ava' tza', k'uxh qitzel unpaal ti' talax u b'a'nla chusb'al. Ech tiira taq' koj unyol u Tioxh ti' talax vatzsaj b'a'nil, ye'k unxo'val kam va'l saval ti'.
49006021	Sunchaj opon u kub'a'nla hermano Tiiquico tzexe', va'l tiira tii'in ti' tan, jikom nitaq'onin ti' u kuB'aal utz, k'ujleb'al k'u'l. A' toj alon sete kam nipaalk'in utz, kam nunb'ane'. Ech setootzaji.
49006022	Ech vetunchaj opon tzexe' ti' u kam nivale' tzi', ech setab'i kutziiul utz, ech satxuq'txunex taq'o majte.
49006023	Hermanos, u Tioxh, u kuTat tu Amlika, tuch' u kuB'aal Jesucristo koj aq'on u paas texo'l. A' koj lochonex ti' eb'antu tii'ex setib'ilaj. Utz a' koj lochonex aas sak'uje' ek'u'l ti'.
49006024	Ech atil koj vib'a'nil u Tioxh seti', kajay ex tz'ejel etaanima ti' u kuB'aal Jesucristo, ab'iste ex nojchit ta'n tz'ejel etaanima ti' ye'k iya'e'. A'i.
50001001	Nunq'ilab'enex hermanos, in u Pablo. A' unmol u Timoteo, o' taq'onom u Jesucristo. Nikuq'ila'ex jank'al ex atilex tu u tenam Filipos, ex niman tetz u Jesuus tuch' ex, ex q'esala utz, tuch' ex diaakono.
50001002	Atin koj vib'a'nil u Tioxh sek'atza. Aya' va'l nitaq' u kuTat tu Amlika, tuch' u kuB'aal Jesucristo. Utz atin koj u paas tetaanima taq'o majte.
50001003	Chajpaj nivulsa'ex sunk'u'l, nunk'ama u Tioxh seti'.
50001004	Utz chajpaj nunq'ila sik'le u Tioxh seti' sekajayil tuch' chit txuq'txunchil nunb'ane'.
50001005	Tan tiira txayel qib' tixe'teb'al utz, ulyuko'xho' tza' tuul ti' u b'a'nla chusb'al nimamal qaq'o.
50001006	Echixe'at tek' vootzajle aas sa'kojtelab'eka'ex u Tioxh ti' vitxumb'al va'l ni'an seti'. Pek aal maas siq'anb'ixsa'ex tu vetatin sik'atza. Ech si'ane' ulnalen u kuB'aal Jesucristo tika'paj.
50001007	Ech ijikomal nunnache' aas ech nivitz'a seti' tzi'. Tan tiira atilex tu vaanima. K'uxh tu tze' atilk'in tan, ex unmol ti' vib'a'nil u Tioxh. Ex unmol nikutxakb'a' qib' ti' ipaxsal itziiul u b'a'nla chusb'al. Utz ex unmol ti' itzaq'b'el q'u'l nikoontrain.
50001008	Nojchit u Tioxh ootzajin tetz aas tiira tii'in seti' kajay ex. Echa' tel taanima u Jesucristo seti'.
50001009	Utz nunq'ila sik'le u Tioxh seti'. Nunjaj te aas tiira eb'an koj tii'ex setib'ilaj majte chajpaj. Taq' koj tere'n etootzajib'al tuch' etxumb'al ech setootzaji kani'ch ik'ultu tib' etxumb'al setib'ilaj seb'ane'.
50001010	Ech setootzaji q'u kam q'u'l tiira techal. Utz jikom chit q'u kam seb'ane'. Ech ye'xhkam ko'xh sa'alax seti'. Utz b'a'n ex li'an vatz u Cristo aas lu'ul tika'paj.
50001011	Kaana b'a'nla chaj kam lek'ucha, echa' b'a'nla chaj vatz tze'. Aya' q'u jikomla eb'anon tu viq'aq'al etatin k'atz u Jesucristo. Ech saoksal iq'ii u Tioxh taq'o utz, sat'anb'a'li.
50001012	Hermanos, ootzajitaj aas iyak'il u b'a'nla chusb'al nitiq'o k'uxh nunpaal tu tza'l.
50001013	Aal tootzaj tek kajay q'u sol xe' u ijlenal tza', tuch' tere'n q'u aq'onom aas ti' ko'n ipaxsal itziiul u Cristo k'uxh atilku'in tu preexhuil.
50001014	Utz ech ko'nkoxhtu', pek sib'al q'u niman tetz u kuB'aal latza', aal nitiq'o iyak'il ti' ipaxsal paal u yolb'al Tioxh. Ye'k ixo'val, k'uxh atilin tu tze' ti'.
50001015	Atil aanima nipaxsa itziiul u Cristo; loq' tetz isa' ti'. Echaib' isa' sunk'atza aas nitale'; sipaasa tib' sunvi' nitale'. Pek aatz unjote, jikom chit aya'l ik'u'l ni'ane'.
50001016	Aatz q'u'l echaib' nititz'a tzi', yit' jik koj aya'l ik'u'l ni'ane'. Pek a' isa' tak'b'ixsal tere'n q'u tza'l vi'.
50001017	Pek aatz unjote, tiira aya'l ik'u'l ni'ane'. Tan tootzajle aas a' unmol txaklelin ti' itzaq'b'el q'u'l nikoontrain u b'a'nla chusb'al.
50001018	Loq' a'tzii. Ta'xhtzii aas a' nipaxsal itziiul vib'ii u Cristo, k'uxh vet sik'u'l si'an satale' utz, k'uxh tinujul si'ane'. Ech nuntxuq'txune'. Utz satxuq'txunin b'enamen.
50001019	Tan vootzajle aas saelin tu tze' tza' tu veq'ilat esik'let Tioxh vi' utz, tu vilocht'in u Tioxhla Espiiritu va'l nitaq' u kuB'aal Jesucristo.
50001020	Pek tiira a' unsa' sa'xhilax vitxumb'al u Cristo sunk'atza, k'uxh lakamin oj laitz'e'in. Ta'xhtzii ye'xhkam sunxo'va.
50001021	-
50001022	Pek oj atil vatz unq'ii saj, tx'anel tan, a' unmol u Cristo. Utz aal tere'n saaq'onin ti'. Pek kankojtu' majte untz'oj sakamin ti'. Aal techal tan, a' sunb'an kanaal u atinchil b'enamen k'atz u Cristo. Ech tiira ela b'a'n utz, ye' tek vootzaj ab'iste suntxay te.
50001023	Loq' ni'xhipensaarinsa'in ka'va'l q'u kam tzi'. Tan aal tiira nitekvachva sakamin, ech sa'atinin xe' u Cristo. Tan a' va'l tiira techal.
50001024	Pek ib'o'q'ol setetz aas sa'tere'natin vatz unq'ii unsaj.
50001025	Utz k'ujlel unk'u'l aas sa'tere'nkaa'in texo'l ti' elochle', ti' etxuq'txunsal k'atz u Tioxh. Ech setiq'o eyak'il tu vik'uje' ek'u'l ti'.
50001026	Ech sa'xhetoksa iq'ii u Cristo Jesuus vi' aas la'pajoponin texo'l.
50001027	Pek ta'xh nunjaj sete aas ech chit eb'anon seb'ane' va'l nital u b'a'nla chusb'al tetz u Cristo. Ech k'uxh se'nvilex utz, k'uxh ye'xhka'tin texo'l, ta'xhtzii jikom etatine'. A' unsa' savab'i aas tiira txaklelex tu u b'a'nla chusb'al. Ma'l ko'n etxumb'al ti'. Ma'l ko'xh etaanima. Ma'l etxakb'a't etib' ti' u b'a'nla chusb'al va'l k'ujlel kuk'u'l ti'.
50001028	Utz ye' ko'xh etaq' tzii sixo'vixsa'ex q'u aanima q'u'l nixe'k'ulanex ti' u b'a'nla chusb'al. Tan k'uxh ni'an ech tzi', a' u techlal atzi' aas sab'en tu choob'al paav. Pek aatz ex, chitpinajex tu vepaav tu venimat u b'a'nla chusb'al. Utz u Tioxh va'l niaq'on.
50001029	Utz aatz ex, ex tek niman tetz u Cristo. Ma'l b'a'nil a' vetek'ula tzi'. Utz ech ko'nkoxhtu', pek b'a'nil majte aas sa'nalpaalex tu tza'l ti'. Ech oksataj yak'il.
50001030	A'tzii. K'uxh atilex tu u tza'l cheel, echa' va'l etil unpaal tuul atich'in texo'l. Utz echa' va'l netab'i atilin tuul cheel.
50002001	-
50002002	Hermanos, txuq'txunsatajin tu veb'anone'. Echa' tzi' untz'oj sek'uche' aas nojchit nitaq' nimal ek'u'l u Cristo ti' ib'anax q'u kam b'a'n. Echa' tzi' untz'oj sek'uche' aas niloch'ex ti' eb'antu tii setib'ilaj. Echa' tzi' untz'oj sek'uche' aas atil u Tioxhla Espiiritu sek'atza. Utz echa' tzi' untz'oj sek'uche' aas netxum ivatz emol. A' vek'uchta' aas ma'l ko'n etxumb'al seb'ane'. Tiira ela tii'ex setib'ilaj. Ma'l ko'n evatz utz, ela ma'l ko'n sek'aj ti'.
50002003	Paat ye'k seb'an kam aas tokeb'al ko'n eq'ii. Yit' a' koj sechok etechat etib' tuch' emol. Pek aal a' chit setitz'a vemol. A' va'l paalchu sevatz seb'ane'. Yit' tuch' koj t'e'sil seb'an q'u kam.
50002004	A' chit sechoke' ab'iste u b'a'nil tetz q'u aanima. Yit' ex ko'nkoxh setitz'a etib'.
50002005	Pek b'antaj ech etxumb'al va'l ik'uch u Cristo Jesuus.
50002006	Tan k'uxh Tioxh tatine', ye't tachva aas ta'n sakaas Tioxh. Ye't ib'an ya'l ikaa k'atz u Tioxh.
50002007	-
50002008	Pek ich'oob'ixsa tib'. Taq'ka u tx'anella atinchil tu Amlika. Utz vetib'ensa tib's vinaj. Vettaq' b'ens tib' niman Tioxh. Utz aal taq' paj tib' tu u kamchil vatz kurus ti' vinimal u Tioxh.
50002009	Ech oksal iq'ii tu u Tioxh ti' va'l i'ana tzi'. Tiira nim u tijle'm taq'a. Techal talchu vib'ii vatz tere'n q'u b'ii.
50002010	Ech tib'ii u Jesuus, kajay sapeche' vatz u Tioxh. Saq'ilal sik'lel tu q'u'l tu Amlika, q'u'l tu u vatz amlika tx'ava' tza' utz, tuch' q'u'l atil jaq' tx'ava' majte.
50002011	Ech kajay sa'alon aas ta'xh u Jesucristo B'aala tatine'. Ech so'ok iq'ii u Tioxh u kuTat.
50002012	Ech aatz cheel unhermanos, nimataj va'l nivale' tza'. Nimataj u yolb'al Tioxh echa' nicheb'ane' aas atich'in texo'l. Utz aal tere'n senima, k'uxh ye'k in texo'l. A' chit setitz'a vetatin k'atz u kuB'aal Jesuus. Nimataj utz, xo'vataj.
50002013	Tan u Tioxh va'l nioksan sek'u'l kam q'u kam b'a'n netachva ib'anaxe'. Utz a' saalon sete kam seb'an majte. Tan a' vib'a'nla txumb'al u Tioxh seti'.
50002014	Ech jik chit seb'an q'u kam, yit' yoloib' koj seb'ane'. Yit' yaayoloib' koj seb'ane'.
50002015	Ech ex jikomla chaj ik'aol ime'al Tioxh si'ane'. Nojchit ye'xhab'il ko'xh kam satal seti'. Sek'uch u b'a'nil xo'l q'u onkonla chaj aanima elnaj tu b'ey tu u tiempo tza'. K'uchtaj q'u b'a'nil xo'l q'u onkonla chaj aanima tu u vatz amlika tx'ava' tza'. Echa' ex txijtxub'al paq'lele seb'ane'.
50002016	A' chit tii noj enima u yolb'al Tioxh va'l niaq'on u tiichajil k'atz Tioxh. Tan oj ech seb'ane', sa'xhtxuq'txunin aas lu'ul u Cristo tika'paj. Tan atil iq'aq'al u vaq'on sek'atza. Utz ye'k ko'nkoxh tokeb'al u vela' vok ti' unpaal texo'l.
50002017	Utz a'tzii, k'uxh lakamin ti' elochax ti' vik'uje' ek'u'l ti' u Tioxh. Ye'xhkantu' k'uxh lunb'an tetzan u ta'l uuva va'l niqool b'en xo'l u tx'olo'm vi' u nachb'al u Tioxh. Tan nuntxuq'txun ti' va'l ni'an u Tioxh texo'l.
50002018	Utz chi'b'ojex, txuq'txunojex sunk'atza majte.
50002019	Ta'xh ma'l u kuB'aal Jesuus, sa'texhunchaj opon u Timoteo tzexe'. Se'ntilex. Utz ech satxuq'txunin aas latalu'l etziiul ve.
50002020	A' sunchaj opon tan, ela untxumb'al tuch'. Ab'il koj va't sab'anon aas nojchit saela'ok ti' veb'a'nil echa' u Timoteo tzi'.
50002021	Tan aatz unjote, ta'xh nimotxititz'a je' tib' ti' tok iq'ii. Ti' koj u Cristo Jesuus ni'anva.
50002022	Pek ech koj u Timoteo, etootzaj nal u b'a'nla itxumb'al. Etootzajle aas antu nilochonin ti' ipaxsal itziiul u b'a'nla chusb'al ti' u chitpichil tu paav. A' unmol. Ech ilochon sunk'atza ma'j unk'aol.
50002023	Ech a' va'l sunchaj opon tzexe', ta'xh savile' kam saya'k'in tza'.
50002024	Utz k'ujlel unk'u'l ti' u kuB'aal majte aas toj nal oponojin tzexe'.
50002025	Pek aatz cheel, ministeer nunchaj opon u Epafrodito tzexe', u kuhermano utz, vunmol ti' u aq'on nunb'an tza', va'l aya'l ik'u'l nimolo'in ti' untxakb'a't vib' vatz q'u tza'l. Echa' unmol tu ch'a'o. Aya' u niman tetz u Jesuus echaju'l tzunxe' utz, va'l nilochonin ti' q'u kam nunsavsa.
50002026	Sunchaj opon tan, vatz ik'u'l se'ntilex sekajayil. Aatz ok iyaab'il tza' utz, tab'i aas ilin etaanima ti'. Itxumex taq'o.
50002027	Tan nojchit ok iyaab'il. Utz b'iit ko'xh kul kami. Pek qe'l aas txuml iatz tu u Tioxh. Utz ta'n ko'n koj txuml iatz tu u Tioxh, pek ant in, itxum unvatz majte. Tan kam koj, aal maas ko'xh satxumunin taq'o koj atzi'. Utz aal txumu'm nal atilk'in tu tze'.
50002028	Echixe'at nivooje'la ichajl opon tzexe'. Tan a' unsa' satxuq'txunex setil iatz texo'l. Utz ech ye'k satxumunin.
50002029	-
50002030	K'ultaj tuch' txuq'txunchil unchee' tan, kumol ti' u kuB'aal. Utz tii'ex ti' tan, nojchit kul kam ti' inimal u Cristo. Tu tza'l vetpaalka utz, kul kam ti' ilocht'in ti' q'u kam nunsavsa, aas ul i'an evatzil ti' unlochle'. Ech tii'ex ti'. Utz tii'ex ti' q'u niman tetz u Jesuus majte q'u'l ech tzi'.
50003001	Unchee' aatz cheel hermanos, txuq'txunojex ti' u kuB'aal. Tan ye'xhkam nunkoole' k'uxh jatpajul ko'n suntz'ib'a talax q'u kam tza'. Ta'xhtzii aas siloch'ex.
50003002	B'antaj kuenta etib' ti' q'u onkonla aanima eesanal tu b'ey. Aya' q'u vetz'ol chi'l, q'u ye'xtxojla chaj chusul. Tan jolol echa' tx'i' aas ye'k inooeb'al.
50003003	Pek aatz o', o' va'l iq'omal vitxumb'al u Tioxh qaq'o tu u qaanima, yit' tu kuchi'l koj. A' u nojla kostuumbre vatz u Tioxh ab'iste o' nojchit tuch' qaanima niqaq'onin ti' u Tioxh. Utz kaana kutxuq'txun ti' u qatin k'atz u Cristo Jesuus. Yit' nitere'nkojik'uje' kuk'u'l ti' q'u kam q'u'l tetz ko'n chi'l.
50003004	K'uxh aal b'anel vetz vitzok'ax el b'iil chi'l. Pek aatz q'u'l nialon aas ministeer sak'uje' kuk'u'l ti' u kostuumbre ti' itzok'ax el b'iil chi'l, aal paalchu'in sii' koj atzi', aas nikojvoksa unq'ii ti'.
50003005	Tan tzok'ax el b'iil unchi'l aas vaaxajilich q'ii vitz'pe'. In Israeel b'a'nil. In ma'l tu q'ul itu'xh ixalam u Benjamiin. Tiira a' iq'omich vaq'o u o'tla txumb'al Hebreo. Utz inich fariseo tu u vuq'ayb'al ti' inimal u o'tla mantaar.
50003006	Inich ojchan tetz q'u niman tetz u Jesuus. Tan tiira a' tz'ejxinajichk'in ti' inimal q'u kostuumbre nital u o'tla mantaar. Utz tiira ye't yolp'in ti' inimale'.
50003007	Pek k'uxh tiira techalich itxa'k q'u kam sunvatz tzi', vetuntz'ejluka. Tan a' tek sib' itxa'k sunvatz vunk'ontu vaanima ti' u Cristo.
50003008	Kam tere'n koj itxa'k q'u kam ti' u kostuumbre sunvatz cheel tzi', tz'ejxi sunvatz. Tan paalchu u techalla b'a'nil sii' aya' vunchab'at u tootzajil u Cristo Jesuus vunB'aal. Ti' ko'n untz'ejtu vaanima ti' u Jesuus, vetuntz'ejle'l kajay q'u vetz. Ech teku'en a' ch'is sunvatz. Tan a' unsa' sunb'an kanaal u tootzajil maas u Cristo.
50003009	Ech a' va'l ta'xh nunk'aj ti', aya' u vatin k'atza. Ye'k va'toj kam unsa'. Yit' a' koj k'ujlelku unk'u'l ti' viq'aq'al unnimat u o'tla mantaar aas chitp'in tu paav. Pek a' sab'ensanin jikom vatz u Tioxh vik'uje' unk'u'l ti' inimal u Cristo.
50003010	Tan a' unsa' tootzajil maas u kuB'aal Jesuus. A' unsa' sak'uje' unk'u'l ti' u mam iyak'il va'l q'aav itz'pixsan tika'paj. Utz a' unsa' aas sapaalin tu q'u kam paalku majte. K'uxh ech unkame' vikame'.
50003011	Tan a' unsa' sunk'ul u q'aavitz'pichil tika'paj majte.
50003012	Ye'xhkam nivale' aas tiira in tek jikomla aanima vatz Tioxh; tz'ajeltek'in siatz. Ye'xhkam nivale' aas nojchit elyop'in tu q'u kam tzi'. Pek nunb'an ya'l vib' ti' aas sa'naloponin tu u jikomil vatz u Cristo Jesuus. Tan vootzajle a' va'l isa' vi'. Utz sitzojpixsa sunk'atza.
50003013	Ech ye'saj untx'aktu va'l nivale' tza' hermanos. Pek loq' tiira k'ajel vib' ti', nivoksa yak'il ti' untzojpit taab'a'b'en. Utz paat nivaq'ka q'u kam ech tzi' q'u'l paalnajka, q'u'l b'anelka vaq'o.
50003014	A' tii nivaq' yak'il. Ech nunb'ane' ma'l aanima nit'aspu ti' topon tu va'l k'ajel ti' taq'o. Utz toj nal untx'ak u mam oya va'l ala'tzi'imal ve tu u Tioxh. Tan a' sik'lenin ti' u techalla kam ti' vinimal u Cristo.
50003015	Ech oj tz'ajeltek'ex vatz u Tioxh nenache', ex nachol tetz atzi'. Pek oj yit' ex koj nenache', u Tioxh toj alon sete kam seb'ane'.
50003016	Pek kam ech u qatin k'atz u Tioxh cheel, atojok'o' ti'. Ma'l ko'n u chusb'al qetz utz, ma'l ko'n u qitz'ab'al sakub'ane'.
50003017	Hermanos, iltaj ok etetz vi' ti' va'l nunb'an sevatz. Utz iltaj ok etetz ti' q'u aanima majte q'u'l nimamal taq'o kam q'u'l kuk'uch te.
50003018	Nival sete ech tzi' tan, atil unjolol aanima aas tiira paarten inimal u yolb'al Tioxh ni'ane'. Koontrain tetz vikam u Jesuus vatz kurus tu q'u'l ni'ane'. B'antaj kuenta etib' ti', echa' va'l alel sete vaq'o. Utz nipajval sete cheel. Nojchit nivoq' ti' va'l nimotxi'ane' tzi'.
50003019	Loq' tilayol samotxya'ka. A' sik'ul u choob'al paav. Tan a' vatzil inimat u nojla Tioxh, a' itioxh u tuul. Utz a' nimotxchi'b'ik ti' q'u ch'ixveb'alla chaj kam nimotxi'ane'. Ta'xh tz'ejxinajku ti' q'u kam nituch tu u vatz tx'ava' tza'.
50003020	Pek ech koj o' tan, a' tek qetz u atinchil tu Amlika xe' Tioxh. Aye'n tek u qatib'al tzi'. Utz a' texh nikuch'ia tul u Chitol qetz, aya' u kuB'aal Jesucristo.
50003021	Tan a' va'l sajalpixsan u kuchi'l va'l niko'nikame' tza'. Utz toj nal taq' va't kuchi'l tiira techal. Ech teku'en a' vichi'l u Jesuus aas ye'kan kamchil ti'. Tan tu u mam iyak'il si'anva va'l nioksan kajay q'u kam jaq' imantaar.
50004001	Ech ti' q'u kam tzi' unhermanos, tii txaklojex ti' inimal u kuB'aal. Nival sete ech tzi' tan, tii'in seti'. Ex txuq'txunsan vetz. Tan sa'nalvil iq'aq'al xe' Tioxh u vaq'on seti'. Sa'naltaq' echa' unkoroona. Ech ni'xhvachva se'nvilex.
50004002	Pek nival tu ka'va'l q'u niman tetz u Jesuus, aya' u Evoodia tuch' u Siintique, aas samotxi'an ma'l iatz ti' q'u kam nimotxi'ane'. Ti' u kuB'aal samotxi'anva.
50004003	Utz nunjaj b'a'nil see majte hermano, saloche'. Tan k'ujlel unk'u'l sai'. Utz axh unmol ti' u aq'on nikub'ane' tza'. B'an b'a'nil, loch ka'va'l q'u ixoj tzi'. Ech yit' ta'n koj so'ok ixo'l. Tan a' ka'va'l q'u ixoj lochonin ti' ipaxsal paal itziiul u b'a'nla chusb'al. A' chit a'ich imol u Clemente tuch' tere'n q'u niman tetz u Jesuus q'u'l lochonin. Aya' q'u niman tetz u Jesuus q'u'l tz'ib'amal tek ib'ii tu u u' tetz atinchil tu u b'enq'ii b'ensaj.
50004004	Txuq'txunojex k'atz u kuB'aal b'enamen. Utz nipajchitval sete, ¡txuq'txunojex!
50004005	Ech kajay q'u aanima sailon veb'a'nil setib'ilaj. B'antaj echi tan, nitekinajab' u tuleb'al u kuB'aal Jesuus.
50004006	Ye' ko'xh ela'ok'ex ti' q'u kam. Pek oksataj tiq'ab' Tioxh. Q'ilataj sik'letaj. K'amab'etaj q'u kam te majte. Jajab'etaj ti' kam nejaje'.
50004007	Tan oj ech seb'ane', u Tioxh saoksan u paas tetaanima va'l tiira techal, paalchu vatz va'l netitz'a. Utz u Cristo Jesuus salochonex ech ye'k saela'ok etaanima ti' titz'al q'u kam.
50004008	A' chit setitz'a ib'anax q'u kam inujul unhermanos, q'u kam tiira jikom, q'u kam q'u'l tiira b'a'n, q'u kam q'u'l yit' tzu'kin koj, q'u jikil, q'u kam q'u'l b'a'n talchu vatz q'u aanima, q'u kam q'u'l tiira techal talche' utz, q'u kam q'u'l b'a'n saoksal iq'ii. A' setitz'a q'u kam tzi'.
50004009	Ech b'antaj q'u kam q'u'l unchus sete tzi', q'u b'a'nla chaj kam val sevi' utz, q'u kam unb'an sevatz. Ech u Tioxh salochonex ti', u aq'ol tetz u paas.
50004010	Ni'xhuntxuq'txun ti' u kuB'aal tan, ulyupajin sek'u'l. Vootzajle aas nichitetitz'a'in, pek nojchit ye' nichiveet elocht'in.
50004011	Loq' k'uxh nival sete ech tzi', yit' ti' koj aas kam nunya'ta. Tan naq'b'inajtexhin te kam nipaalk'in. Niko'nuntxuq'txune'.
50004012	Vootzajle me'b'i'l. Utz vootzajlu tx'iib'al q'ii majte. Vootzaj texhtu' untz'oj b'enchimal nisoovrin vetz. Utz oj b'enchimal nuntx'ak va'y. B'a'n ko'xhtu' kam sapaalk'in tan, naq'b'inajtexhin te.
50004013	Ech kajay ko'xh saelo'p'in tuul tan, a' niaq'on unyak'il u Cristo.
50004014	Pek k'uxh echi, tiira b'a'n va'l veteb'ana aas vetetitz'a'in. Tan nek'uche' aas ant ex ninachon u tza'l nipaalk'in tza'.
50004015	Utz etootzajle, jank'il ex, ex niman tetz u Jesuus tu Filipos aas ye'xhab'il tere'n niman tetz u Jesuus lochonin. Pek ex ko'n q'u'l lochonin aas xe't'in ti' ipaxsal itziiul u b'a'nla chusb'al a' chit elk'asu'lin tikuenta Macedoonia.
50004016	Tan aal elochpajb'enin aas atich'in tu Tesaloonica. Jatpajul ko'n unk'ul q'ul elochb'al ti' q'u kam nichunsavsa.
50004017	Loq' k'uxh nival ech tzi', yit' ti' koj aas a' nunchok lochb'al vetz, pek a' unsa' aas setil iq'aq'al tu u Tioxh q'u oya neb'ane'.
50004018	Tan sib'ax oya k'ulel vaq'o. Aal nitekisoovrine' tuch' va'l vet'ultaq' u Epafrodito ve setaq'o. Tan aatz va'l vetetaq'u'l ve, ela tuch' ma'l tx'umq'ixsab'al. Ela tuch' ma'l nachb'al netoksa vatz Tioxh aas tiira b'a'n nib'enku te.
50004019	Ech vunTioxh sa'aq'on etetz kajay va'l sesavsa tib'ii u Cristo Jesuus. Tan ye'k iya'eb'al u tx'iib'al iq'ii atil tu Amlika k'atz u Cristo.
50004020	Ech qoksataj iq'ii u kuTioxh, u kuTat tu Amlika b'enq'ii b'ensaj ti' q'u kam tzi'. A'i.
50004021	Unchee' hermanos, aq'taj vetz ichajlichil kajay q'u niman tetz u Cristo Jesuus tzexe'. Antu niaq'on opon echajlichil majte q'u niman tetz u Jesuus atil sunk'atza tza'.
50004022	Kajay q'u niman tetz u Jesuus latza', nitaq' opon echajlichil. Antu unjolol q'u aq'onom xe' u ijlenal Cesar.
50004023	Taq' koj vib'a'nil u kuB'aal Jesucristo texo'l kajayil ex. A'i.
51001001	Aatz in, in Pablo ichaj u Jesucristo titxumb'al u Tioxh. A' unmol u niman tetz u Jesuus Timoteo.
51001002	Nuntz'ib'a b'en u u' tzexe' tza', jatva'l ex atilex tu Colosa, ex kuhermanos ti' inimal u Jesuus. Ech u Tioxh, u kuTat tu Amlika koj tuch' u kuB'aal Jesucristo aq'on ku' u b'a'nil seti'. Utz a' koj aq'on u paas tetaanima.
51001003	Chajpaj nikuq'ila kusik'le u Tioxh, viTat u kuB'aal Jesucristo, nikuk'ama seti'.
51001004	Tan niqab'i aas tiira k'ujlel ek'u'l ti' u Cristo Jesuus. Utz tiira tii'ex setib'ilaj, ex niman tetz u Jesuus.
51001005	Utz niko'nkoxheb'an ech tzi', pek tan, k'ujlel ek'u'l ti' vetetz txaael tu Amlika va'l nech'ia tuch' txuq'txunchil. Aya' va'l alax sete aas enimat u nojla b'a'nla chusb'al.
51001006	Utz aatz u b'a'nla chusb'al alax sete tzi', nipaxsal itziiul tu u vatz amlika tx'ava' cheel. Utz q'at yak'ini, q'at jalp itxumb'al aanima taq'o. Echa' i'an sek'atza, aya'xchen tu u q'ii aas ek'ultu u b'a'nil, a' chit etab'it vinujul.
51001007	Kam chit echa' va'l echab'a el k'atz u niman tetz u Jesuus Epafras, u b'a'nla qetz aq'onomil va'l ni'xhitzojpi u taq'on ti' u Cristo texo'l.
51001008	Ech a' vetiq'on ul yol sukuvatz seti', ti' veb'antu tii'ex setib'ilaj tu vitxumb'al u Tioxhla Espiiritu.
51001009	Echixe'at, ye'xhkam nikuya' ti' iq'ilal isik'lel u Tioxh seti', aya'xchen tu u q'ii aas qab'it u kam seti' tzi'. Nikujaj tu u Tioxh aas sa'xhetootzaji tere'n vitxumb'al. Sa'xhtaq' tere'n etzak'kinil k'atza.
51001010	Ech jikom chit ex si'ane' kam echa' visa' u Tioxh seti'. Utz b'a'n se'enku kajay veb'anon te. Tan tu q'ul eb'anon sek'uchvu u b'a'nil. Ech ch'iichil chit seb'an ti' tootzajil u Tioxh.
51001011	Nikujaj tu u Tioxh majte aas setiq'o eyak'il tu vitechalla xamlil u Tioxh. Ech atil mam yak'il sek'atza, seq'i' q'u tza'l sapaalk'ex.
51001012	Ech tuch' txuq'txunchil sek'ama q'u kam tu u kuTat tu Amlika. Tan ti' vib'a'nil, saetzanex ti' q'u kam tu viQ'esalail va'l echa' txijtxub' kub'ey kajay o' niman tetz u Jesuus.
51001013	Tan a' veteesano' tu u uken tikuenta u tx'i'li'inaj utz, vettoksa'o' tikuenta viQ'esalail u Jesucristo, viK'aol u Tioxh va'l tii ti'.
51001014	Ech tiq'aq'al ko'n vetitoolo' tu q'u kupaav tu vikajal utz, vetikuylo'.
51001015	Tan aatz u Jesuus, a' vitzi' ivatz u Tioxh va'l ye' na'l tatine'. Utz atichnale aas ye'sajich ichee u vatz amlika tx'ava'.
51001016	Ti' ku'en k'uxh i'an kajay q'u kam u Tioxh q'u'l tu amlika tuch' q'u'l vatz tx'ava'; antu q'u tioxhil kam, k'uxh na'l utz, k'uxh ye' na'l. Echa' q'u q'esal tenam. Echa' q'u'l atil tijle'm. Echa' q'u q'esala. Echa' q'u ijlenal. Ech ti' u Jesuus ko'n b'anaxku q'u kam tzi' utz, tetz b'anaxi.
51001017	Atich nal u Jesuus aas ichee q'u kam kajayil utz; tiq'aq'al ko'n k'uxh anko'xh niyikun cheel.
51001018	A' u q'esala xo'l q'u niman tetz, echa' tatin u kuvi' k'atz u kuchi'l. A' u chikol tetz q'u kam kajayil. Utz a' u b'axa q'aavitz'pichil xo'l q'u kamnaj. Ta'xh ma'l sijunal aas a' q'esala vi' q'u kam.
51001019	Tan titxumb'al u Tioxh elka aas anko'xh ex eloj tu u Jesuus. Ela ko'n. Kajay vitxumb'al u Tioxh atil k'atz u Jesuus majte.
51001020	U Jesuus oksan ib'a'n q'u kam kajayil tuch' u Tioxh, tu tel vikajal vatz kurus. Tiq'aq'al ko'n u Jesuus k'uxh nitok ib'a'n q'u kam kajayil tuch' u Tioxh, k'uxh q'u'l tu Amlika utz, k'uxh tu vatz tx'ava'.
51001021	Aatzich vetatin siatz veti'anka, ech ko'n a' tatin puera aanima. Jolol exich koontrain tetz u Tioxh tu q'ul etxumb'al tuch' tu q'ul eb'anone' aas ye'xtxoj.
51001022	Pek aatz cheel, okyu eb'a'n tuch' u Tioxh tiq'aq'al u kamchil va'l paalku u Jesuus tuch' vichi'l. Tan a' isa' paat ye'k paav sek'atza si'ane' aas latiq'ooponex vatz u Tioxh. Ech ye'k ma'j paav satx'olpik enujul.
51001023	Loq' ta'xhtzii oj nojchit tiira txaklelex k'atza tu vik'uje' ek'u'l ti'. Utz atilchitok'ex ti'. Paat ye'k saka'tziiunex ti' ich'ial tuch' txuq'txunchil va'l sakuk'ule' nital u b'a'nla chusb'al va'l ab'imal setaq'o. Aya' va'l nipaxsal itziiul tu u vatz amlika tx'ava' kajayil. Utz aq'el vijle'm ti' ipaxsal itziiul majte, in Pablo.
51001024	Aatz cheel, nuntxuq'txune' k'uxh nunpaal tu tza'l ti' talax u b'a'nla chusb'al sete. K'uxh nunpaal tu q'u tza'l ti' itz'ajsal va'l paalku u Jesuus ti' q'u niman tetz.
51001025	Utz vettaq' ma'l vijle'm u Tioxh texo'l tan, ech vitxumb'al seti' ex niman tetz. Loq' in ko'n lochol etetz utz, in aq'onom texo'l ti' ipax paal u yolb'al Tioxh b'a'nil.
51001026	Anal cheel aq'li elu'l vatzsaj tu u Tioxh u tokeb'al u ak'la txumb'al, va'l ye'kich vatzsaj tu q'u tiempo paalnajka; ye'ich ootzajimal. Pek aatz cheel, elyu'l vatzsaj vatz q'u niman tetz.
51001027	Utz u Tioxh atko'xh vet'aq'on tzii aas saelu'l vatzsaj q'u mamaj techalla txumb'al ye'ich ootzajimal. Aya' u tuleb'al u Jesuus vatz tx'ava' tza'. Tan a' va'l nitekipax paal itziiul texo'l cheel, ex puera aanima yit' oknajkojex ti' u tuq'ayb'al q'u Israeel. Utz atil tek sek'atza. A' tek va'l nikuch'ia tul tuch' txuq'txunchil.
51001028	Ech toke' nikupaxsa itziiul xo'l q'u aanima kajayil ti' toksal tu jik. Nikumoxb'e ti' sinima. Utz nikuchus kajay q'u b'a'nla txumb'al te ti' u Cristo Jesuus. Ech tiira tz'ajel tu u tatin k'atz u Jesuus li'ana aas lo'ok siatz.
51001029	Ech a' u vaq'on. A' nivaq' yak'il ti'. Utz niloch'in u mam iyak'il u Jesuus atil sunk'atza.
51002001	A' unsa' setootzaji aas kaana vaq'tu yak'il seti' tuch' ti' q'u niman tetz u Jesuus tu Laodicea utz, tuch' ti' q'u'l ye' tootzaj unvatz.
51002002	Tan nunb'a'n ya'l utz, a' unsa' aas sa'xhetiq'o eyak'il, ma'l evatz ti' eb'antu tii setib'ilaj. Utz a' unsa' majte aas tiira sa'xhetootzaji u mam txumb'al ti' u Cristo va'l ye' ootzajimich ko'xtene, pek elyu'l vatzsaj tu u Tioxh aya' u kuTat.
51002003	Tan tzixe' kolelku q'u mamaj txumb'al, q'u ootzajib'al kajayil.
51002004	Utz k'uxh nival q'u kam sete ech tzi' tan, a' unsa' aas ye'xhab'il ko'xh sasub'unex tu ma'j ye'xtxojla txumb'al aas tiira inujul tab'ile'.
51002005	Tan k'uxh ye'k in texo'l utz, ye' nitil tib' unvatz setuch', ela ko'xh tuch' atilin texo'l. Tan tiira atilex sunk'u'l. Utz kaana untxuq'txune' tan, nivab'i aas jikom chit iveet q'u kam neb'ane'. Utz b'a'nla txaklelex tu vik'uje' ek'u'l ti' u Cristo.
51002006	Tan vetenima u kuB'aal Jesucristo tetaanima ti' vik'uje' ek'u'l ti'. Ech ti' vik'uje' ek'u'l ti' ch'iiojex tu vetatin k'atza majte.
51002007	Tiira b'enoj ek'u'l ti'. Echa' ma'j tze' aas sib' tzian b'ennaj taq'il tu tx'ava'; ch'iichil chit seb'an k'atza. Tiira txaklojex tu q'u chusb'al nimamal setaq'o ti' u Jesucristo, kam echa' va'l chusax sete. Utz tiira k'amataj chit q'u kam tu u Tioxh.
51002008	Pek kuenta'ex, isub'ch'ex aanima tu q'u txumb'al q'u'l yol ko'xhtu', ye'k tokeb'al. Tan eesanal tu b'ey. Ye'k senima tan, ye'k itxa'k. Kostuumbre ko'n tu u vatz amlika tx'ava' tza'. A' ni'elku k'atz u tx'i'li'inaj, u q'esalain tetz u vatz amlika tx'ava' tza'. Utz yit' k'atz koj u Cristo niteesava.
51002009	Tan kam chit b'anel tu u Tioxh, tiira echat chit b'anel tu u Cristo b'a'nil. Pek ok ko'n ichi'l; b'en ko'n aanima.
51002010	Ech toke' atil u Tioxh sek'atza b'a'nil tan, oknajtek'ex k'atz u Cristo. Utz ta'xh ma'l u Cristo vi' q'u kam kajayil. A' u aa yol vi' kajay q'u tioxhil kam q'u'l atil tijle'm utz, vi' q'u'l atil iyak'il.
51002011	Utz aatz enimat u Cristo, vetijalpu vetxumb'al va'l iq'omich setaq'o tetitz'peb'al tetz ib'anax u paav; echa' tzok'el el i'ana. Loq' yit' tiq'aq'al koj u kostuumbre ti' itzok'ax el b'iil chi'l, pek ch'expichil veti'an vetxumb'al taq'o.
51002012	Utz aatz tu veb'ant evautiismo, echa' ela vetmujaxex tuch' u Jesuus. Utz echa' ela vetq'aavitz'p'ex tuch' tan, k'ujlel ek'u'l ti' u Tioxh va'l q'aav itz'pixsan xo'l q'u kamnaj tu u mam iyak'il.
51002013	Tan aatz vetatin ko'xtene, kamnajich'ex vatz u Tioxh tu q'ul epaav. Ye'ich etootzaj kam u kuyb'al paav. Utz niko'xh enima koj u kostuumbre ti' itzok'ax el b'iil chi'l. Pek aatz cheel, vetikuylu kajay q'ul epaav. Atil tek etiichajil tu b'enq'ii b'ensaj k'atz u Cristo.
51002014	A' vettzaasan q'u tzii tuch' q'u mantaar q'u'l oknajich qi'. A' ijan q'u kutx'oj vatz u Tioxh u Jesuus aas laauxhil je' vatz kurus.
51002015	Ech tu vije' u Jesuus vatz u kurus, el vitxumb'al kajay q'u tioxhil kam. Echa' q'u q'esala, q'u ijle'm utz, q'u yak'il. B'oono teesal iq'ii i'ana. A' kaa q'esala sii' aas je' u Jesuus vatz kurus.
51002016	Echixe'at nival sete aas ye'k setoksa tetz k'uxh ab'il sa'eesan eq'ii ti' va'l nenima. Echa' tzi' aas kam netechb'u, netuk'a. Niko'xh ti' ab'iste q'ii senima tetz nimla q'ii, oj ich', oj ilanb'al q'ii.
51002017	Tan aatz kajay q'u kam tzi', techlalich ko'n u tul u Cristo. Pek a' chit ib'o'q'ol u Cristo, u tzojpixsan tetz.
51002018	Echixe'at nival sete aas ye' ko'xh etaq' tzii sisub'ex q'u'l kaana visioon tootzaj aas nitale'. Nitoksa iq'ii q'u aanjel, nitale'. Niko'xh toksa tib' ti' talax kam aas paat ye' ilel taq'o. Utz isub'ch'ex q'u'l maanxho chit itxumb'al tilone'; loq' t'e'sil nib'anon. Tzaj itxumb'al ko'xh nitoksa ti'. Kuenta'ex ti' tan, noj etz'ej vetoya k'atz u Tioxh.
51002019	Aatz q'u'l tzi', yit' atil koj ok k'atz u Cristo tu va'l nitale'. Yit' jikom koj vitxumb'al tan, yit' txayel koj tib' tuch' u Jesuus. Tan aatz o' niman tetz u Jesuus, jik nikuch'ii k'atz u Jesuus tan, a' u kuvi'. A' u ch'iisan qetz tu u Tioxh. Echa' vich'ii u kunimal aas txayel tib' tuch' u kuvi'. Tan u vi' va'l nich'iisan tere'n q'u txayb'al tetz u kuchi'l, echa' q'u nutx' b'aj.
51002020	Echa' vetkamex tuch' u Cristo utz, ak' tek q'ul etxumb'al. Loq' anko'xh netachva q'u ye'xtxojla kostuumbre tu u vatz tx'ava' tza'. ¿Kantu' anko'xh nenima q'u kam tu u o'tla mantaar?
51002021	—Akancho'k u kam tzi'.— Chia. —Eechb'uch va'l tzi'.— Chia. —Niko'xh sa'kojat'ok va'l tzi'.— Chia.
51002022	Aatz q'u mantaar tzi', sako'npaali tan, ichusb'al ko'n aanima. Niko'nisotze' tuul ko'xh nib'anb'ele'.
51002023	Nojchit b'a'n tab'ile' tetz ma'j uq'ayb'al. B'a'nla txumb'al tab'ile'. Loq' a' isa' q'u sub'ul tzi' aas o' maanxho vatz q'ul imantaar. Tan nitale' aas so'oksal u kuchi'l tu k'axb'ichil ti' inimale'. Pek loq' kam koj itxa'k ti' teesal q'u ye'xtxojla chaj tacha'v u kuchi'l.
51003001	-
51003002	A' chit setitz'a q'u kam tu Amlika tan, itz'pinajtek'ex k'atz u Cristo. Utz aye'n u Cristo tu Amlika, k'ujlel tiseb'al u Tioxh. Pek yit' a' koj setiz'a ib'anax q'u kam ye'xtxoj tetz u vatz tx'ava' tza'.
51003003	Tan aatz tek vetatin cheel, ech teku'en a' kamnajelex vatz u paav. Elyex siatz. Kolel tek etatin k'atz u Cristo xe' Tioxh.
51003004	Tan a' tek vixe'al u qatin tu u vatz amlika tx'ava' tza' aas b'enamen saqitz'a ib'anax q'u kam va'l isa' u Cristo. Utz ant ex, sa'atinex k'atza tu vitechalil aas lu'uli.
51003005	Echixe'at nival sete, b'antaj ya'l isotz sek'atza q'u ye'xtxojla chaj acha'v ti' q'u kam tu u vatz amlika tx'ava'. Aya' q'u'l tza': q'u eesaib' tu b'ey tuch' aanima, q'u kam tzu'kin vatz Tioxh, q'u ye'xtxojla chaj acha'v, tuch' u achva kam ye'k nooeb'al ti'. Tan aatz vib'anax q'u kam tzi', ela ko'n tuch' inimal b'anich tioxh.
51003006	-
51003007	Utz niku' vik'a'nal u Tioxh ti' q'u aanima q'u'l ni'an ech tzi'. Utz exich b'anol tetz q'u paav veti'anka atzi', aas atich'ex tu q'ul epaav.
51003008	Pek aatz cheel, aq'tajka q'u kam tza': u mam k'a'nal, u lakpichil vi', u onkonil, u tz'ejo yol ti' aanima, tuch' u maalola chaj yol nije'ul tetzi'.
51003009	Ye' ko'xh etxub'a'li etib' tan, motx kaay q'u o'tla chaj txumb'al q'u'l nicheb'an ko'xtene tzi', k'uxh naq'b'inajich'ex ti' ib'anaxe' aas ye'sajich enimat u Jesuus.
51003010	Ak' tek vetxumb'al tu vib'a'nil u Tioxh va'l vetxe'tixsan u b'a'nil sek'atza. Utz aal tere'n ch'expichil neb'ane'. Ech tek vetxumb'al si'ane' u Tioxh, u tz'ajol qetz.
51003011	Tan aatz o', o' niman tetz u Jesuus. Ma'l teko'n kuvatz vatz u Tioxh. Yit' paarten koj tel q'u griego tuch' q'u Israeel. Yit' paarten koj tel q'u'l tzok'el el b'iil ichi'l tuch' q'u'l ye' tzok'el el ichi'l. Yit' paarten koj tel q'u puera aanima, niko'xh q'u'l ye'k tootzajib'al. Utz ye'k tel q'u'l k'ayimal tib' tu aq'on tuch' q'u q'esal aq'on. Tan ma'l ko'n u Cristo nikunima utz, atil sukuk'atza kukajayil.
51003012	Tiira tii u Tioxh seti' sejununil tan, vetitxaa'ex. Vettaq'b'enex niman tetz. Echixe'at atoj q'u b'a'nil sek'atza tza', echa' etoksa'm: u txumu vatz, u jikil, u maanxhoil utz, u paciensiail utz, va'l ye'k saje'sa etib'.
51003013	Tx'aktaj etib'. Kuytaj etib' oj ab'il sixoch tib' sevatz. Echa' i'an u Cristo aas vetikuyo', echat seb'an majte. Kuyunojex.
51003014	A' chit seb'an tii'ex setib'ilaj tan, a' vib'o'q'ol vi' q'u kam kajayil. A' u txayb'al etib' ti' eb'antu ma'l evatz.
51003015	Utz tiira a' koj iq'on etetz u paas atil tetaanima va'l nitaq' u Tioxh. Tan a' isa' seti'; vetisik'le'ex aas ma'l evatz. Ech k'amab'etaj te.
51003016	Utz tiira at koj chit viyolb'al u Cristo sek'u'l. Chustaj tuch' txumb'al; etaq'taj tib' nimal ek'u'l ti'. Utz k'amataj q'u kam tu u kuB'aal tuch' b'itzal, q'u'l atil tu u u' tetz b'itzal Tioxh, tuch' tere'n kam ko'xh b'itzalil utz, tuch' q'u b'itzal q'u'l nitoksa u Tioxhla Espiiritu tetaanima.
51003017	Utz kam chit kajay q'u'l nimotxeb'ane', nimotxetale', tib'ii u kuB'aal Jesuus seb'anva. Utz tib'ii u Jesuus sek'amav q'u kam tu u Tioxh u kuTat.
51003018	Aatz ex, ex tzumlich ixoj, nimataj q'ul evinaj tan, ech visa' u kuB'aal.
51003019	Ex majte, ex tzumlich vinaj, tiiojex ti' q'ul etixoj. Ye' ko'xh eb'an ex qichkin te.
51003020	Echat ex k'aol me'ala, noj enima etxutx eb'aal ti' kajay q'u kam. Tan a' va'l b'a'n ni'enku tu u Tioxh.
51003021	Txutxa b'aala, ye'k selak ivi' q'ul enitxa'a. Ech ye'k sak'ayb' ik'u'l.
51003022	Ex majte jatva'l ex k'ayimal etib' tu aq'on, aya'l ek'u'l senima q'u b'aal etaq'on tu vatz tx'ava' tza' ti' kajay q'u kam. Yit' ta'n ko'nkoxh b'a'n seb'ane' aas nixee'ex. Echa' ni'an q'u'l a' isa' b'a'n chit sakaak vatz aanima. Pek tuch' chit etaanima seb'an q'ul etaq'on. A' sexo'va u Tioxh.
51003023	Tuch' chit etaanima seb'an kajay q'ul etaq'on. Aya'l kala taq'on u kuB'aal neb'ane' utz, yit' tetz koj aanima.
51003024	Tan etootzajle aas sataq' echoob'al, saetzanex k'atza. Tan nenima u Cristo, u nojla eB'aal.
51003025	Pek ab'il va'l ye'xtxoj ni'ane', ye'xtxoj sik'ulvatzi ti' va'l ni'an majte. Tan ye'k tel aanima vatz u Tioxh.
51004001	Aatz ex b'aal aq'on, a' seb'an vinujul, vijikomal tu q'ul etaq'onom. Elachajil ivatz seb'ane' tan, k'uxh ex b'aal aq'on, etootzajle aas atil va't eQ'esal tu Amlika.
51004002	Atojchit'ok'ex ti' iq'ilal isik'lel Tioxh. Nachnoj etatine'. Utz k'amataj chit q'u kam tu u Tioxh.
51004003	Utz q'ilataj sik'letaj Tioxh qi' majte. Ech satam kub'ey u kuB'aal ti' ipaxsal viyolb'al. Ech saqal viyol u Cristo va'l ye'ich ootzajimal utz, va'l ti' ko'n atilin tu tze' cheel.
51004004	Q'ilataj sik'letaj Tioxh vi', ech saveet unpaxsat itziiul vatzsaj tinujul. Tan a' chit u vetz.
51004005	Tiira jikomoj chit epaal vatz q'u aanima q'u'l ye'saj inimat u Jesuus. Liista'ex ti' ik'uchax u jikomil.
51004006	Tx'anel chit tel q'u'l eyol seb'ane' aas neyolon tuch' q'u'l ye'saj inimat u Jesuus. Chi'b'eb'al eyolon seb'ane'. Utz nachtaj b'a'nil kani'ch itzaq'b'el junun seb'ane' oj kam satab'i sete. Chi' chit tel eyol echa' ichi'b'ixsan u atz'am.
51004007	Aatz cheel, a' sa'alon opon sete kam b'anel tu u vatin tza', u niman tetz u Jesuus Tiiquico va'l tii'in ti'. Tan tiira k'ujleb'al k'u'l ti' u taq'on utz, a' ma'l qetz aq'onomil ti' u kuB'aal.
51004008	Echixe'at nunchaj opon tzexe' ti' talax sete kam q'u kam nipaalk'o'. Utz se'ntaq' nimal ek'u'l majte.
51004009	A' imol so'oponi u niman tetz u Jesuus Oneesimo va'l tii'in ti', vetetz aa tenamil, va'l k'ujleb'al k'u'l k'atz u Tioxh majte. Ech a' samotxalon sete kajay q'u kam q'u'l nikub'an tza'.
51004010	Niq'ilaoponex u niman tetz u Jesuus Aristarco, vunmol atilin tu tze'. Niq'ilaoponex u Kuxh majte u niman tetz u Jesuus, visobrino u Bernabee. Alel tek opon sete aas oj lo'oponi, aya'l chit ek'u'l lek'ula.
51004011	Antu niq'ilanoponex u niman tetz u Jesuus, va'l Justo chu te'le'. A' oxva'l q'u niman tetz u Jesuus tzi' aas Israeel; ni'xhtaq'onin sunk'atza ti' viQ'esalail u Tioxh. Ech kaana untxuq'txun ti' tan, nimotxtaq' nimal unk'u'l.
51004012	Antu niq'ilaoponex u taq'onom u Cristo, u Epafras, vetetz aa tenamil. Utz b'enamen niq'ila isik'le Tioxh seti'. A' isa' aas iq'omal koj chit eyak'il, tz'ajelkojchit'ex siatz utz, txaklelkojchit'ex ti' ib'anax vitxumb'al u Tioxh.
51004013	In ni'ilon aas nojchit niq'ila isik'le Tioxh seti'. Kaana taq'onin seti' majte. Ni'xhtitz'a q'u niman tetz u Jesuus aa Laodicea utz, tuch' q'u'l tu Hieraapolis.
51004014	Niq'ilaoponex u niman tetz u Jesuus Lucas majte, u aa tz'ak va'l tii'in ti'. Antu u Demas niq'ilaoponex.
51004015	Aq'taj vetz ichajlichil q'u niman tetz u Jesuus q'u'l atil tu Laodicea. Aq'taj ichajlichil u Ninfa tuch' q'u niman tetz u Jesuus majte q'u'l nimol tib' tu totzotz.
51004016	Aatz laveet esik'let u u' xo'l q'u niman tetz u Jesuus tzexe' tza', letaq' b'en xe' q'u niman tetz u Jesuus tu Laodicea. Ech lasik'lel te tzi' majte.
51004017	Utz altaj tu u Arquipo ib'an ya'l tib' ti' ib'anax u aq'on va'l vettal u kuB'aal te.
51004018	In vetq'ab'in itz'ib'al u chajlichil tza', in Pablo. Utz ulsatajin sek'u'l tuul atilin tu tze'. Tioxh koj la'aq'on vib'a'nil sete. A'i.
52001001	Aatz in, in Pablo, a' unmol u Silvano tuch' u Timoteo, nunq'ilab'enex, ex niman tetz u Jesuus atilex tu Tesaloonica. Tan jolol ato'k'ex k'atz u Tioxh, u kuTat utz, k'atz u kuB'aal Jesucristo. Ech u Tioxh koj aq'on vib'a'nil sete. Utz a' koj oksan u paas tetaanima majte.
52001002	B'enamen nikuk'ama Tioxh seti' aas netul sukuk'u'l. Nunnachpixsa'ex te sekajayil tu kuq'ilata' kusik'leta'.
52001003	Tzuk'el nitul sukuk'u'l q'u kam neb'an ti' u Tioxh. Tan nek'uche' aas k'ujlel ek'u'l ti'. Utz nitul sukuk'u'l majte aas neb'an tii'ex ti' q'u aanima. Ech nek'uche' aas tiira k'ujlel ek'u'l ti' va'l nech'ia tuch' txuq'txunchil si'an u kuB'aal Jesucristo. Utz ye'xhkam nejal vetxumb'al ti'. Echixe'at nikunach u Tioxh ti', aya' u kuTat.
52001004	Hermanos, qootzajle aas u Tioxh txaaonnaj etetz tan, nojchit nib'an tii seti'.
52001005	Tan aatz u b'a'nla chusb'al tetz chitpichil tu paav va'l qal sete, yit' kam ko'nkoxh yolil. Pek u Tioxhla Espiiritu aq'on ixamlil. Utz tiira k'ujlel kuk'u'l ti' aas nojchit inujul. Utz etil inujul u kutxumb'al majte. Tan nojchit tii'o' seti'.
52001006	Ech aatz ex, etil tek el etetz qi' utz, ti' u kuB'aal. Tan tuch' chit txuq'txunchil enima u yolb'al Tioxh tiq'aq'al u Tioxhla Espiiritu, k'uxh kaana tza'l k'axk'o vetpaalk'ex ti'.
52001007	Ech tu va'l veteb'ana tzi', b'a'nla k'uchb'al vetetaq' vatz tere'n q'u niman tetz u Jesuus q'u'l tikuenta Macedoonia tuch' q'u'l tikuenta Acaya.
52001008	Utz yit' ta'n ko'n koj tu Macedoonia tuch' tu Acaya vetetalvu u yolb'al Tioxh, pek til chaj ko'xh vetpaxku paal itziiul. Utz vettab'ila' aas nik'uje' ek'u'l ti' u Tioxh majte. ¡Ye'xhkam tere'n yol saqale'!
52001009	Tan kexh motx taltu qe u qilb'el eb'ana aas ex kuq'ila'ex tan, b'a'n chit kuk'ulax eb'ana. Nimotxtal qe majte aas kani'ch metelka ti' q'u b'anich tioxh utz, vetok'ex ti' u itz'lich Tioxh. Aya' vinujul utz, aya' va'l nitekenima cheel.
52001010	Utz vettal qe majte aas a' chit nech'ia iku'l viK'aol u Tioxh tu Amlika, va'l q'aav itz'pu xo'l q'u kamnaj. Aya' u Jesuus, u eesan qetz vatz vik'a'nal u Tioxh va'l saul ti' q'u aa paav.
52002001	Atil sek'u'l atzi' hermanos, aas tiira vettxakun sete u qopon tzexe'. Etootzaj nal teku'en.
52002002	Tan k'uxh ma'tich kupaasal tu il tza'l utz, tu yoq'b'e'm tu Filipos, Tioxh aq'on kuyak'il. Utz ta'xh kutxuma, qal u b'a'nla chusb'al sete, tetz chitpichil tu paav, k'uxh kaana kuchi'k'ulale'.
52002003	Tan yit' eesamalkojex tu b'ey nikub'an tu va'l nikub'ane' aas niqal vinujul. Yit' tu paav koj niqaq'vub'enex. Niko'xh sub'u'm koj nikub'an tuch' va'l niqale'.
52002004	Pek aal u Tioxh oksannaj qetz ti' ipaxsal itziiul u b'a'nla chusb'al tetz chitpichil tu paav. Ech a' va'l niqal paal. Utz yit' a' koj niqile' b'a'n tzik ni'enku tu aanima oj ye'xtxoj. Pek a' kusa' b'a'n vatz u Tioxh. Tan a' nisajin u qaanima.
52002005	Utz ex ootzajin tetz aas a' koj nikuchok tx'anella chaj yol ti' eb'anax kanaal. Utz ye'xhkam nikuchok txumb'al seti' aas sakutx'ak kupuaj majte. Tioxh ootzajin tetz va'l niqale'.
52002006	Tan yit' a' koj kusa' satoksa kuq'ii aanima. Niko'xh ex utz, niko'xh ab'il. K'uxh sa'chitveeti saqale' aas setaq' qetz tan, o' ichaj u Cristo.
52002007	Pek aal tiira tii'o' kub'an seti'. Echa' ni'an ma'l nan aas tiira tii ti' titz'in. Nixhtilb'e.
52002008	Tiira ni'xhkub'an tii seti'. Tan yit'i'as ta'n koj vetkub'an ya'l taq'ax u b'a'nla chusb'al tetz chitpichil tu paav sete, pek aal saqoksa qib' seti' majte. Tan nojchit tiira nikusa'ex.
52002009	Tan atil sek'u'l atzi' hermanos, jank'al u qaq'tu yak'il tu aq'on q'iils aq'b'al ti' itx'akax va'l nikusavsa, tuul nikupaxsa itziiul u b'a'nla chusb'al tetz chitpichil tu paav. Ech ye'xhab'il sakujitz'o'k ti' tetz.
52002010	Ex ootzajin tetz q'u kam niqale' tza'. Utz u Tioxh ootzajin tetz majte aas tiira jikom kutxumb'al kub'an texo'l, ex niman tetz u Jesuus. Niko'xh ma'j paav utz, niko'xh ma'j ye'xtxojla kam kub'ana.
52002011	Etootzajle u kutxumb'al vetkub'an sevatz sejununil ti' taq'ax nimal ek'u'l, aas nojchit echa' itxumb'al ma'l tat ni'an tik'aol. Vetkuchusex majte. Aya'l kuk'u'l seti'.
52002012	Utz qaq' nimal ek'u'l, kumoxb'e'ex ti' aas ech chit seb'ane' va'l isa' u Tioxh. Tan a' vetoksanex tu viQ'esalail utz, tu techalil tzixe'.
52002013	Echixe'at ye' nikuya' ti' ik'amal tu u Tioxh tan, vetenima viyolb'al qal sete. Yit' iyolb'al ko'n koj aanima sevatz, pek nojchit iYolb'al u Tioxh. Utz nimna'l tan, atil tek techlal sek'atza jank'al ex vetniman.
52002014	Tan aatz ex hermanos, veteq'i' q'u tza'l ipaasavex q'ul etetz aa tenamil. Ech vetetilo'k etetz ti' tere'n q'u niman tetz u Cristo Jesuus q'u'l atil tikuenta Judea. Tan echat motx i'ana, paasal tu tza'l tu q'u tetz aa tenamil.
52002015	Utz ech chit nimotxi'an q'u Israeel tzi' tan, aal motx iyatz' u kuB'aal Jesuus. Utz iyatz' q'u alol tetz u yolb'al Tioxh ko'xten majte k'uxh tetz aa tenamil. Utz ant o', tojchak'asu'lo'. Ech yit' b'a'n koj vatz Tioxh q'u'l ni'ane'. Utz ma'l ikoontrail aanima ni'ane'.
52002016	Tan a' isa' simajo' ti' qaltu u yolb'al Tioxh tu q'u puera aanima q'u'l yit' Israeel koj. A' isa' ye'k samotxtab'i ech ye'k samotxchitpu tu q'ul ipaav. Ech aal chit nitz'ajsa ok q'ul ipaav. Utz aatz cheel, ku'y vimam k'a'nal u Tioxh ti'.
52002017	Hermanos, aatz analich ko'xh kuk'asu'l tzexe', tiira atilex tu qaanima k'uxh ye' niqilex. Tiira cheel tuich chit kusa' saq'aavqilex.
52002018	Nichqaq' ku' tib'eyil aas so'opono' tzexe'. Ka'oxpajul chit unb'an ti' so'oponin, in Pablo, pek ichijo' u tx'i'li'inaj.
52002019	Tan tiira nikutxuq'txun seti'. Ni'xhetaq' nimal kuk'u'l. Utz ni'xhek'ujb'a' kuk'u'l tan, ex u k'uchb'al ti' u qaq'on vatz u kuB'aal Jesucristo si'ane' aas lu'uli. Ech sataq' u kuchoob'al ti' u qaq'on vetkub'ana tzi'.
52002020	Ech ex u tokeb'al kuq'ii, ex u txuq'txunsan qetz.
52003001	Ech ti' u qitz'ata', kaatexho' tu Atenas.
52003002	Ech kuchaj b'en u hermano Timoteo tzexe', ti' en taq'ax tere'n nimal ek'u'l tu u chusb'al va'l nikunima ti' u Tioxh utz, ti' u chusb'al etetz ti' u yolb'al Tioxh. A' nikuchaje' tan, lochol qetz tu u aq'on k'atz u Tioxh utz, paxsan paal tetz itziiul u b'a'nla chusb'al tetz u Cristo.
52003003	Ech ye'k sach'a'b'ex tu q'u tza'l nipaalk'ex. Tan etootzajle aas sa'chitpaalo' tu q'u kam tzi'.
52003004	Utz qal q'u kam sete tzi' aas atich'o' tzexe'. Sa'chitpaalo' tulaj tza'l. Utz ech chit veti'ana. Aya' va'l netab'i cheel.
52003005	Ech tiira cheel koj chit vab'i etziiul tal vaanima. Kaana vitz'at'ex. Ech unchajtu b'en u Timoteo tzexe' ti' vab'ita' aas anchixh k'ujlel ek'u'l ti' u Tioxh. Tan b'a'n si'ane' aas sateesaka'ex ti' u yolb'al Tioxh u eesanal tu b'ey. Ech ye'k itxa'k u qaq'on si'an taq'o va'l ex kub'an texo'l.
52003006	Pek q'aaviul u Timoteo. Utz vettallu qe aas tiira jikom k'ujlel ek'u'l ti' u yolb'al Tioxh. Tiichit'ex setib'ilaj majte. Utz va'l etitz'at'o'. Cheel koj chit etil kuvatz tal etaanima. Utz echat chit o' majte.
52003007	Ech ni'xhtaq' nimal kuk'u'l u yol vetqab'il seti' hermanos. Tan k'uxh kaana kupaal tu tza'l tu peena tza', ta'xhtzii tiira b'a'n etatin tu venimat u Yolb'al u Tioxh.
52003008	Tiira b'a'n qatin cheel nikunache' tan, vetqab'ila' aas tiira tii txaklelex k'atz u kuB'aal.
52003009	Echixe'at kam tekoj chit ech ik'amab'el u Tioxh seti' nital qaanima. Tan ni'xhetxuq'txunsa'o' vatz u Tioxh.
52003010	Ech nikujaj tu u Tioxh q'iils aq'b'al, nikuq'ila sik'le tan, a' niqale' aas sataq' tzii saqil evatz. Ech sakuchus sete kam tere'n q'u chusb'al nesavsa.
52003011	Ech aatz cheel, a' kusa' aas u Tioxh u kuTat tu Amlika tuch' u kuB'aal Jesucristo si'iq'on kub'ey ti' u qopon tzexe'.
52003012	Utz u kuB'aal koj tiira ch'iisanex, ak'b'ixsanex tu veb'antu tii setib'ilaj sekajayil utz, ti' kajay aanima, kam echa' kub'antu tii'o' seti' majte.
52003013	Ech setiq'o eyak'il ti' inimal u yolb'al Tioxh tu u kuB'aal tuch' etaanima utz, ech ye'k paav setitz'a. Ech xaannajelex k'atz paav seb'an vatz u Tioxh, u kuTat tu u q'ii u tuleb'al u kuB'aal Jesucristo, a' imol q'u niman tetz xamel ti'.
52004001	Aatz cheel hermanos, niqal sete tib'ii u kuB'aal Jesuus utz, niqaq' nimal ek'u'l aas a' chit seb'an q'u kam q'u'l chusel sete qaq'o, echa' q'u'l ninaltekeb'ane'. Ech tiira b'a'n se'enku tu u Tioxh. Utz setiq'o eyak'il tu u yolb'al Tioxh b'enamen.
52004002	Tan etootzaj tek q'u chusb'al aq'el sete qaq'o, aya' q'ul imantaar u kuB'aal Jesuus.
52004003	Tan a' vitxumb'al u Tioxh aas xaannajelex k'atz paav. Ye'k seteesa etib' tu b'ey tuch' aanima.
52004004	Pek a' inujul aas junun ex tiira jikom etatin vatz Tioxh tuch' etixoj seb'ane'. Utz samotxenima etib'.
52004005	Yit' kam ko'nkoxh seb'an tuch' u tacha'v q'ul echi'l, echa' ni'an q'u puera aanima q'u'l ye' tootzaj Tioxh.
52004006	Ech ye'xhab'il ko'xh sab'anon aas sateesa tixoj imol tu b'ey utz, sisub'e'. Tan nitaq' choob'al paav u Tioxh ti' q'u kam tzi'. Alel nal sete qaq'o utz, nipajqale'.
52004007	Tan yit' ma'kojisik'le'o' u Tioxh, ti' aas ta'xh b'anel sa'atino' tu u paav. Pek vetisik'le'o' ti' kuxaane'l k'atz paav.
52004008	Ech toke' ab'il nieesan iq'ii u chusb'al tza', yit' aanima koj niteesa iq'ii, pek u Tioxh, va'l vetoksan viTioxhla Espiiritu sek'atza.
52004009	Pek ech koj ti' veb'antu tii setib'ilaj, yit' ministeer tere'n koj sakutz'ib'a b'en talax sete. Tan chusel tek sete tu u Tioxh aas seb'an tii'ex setib'ilaj.
52004010	Utz nojchit neb'an ex b'anol tetz. Tan ech neb'an tu q'u niman tetz u Jesuus tikuenta Macedoonia. Utz nikub'an ya'l talax sete majte aas aal setiq'o eyak'il tu va'l neb'ane'.
52004011	Pek b'antaj ya'l aas b'a'n ko'xh ex seb'an q'u kam. Atoj chit ok'ex ti' q'ul eme'b'i'l. Aq'on chit seb'an tuch' eq'ab', echa' va'l alel sete qaq'o.
52004012	Utz ech ye'xhkam etetz seya'ta. Ye'xhab'il seyuch'e'. Ech b'a'n ko'xh ex. Utz atil etatin vatz q'u aanima si'ane' q'u'l ye' tootzaj Tioxh.
52004013	Hermanos, a' kusa' aas setootzaji kam niya'k q'u kamnaj. Ech ye'k satxumunex, echa' ni'an q'u'l yit' k'ujlel koj ik'u'l ti' Tioxh.
52004014	Tan nikunima aas kam u Jesuus utz, q'aav itz'pu tika'paj. Echat ko'xh si'an u Tioxh tu q'u aanima q'u'l vetk'uje' ik'u'l ti' u Jesuus majte, k'uxh ma't ikame'. Saq'aavitz'pixsal ti' u Jesuus.
52004015	Ech niqal viyol u kuB'aal sete tza'. B'axal sab'enje' q'u niman tetz u kuB'aal q'u'l kamnaj. Ech saxamb'o' ti', ab'iste o' anko'xh itz'lelo' aas lu'ul u kuB'aal.
52004016	Tan saku'l u kuB'aal Jesuus tu Amlika. Sayolon k'asu'l tuch' txayo'mla yol. Echa' iyolon ma'l u q'esal aanjel. Utz sasik'len tu trompeta tetz Tioxh. Ech a' b'axal saq'aavitz'pi q'u niman tetz u Jesuus q'u'l kamnaj.
52004017	Ech tek oora satiq'ob'eno' tu sutz' majte, ab'iste o' anko'xh itz'lelo'. Ech sakuk'ul qib' tuch' u kuB'aal Jesuus ti' kajiq'. Utz ech texh qatin k'atza b'enamen si'ane' tzi'.
52004018	Echixe'at aq'taj tib' nimal ek'u'l tu q'u yol tzi'.
52005001	Pek ech koj ti' q'u tiempo hermanos, tuch' ti' q'u q'ii u tuleb'al, ye'k ministeer suntz'ib'a talaxe'.
52005002	Tan tek' etootzaj aas ye'k talche' su'ul viq'iilil u kuB'aal. Echa' topon elq'om tu aq'b'al si'ane'.
52005003	Utz aatz latal q'u aanima aas: –Tiira b'a'n qatine', ye'k ch'a'o cheel.– Chaj. Utz aal ye'k talche' su'ul u sotzchil ti'. Sa'kojitx'ol koloib'. Echa' u ixoj aas ye'k talche' nichi'on tu tiichajla yaab'il.
52005004	Pek aatz ex hermanos, ye'kan ex tu u uken. Ech yit' sotzel koj ek'u'l su'uli, echa' tok u elq'om.
52005005	Tan kajay ex, ex tek ik'aol ime'al u Tioxh. A' u txijtxun qetz, echa' u q'ii tzi'. Yit' o' tere'n koj tetz u aq'b'al tuch' u elq'ej.
52005006	Echixe'at ye'k sakub'an o' echa' q'u vatnaj txumb'al. Pek nachnoj chit qatine'. Ch'ianojchit'o' ti' u tuleb'al.
52005007	Tan aatz q'u b'anol paav, jolol vatchel vatz Tioxh. Tu elq'ej atilka. Utz ye' ninache' kam ni'ane'. Echa' q'u'l nivat tu aq'b'al. Echa' q'u q'ab'areel tu aq'b'al majte.
52005008	Pek aatz o', o' tek niman tetz u Jesuus, aya' u txijtxun qetz. Ech nachnoj chit qatin vatz Tioxh. Tu saj atilk'o'. K'asnaj tek u kutxumb'al. Tan a' sakolon tatin u qaanima u Tioxh tu vik'uje' kuk'u'l ti'. Utz ti' u kub'antu tii'o' qib'ilaj. Ech kukolax si'ane', echa' ikolax vatz taanima u sol tu ch'a'o tu u ch'ich' chale'k. Utz a' sakolono' majte u kuch'iat tuch' txuq'txunchil u qopon xe' u Tioxh. Echa' ikolax vivi' u sol tu casco tu ch'a'o.
52005009	Tan yit' vatz choob'al paav koj vettoksavo' u Tioxh. Pek aal elchil sakub'an siatz tiq'aq'al u kuB'aal Jesucristo.
52005010	Tan qi' kamku u Jesucristo. Ech k'uxh itz'lelo' oj kamnajo', ta'xhtzii sa'atino' k'atza tu u b'enq'ii b'ensaj.
52005011	Ech aq'taj tib' nimal ek'u'l setib'ilaj. Aq'taj tib' eyak'il, echa' va'l ninaleb'ane'.
52005012	Nikujaj sete hermanos, aas atoj tatin sevatz q'u niman tetz u Jesuus q'u'l ni'xhtaq'onin ti' u Tioxh texo'l. Aya' q'u'l nieesan b'ey sevatz ti' u kuB'aal utz, oksan etetz tu jik.
52005013	Sib' chit tatin sevatz seb'an ti' u taq'on. Tiiojex ti'. Utz atoj u paas texo'l.
52005014	Niqal sete majte hermanos, aas setoksa tu jik q'u q'e'ay, q'u'l yi'sa' aq'on. Aq'taj nimal ik'u'l q'u'l nika'tziiun ti' u yolb'al Tioxh. Lochtaj q'u'l peena ko'xh ni'ane'. Utz b'antaj paciensia ti' sikajayil.
52005015	Kuenta'ex, eq'aavixsach ch'exb'al ti' ma'j onkonil sab'anax sete. Pek a' seb'an ya'l aas jik ko'xh ex setib'ilaj seb'ane' utz, tuch' kajay aanima.
52005016	Noj etxuq'txun b'enamen.
52005017	Ya'ichchit'ex ti' eq'ilat esik'let Tioxh.
52005018	K'amab'etaj q'u kam tu u Tioxh kajayil k'uxh kam ib'ii tan, a' visa' u Tioxh seti', ex niman tetz u Cristo Jesuus.
52005019	Esotzsach u nachonsab'al tetz u Tioxhla Espiiritu sek'atza.
52005020	Eteesach ko'xh iq'ii q'u yol tetz Tioxh nitalax texo'l.
52005021	Pek nachtaj b'a'nil, b'a'n tzik oj yit' b'a'n koj. Utz tii enima q'u'l b'a'n.
52005022	Xaanojelex k'atz kajay q'u kam ye'xtxoj.
52005023	Utz aatz u Tioxh, u aq'ol tetz paas, a' koj xaansanelex vatz u paav. Ech sikol vetatin siatz vatz u paav. Sikol vetaanima, vetaanxelal utz, vechi'l, ul nal u kuB'aal Jesucristo.
52005024	Tan aatz u Tioxh va'l vetsik'lenex, nojchit sitzojpi kajay q'u kam sek'atza tzi'.
52005025	Pek q'ilataj sik'letaj Tioxh qi' hermanos.
52005026	Q'ilataj qetz kajay q'u niman tetz u Jesuus tuch' ma'l tz'utz'.
52005027	Ni'xhunjaj sete tib'ii u kuB'aal Jesuus aas sesik'le vi' kajay q'u niman tetz u Jesuus u u' tza'.
52005028	Ech atinoj vib'a'nil u kuB'aal Jesucristo seti'. A'i.
53001001	-
53001002	Aatz in, in Pablo, a' unmol u Silvano tuch' u Timoteo, nunq'ilab'enex, ex niman tetz u Jesuus atilex tu Tesaloonica, jank'il ex ato'k'ex k'atz u Tioxh u kuTat utz, k'atz u kuB'aal Jesucristo. Ech a' koj aq'on vib'a'nil sete. Utz a' koj oksan u paas tetaanima.
53001003	Hermanos, ministeer nikuk'amab'e Tioxh seti' b'enamen. Utz a' vinujul ech sakub'ane' tan, yak'inchil neb'an tu venimat u Tioxh. Utz yak'inchil neb'an ti' eb'antu tii'ex setib'ilaj.
53001004	Ech ni'xhqoksa eq'ii xo'l q'u niman tetz u Jesuus q'u'l nipaalk'o' tan, tii ato'k'ex ti' u Tioxh. Utz tiira k'ujlel ek'u'l ti' majte, k'uxh kaana echi'k'ulale' utz, k'uxh kaana k'axk'o nipaalk'ex utz, netx'ake'.
53001005	Ech nik'ulo'k seti' aas etetz viQ'esalail u Tioxh. A' vik'uchtu u Tioxh aas tiira ijikomal ni'an q'u kam. Tan nojchit nepaal tu tza'l tu k'axk'o.
53001006	Tan ijikomal va'l si'an u Tioxh aas sataq' ku' choob'al paav ti' q'u'l nipaasanex tu k'axk'o.
53001007	Pek ech koj ex, k'uxh nepaal tu k'axk'o tan, satilansa'ex u Tioxh sik'atza. Satilansa'o' tuul ko'xh laopon u tiempo aas lik'uch tib' u kuB'aal Jesuus tu Amlika tu u mam itechalil tuch' q'ul iaanjel iq'omal mamaj tijle'm.
53001008	Tuch' xamlil su'uli. Satoksa q'u aanima tu choob'al paav q'u'l ye' ootzajin tetz u Tioxh. Utz niko'xh ye' niniman u b'a'nla chusb'al tetz u kuB'aal Jesucristo.
53001009	Ech ta'n okchil tu choob'al paav samotxi'ane', tetz sotzchil, ye'k iya'e', b'enq'ii b'ensaj. Saeesal b'en vatz u tijle'm u Tioxh utz, vatz vitechalil.
53001010	A' si'an tu u q'ii tetz u tuleb'al. Utz aatz q'u niman tetz, samotxik'ul vitechalil u Tioxh k'atza. Sa'xhilax vimam txumb'al u Tioxh k'atza, ech sat'anb'a'l u Tioxh. Utz ant ex tixo'l majte tan, vetenima va'l vetqal sete.
53001011	Ech toke' b'enamen nikuq'ila sik'le Tioxh seti'. A' nikujaj te aas sik'ulo'k seti' sitzojpixsa q'u b'a'nil itz'amal taq'o sataq' sete. A' saoksan tetaanima q'u kam seb'an ti' tu vik'uje' ek'u'l ti' tu vixamlil. Ech setil iq'aq'al visik'let'ex.
53001012	Ech sa'xhok iq'ii u kuB'aal Jesucristo seti' taq'o. Utz saok eq'ii ti' majte. Kajay si'ane'; loq' ti' ko'n u mam b'a'nil atil k'atz u Tioxh tuch' u kuB'aal Jesucristo.
53002001	Pek aatz cheel hermanos, saqal sete ti' u tuleb'al u kuB'aal Jesucristo utz, ti' u kumolot qib' tuch'.
53002002	Eb'anchile aas ye' ko'xh tiil sasotzsal ek'u'l ti' u chusb'al ti' u tuleb'al u Jesuus. Ye'k sejal etxumb'al ti'. Tan ye'saj ixe't vitiempoil viq'iilil u kuB'aal. Ech enimachi oj sa'aq'ax opon ma'j yol tzexe' oj u'. Ye'k setaq' tzii sateesa'ex tu b'ey ti' tioxhil kam. Enimachi k'uxh aya'l kala o' nialon sete tilone'. Utz ye' xaan etaanima taq'o.
53002003	¡Ech ab'ili'ch ko'xh eesanex tu b'ey! Tan b'axal nal su'ul u elchilka ti' u Tioxh. Ech sachee u aa paavla vinaj, va'l a' chit u tetz b'enchil tu choob'al paav, tu sotzchil.
53002004	Aya' u vinaj va'l saxe'k'ulan kajay q'u kam q'u'l niokku vib'ii u itz'lich Tioxh. Utz k'uxh kam ko'xh tioxhil saxe'k'ulan majte. Sipaasa tib' sii'. Aal se'ntoksa viq'esalail tu viq'analil vitotztioxh u itz'lich Tioxh. Sataq' b'en tib's Tioxh.
53002005	Pek ulsataj sek'u'l tan, a' q'u kam nichval sete aas atich'in texo'l atzi'.
53002006	Utz etootzajnale kam va'l nimajon cheel k'uxh ye'saj tule'. Sa'chit'uli, loq' a' su'ulku tu u tiempo va'l q'atel ti'.
53002007	Tan seb'tu u onkonil va'l su'li'an u vinaj eesanal tu b'ey tzi'. Aya' u kam va'l ye' ootzajimich. Utz satiq'o iyak'il u vinaj tzi', aas le'el tu xo'l va'l nimajon cheel.
53002008	Ech sachee u eesanal tu b'ey. Loq' sayatz'ax tu u kuB'aal tu ko'n viyolone'. Sasotzsal tuch' ko'xh vitechalil u tuleb'al u Jesuus.
53002009	Aatz u eesanal tu b'ey tzi' tan, a' saoksan tu u tijle'm u tx'i'li'inaj aas lauli. Ech kaana mamaj xheenya tuch' txaichil sik'uch ti' itxub'a'lil q'u aanima.
53002010	Kam ko'n sub'u'm sitxakunsa ti' teesal q'u aanima tu b'ey q'u'l a' chit tetz tz'ejxichil. Aya' q'u aanima q'u'l ye't motx isa'a ik'ul u b'a'nil utz, ye't motx ik'on taanima ti' vinujul, ti' ichitpu tu q'ul ipaav.
53002011	Ech toke' sataq' tzii u Tioxh su'ul mam sub'u'm. Ech aal a' se'enk ik'u'l q'u aanima ti' u txub'a'l.
53002012	Ech samotxb'en tu choob'al paav q'u'l ye't inima vinujul. Pek a' vetmotxchi'b'ik ti' u onkonil.
53002013	Pek ech koj ex hermanos, b'enamen sakuk'ama Tioxh seti' tan, ex q'u'l tii u Tioxh seti'. Utz xe' q'ii xe' saj txaaelex taq'o ti' echitpu tu paav, tiq'aq'al u Tioxhla Espiiritu. Tan a' va'l nixaansanelex k'atz paav. Utz a' paj nilochonex ti' ik'uje' ek'u'l ti' vinujul.
53002014	K'uxh vetisik'le'ok'ex u Tioxh tu u b'a'nla chusb'al va'l vetqal sete tan, a' isa' aas ant ex saetzanex k'atza tu vitechalil u kuB'aal Jesucristo.
53002015	Ech toke' hermanos, b'antaj tii etatin tu q'u chusb'al q'u'l chusel sete qaq'o. Utz esotzsach sek'u'l k'uxh tuch' kutzi' qalvu sete oj tu u' majte.
53002016	-
53002017	Pek u kuB'aal Jesucristo tuch' u Tioxh u kuTat, laaq'on nimal ek'u'l ti' q'u b'a'nla chaj kam neb'ane' utz, netale'. Tan veti'an tii qi' ti' vib'a'nil. Vettaq' k'ujleb'al kuk'u'l utz, nimal kuk'u'l ye'k iya'e'. Taq'ka nimal kuk'u'l b'a'nil ti' ich'ial tuch' txuq'txunchil.
53003001	Aatz cheel hermanos, tu vitzojpeb'al u u' tza', nikujaj sete seq'ila sik'le Tioxh qi'. Ech oora sapax paal itziiul u kuB'aal tu kajay tenam. Ech so'ok iq'ii, echa' va'l veti'an texo'l.
53003002	Utz ech sikolo' vatz q'u onkonla chaj aanima majte, aya' q'u chi'na'n k'u'l. Tan yit' kajay koj aanima saniman u yolb'al Tioxh.
53003003	Loq' techal u Tioxh. Utz a' sa'aq'on eyak'il utz; a' sakolonex vatz u tx'i'li'inaj.
53003004	Ech k'ujlel kuk'u'l ti' u Tioxh aas neb'an q'u kam alel sete qaq'o utz, atilex ti' ib'anaxe'.
53003005	Utz u kuB'aal koj aq'on etxumb'al aas seb'an tii'ex setib'ilaj, echa' va'l i'an u Tioxh qi'. Utz a' koj aq'on epaciensia ti' etx'aktu q'u tza'l nipaalk'ex, echa' va'l i'an u Cristo.
53003006	Niqal sete tib'ii u kuB'aal Jesucristo hermanos, aas sexaansa el etib' k'atz q'u'l yi'sa' aq'on, k'uxh niman tetz u Jesuus. Utz yit'e'ch koj ni'ane' kam q'u chusb'al alel sete qaq'o.
53003007	Tan etootzajle kam vetxumb'al seb'ane'. Ech seb'ane' kam va'l kub'an sevatz. Tan ye't koj aq'onino' texo'l.
53003008	Utz ye'xhkam niqechb'u echb'ub'al aas ye' koj nikuchooe'. Pek aal ni'xhqaq' yak'il tu aq'on q'iils aq'b'al, ech yit' ex koj kuyuch'ex ti' eme'b'i'l.
53003009	Loq' yit' ti' koj aas ye' sik'ulo'k qi' sa'aq'ax qetz. Pek niqaq'onine' tan, a' kusa' qaq'tu k'uchb'al sevatz. Ech setil ok etetz qi'.
53003010	Utz aatz anko'xh atich'o' texo'l, nichqal sete aas: —Oj ab'il ye' nitaq'onine', ye'k satx'a'ni.— Texho'.
53003011	Tan vetqab'ila' aas atil unjolol texo'l paat ye'xhkam nitaq'onine'. Kam koj b'oj ni'ane'; pek ta'xh b'ennajku ik'u'l ti' tilaxe' kam ni'an imol siatz.
53003012	Ech aatz q'u aanima q'u'l tzi', tib'ii u kuB'aal Jesucristo, tiira niqal te, nikub'an ya'l talax te aas aq'oninoj. Ech sitx'ak techb'ub'al tinujul.
53003013	Pek aatz ex hermanos, ye' koolex ti' ib'anax u b'a'nil.
53003014	Pek oj ab'il ma'j yi'sa' inimal q'u chusb'al niqal tu u u' tza', sajitaj ti'. Utz ye' emolo etib' tuch'. Ech sach'ixvi.
53003015	Loq' yit' sa'kojekoontrai, pek jik setoksa tu jik tan, niman tetz u Jesuus.
53003016	U kuB'aal koj aq'on u paas tetaanima b'enamen tu kajay q'u tza'l nipaalk'ex. Tan aq'ol paas u Tioxh. Utz u Tioxh salochonex kajay ex.
53003017	In Pablo, nunkaasa'ex ti' itz'ib'al b'en u u' va'l in niq'ab'in itz'ib'ale' tza', echa' nunb'an tu kajay q'u vu' nivaq' b'en. Tan ech chit iveet nunb'ane'.
53003018	Taq' koj vib'a'nil u kuB'aal Jesucristo sete sekajayil. A'i.
54001001	In Pablo, ichaj u Jesucristo titzii u Tioxh, u Chitol qetz. Utz titzii u kuB'aal Jesucristo majte va'l nikuch'ia tuch' txuq'txunchil tan, sataq'o' tu b'a'nil.
54001002	Nunq'ilab'enaxh Timoteo tan, nojchit unk'aol aatin ti' u kunimat u Jesuus. Utz u Tioxh, u kuTat tuch' u kuB'aal Cristo Jesuus koj aq'on ku'l vib'a'nil sai'. Itxum koj aatz. Utz atin koj u paas tavaanima taq'o majte.
54001003	Aatz si'chtekb'enin tu Macedoonia, val see aas sakaa'axh tu Eefeso. Ech samaj iatz q'u aanima q'u'l nichus unjot ye'xtxojla chaj chusb'al.
54001004	Utz ye'k sab'en ik'u'l q'u niman tetz u Jesuus ti' tab'il ok kam aas yol ko'xhtu' chulimal ko'n. Niko'xh sab'en ik'u'l ti' q'u tachul q'ul ik'uy imam q'ul ib'ena' ib'en ko'xhtu'. Tan kam koj itxa'k. Kam koj nilochonku ti' qiq'ot kuyak'il k'atz Tioxh. Pek aal yaayoli'b' ko'n nituch ti'. Ech a' va'l ni'xhval see cheel samaj iatz.
54001005	Tan a' nital u kuchusb'al tza' aas nojchit xe' taanima u aanima sak'asku'l vib'antu tii ti' imol. Tiira tinachb'al sa'atinka aas b'a'n va'l ni'ane'. Sik'uche' aas nojchit suula k'ujlel ik'u'l ti' u Tioxh; yit' niko'nkoxhteesa ivatz.
54001006	Tan atil unjolol aas elyuka ti' ib'anax q'u kam nivale' tza'. Utz a' tek nitz'ejxik ti' unjot chulin yol aas ye'k itxa'k.
54001007	Nimotxtaq' b'en tib's mamaj chusul tetz u o'tla mantaar. Pek k'uxh ech nimotxtal je' ti', aal ye' tootzaj. Utz ye' nitel itxumb'al tu q'u kam q'u'l nitxakb'a' talaxe'.
54001008	Tan b'a'n u o'tla mantaar. Kankojtu', aas oj nojchit sanimali kam chit echa' va'l tal u Tioxh.
54001009	Utz qootzajle aas ti' koj q'u aanima jikom ni'ane' alaxku q'u mantaar tzi'. Pek tx'olb'al tetz inujul q'u b'anol onkonil, q'u qelol, q'u aa paav, q'u'l kam koj itxa'k nima Tioxh te, q'u'l ye'k tatin u Tioxh siatz, q'u yoq'ol Tioxh, q'u yatz'ol itxutx ib'aal utz, tuch' kajay q'u yatz'ol,
54001010	tetz q'u eesanib' tu b'ey tuch' aanima, q'u q'ilan ok tetz vinajil, tetz ixojil, q'u elq'an aanima, q'u txub'a'lom, q'u txakb'a'n txub'a'l utz, tetz kajay q'u'l nixe'k'ulan q'u jikomla chusb'al.
54001011	Aya' u techalla b'a'nla chusb'al tetz u Tioxh va'l kaana b'a'nil tzixe', va'l nunpaxsa paal itziiul.
54001012	Ni'xhunk'ama tu u kuB'aal Cristo Jesuus tan, vetitxaa'in; k'ujleb'al k'u'l in siatz, vettoksa'in ti' ipaxsal itziiul viyolb'al. Utz ni'xhtaq' unyak'il ti' ib'anaxe'.
54001013	K'uxh aal inich yoq'ol Tioxh. Inich yoq'ol tetz q'u niman Tioxh. Nichunb'an unk'u'l ti', nichvojcha. Utz aal tx'anel munk'ulaxe', txumax unvatz tan, ye'xhkamich vootzaj utz, ye' nichunnima.
54001014	Ech sib' u b'a'nil vettaq' u kuB'aal ve. Tii vi' utz, nik'uje' unk'u'l ti' u Cristo Jesuus taq'o.
54001015	Jikomla yol va'l savale' tza' utz, tiira b'a'n aas kajay aanima saniman. K'uxh ul u Cristo Jesuus tu u vatz amlika tx'ava' tza', ti' ichitpul q'u aa paav ulka. A' chit unma'l in tan, tiira in aa paav majte.
54001016	Pek k'uxh mam paav b'anel vaq'o, vetitxum unvatz u Tioxh. Utz tu vikuyt'in u Jesucristo, ma'l k'uchb'al vettaq'a aas tiira ye'k iya'eb'al vikuyune'. Ech in k'uchb'al vatz q'u aanima oj sinima, sik'ul u atinchil tu b'enq'ii b'ensaj.
54001017	Ech toke' aatz u mam tokeb'al q'ii utz, kajay u mam techalil, tetz u Tioxh. Aya' u q'esal ijlenal va'l ech ko'xh ib'en u tijle'm, u Tioxh va'l ye'k tokeb'al u kamchil ti', va'l ab'il koj ma'j ilonnaj iatz. Ni'xhik'ulo'k ti' saoksal iq'ii. Tan ta'xh ma'l aa txumb'alla Tioxh b'enamen. Ech ko'xh ib'en u tatine'. A'i.
54001018	Unk'aol chi'in Timoteo, tii aab'i u chusb'al nival see tza'. Anko'xhtu' u yol k'asu'l xe' Tioxh, va'l alax see aas axe't chitu'. K'uxh nival see, a' unsa' siiq'o ayak'il ti' imajax u ye'xtxoj. Ech sa'ane' va'l ni'an ma'j aa ch'a'o ti' imajax ivatz u koontra.
54001019	Tii k'ujloj ak'u'l ti' u Tioxh utz, iq'o ayak'il; oksa tetz vab'a'nla nachb'al vatz Tioxh. Tan atil unjolol aanima ye't ib'an q'u kam nival see tzi'. Ye' nitiq'o iyak'il tu va'l nital u b'a'nla chusb'al. Elyuka ti'; ku'ya. Veti'anlu tetzan u vaarko va'l niko'p jaq' a'.
54001020	Antu tixo'l q'u aanima tzi' u Himeneo tuch' u Alejandro. Utz vetveesal xo'l q'u niman tetz u Jesuus, vaq'luka vatz u tx'i'li'inaj; ech satootzaji aas ech ko'n koj u qelonchil.
54002001	Ni'xhval see aas q'ilataj sik'letaj chit Tioxh ti' q'u aanima kajayil. Jajtaj tu u Tioxh aas sitxum iatz. Jajtaj q'u kam te q'u'l nisavsa. Utz k'amab'etaj ti' q'u b'a'nil ni'ane'.
54002002	Q'ilataj sik'letaj Tioxh ti' q'u ijlenal tuch' ti' tere'n q'u q'atb'al tzii. Ech tx'anel ko'xh qatin si'an taq'o; ye'k txab'kin. Pek a' chit sab'anax va'l b'a'n vatz Tioxh. Utz tijikomal sab'anax q'u kam.
54002003	Tan a' q'u kam b'a'n tzi' utz, tx'anel ni'enku tu u Tioxh, u Chitol qetz.
54002004	Tan a' isa' aas kajay q'u aanima sachitpu tu q'ul ipaav utz, satootzaji vinujul.
54002005	Tan ma'l ko'n Tioxh atile. Utz ma'l ko'n u vinaj oksan tetz q'u aanima vatz u Tioxh, aya' u Jesucristo va'l b'ennaj ko'n aanima.
54002006	A' va'l taq' tib' tu kamchil ti' ichool vipaav q'u aanima, ech tel vatz u choob'al paav. Utz a' i'anta' tu u tiempo va'l k'ajel nal ti' taq'o.
54002007	A' u vetz aq'el aas sunchus tu q'u puera aanima kani'ch ik'uje' ik'u'l ti' Tioxh utz, sunchus vinujul. Tan u Tioxh va'l vet'oksanin ti' ipaxsal itziiul. Ech in ichaj u Jesucristo. Nojchit va'l nivale' tza', yit' txub'a'l koj.
54002008	Nival see aas q'ilataj sik'letaj Tioxh, k'uxh til chaj ko'xhtu'. Tuch' chit etaanima ye'k paav sek'atza tuul seq'ila sik'le Tioxh; ye'k k'a'nal; ye'k yaayoli'b' sek'atza.
54002009	Nival tu q'u ixoj majte aas jik chit q'u toksa'm satoksa; jik ko'xh sivij tib'. Yit' tuch' koj t'e'su'ib' si'ane'. Ta'n ko'nkoxh sab'en ik'u'l ti' ichantixsal iveet q'u xi'l ivi'. Niko'xh sipaasa ivi' toksal b'a'nla q'an ch'ich' tuch' perla. Utz a' koj satz'ejxik ti' ivijtu tib' tu je'najla chaj oksa'm.
54002010	Pek a' satitz'a ik'uchax u b'a'nil, ech sik'uche' aas jolol ixoj nachol Tioxh.
54002011	Sako'ntab'i u b'a'nla chusb'al q'u ixoj. Ye'k yol si'ane'; sako'nab'ini.
54002012	Yit' sa'kojchusun u ixoj. Yit' sa'kojipaasa tib' vatz q'u vinaj. Pek sako'nijutxb'a' tib'.
54002013	Tan a' b'axal i'an u Tioxh u Adaan, ech tek u Eva.
54002014	Utz yit' u Adaan koj va'l b'axal sub'lu tu u tx'i'li'inaj, pek u ixoj va'l sub'li. Ech ku' tu u qelb'alil.
54002015	Utz simaj tib' vatz u paav oj a' satilb'e titz'in utz; b'enamen k'ujlel ik'u'l ti' u Tioxh. Sitz'ej taanima ti'. Utz saxaane'l k'atz paav. Jikom ko'xh si'an q'u kam; yit' tuch' t'e'sil koj.
54003001	Tiira ib'o'q'ol q'u yol tza': —Ab'il a' nitachva q'esalail xo'l q'u niman tetz u Jesuus, b'a'nla aq'on nititz'a atzi'.—
54003002	Pek loq' ministeer tiira b'a'n itxumb'al u q'esala tzi', ech paat ye'xhkam ti' saelk iq'ii. Ma'l ko'n tixoj atile. K'ujleb'al k'u'l itxumb'al. Ilel chit ib'anax q'u kam ni'ane'. Jik vib'anone'. Aq'ol ivatb'al aanima. Utz techal ichusune'.
54003003	Yit' q'ab'areella aanima koj. Yit' chokol ch'a'o koj. Yit' achvan koj ok iatz kam aas sub'u'm isa' ti'. Yit' ye'k koj inooeb'al ti' itx'akax puaj. Pek jik ko'xh itxumb'al. Nitoksa paas xo'l aanima.
54003004	Nitx'ol tiq'ol q'u kam tu tatib'al. Jik atil q'ul ik'aol ime'al jaq' imantaar, tinujul ninimane'.
54003005	Tan oj ye' nitx'ol tiq'ol q'u kam tu tatib'al, ¿a' tzik sitx'ol tiq'ol q'u niman tetz u Jesuus?
54003006	Yit' anal koj ak' ti' inimal u Jesuus. Tan b'a'n si'ane' aas saku' tu paav tu t'e'sil ti' u tijle'm. Echa' va'l isa' u tx'i'li'inaj.
54003007	Ministeer b'a'n talchu xo'l q'u aanima majte q'u'l yit' niman koj tetz u Jesuus. Ech ye'k se'el iq'ii utz, ye'k saku' tu va'l isa' u tx'i'li'inaj.
54003008	Echat ko'xh q'u diaakono majte. Echen b'a'n itxumb'al, inujul si'ane'. Yit' ka'l koj tel iyol. Yit' q'ab'areella aanima koj. Utz yit' achvan koj ok iatz kam aas sub'u'm isa' ti'.
54003009	Tii tatin tu vinujul u chusb'al va'l nikunima va'l anal nitootzajil tu u b'a'nla chusb'al. Nojchit tinachb'al si'an vinujul.
54003010	Loq' aatz ye'saj tok tu diaakonoil, b'axal nal si'ilax inujul b'a'nil, yetz kam ti' niyolpika aas sa'eesalk iq'ii. Oj b'a'n, ech nal so'oki.
54003011	Echat ko'xh q'u ixoj diaakonisa majte. Echen jikom itxumb'al. B'anol inujul. Yit' chulin yol koj. Pek k'ujleb'al k'u'l ti' q'u kam kajayil.
54003012	Ma'l ko'n tixoj q'u diaakono sa'atini. Sitx'ol tiq'ol q'ul initxa'a tuch' q'u kam tu tatib'al.
54003013	Tan aatz q'u'l ni'xhitx'ol ib'anax u taq'on tu diaakonoil, saoksal iq'ii ti'. Utz sa'tere'nk'uje' ik'u'l ti' u Tioxh tu u b'a'nla chusb'al k'atz u Cristo Jesuus.
54003014	K'uxh nivitz'a sa'naloponin tzaxe', nuntz'ib'a opon talax see kam sa'ane'.
54003015	Ech oj lab'atz vopone', ootzaj teku'en kani'ch iveet q'u kam sa'an xo'l q'u nachol tetz u itz'lich Tioxh. Aya' vitenam u Tioxh, vixe'al q'u kam inujul, va'l txakb'a'n tetz vijikomal.
54003016	Tiira sib' tokeb'al vitxumb'al u Tioxh va'l ye'ich ootzajimal ti' u okchil k'atza. Tan echa' va'l nitale' tza': Vettaq' b'ens tib' aanima u Tioxh qi'. Aq'ax b'ens b'a'n tiq'aq'al u Tioxhla Espiiritu majte. Ilax u q'aavtitz'peb'al tu q'u aanjel. Paxsal itziiul xo'l q'u puera aanima. Nimal tu q'u aanima tu u vatz amlika tx'ava'. Utz ech tek b'enje' tu Amlika tu vitechalil u Tioxh.
54004001	Pek vatzsaj nital u Tioxhla Espiiritu aas sa'atin untx'ajul q'u niman tetz u Jesuus saq'aav ti'; saelka ti' vinimal u Jesuus tu u motxeb'al q'ii saj. A' tek satz'ejxik ti' q'u tioxhil onkonil eesanal tu b'ey utz; ti' q'u chusb'al q'u'l u tx'i'li'inaj nicheesan.
54004002	Unjolol ka'vatzla chaj aanima sa'alon q'u chusb'al tzi' aas tiira sub'u'm si'ane'. Tan paat yannaj vinachb'al. Ye' nikan inachaxe' ab'iste u b'a'n, u ye' b'a'n.
54004003	Aatz q'u chusul tzi', tiira samajon ti' u tzumb'a'a. Utz samajon ti' techb'ul unjolol echb'ub'al aas yit' txaa' koj echb'uli. Tan Tioxh aq'onnajka tetz. Utz aal tokeb'al iq'ii Tioxh. Tan sak'amab'el te utz, saoksal iq'ii tu q'u niman tetz q'u'l tootzaj vinujul aas satechb'u.
54004004	Tan b'a'n kajay q'u echb'ub'al taq'ka u Tioxh. Ye'xhab'iste ko'xh ma'j txaa' koj, pek ta'n tzii sak'amab'el Tioxh ti'.
54004005	Ech sab'a'nixsal tu u Yolb'al Tioxh utz, tu u kuq'ilat sik'let Tioxh ti'.
54004006	Untz'oj b'a'n achustu q'u kam tzi', unchee' axh ma'l b'a'nla taq'onom u Jesucristo. Niiq'o ayak'il tu u yolb'al Tioxh nikunima utz, tu u b'a'nla chusb'al.
54004007	Pek ye' ko'xh aab'i ok q'u chulim yol eesab' iq'ii u Tioxh q'u'l ko'xten cheei. A' tii sooksav iib' ti' ib'anax q'u kam ti' u okchil k'atz Tioxh.
54004008	Tan aatz q'u kam nib'anax ti' iyak'insal u chi'l; b'a'n chitu' loq' b'iil ko'n iq'aq'al. Pek aatz u oksa'ib' k'atz Tioxh, tiira sib' iq'aq'al. Tan alel tu u Tioxh aas saqil iq'aq'al tu u vatz kuq'ii kusaj tu u vatz amlika tx'ava' tza' utz, saqil iq'aq'al tu u atinchil tu u b'enq'ii b'ensaj majte.
54004009	Tiira ib'o'q'ol u yol va'l savale' tza' utz, b'a'n aas kajay saniman.
54004010	Tan ta'xh ma'l nikuch'ia tuch' txuq'txunchil u itz'lich Tioxh, aya' u Chitol tetz q'u aanima kajayil. Loq' a' chit unma'l q'u'l nimamal tek u Jesuus taq'o. Ech toke' niqaq' yak'il tu u aq'on ti'. Utz nikuq'i' q'u ye'xtxoj nib'anax qe ti'.
54004011	A' q'u'l saale' tzi' utz, sachuse'.
54004012	Utz ab'il koj saeesan aq'ii ti' k'uxh axh xiak. Ta'xhtzii aas a' chit sak'uch ib'anax u b'a'nil vatz q'u niman tetz u Jesuus, tayolone', tatxumb'al, tab'ant'axh tii ti' aanima, ti' aas aya'l ak'u'l na'ane', ti' vik'uje' ak'u'l ti' u Tioxh utz, ti' axaane'l k'atz u paav.
54004013	Tuul ko'xh ye'saj vopone', tii noj asik'le u Yolb'al Tioxh xo'l q'u niman tetz u Jesuus. Sachusunaxh ti'. Utz sooksa aanima tu jik tuch'.
54004014	Txakunsa chit u doon aq'el tu u Tioxh. Aya' va'l alax see aas taq' je' iq'ab' q'u q'esala siib'a ti' iq'ilat isik'let Tioxh sai' aas ookka.
54004015	Ech tii iitz'a q'u kam tzi' utz, atojchit'ok'axh ti' ib'anle'. Ech kajay sailon aas nakan tiq'ol u yolb'al Tioxh.
54004016	Nach je' iib' ti' q'u kam na'ane'. Tinujul chit u chusb'al sachuse'. Tan oj ech sa'ane', sachitp'axh tu paav. Utz echat q'u'l sa'ab'in q'ul achusb'al.
54005001	Yit' yaael koj q'u q'esla chaj vinaj sa'ane' aas sooksa tu jik. Pek jik chit iq'ilal sa'ane'; echa' iq'ilal atat sa'ane'. Atoj tatin saatz. Utz aatz q'u xiak, echa' atza'q' sa'ane' aas sooksa tu jik.
54005002	Echat paj q'u q'esla chaj ixoj, ech iq'ilal sa'ane' anan. Utz ech iq'ilal aanab' sa'an tu q'u ixviak. Paat jikom vatxumb'al sa'an te.
54005003	Loch q'u txakay ixoj q'u'l nojchit ye'xhab'il ti'.
54005004	Pek oj atil titz'in oj tii mam, a' samotxaq'on tetz. Tan ministeer sichus tib' q'u k'aol me'ala te aas a' b'axal siloch itxutx ib'aal. Siq'aavixsa b'oj te va'l aq'ax te tich'ooil. Tan a' u kam b'a'n ni'enku tu u Tioxh.
54005005	Pek a' saloch va'l nojchit txakay ixoj kaanaj sijunal. A' texh k'ujlelk ik'u'l ti' Tioxh utz, b'enamen niq'ila isik'le Tioxh q'iils aq'b'al.
54005006	Pek ech koj u txakay ixoj va'l niteesa itxumb'al tu b'ey, nitoksa tetz u tacha'v, tz'ejxinaj u tatin vatz Tioxh k'uxh itz'lel tilone'.
54005007	A' q'u kam sachus te tzi'. Jikom si'ane' ech ye'k sael iq'ii.
54005008	Tan aatz q'u niman tetz u Jesuus q'u'l ye' niloch u titz'in tatzik aas niya'ta tetz, ye' nik'uche' aas niman tetz u Jesuus. Utz aa paal ivi' vib'anon vatz q'u'l ye' tootzaj Tioxh. Tan ye'xh b'oj nilochone'.
54005009	Pek a' saok tu ach xo'l q'u'l salochaxi q'u txakay ixoj q'u'l maas tek 60 iya'b', ma'l ko'n ivinaj atinnaj.
54005010	Aya' q'u'l k'uchul tetz u b'a'nil tib'anone'. Jik ch'iisamal titz'in taq'o, aq'el ivatb'al aanima taq'o, tx'aael tajan niman tetz u Jesuus taq'o, lochel aanima taq'o aas nipaal tu k'axk'o utz, aya' q'u'l ni'an ya'l tib' ti' ib'anax kajay q'u b'a'nil.
54005011	Pek ooksach tu ach q'u txakay ixoj q'u'l txul ixoj tere'n. Tan b'a'n si'ane' kam noj tok titxumb'al, ta'xh sapaal tetz noj iqelka u Cristo noj ik'ul tib' tuch' va't vinaj ye' tootzaj Tioxh.
54005012	Utz choob'al paav sa'alax iku' ti' oj echi tan, ye'n itzojpi va'l vettaq' iqul tuul.
54005013	Utz k'uxh yit' sa'kojb'en ti' vinaj, b'a'n si'ane' sichus q'e'yil; jun texh otzotz ib'en ti' ixaansal yol aas ye'k itxa'k. Utz satoksa tib' tu kam aas ye'k tokeb'al ti'.
54005014	Pek aal b'a'n satzume' q'u txakay ixoj q'u'l txul ixoj tere'n. Atinoj titz'in. Utz a' satil ime'b'i'l tu tatib'al. Ech ye'k sataq' tzii tu u tx'i'li'inaj sachee yol ti' taq'o.
54005015	Tan at unjolol aas elyuka ti' u Jesuus utz, a' tek nitoksa tetz u tx'i'li'inaj.
54005016	Utz echa' tzi' oj atil txakay ixoj xo'l titz'in tatzik ma'j niman tetz u Jesuus, aal b'a'n a' salochon. Ech ta'xh salochax tu q'u niman tetz u Jesuus q'u'l nojchit ye'xhab'il ti'.
54005017	Aatz q'u ansiano q'u'l ni'xhitx'ol tiq'ol q'u kam, nik'ulo'k ti' aas nojchit sib' talche' si'ane'. A' chit ib'o'q'ol q'u'l nipaxsa u yolb'al Tioxh utz, tuch' q'u'l nichusune'.
54005018	Tan nital u Yolb'al Tioxh tz'ib'amalka aas: —Yit' sa'kojooksa txim vi' iju' u vaakaxh va'l nipaq'e'l triigo.— Chia. Utz nital majte aas: —Nik'ulo'k ti' u aq'onom aas sik'ul ija'mel.— Chia.
54005019	Yit' yak ko'nkoxh sanima oj ab'il saxochon ma'j q'u ansiano saatz. Pek ministeer sa'atin ka'vo'j oxvo'j aanima aas nojchit ilel ab'imal u kam taq'o va'l saxochlika.
54005020	Ab'iste q'u'l ye'xh niya' ti' ib'anax u paav, yaa vatz q'u niman tetz u Jesuus. Ech saxo'v tere'n q'u aanima; ye'k sapaavini.
54005021	Tii sanima q'u kam nivale' tza'. Ni'xhval see vatz u Tioxh, vatz u kuB'aal Jesucristo utz, vatz q'ul iaanjel txaael el taq'o. Ye'xhab'il ko'xh at tela'. Utz ye'xhab'il ko'xh atil tatin saatz sa'an ti' itzojpixsale'.
54005022	Yit' ooje'l ko'nkoxh sooksa ma'j aanima tu q'esalail xo'l q'u niman tetz u Jesuus. Tan b'a'n si'ane' atoj tu paav utz, ant axh sapotzonaxh ti' u tel iq'ii. Pek tiira kuenta'axh ti' u paav.
54005023	Yit' nojla ko'nkoxh a' suuk'a, pek ta'l uuva suuk'a ti' vavuul aas ya'v utz, ti' tere'n q'ul ayaab'il.
54005024	At unjolol aanima aas vatzsaj q'ul ipaav, ech ye'xtxoj saoki, k'uxh ye'saj itx'olax inujul tu u Tioxh. Pek at unjot majte aas ye' na'l. Anal sailaxi xamtele, aas latx'olax inujul tu u Tioxh.
54005025	B'a'n saok q'u'l q'u b'a'nla chaj kam ni'ane' tan, atia aas vatzsaj chit q'u b'a'nil ni'ane'. Utz atia xamtel sa'elu'l vatzsaj.
54006001	Aatz q'u niman tetz u Jesuus q'u'l k'ayimal tatin tu aq'on, atoj chit tatin q'u b'aal taq'on siatz. Jikom sa'aq'onini, ech ye'k se'el iq'ii u Tioxh taq'o utz, tuch' viyolb'al.
54006002	Utz aatz q'u'l niman tetz u Jesuus q'u b'aal taq'on, ye'k teko'nkoxh tatin siatz si'ane'. Ta'n ko'nkoxh satalva oj ela niman tetz u Jesuus tuch'. Pek aal tiira b'a'n taq'onin si'ane' tan, niman tetz u Jesuus u aanima va'l ni'ilon iq'aq'al u taq'on. Utz tii u Tioxh ti' majte. Ech a' q'u kam sachusunaxh ti' tza'. Utz sab'an ya'l ti' tiq'ot iyak'il.
54006003	-
54006004	Tz'ejxinaj u aanima oj paarten chusb'al nichusunka aas ye' nik'ul tib' tuch' viyolb'al u kuB'aal Jesucristo utz, tuch' q'u b'a'nla chusb'al va'l nichus u okchil k'atz Tioxh. Paat ye'xhkam nitel itxumb'al tu u yolb'al Tioxh atzi'. Je'naj iatz. Utz a' chit atil k'atza u achva xhaakaluib' ti'aj yol; ech teku'en a' iyaab'il. Tan aatz tu va'l ni'an q'u aanima tzi', chi'k'ulaib' nichee taq'o, ch'a'o, yoq'oib', suyu kam ti' imol.
54006005	Utz yaayoloib' atil taq'o b'enamen xo'l q'u aanima q'u'l yannaj tek vitxumb'al taq'o. Paat ke'ch koj vinujul tzixe'. Utz a' nimotxtitz'a aas kanaal utz, tx'akb'al puaj u okchil k'atz u Tioxh. Ech xaane'l k'atz q'u aanima ech tzi'.
54006006	Tan mam kanaal chit u okchil k'atz u Tioxh. Ta'ntzii oj satxuq'txuno' ti' u qetz atile.
54006007	Tan kam koj qetz iq'omiche aas ulo' tu u vatz amlika tx'ava' tza' utz, kam koj saqiq'o b'en aas lakamo'.
54006008	Pek chuspia atil kutxb'al qetz utz, atil qechb'ub'al, ech txuq'txunojo' ti'.
54006009	Pek aatz q'u aanima q'u'l nitachva tx'iiol iq'iil, kam ko'xh ye'xtxojla kam nitachva. Kam ko'xh onkonil ni'an ti' ichee tetz aas yansanal utz, tz'ejxixsamal q'u aanima ni'ane'. A' niku'k tu u ye'xtxojla txumb'al va'l echa' k'aa txayb'al tetz q'u'l niniman.
54006010	Tan aatz vixe'al kajay q'u onkonil, aya' u tz'ejxichil ti' u puaj. Tan ech i'an unjolol. Tz'ejxo'k ti' utz, eltekka ti' inimal u yolb'al Tioxh. Loq' tilayol q'u mamaj k'axk'o motx paalku ti'.
54006011	Pek aatz sa'ane' Timoteo, chok eel tu q'u kam tzi' tan, axh ma'l vinaj tetz Tioxh. Utz a' sa'an vijikomal. Saxaanok'axh k'atz Tioxh. Sak'uje' ak'u'l ti'. Sa'an tii'axh ti' aanima. Atoj apaciensia. Aq' ku' iib' vatz u Tioxh. Ye'k saje'sa iib'.
54006012	Aq' yak'il ti' u yolb'al Tioxh va'l nikunima Timoteo. Echa' ch'a'o sa'ane'. K'on avaanima ti' q'u kam q'u'l satiq'ob'enaxh tu b'enq'ii b'ensaj tan, ech ti' isik'le'axh u Tioxh. Utz a' va'l ooksa iib' ti' ib'anle' vatz sib'al aanima.
54006013	-
54006014	Nima va'l nival see tza'. Ni'xhval see vatz u Tioxh, u itz'pixsan tetz q'u kam kajayil. Utz vatz u Jesucristo nival see majte, va'l tal vinujul tu u Pilato. Ayansach iib' tu u paav. Ech ye'xhkam sa'alax sai', ul nal ko'xh u kuB'aal Jesucristo.
54006015	Aya' u tuleb'al va'l k'ajel nal titxumb'al u techalla Tioxh va'l ta'xh ma'l tijlenal q'u ijlenal utz, iq'esala q'u q'esala.
54006016	Aya' u Tioxh va'l ye'xhjatu sakami, ye'k tokeb'al u kamchil ti', va'l ab'il koj ma'j ilonnaj iatz. Tan a' atik tu u techalla tatib'al sutimal ti' tu mam rib'unnaj txijtxub'al va'l sa'kojveet toko'p aanima tuul. Utz tetz u tokeb'al q'ii; tetz u mam q'esalail b'enamen. A'i.
54006017	Al tu q'u tx'iiol iq'ii aas yit' sa'kojmotxje' ivatz. Utz ye' k'uje' ik'u'l ti' q'u tx'iib'al iq'ii tu u vatz amlika tx'ava' tan, niko'nimotxe'. Pek a' sak'uje'k ik'u'l ti' u itz'lich Tioxh va'l tiira tz'ajel iatz qetz nitaq'e', ech nikub'anb'e.
54006018	Chus te aas a' samotxtoksav q'ul ipuaj ti' ib'anax u b'a'nil; tx'iiol iq'ii tu u b'a'nil si'ane'. B'a'n ichajpe'l tetz si'ane'; oora salochoni.
54006019	Tan oj ech si'ane' tzi', tx'iib'al iq'ii nimol tu Amlika; nichik u b'a'nil tetz taab'ab'en; ye'k imotxe'. Utz sichab'a u b'enchil tu b'enq'ii b'ensaj majte.
54006020	Timoteo, a' chit noj a'an q'u kam aq'el see tu u Tioxh. Maj iib' ti' q'u txayi'b' ti' yol. Tan ye'k itxa'k. Kam koj kanaal ti'. Utz maj iib' ti' q'u yaayoli'b' q'u'l nichee tu va'l “mam txumb'al” chu te'le'; loq' yit' a' koj.
54006021	Tan aatz unjolol q'u'l niniman q'u kam tzi', elyuka ti' inimal u b'a'nla chusb'al. Vib'a'nil koj u Tioxh atin sai'. A'i.
55001001	In u Pablo, ichaj u Jesucristo titxumb'al u Tioxh. Tan alich nal tu u Tioxh aas sataq' itiichajil tu b'enq'ii b'ensaj q'u aanima q'u'l saniman u Cristo Jesuus.
55001002	Nunq'ilab'enaxh Timoteo tan, nojchit ech aatine' a' unk'aol tii'in sai'. Ech u Tioxh, u kuTat tu Amlika, tuch' u kuB'aal Jesucristo koj aq'on q'ul ib'a'nil see. Itxum koj aatz. Utz atin koj paas tavaanima taq'o.
55001003	B'enamen nunk'ama Tioxh sai' Timoteo, chajpaj nunq'ila sik'le Tioxh q'iils aq'b'al. Utz tunnachb'al atilka aas jikom nivaq'onin ti' u Tioxh, echa' i'an q'ul unk'uy unmam.
55001004	Nitul val ooq' sunk'u'l aas kujatxtu qib'; ech ti' nivachva savil aatz. Ech sa'xhtxuq'txunin.
55001005	Nitul sunk'u'l aas nojchit jikom k'ujlel ak'u'l ti' Tioxh, echa' vik'uje' ik'u'l vanan q'es Loida utz, tuch' vanan Eunice.
55001006	Pek nival see. Yak'insa u xamlil tetz u doon atil sak'atza va'l taq' u Tioxh see aas vaq'tu je' q'ul unq'ab' siib'a aas ookka.
55001007	Tan aatz u txumb'al nitaq' u Tioxh qe, yit' tetz koj xo'val. Pek kuyak'il nitaq' ti' u qatin k'atza, tetz kub'antu tii'o' ti' kumol utz, tetz kumajtu qib' ti' ib'anax u ye'xtxoj.
55001008	Ech toke' ye'k saxo'vaxh ti' talax q'u kam ti' u kuB'aal. Utz ye'k sach'ixvaxh vi' majte k'uxh atilku'in tu preexhuil ti' u Jesuus. Pek b'ana aas ant axh sapaalaxh tu tza'l ti' u b'a'nla chusb'al. Tan u Tioxh sa'aq'on ayak'il.
55001009	Tan mam b'a'nil veti'an qe. Vetichitpu'o' tu q'u kupaav. Vetisik'le'ok'o' k'atza ti' ma'l u txumb'al ye'k paav tuul. Loq' yit' ti' koj aas b'a'n nikub'an siatz, pek jik chit a' vetitz'ano'. Utz a' u b'a'nil itz'amal nal qi' taq'o xe' q'ii xe' saj aas sa'chiti'an u Cristo Jesuus.
55001010	Utz ik'uch vib'a'nil ti' u tuleb'al u Chitol qetz, aya' u kuB'aal Jesucristo. Tan tiq'aq'al u b'a'nla chusb'al vet'el viyak'il u kamchil utz, vettaq' elu'l vatzsaj u atinchil tu b'enq'ii b'ensaj b'enamen.
55001011	Utz vettoksa'ins alol tetz u b'a'nla chusb'al tza'. In ichaj u Jesucristo. Utz in chusul tetz xo'l q'u puera aanima.
55001012	Ech toke' nunpaal tu q'u k'axk'o atilk'in tza'. Loq' ye'xhkam nunch'ixvu ti' tan, vootzajle ab'il va'l nimamal vaq'o. Utz vootzajle atil iyak'il sikolin tuul nunb'an u aq'on ti', opon nal u q'ii aas lo'oponin siatz.
55001013	Tii akol q'u b'a'nla chaj yol q'u'l ab'imal el sunk'atza saaq'o; ti' vik'uje' ak'u'l ti' u Cristo Jesuus utz, ti' vatz'ejt avaanima ti'.
55001014	Tii akol q'u b'a'nil atil sak'atza tu u Tioxhla Espiiritu, aya' va'l atil sukuk'atza majte.
55001015	Ab'imal tek saaq'o aas elab'emalka'in tu kajay q'u lochol vetz tu Aasia; antu tixo'l u Figelo tuch' u Hermoogenes.
55001016	Pek Tioxh koj chit txumun iatz q'u titz'in tatzik u Onesiiforo majte. Tan jatpajul ko'xh taq' nimal unk'u'l utz, ye'xhkam nich'ixve'l vi' k'uxh atilku'in tu tze' utz, qitzelin tu kadeena.
55001017	Pek aal ela'ok chit ti' unchokax tu Roma utz, ichab'a'in.
55001018	Ech u kuB'aal koj txumun iatz tu u q'ii tetz u tuleb'al. Tan iloch'o' tu Eefeso majte. Tek' ootzaj atzi'.
55002001	Timoteo, unk'aol ti' inimal u Jesuus; tii iq'omoj ayak'il tu u b'a'nil va'l nitaq' u Cristo Jesuus.
55002002	Utz kam q'u chusb'al ab'imal el sunk'atza aaq'o vatz sib'al aanima, chus tu q'u vinaj majte q'u'l k'ujleb'al k'u'l itxumb'al. Ech sa'pajitx'ol ichusax tu unjolte.
55002003	Utz aatz axh, tx'ak q'u tza'l sapaalk'axh tu aq'on ti' u Jesucristo. Echa' axh b'a'nla isol sa'ane'.
55002004	Tan echa' q'u'l ato'k tu solil, yit' niko'nkoxhtoksa tib' ti' ib'anax unjot kam. Pek a' tii ni'ane' kam b'a'n ni'enku tu viq'esal.
55002005	Echat paje' a' u aanima va'l ni'an saach ti' kanaal. K'uxh si'an kanaal satale', sa'kojaq'ax vikoroona oj yit' tinujul koj sinima q'u mantaar tetz saach.
55002006	Ech paje' u chikol. B'axal nal sikoo u tx'ava' va'l sachikonka. Ech nal satil iq'aq'al ivatz vichikob'e'm.
55002007	Ech at noj b'enku see q'u kam vetvalla' tzi' utz, u kuB'aal sa'aq'on atxumb'al ti' tootzajil kajayil.
55002008	Atoj chit u Jesucristo sak'u'l, vitu'xh ixalam u Daviid, va'l q'aavitz'pinaj xo'l q'u kamnaj. Tan a' vixe'al u b'a'nla chusb'al.
55002009	Utz ti' ko'n ipaxsal itziiul vinujul tzi', nunpaal tu tza'l taq'o. Atilku'in tu tze' ti' utz, qitzelin tu kadeena aya'l kala in mam aa paav. Pek loq' yit' qitzel koj u yolb'al Tioxh.
55002010	Ech a'tzii. Nuntx'ak kajay q'u tza'l tan, tii'in ti' q'u aanima q'u'l k'ajel ti' tu u Tioxh. Ech antu samotxchitpu tu q'ul ipaav tiq'aq'al u Cristo Jesuus. Utz antu saetzan ti' u techalla atinchil tu u b'enq'ii b'ensaj.
55002011	Ib'o'q'ol u yol tza': —Oj sakamo' ti' u Jesuus, saitz'p'o' tzixe' tu Amlika majte.
55002012	Oj sakutx'ak q'u tza'l ti', sa'nalatin qijle'm k'atza tu viQ'esalail. Pek oj saqeesa qib' tuul aas qootzaj vib'a'nil, sateesa tib' qi' majte.
55002013	Utz oj yit' k'ujleb'al k'u'l koj nikub'an siatz, ta'xh b'anel k'ujleb'al k'u'l ni'ane'. Sa'kojya'i tan, ech vitxumb'al.— Chia.
55002014	Nachpixsa tu q'u niman tetz u Jesuus q'u kam savale' tza'. Tib'ii u kuB'aal sooksa sik'u'l aas ye' ko'xh itxay tib' ti'aj yol. Tan ye'k tokeb'al q'u txayi'b' tzi'. Tan aal nisotzsa ik'u'l q'u aanima q'u'l niab'in. Tz'ejxixsamal ni'ane'.
55002015	B'an ya'l aas tiira b'a'n aatin vatz Tioxh. Ech ye'xhkam ti' sach'ixvik'axh. Tan tiira tinujul natxakunsa u yolb'al Tioxh va'l inujul. Echa' ma'l b'a'nla aq'onom aas tiira b'a'n vatz u b'aal taq'on.
55002016	Oki'ch'axh xo'l q'u yol q'u'l eesab' iq'ii Tioxh q'u'l ye'k itxa'k; niko'nisotze'. Tan aal tu onkonil nitaq'vu b'en tib' q'u aanima q'u'l ni'an ech tzi'.
55002017	Utz yak'inchil ni'an q'ul iye'xtxojla yol, echa' q'eechil. A' q'u'l motx paalku u Himeneo tuch' u Fileto.
55002018	Jolol tek elnajka ti' vinujul. Tan nimotxtale' aas uchnaj tek u q'aavitz'pichil tika'paj. Ech nisotz ik'u'l unjolol niman tetz u Jesuus taq'o.
55002019	Pek k'uxh ech i'ana, txaklel vitxumb'al u Tioxh. A' vixe'al q'u kam nikunima. Nitxakb'a' tu q'u yol tza': —Tootzaj u kuB'aal ab'il q'u'l niniman.— Chia. Utz nital majte: —Ech kajay q'u'l niniman nioksan vib'ii u Cristo, xaanoj el k'atz paav.— Chia.
55002020	Echa' tu ma'l nimla atib'al, jatvatzul ko'xh kamb'al atil tuul. Atil kamb'al b'a'nla q'an ch'ich', b'a'nla saj ch'ich'. Atil tze' utz, atil tz'aj kamb'al majte. Atia b'a'nla chaj kam niku' tuul. Utz atia ye'xtxojla chaj kam niku' tuul.
55002021	Echat ko'xh q'u aanima. Ab'il va'l nixaansa el tib' k'atz q'u ye'xtxoj, sab'a'nixsal tu u Tioxh. Utz satxakunsal tu u kuB'aal ti' kam ko'xh b'a'nla chaj kam.
55002022	Ya'an q'u acha'v tetz xiakil; chok eel siatz. Pek a' chit sa'an vijikomal. K'uje'oj ak'u'l ti' u Tioxh. B'an tii'axh ti' aanima. Utz a' sooksa u paas xo'l q'u aanima k'onel taanima ti' inimal u kuB'aal.
55002023	Utz aq'ka q'u kam, echa' u txayi'b' ti' yol aas ye'k ko'xh tokeb'al. Tan txoxkinil ku'en. Utz ootzajle aas ch'a'o nitok taq'o.
55002024	Tan aatz u taq'onom u Tioxh, yit' sako'nkoxhiyaayoli tib'. Pek jik ko'xh itxumb'al tu kajay aanima si'ane'. Techal ichusun ti' u yolb'al Tioxh. Utz tx'akol tetz q'u tza'l.
55002025	Tuch' chit paciensia satoksa tu jik q'u'l nik'ulelane'. Tan kamal la'aq'ax tzii te tu u Tioxh aas sik'axa q'ul ipaav utz, sinima vinujul.
55002026	Ech sael tikuenta u tx'i'li'inaj va'l txaypinajku tu u tacha'v, echa' iqitzax tu ijvil.
55003001	Echen sootzaji Timoteo, aas xo'eb'al vitxumb'al q'u aanima si'an tu u motxeb'al q'ii saj.
55003002	Tiira a' texh satitz'a tib' q'u aanima. Ke'ch koj inooeb'al ti' q'u kam si'ane'. T'e's. Je'naj vatz samotxi'ane'. Yoq'ol Tioxh. Qelol itxutx ib'aal. Sa'kojik'ama b'oj q'u kam. Kam koj itxa'k choko Tioxh te.
55003003	Ke'ch koj b'oj b'a'nil xe' taanima si'ane'. Sa'tere'nkoji'an q'u kam q'u'l nojchit jik xo'l q'u aanima. Ye'k kuyb'al tzixe'. Jolol chokol ipaav aanima. Ye' nimaj tib' ti' ib'anax q'u ye'xtxoj. B'anol tetz onkonla chaj kam. Txokop txumb'al ti' imol. Utz koontrain tetz kajay q'u b'a'nil.
55003004	B'anol tetz onkonil timol ti' el. Ta'xh okoj tetz. Oksan je' iq'ii. A' chit sachi'b'ik ti' ib'anax q'u tacha'v vatz vichokax u Tioxh.
55003005	Tilon ko'xhtu' aas niman oksan tetz u Tioxh, pek tu q'ul ib'ano'm atilka aas yit' a' koj. Ech oki'ch'axh k'atz q'u aanima ech tzi'.
55003006	A' q'u vinaj atzi' q'u'l nichok topon tu otzotz xe' q'u ixoj q'u'l oora ko'xh tok kam tivi'. Aya' q'u ixoj q'u'l tz'ejxinaj ik'u'l utz, b'anol tetz paav. Tan a' nik'o'pin q'u tacha'v ichi'l.
55003007	Va'l tab'it u yolb'al Tioxh, pek loq' jatu koj so'opon ti' tootzajil vinujul.
55003008	Ech aatz q'u vinaj tzi', ech si'ane' va'l i'an u Janes tuch' u Jambres aas ixe'k'ula u Moisees. Utz sixe'k'ula vinujul. Tan tiira yannaj itxumb'al. Paat vettz'ejxuka ti' u b'a'nla chusb'al tetz u Tioxh.
55003009	Pek loq' ech ko'nkoxh ib'en tzi'. Tan sa'nalilax inujul tu q'ul itxoxkinil ni'an vatz q'u aanima. Echat ko'xhtu' va'l i'an u Janes tuch' u Jambres.
55003010	Pek aatz axh, tek' ootzaj vunnimat u yolb'al Tioxh. Ilel untxumb'al saaq'o majte. Ootzaj kam nunk'aj ti'. Ootzajle aas tiira k'ujlel unk'u'l ti' u Tioxh. Ilel saaq'o q'u tza'l nipaalk'in ti'. Utz ootzajle aas tiira tii'in ti' q'u aanima. Utz atil unpaciensia ti' q'u kam.
55003011	Ootzajle aas nuntx'ak u vojchal ti' u b'a'nla chusb'al utz, tuch' tere'n q'u'l paalnajk'in. Echa' q'u'l paalk'in tu Antioquia, tu Icoonio, tuch' tu Listra. Pek u kuB'aal kolonin tu kajay q'u tza'l paalk'in.
55003012	Utz ech chitu'. Tan kajay q'u'l nititz'a xaanich ok k'atz u Cristo Jesuus, sa'chitchi'k'ulali.
55003013	Pek ech koj q'u maalola chaj aanima, aal ko'xh ib'en tu q'u onkonil; jolol eesanal tu b'ey utz, eesamal tu b'ey tu u tx'i'li'inaj.
55003014	Pek aatz axh, tii aatin tu u chusb'al nimamal aaq'o utz, q'u'l b'ennaj ak'u'l ti'. Tan ootzajle aas k'atz ma'l b'a'nla aanima achusv iib'.
55003015	Aya'xchen tach'ooil ootzajita' kantal u yolb'al Tioxh. Utz a' niaq'on atxumb'al ti' u chitpichil tu paav ti' ik'uje' ak'u'l ti' u Cristo Jesuus.
55003016	Tan kajay u Yolb'al Tioxh tz'ib'amal, u Tioxh oksan sik'u'l u tz'ib'an tetz. Utz echixe'at chusun ti' tan, nitxakun ti' toksal yol tivi' q'u aanima. Nitxakun ti' tok q'u aanima tu jik. Utz nichus q'u aanima ti' ib'anax vijikomal.
55003017	Utz a' itxa'k aas tz'ajel itxumb'al u aanima k'atz Tioxh si'ane'. Ech tek' nitelo'p ti' ib'anax kam ko'xh aq'on b'a'n k'atz Tioxh.
55004001	-
55004002	Aatz cheel, tiira ni'xhunjaj see vatz Tioxh utz, vatz u kuB'aal Jesucristo aas sa'xhapaxsa itziiul viyolb'al. Sa'an ya'l iib' ti' talax tu q'u aanima k'uxh sasa'li, k'uxh ye'k sasa'li. Atoj apaciensia ti' toksal yol tivi' q'u aanima, ti' ayaat tu u yolb'al Tioxh utz, ti' aaq't itxumb'al tu q'u b'a'nla chusb'al. B'an ech tzi' tuul ye'saj tul u kuB'aal Jesucristo tu viQ'esalail va'l satx'olon inujul kajay q'u aanima k'uxh itz'lele utz, k'uxh ma't ikame'.
55004003	Tan toj nal uloj ma'l u tiempo aas sa'tere'nkojmotxisa'a tab'il u b'a'nla chusb'al q'u aanima, tetz b'a'nla atinchil k'atz Tioxh. Pek a' tek samotxtoksa sib'al chusul tixo'l aas sataq' tzii te si'an u tacha'v ichi'l. Tan a' isa' sichus te kam visa' satab'i.
55004004	Sa'tere'nkojtab'i ok vinujul, pek a' tek tii samotxtab'i q'u kam q'u'l chulimal ko'xhtu'.
55004005	Pek aatz axh, sotzi'ch ak'u'l tu q'u kam tzi'. Jikom aatin tu u b'a'nla chusb'al. Q'i' q'u tza'l nipaalk'axh. A' tii noj a'an val aaq'on ti' ipaxsal itziiul u b'a'nla chusb'al. Tzojpi kam val eetz aq'el.
55004006	Pek ech koj in tan, sa'texhyatz'p'in. Echa' tok tx'olo'm vatz Tioxh va'l sunb'ane'. Nitekinajab' vunkame'.
55004007	Loq' a'tzii. B'a'ntan ma'xh aq'oninyin ti' u b'a'nla chusb'al. Echa' ma'l b'a'nla ch'a'o va'l vetunb'ana. Tzojpielop'in ti' ib'anax u aq'on untxaya. Utz tii vetuntzojpi q'u kam ti' inimal u Jesuus.
55004008	Ech ti' nich'ian ma'l vunjchoob'al xe' u Tioxh; unkoroona ti' vunjikomil sataq' u kuB'aal tu ma'l u q'ii si'ane'. Tan a' u jikomla tx'olon tetz inujul q'u kam. Utz in ko'nkoxh sataq' vetz, pek antu q'u aanima majte q'u'l tiira tz'ejel taanima ti' utz, nich'ia u tuleb'al tuch' txuq'txunchil.
55004009	B'an chit ya'l ul iilt'in.
55004010	Tan vettaq'luka'in u Demas. Ma't tu Tesaloonica. A' tek tz'ejxinajku ti' q'u kam tu u vatz amlika tx'ava' tza'. Aatz u Crescente, ma't tu Galaacia. Utz ma't u Tito tu Dalmaacia.
55004011	A' texh atil u Lucas sunk'atza. Pek liiq'o ul u Kuxh sai' aas laulaxh. Tan sa'xhiloch'in tu u aq'on k'atz Tioxh.
55004012	Vetunchajlu b'en u Tiiquico tu Eefeso.
55004013	Aatz laulaxh, liiq'o ul vetz vunnimla kaapa va'l vaq'ka tu otzotz xe' u Carpo tu Troas. Liiq'o ul vetz q'u u' q'u'l b'olq'imal tuul. A' chit ib'o'q'ol q'u'l tz'u'm itx'ava'il.
55004014	Sib'ax chit onkonil i'an u Alejandro ve; aya' u txaq'ol ch'ich'. Loq' a'tzii. Tioxh toj aq'on ich'exel te atzi'.
55004015	B'an kuenta iib' te majte. Tan tiira nixe'k'ula q'u kuyol.
55004016	Aatz untxakb'a't vib' vatz q'u q'atb'al tzii ti' u yolb'al Tioxh tib'axa chitu', ab'il koj ma'j atin sunk'atza. Pek kajay motx elab'enka'in. Loq' a' li'ilon. Ye'xhkam koj motx b'anax te tu u Tioxh ti'.
55004017	Pek atich u Tioxh sunk'atza utz, a' vet'aq'on unyak'il ti' unpaxsat itziiul u yolb'al Tioxh. Tiq'aq'al ku'en ab'il viyolb'al tu sib'al q'u puera aanima. Ech iloch'in ti' vel vatz u koontra va'l si'an ve nitxume', echa' b'alam.
55004018	Utz u Tioxh saeesanin tu tere'n q'u ye'xtxoj majte. Sikolin tetz viQ'esalail tu Amlika. Ech tetz u tokeb'al q'ii u Tioxh b'enamen, ye'k iya'e'. A'i.
55004019	Aq' ichajlichil u Prisca tuch' u Aquila utz, tuch' q'u titz'in tatzik u Onesiiforo.
55004020	Aatz u Erasto, kaayka tu Corinto. Pek vetvaq'ka u Troofimo tu Mileto tan, ya'v.
55004021	Nitaq' opon achajlichil u Eubulo, u Pudente, u Lino, u Claudia utz, tuch' kajay q'u niman tetz u Jesuus latza'. B'an ya'l ulchil aas ye'saj ixe't u tiempoil che'v.
55004022	Atin koj u kuB'aal Jesucristo tavaanxelal. Atoj vib'a'nil u Tioxh seti'. A'i.
56001001	In Pablo, taq'onom u Tioxh utz, in ichaj u Jesucristo ti' talax tu q'u aanima q'u'l txaael nal tu u Tioxh aas sinima vinujul; aya' u Jesucristo. Utz ichaj ti' ichusax q'u chusb'al ti' ib'anax q'u kam ti' u okchil k'atz u Tioxh.
56001002	Aya' u chusb'al ti' ich'ial tuch' txuq'txunchil u okchil tu u b'enq'ii b'ensaj va'l tal u Tioxh aas ye'sajich iveet u vatz amlika tx'ava' tza'. Utz k'ujleb'al k'u'l tan, yit' txub'a'lom koj u Tioxh.
56001003	Tan vettaq' viyolb'al qe vatzsaj tu u tiempo va'l k'ajel ti'. Aya' va'l tal u Tioxh ve u Chitol qetz tu paav. Utz ech nitekunpaxsa itziiul cheel.
56001004	Ech nuntz'ib'a b'en u u' tzaxe' tza' Tito tan, nojchit echa' axh unk'aol ti' u chusb'al va'l nikunima. Utz a' unsa' aas atin koj vib'a'nil u Tioxh u kuTat sak'atza. Utz itxum koj aatz. Taq' koj u paas tavaanima. Utz echat koj i'an u kuB'aal Jesucristo, u Chitol qetz tu paav.
56001005	K'uxh vaq'ka'axh tu Creta tan, a' unsa' sooksa tu jik q'u kam xe'tixsamal. Utz axh so'oksan ansiano tu q'u totztioxh tu junun q'u tenam majte. Ech itxaal sa'ane' va'l val see.
56001006	A' sachok aanima aas tiira b'a'n, ye'xhkam ti' saelku iq'ii. Jik talche'. Ma'l ko'n tixoj utz, niman Tioxh q'u'l ik'aol ime'al. Yit' chokol koj txab'kin. Yit' qelol koj talche'.
56001007	Tan aatz va'l so'oks q'esalail, ministeer tiira b'a'n ib'anone' tan, ilol tetz u taq'on u Tioxh xo'l q'u niman tetz. Yit' t'anb'a'ni'b' koj. Yit' oora ko'nkoxh tul ik'a'nal. Yit' q'ab'areella koj vinaj. Yit' chokol koj ch'a'o. Utz yit' achvan koj ok iatz kam aas sub'u'm isa' ti'.
56001008	Pek aya' q'u'l nitaq' ivatb'al aanima. A' chit vatz ik'u'l ib'anax vinujul utz, vijikomal. Xaannaj el k'atz paav. Txaklel itxumb'al b'a'nil. Utz nimaj tib' ti' ib'anax u paav.
56001009	Echen niman tetz u yolb'al Tioxh si'ane' va'l chusel te. Ech sichus u b'a'nla chusb'al tu tere'n q'u'l nimamal tek u Jesuus taq'o. Ech tek samotxitx'ol tok yol tivi' q'u'l ye' nik'ulvi'n u b'a'nla chusb'al.
56001010	Tan kaana b'oj qelol, alol kam aas ye'k itxa'k. Jolol eesanal tu b'ey. A' chit unma'l q'u niman tetz u o'tla mantaar.
56001011	Pek echen tiira samajlu ti' q'u'l nitale'. Tan ma'l tel aanima tuch' ik'aol ime'al tu b'ey ni'ane'. Tu sub'u'mla chaj yol niteesa puaj ti' aanima; inujul koj va'l nik'uche'.
56001012	Utz ti' q'u qelol tzi', yolonku ma'l u aa txumb'al anko'xh aa Creta. Tal ti' ech tza': —Jolol chit txub'a'lom q'u aa Creta tzi'. Jolol txokop txumb'al. Ta'xh nimotxtitz'a q'u tuul. Jolol q'e'ay.— Texhtu'.
56001013	Utz nojchit va'l tal u aa txumb'al ti' tzi'. Echixe'at oksa tu jik q'u qelol tzi'. Yaa. Ech tinujul chit sinima u yolb'al Tioxh.
56001014	Utz ye' ko'xh inima q'u chusb'al nichuli ok q'u Israeel te. Niko'xh vichusb'al q'u vinaj q'u'l elnajka ti' vinujul.
56001015	Tan kajay q'u'l b'a'n itxumb'al, b'a'n q'u kam ni'an majte. Pek ech koj q'u'l tz'ejxinaj, q'u'l ye' ninima Tioxh, kam koj b'a'n siatz. Tan aal jolol yannaj q'ul itxumb'al tuch' q'ul inachb'al.
56001016	Tootzaj u Tioxh aas nimotxtale', pek tu q'ul itxumb'al nik'uchva aas ye' tootzaj. Tan jolol ch'ixveb'al, jolol qelol. Ye'k itxa'k ti' ib'anax q'u b'a'nla chaj kam.
56002001	Pek aatz axh, a' chit sachus tu q'u aanima kam va'l nital u b'a'nla chusb'al.
56002002	Chus tu q'u q'esla chaj vinaj aas k'ujleb'al chit k'u'l itxumb'al si'ane'. Ech sik'ulo'k ti' sa'atin tatin vatz aanima. Tzak'kin ti' q'u kam samotxi'ane'. Atoj ipaciensia. Utz jik chit tatin tu u chusb'al va'l nikunima. Tiioj ti' aanima kajayil utz, k'onoj taanima ti' u Tioxh.
56002003	Echat q'u q'esla chaj ixoj majte, jikom chit ipaal si'ane'. Yit' cheesan koj yol. Utz yit' sa'kojq'ab'ani. Ech chusul tetz u b'a'nil si'ane'.
56002004	Sichus q'u ixviak te aas tii ti' q'ul ivinaj tuch' ti' q'u titz'in si'ane'.
56002005	Ichus b'a'nla chaj txumb'al te, ech sitx'ol tiq'ol q'u kam. Jik itxumb'al. K'ujleb'al k'u'l tatin vatz q'ul ivinaj si'ane'. B'a'nla chaj ilol tetz ime'b'i'l tu tatib'al majte. Utz niman tetz vivinaj. Ech yit' sa'kojel iq'ii u yolb'al Tioxh taq'o.
56002006	Utz al tu q'u xiak majte, aas sa'xhitx'ol tiq'ol q'u kam.
56002007	Loq' yit' ta'n ko'nkoxh u talax te sa'ane', pek k'uch siatz aas axh b'anol tetz u b'a'nil. Atilaxh tu va'l nachuse'. Utz jik chit sa'an q'u kam. Tan nojchit ni'enku see.
56002008	Ech nachel chit tel ayol sa'ane' utz, ye'xhab'il ko'xh kam satale'. Ech sach'ixvu u koontrainal tan, ye'k sachee iyol kam satal seti'.
56002009	Utz al tu q'u aq'onom majte aas tii noj inima q'u b'aal taq'on. Yit' tzaq'ab' ko'nkoxh motx itzaq'b'e'. Pek itxuq'txunsa tu q'u'l si'ane'.
56002010	Utz elq'i'chi. Pek k'ujleb'al k'u'l si'ane'. Ech so'ok iq'ii u b'a'nla chusb'al tetz u Tioxh u Chitol qetz.
56002011	Tan aatz u Tioxh, vetik'uchlu u b'a'nil sukuvatz. Vettoksal u chitpichil tu paav vatz kajay q'u aanima.
56002012	Tu vib'a'nil nichus qe kani'ch taq'axka q'u ye'xtxojla chaj kam nieesano' k'atz u Tioxh sakub'ane'; kani'ch kuya'sat tachval q'u paav. Utz sakub'an kuenta qib' ti' tan, b'oyo'm ni'an tu u vatz amlika tx'ava' tza'. Pek jikom o' utz, tii sa'atino' k'atz u Tioxh.
56002013	Ech sakub'an tzi', tuul nikuch'ia tuch' txuq'txunchil u chi'b'eb'alla tuleb'al u kuMam Tioxh tuch' u Chitol qetz u Jesucristo, va'l techal si'ane'.
56002014	Aya' u Cristo va'l taq' tib' qi' tu u kamchil, ti' ko'n kutool tu q'u kupaav. Utz vettaq'b'eno' tx'aatx'och vatz Tioxh. Ech o' tek itenam, k'onel qib' ti' ib'anax q'u b'a'nla chaj kam.
56002015	Unchee' a' q'u kam sachus te tza' Tito. Saaq' nimal ik'u'l. Loq' samaj ti' q'u kam ye'xtxoj. Utz atil axamlil sayolonaxh. Ech ye'xhab'il sa'eesan aq'ii.
56003001	Nachpixsa tu q'u niman tetz u Jesuus majte aas liistaoj ko'xh ti' ib'anax kajay q'u b'a'nla chaj kam. Atoj jaq' imantaar q'u q'atb'al tzii; aya' q'u'l atil tijle'm kajayil. Nimanoj.
56003002	Utz ye' ko'xh tal ye'xtxojla yol ti' aanima. Ye' ko'xh toksa tib' xo'l txab'kin. Pek aal a' si'an ya'l tok u b'a'nil. Jik ko'xh tu kajay aanima si'ane'. Sik'uche' aas maanxho.
56003003	Tan ech o' veti'anka, ta'xhich okoj qetz. O'ich qelol Tioxh. Tz'ejxinajich'o'. Tiira txayich'o' ti' tachval q'u ye'xtxojla chaj kam, q'u'l nitachva u kuchi'l. Atich'o' ti' ib'anax q'u onkonil, q'u chi'na'nk'u'lil. Tiira o'ich telab'al q'ii. Tu chi'k'ulaib' atichk'o' qib'ilaj.
56003004	Pek aatz u Tioxh, u Chitol qetz, vettoksa u b'a'nil vatz q'u aanima tan, i'an tii ti'.
56003005	Ech vetchitp'o' tu q'u kupaav taq'o. Loq' yit' ti' koj aas jikom q'u kub'anon siatz. Pek iq'aq'al ko'n itxumtu kuvatz, k'uxh vetitx'aa el q'u kupaav. Ech vetitz'p'o' k'atza. Utz vetch'expu u qatin tu u Tioxhla Espiiritu.
56003006	Utz tiq'aq'al u Jesucristo, u Chitol qetz, tiira ma'xh ok u Tioxhla Espiiritu kuk'atza taq'o.
56003007	Ech chitpi'o' tu q'u kupaav tu vib'a'nil utz, sa'tekkuk'ul u atinchil tu b'enq'ii b'ensaj, va'l k'ujlel kuk'u'l ti' nikuch'ia tuch' txuq'txunchil. Saetzano' ti'.
56003008	Aatz kajay q'u kam nivale' tza', nojchit tiira inujul. Echixe'at b'an ya'l talax tu q'u'l niniman u Tioxh. Ech si'an ya'l tib' ti' ib'anax q'u b'a'nla chaj kam. Tan aatz q'u kam vetvalla' tzi', tiira ib'o'q'ol utz, sa'xhilax iq'aq'al.
56003009	Pek atxaychil ko'xh iib' tu yol tuch' q'u'l ta'xh tz'ejxinajku ti' tootzajil q'u kam b'anel tu q'ul ik'uy imam. Niko'xh sa'kojaxhaakaluib' ti' q'u talaj kam ti' u o'tla mantaar. Tan paalya utz, sa'kojiloch'ex ti' vetatin vatz u Tioxh.
56003010	Pek oj ab'il nioksan exo'l utz, al te tib'axa. Utz al te tika'paj. Pek eesataj tek texo'l oj ye'k so'ok yol tivi' siile'.
56003011	Tan vettootzajil saaq'o aas tiira aq'el tib' tu u paav. Utz ech chit iatz tza' nitz'ejxixsa tib' tu u paav.
56003012	Tito, sunchaj opon u Artemas oj u Tiiquico tzaxe'. Utz ta'xh lo'oponi, la'an ya'l oopon tzunxe' tu Nicoopolis. Tan vetvitz'ala' a' sunpaasav u tiempoil che'v tzi'.
56003013	Utz b'an b'a'nil, loch u licensiado Zenas, tuch' u Apolos. Aq' b'en tetz, tetz ib'ey tu va'l se'enka. Kami'ch motx iya'ta.
56003014	Utz chus tu q'u niman tetz u Jesuus tzi' aas samotxlochoni oj kam sasavi. Ech sailax viq'aq'al u yolb'al Tioxh tu q'ul ib'anone'.
56003015	Nitaq' b'en achajlichil q'u niman tetz u Jesuus atil sunk'atza. Niqaq' opon ichajlichil kajay q'u niman tetz u Jesuus q'u'l tii qi', q'ul ela o' niman tetz u Jesuus tuch'. Utz taq' koj vib'a'nil u Tioxh sete. A'i.
57001001	In Pablo, a' unmol u niman tetz u Jesuus Timoteo, nunq'ilab'enaxh hermano Filemoon, axh va'l tii'o' sai', lochol qetz ti' ipaxsal u yolb'al Tioxh. Tu tze' atilk'in ti' u Jesucristo.
57001002	Nunq'ila b'en q'u niman tetz u Jesuus majte q'u'l nimol tib' tu val aatib'al. Antu u niman tetz u Jesuus Apia va'l tii'o' ti' tuch' u Arquipo, u kumol va'l ela o' sol tuch' tu u aq'on ti' u Tioxh.
57001003	Taq' koj vib'a'nil u Tioxh, u kuTat tuch' u kuB'aal Jesucristo sete. Utz taq' koj paas tetaanima.
57001004	Nunk'ama u kuTioxh sai' chajpaj nuul sunk'u'l. Utz nunnachpixsa'axh te tu vunq'ilat unsik'leta'.
57001005	Tan nivab'i aas tiira tz'ejel avaanima ti' u kuB'aal Jesuus. Utz k'ujlel ak'u'l ti'. Echat chitu' na'an ti' q'u niman tetz u Jesuus.
57001006	Ech nunjaj tu u Tioxh aas sa'xhootzaji kajay q'u b'a'nil q'u'l qetz nital tu viYolb'al tiq'aq'al u Cristo Jesuus utz, ech sapaxsa itziiul va'l nikunima.
57001007	Ech tiira ni'xhuntxuq'txun sai'. Utz naaq' nimal unk'u'l tan, tii'axh ti' q'u niman tetz u Jesuus. Ech ta'ntioxh see hermano aas nitxuq'txun taanima q'u niman tetz u Jesuus saaq'o.
57001008	Filemoon, aatz in, atil vijle'm tu u Tioxh utz, saveeti aas ta'xhtzii saval opon see sa'ane' kam va'l savale'.
57001009	Pek yit' ech koj sunb'ane'. Echixe'at nunjaj ma'l b'a'nil see, in Pablo. Tan vootzajle aas ninala'an tii'axh ti' aanima. Nunjaj see in q'esla vinaj utz, aal atilku'in tu tze' ti' u Jesucristo.
57001010	Nunjaj b'a'nil see ti' u Oneesimo, va'l ech tatine' ma'l unk'aol ti' u Cristo. Tan in vet'oksan ti' inimal u Jesuus tuul atilin tu preexhuil tza'.
57001011	Tan kamal ma'lich ko'n aaq'onom ye'k itxa'k veti'anka. Pek aatz cheel, atil tek itxa'k sunvatz utz, saatz majte.
57001012	Ech nunchaj opon tzaxe' cheel. Utz k'ul tika'paj. Ech ik'ulax sa'ane' echa' ak'ult'in na'ane'.
57001013	Tan aal vatz unk'u'l aas ma'kojkaa tzunxe'. Siloch'in tu u tze' tza' ti' ipaxsal itziiul u b'a'nla chusb'al, echa' nicha'an ti' unlochle'.
57001014	Pek ye'n val ikaae' tan, yu'nsa' sunb'an ma'j kam aas ye'k saatz. Ech aatz u b'a'nil va'l sa'ane', yit' b'anel koj ya'laxh ti', pek tiira see chit saelka.
57001015	Tan kamal vetchittelab'eka ma'j tiempo axh u Oneesimo. Loq' at toke'. Tan ta'n tek sa'atin tzaxe' cheel.
57001016	Utz yit'e'ch tere'n ko'nkoxh tatine' a' ma'j aq'onom si'ane', pek paalchu vi' ma'l aq'onom. Ech k'ula, echa' ik'ulax ma'l niman tetz u Jesuus sa'ane' aas tii'o' ti'. Tan tii'in ti'. Utz aal maas tii'axh ti' sa'ane'. Yit' ti' ko'n koj aas aaq'onom, pek tan, b'a'nla tek niman tetz u kuB'aal.
57001017	Ech oj nojchit in amol ti' inimal u Jesuus naale', k'ula. Ech ik'ulax sa'ane' ak'ult'in.
57001018	Tan oj kam ma'j ti' vetiyuch'vaxh utz, oj atil itx'oj tzaxe', a' tek sajajvu ve.
57001019	-
57001020	Utz in sachoon see, in Pablo. Nivaq' unqul tuul tu u u' va'l tuch' unq'ab' nuntz'ib'a tza'. K'uxh aal atil atx'oj tzunxe' ti' va'l b'anel see vaq'o vatz u kuB'aal. Ech txuq'txunsa'in hermano utz, chi'b'ixsa u vaanima ti' u kuB'aal tu u b'a'nil va'l nunjaj see tza'.
57001021	Nuntz'ib'a b'en q'u kam see tza' tan, k'ujlel unk'u'l ti' vanimane'. Utz vootzajle aas aal paalchu ko'xh sa'an vi' va'l nivale' tza'.
57001022	Utz nival b'en see majte aas nal a'an tuch vatib'al. Tan k'ujlel unk'u'l aas sataq' tzii u Tioxh so'oponin tzaxe'. Vootzajle sitzaq'b'e'axh ti' vaq'ilat asik'let ti' ajajtu vel tu tze'.
57001023	Nitaq' b'en echajlichil u Epafras majte, va'l ela atilin tu tze' tuch' ti' u Cristo Jesuus.
57001024	Utz nitaq' opon echajlichil q'u lochol vetz majte tza': u Kuxh, u Aristarco, u Demas, tuch' u Lucas.
57001025	Utz atin koj vib'a'nil u kuB'aal Jesucristo tetaanxelal. A'i.
58001001	Unchee' aatz o'tene, yolon u Tioxh titzi' q'u alol tetz viyolb'al. Jatpajul ko'xh iq'ila q'u kuk'uy kumam. Utz kam ko'xh txumb'al itxakunsa ti' iq'ilale'.
58001002	Pek aatz cheel, nipajiq'ila'o'. ViK'aol niq'ilano' taq'o. Aya' viK'aol va'l tiq'aq'al ku'en cheenaj q'u kam tu u vatz amlika tx'ava' tza'. Utz tetz q'u kam kajayil aq'el tu u Tioxh.
58001003	Tan aatz viK'aol u Tioxh, a' nik'uche' ab'il u Tioxh utz, jank'al chit vitechalil. Tan tiira ech itxumb'al a' u Tioxh tzixe'. Utz viyol viK'aol u Tioxh niatinsan q'u kam kajayil. Utz aatz ma'tich taq'tu tib' ti' itx'aal el q'u kupaav, b'enje' tu Amlika. Utz k'ujlel tiseb'al u Tioxh tu u mam tijle'm.
58001004	Tan tiira sib' paalchu viK'aol u Tioxh vatz q'u aanjel. Tiira sib' paalchu u tijle'm va'l aq'axyu, vatz u tijle'm q'u aanjel.
58001005	Tan aatz u Tioxh, ye'xhjatu tal koj tu ma'j aanjel ech tza': —Axh unK'aol; vetvitz'pixsa'axh cheel.— Texh koj te. Utz niko'xh tal koj majte aas: —In iTat utz; unK'aol.— Chi koj ti'.
58001006	Utz yolon paj u Tioxh ti' viK'aol va'l aa yol ti' q'u kam tu u vatz amlika tx'ava' tza', va'l ichaju'l. Tal ti' ech tza': —Kajay q'u aanjel saoksan iq'ii.— Texh ti'.
58001007	Pek ech ko'n nital u Yolb'al Tioxh ti' q'ul iaanjel tza': —Nitaq' b'ens aanxel q'ul iaanjel. Utz nitaq' b'ens echa' taq' xamal q'ul ichaj.— Chia.
58001008	Pek ech nital ti' viK'aol tza': —Ye'k iya'eb'al val iijle'm sa'ane', techalla Tioxh. Tiira ijikomal vixe'al vaQ'esalail. Echa' b'aara; techlal ijle'm.
58001009	Tan a' chit vatz ak'u'l ib'anax q'u kam ijikomal. Pek tiira onkonil saatz u ye'xtxoj. Echtzixe't axh vetitxaa'axh u Tioxh, aya' vaTioxh. Utz tuch' txuq'txunchil vettaq' je' aseite tavi', tiira paalchu veti'an see vatz tere'n.— Chia.
58001010	Utz nipajtal u Yolb'al Tioxh ti' majte aas: —UnB'aal, axh b'anon u tx'ava' ko'xtene tixe'teb'al q'u kam. Utz axh b'anon u amlika va'l nik'uch val aaq'onib'al.
58001011	Utz sako'npaal q'u kam atzi'. Sako'nq'a'lb'i, echa' iq'a'lb'u oksa'm. Pek aatz axh tan, ech ko'xh aatin b'enamen tzi'.
58001012	Sako'npajab'us q'u kam atzi', echa' ib'usax oksa'm. Utz sach'exu atzi', echa' ich'exul oksa'm. Pek aatz axh tan, sa'kojch'exp'axh; sa'kojmotx val aatine'.— Chia.
58001013	Utz ye'xhjatu tal u Tioxh tu ma'j aanjel ech tza': —K'ujach tunseb'al, voksa nal q'ul akoontra satzeq'leb'al.— Chi koj te.
58001014	Tan jolol ko'n aanxel ichaj Tioxh kajay q'u aanjel atzi'. Utz nichajax ul ti' ilochax q'u'l saetzan ti' u chitpichil tu paav vatz Tioxh.
58002001	Echtzixe't a' ib'o'q'ol aas tiira a' chit saqitz'a vinujul va'l ab'imal qaq'o. Ech ye'k satz'ejxo'.
58002002	Aatz viyol q'u aanjel q'u'l nichtal b'axa, nojchit nichitzojpu tu u o'tla mantaar. Utz tinujul chit nichiku' choob'al paav ti' u aanima va'l nichqelon oj ye' nichnima.
58002003	Utz ¿oj chix ye' saku' u choob'al paav qi' oj sakuqel viyol u Tioxh cheel va'l tetz chitpichil tu paav? Sa'kojkutx'ol qel siatz. Tan nojchit u kuB'aal Jesuus alon u chitpichil tu paav b'axa. Utz ika'paju texh talax q'u aanima q'u'l ab'in k'atza.
58002004	Utz nimna'l aas nojchit inujul tan, kaana xheenya, kaana echlal utz, jatvatzul ko'xh txaichil ni'an u Tioxh k'atz q'u aanima q'u'l niniman. Utz jatvatzulen ko'n doon taq' u Tioxhla Espiiritu te majte kam echa' isa' sataq'e'.
58002005	Loq' aatz u vatz amlika tx'ava' tetz taab'a'b'en va'l niqale' tza', yit' a' koj vet'oksalik tikuenta q'u aanjel.
58002006	Pek aal nital u Yolb'al Tioxh ech tza': —¿Kam chit tijle'm u aanima saatz aas ni'xhiitz'a utz, ni'xhiilb'e?
58002007	K'uxh ch'oo tijle'm vatz q'u aanjel, vetaaq' tokeb'al iq'ii; vetaaq' tijle'm vi' kajay q'u kam tu u vatz amlika tx'ava' b'anelka saaq'o.
58002008	Kajay q'u kam ooksaka tikuenta.— Chia. Ech ye'xhkam va'toj kam ye't koj toksaka tikuenta, k'uxh ye'saj b'iit qiltu cheel oj at ok kajay q'u kam tikuenta.
58002009	Pek niqil u Jesuus. Tib'a'nil Tioxh atil tu u mam tijle'm cheel, tu u mam tokeb'al iq'ii, k'uxh ch'ooich ma'l tiempo vatz q'u aanjel tilone'. Tan taq' tib' u Jesuus ul kamoj qi' taq'o kajay o'. Ulpaaloj tu u kamchil.
58002010	Tan b'a'n til u Tioxh aas sa'xhpaal u Jesuus tu il tza'l. Aya' u Chitol tu paav. Ech tiira tz'ajel tu va'l si'an qi'. Tan tiq'aq'al ku'en sib'al niman tetz sab'ens b'a'n taq'o vatz Tioxh. Ech saopon tu u techalil k'atza. B'a'n til u Tioxh tan, tetz kajay q'u kam atile.
58002011	Ech aatz o' tuch' u Jesuus, o' tetz u Tioxh. Tan ela txaaelo' taq'o. Ech ye'xhkam nich'ixvu u Jesuus qi' aas echa' kutza'q' qib' tuch'.
58002012	Tan nital tu u Yolb'al Tioxh ech tza': —Saval atziiul xo'l q'u vitz'in vazik. Utz savoksa aq'ii xo'l mam tenam.— Chia.
58002013	Utz nipajtal ech tza' majte: —Ta'xh ma'l k'ujleb'al unk'u'l u Tioxh.— Chia. Utz nipajchittale': —A' tek unmol cheel q'ul unk'aol q'u'l vettaq' u Tioxh ve.— Chia.
58002014	Ech kam chit va'l b'anel qaq'o aas o' ku'en chi'o, o' ku'en kajal, echat chit va'l b'anich tu u Jesuus. Tan taq' b'ens tib' kajal u Jesuus. Utz taq' b'ens tib' chi'o. Ech ti' vikameb'al, iyuch' u taq'onib'al u tx'i'li'inaj va'l niaq'on b'ens kamnaj q'u aanima vatz u Tioxh.
58002015	Utz aatz tu va'l veti'an u Jesuus tzi', a' vettoksa vatz q'u aanima u chitpichil tu paav. Aya' q'u'l xo'val ko'xh tatin tu u kamchil b'enamen.
58002016	Utz k'uxh uli, yit' a' koj ul ichitpu q'u aanjel tipaav. Pek a' ulku ti' q'u aanima. Aya' q'ul itu'xh ixalam u Abrahaam.
58002017	Loq' ministeer si'chb'ens aanima echa' o'. Utz sab'ens q'esal oksan kuyol vatz u Tioxh tinujul; nojchit txumul vatz. Ech sateesa q'u kupaav vatz Tioxh.
58002018	Utz aatz cheel, tiira nitekveet ilocht'o', ab'iste o' nikupaal tu tza'l utz, nikub'anax provaal kusub'lu tu u paav. Tan atil tijle'm ti'. Utz paalnaj tek tuul. Tootzajle viyak'il u paav.
58003001	Ech toke' nival sete hermanos, a' tii noj etitz'a u Cristo Jesuus, viTxaaom u Tioxh, u q'esal oksan kuyol vatz Tioxh, u q'esala tu u yolb'al Tioxh nikunima. Tan a' va'l sik'leno' ti' u qatin k'atza tu Amlika.
58003002	Tan tiira jikom nitzojpi q'u kam u Jesuus vatz u Tioxh. Echa' i'an u Moisees aas tiira jikom itzojpil q'u kam i'ana q'u'l tal u Tioxh te ti' vitenam tuch' u totztioxh.
58003003	Echtzixe't nik'ulo'k ti' u Jesuus aas paalchu tok iq'ii vatz u Moisees sab'anli. Echa' ma'l b'anol otzotz tan, a' va'l nitok iq'ii ti' u otzotz, yit' u otzotz koj nitok iq'ii.
58003004	Utz kajay otzotz atil ma'l b'anol tetz. Pek ech koj tan, u Tioxh b'anonnaj tetz q'u kam kajayil.
58003005	Utz aatz u Moisees, a'ich ilol tetz q'u kam tu u totzotz u Tioxh. A'ich taq'onom u Tioxh. Tan nojchit k'ujleb'al k'u'l nichi'an q'u kam. A' chit nichtale' aas kam q'u kam si'an taab'aul tza'. Nichik'am ti' va'l sauchi.
58003006	Pek aatz u Jesuus tan, iK'aol u Tioxh; yit' ilol ko'n koj tetz kam. Ech jikom ni'an q'u kam tu u totzotz u Tioxh majte. Utz o' u totzotz u Tioxh tzi'. Ta'xhtzii oj tiira k'ujlel kuk'u'l ti' utz, oj kaana kutxuq'txun ti' ich'iale'.
58003007	-
58003008	Echtzixe't nital u Tioxhla Espiiritu tu u Yolb'al Tioxh ech tza': —Ye' etiib'ixsa q'ul etaanima tan, niq'ila'ex u Tioxh cheel. Ye' eb'an etetz echa' q'u aanima q'u'l vet sik'u'l iqel u Tioxh aas b'anax provaal isub'ax tu u paav tu u tz'inlich tzaji tx'ava'.
58003009	Tan vet sik'u'l iqelin q'ul ek'uy emam, k'uxh ma'tich tiltu q'u mamaj txaichil unb'an tu 40 ya'b'.
58003010	Echtzixe't lakp unvi' ti' q'u aanima atich tu u tiempo tzi'. Utz vala: «Tiira jolol tz'ejxinaj q'u taanima atzi' utz, ye' isa' tootzajil vuntxumb'al.» Texhin.
58003011	Echtzixe't val tu k'a'nal aas: «Yit' sa'kojmotx'ul tu ilanb'al vaq'o.» Texhin.— Chia.
58003012	Ech kuenta'ex hermanos; oki'ch u maalo xe' etaanima. Eb'anchile aas saelka'ex ti' u itz'lich Tioxh utz, ye'kan senima.
58003013	Pek aal aq'taj tib' nimal ek'u'l jun q'ii. B'antaj cheel tza' echa' nital u Yolb'al Tioxh. Ech ye'xhab'il ma'j sete sasub'ax tu u paav utz, yit' sa'kojku' tu qelb'alil.
58003014	Tan a' ib'o'q'ol aas tii sak'uje' kuk'u'l ti' u Cristo titzojpeb'al. Kam chit echa' u kuxe'te, ech saetzano' k'atza.
58003015	Tan ti' niyolonku u Yolb'al Tioxh ech tza': —Ye' etiib'ixsa q'ul etaanima tan, niq'ila'ex u Tioxh cheel. Ye' eb'an etetz echa' q'u aanima q'u'l vet sik'u'l iqel u Tioxh.— Chia.
58003016	Utz aatz q'u aanima q'u'l qelon u Tioxh tzi', anko'xhtu' q'u'l tab'i vivi' u Tioxh aas yoloni. Aya' q'u'l tiq'o elu'l u Moisees tu Egipto.
58003017	A' q'u'l lakon ivi' u Tioxh tu 40 ya'b' tzi'. Tan vet sik'u'l motx paavin siatz. Echtzixe't motx kamka tu u tz'inlich tzaji tx'ava'.
58003018	A' q'u qelol q'u'l tal u Tioxh tzi' aas ye'k so'opon tu u ila'm taq'o.
58003019	Utz nojchit ye't motx ok tu u tx'ava' va'l tal u Tioxh te tan, ye't inima u Tioxh.
58004001	Pek qe'l anko'xh txaklel viyol u Tioxh cheel, va'l alel taq'o ti' u qoko'p k'atza tu u ilanb'al tzixe'. Ech sakub'an kuenta qib'. Ye'k saqelono'. Tan oj saqelono', b'a'n si'ane' ye'k so'oko'p'o' tu u ilanb'al tzixe'.
58004002	Tan aatz o' ab'imal tek u b'a'nla chusb'al qaq'o ti' u chitpichil tu paav utz, kunimataj. Tan k'uxh motx alax te majte, kam koj txakunku te. Ye't ko'n motx inima. Motx ko'xh tab'i. Ye'xhkam tilo'k tetz ti' q'u'l inima u Tioxh utz, ye't k'uje' ik'u'l ti'.
58004003	Pek ab'iste o' nimamal tek qaq'o, so'opono' tzixe' tu u ilanb'al. Pek yit'e'ch koj a' q'u'l alel ti' taq'o ech tza': —Val tu k'a'nal aas yit' sa'kojmotx'ul tu ilanb'al vaq'o.— Chia. Ech ta'ntioxh aas aya'xchen i'ante'l qi' xe' q'ii xe' saj, ti' q'u kam tzi'.
58004004	Tan nital u Yolb'al Tioxh ti' u ilanb'al q'ii ech tza': —Ilan u Tioxh ti' kajay q'u taq'on tu u jujva' q'ii.— Chia.
58004005	Utz nipajchittal majte: —Yit' sa'kojoko'p tu u ila'm.— Chia.
58004006	Utz nimna'l q'u'l ye'n chab'an u ila'm nital u Tioxh. K'uxh alax u yolb'al Tioxh te b'axa ko'xtene, ta'xhtzii ye't oko'p. Tan qeloni. Pek ta'xh b'anel nisa' u Tioxh saoko'p tere'n aanima.
58004007	Tan vetpajtaq'lu tzii u Tioxh aas sanimali. Tan aatz sib'ich tek tiempo tuul, tal u Daviid ech tza': —Ye' etiib'ixsa q'ul etaanima tan, niq'ila'ex u Tioxh cheel.— Chia. Utz a' teku'en a' u tiempo cheel.
58004008	Aatz u ilanb'al nitale' tzi', yit' a' koj u tx'ava' va'l okko'p u Josuee tuch' q'u Israeel. Tan oj a' i, ye'xhkam niyolon u Tioxh ti' va't ilanb'al koj atzi'.
58004009	Ech toke' atil va't u techalla ilanb'al xe' u Tioxh, tetz q'u niman tetz.
58004010	Utz ab'iste q'u'l nitok tu u ila'm xe' u Tioxh tzi', nitilan ti' q'u taq'on majte. Echa' i'an u Tioxh aas ilan ti' q'u taq'on i'ana.
58004011	Echtzixe't kub'antaj ya'l qib', ech so'ok'o' tu u ila'm tzi'. Utz ye'xhab'il satil ok tetz ti' q'u'l qeloni tzi'.
58004012	Tan nojchit itz'lich yol u Yolb'al Tioxh. Utz atil iyak'il. Paalchu u taq'b'u vatz ma'l ch'ich' aas ka'l tee. Tan ni'xhit'ok taanima u aanima. Utz nitoko'p tu taanxelal. Ni'xhipaalo'k titx'ava'il. Tan ni'xhiyaa q'u aanima ti' q'u ye'xtxoj nititz'a tipensaar tuch' tu taanima. Echa' ma'j ch'ich' aas ni'xhipaalo'k tu k'ulb'al tib' b'ajil utz, nitopon tu tuul b'aj.
58004013	Tan ye'xhkam ma'j sa'kojveet imujtu tib' vatz u Tioxh. Kajay q'u kam paq'lel siatz. Utz sa'nalqaq' kukuenta siatz ti' q'u kub'anone'.
58004014	Aatz u Jesuus, viK'aol u Tioxh, paalnaj tek ok tu Amlika. Utz a' u q'esal oksan kuyol vatz u Tioxh. Echtzixe't tii atojo' tu va'l nikunima siatz.
58004015	Tan siloch'o' u oksan kuyol vatz u Tioxh tzi'; siloch'o' oj ye'k kuyak'il tu u qatin k'atza. Tan tootzajle. Utz paalnaj tu q'u kam tzi'. Pek k'uxh echi, niko'xh b'oj paavini.
58004016	Ech ye' kuxo'va kuxaan ok k'atza tu vich'uxhleb'al tetz mam ijlenal. Tan a' vixe'al u b'a'nil. Ech sitxum kuvatz utz, siloch'o' aas kam ti' lakusavsava.
58005001	Aatz kajay q'u q'esal oksan yol vatz Tioxh, a' nitxaalik el xo'l q'u vinaj. Utz a' q'u'l nijajon kuyb'al ti' q'u aanima vatz Tioxh. Utz nik'ach q'u tx'olo'm tuch' q'u oya vatz Tioxh ti' q'u paav.
58005002	Ech atil ipaciensia ti' ilochax q'u'l ye' tootzaj Tioxh utz, q'u'l tz'ejxinaj. Tan aanima ko'n u oksan yol majte. Antu paalnaj tu u paav. Antu ye'k maas iyak'il.
58005003	Echtzixe't aatz nitoksa q'u tx'olo'm vatz Tioxh, a' nitoksav ti' vipaav q'u tenam, tuch' ti' q'ul ipaav majte.
58005004	Loq' k'uxh aanima ku'en tan, sako'nkoxhveeti aas ijunal ko'xh satoksa je' tib' tu u oksa yol vatz Tioxh. Pek Tioxh nioksan utz, niaq'on u tijle'm; echa' va'l i'an tu u Aroon.
58005005	Utz echat ko'xh va'l i'an u Jesuus majte. Ye'xhkam toksa je' tib's q'esal oksan kuyol vatz Tioxh. Pek Tioxh oksan. Tan nital tu u viYolb'al ech tza': —Axh unK'aol; vetvitz'pixsa'axh cheel.— Chia.
58005006	Utz nipajtal tu u Yolb'al Tioxh ech tza': —B'enamen axh oksan yol sunvatz. A' ex iiq'o tetz u Melquisedeec.— Chia.
58005007	Utz aatz atich u Jesuus tu u vatz iq'ii isaj tu u vatz amlika tx'ava' tza', tiira nichiq'eq'un ti' iq'ilal isik'lel Tioxh. Nichtoq'e' tan, tootzajle aas ta'xh ma'l u Tioxh saeesan vatz u kamchil. Utz ab'ili tan, axhib'i niman Tioxh.
58005008	Ech k'uxh iK'aol chit Tioxh u Cristo tan, tootzaji aas sinima u Tioxh. Ichab'a vitxumb'al u Tioxh tu q'u tza'l paalka.
58005009	Ech tiira tz'ajel b'enku vitxumb'al vatz u Tioxh tu vinimane' tzi'. Utz ta'n tek b'ens Chitol tetz q'u aanima tu paav q'u'l saniman.
58005010	Ech toke' aas oksal q'esal oksan yol tu u Tioxh, echa' u Melquisedeec.
58005011	Utz kaana b'oj yol ti' u kam va'l vetqalla' atzi', pek tza'l setab'i. Tan aatz ex, tiira q'oon nitel etxumb'al tu q'u kam.
58005012	Tan aal ex tek chusul cheel koj atzi'. Tan ko'xten xe't etab'i q'u kam tza'. Pek yit' ech koj. Aal a' esa' aas sa'pajka'pajul talax q'u chusb'al sete k'uxh aal tiira vatzsaj. Aal neq'aav seti'. Ech ex a' ma'l tal nitxa' aas aal a' tek koj satechb'u tiila echb'ub'al. Pek aal ta'xh b'anel leecho isa'.
58005013	Utz aatz q'u'l leecho nitechb'u tan, talaj nitxa'. Utz ech ex. Tan ye' tek' etootzaj kani'ch ib'ens jikom q'u aanima vatz Tioxh.
58005014	Utz aatz q'u tiila echb'ub'al tan, tetz q'u nimla chaj aanima. Echat ko'xh u Yolb'al Tioxh majte. Atil chusb'al tuul aas tii utz, tetz q'u aanima q'u'l q'anb'inaj tek ti' u yolb'al Tioxh. Tan tek' tootzaj ab'iste u b'a'n u ye' b'a'n. Ech nitekikan inachaxe' kani'ch itxakunsal si'ane'.
58006001	Ech toke', ti'o'; qaq'taj yak'il. Q'anb'ojo' ti' q'u kam k'atz u Tioxh. Yit' ta'n ko'n koj sakaak'o' tu q'u b'axa chusb'al q'u'l qab'i ti' u Cristo. Ye' ko'xh qitz'a aas ti' ko'xh b'iil u b'a'nil nikub'ane', chitpi'o' vatz u kupaav utz, sa'kojqale' aas chuspi ko'xh vik'uje' kuk'u'l ti' Tioxh.
58006002	Yit' ta'n koj sakaak'o' tu u chusb'al ti' u vautiismo, tuch' u taq'ax je' q'ab' tib'a q'u niman tetz u Jesuus, tuch' u chusb'al ti' u q'aavtitz'pu q'u kamnaj utz, tuch' vitx'olax inujul q'u aanima toj i'ane'.
58006003	Pek kub'antaj tere'n ti' tan, nojchit ech vitxumb'al u Tioxh.
58006004	-
58006006	Tan atil aanima aas inima u b'a'nla chusb'al utz, k'ulel u oya taq'o va'l nitaq' u Tioxh. Nachel u Tioxhla Espiiritu taq'o. Techal chit nib'enku u yolb'al Tioxh te. Utz techal chit u chusb'al nitab'i, va'l ti' q'u kam xe' u Tioxh taab'ab'en. Loq' k'uxh echi, niko'niku' tu paav. Utz aatz q'u'l ech ni'an tzi', sa'tere'nkojveet ik'ultu u kuyb'al k'atz u Tioxh. Tan aatz tu q'ul ib'anone' tzi', ela ko'xh tuch' niq'aavtaq' je' viK'aol u Tioxh vatz kurus; nipajteesa iq'ii.
58006007	Aatz q'u aanima tzi', ech b'anel taq'o u tx'ava' aas nituk'a u jab'al va'l niku' sii'. Oj ni'xhivatzinsa q'u chikob'e'm, nik'ul u b'a'nil q'u chikol. Echat ko'xh u aanima va'l nik'uch u b'a'nil tetz u Tioxh.
58006008	Pek oj aatz u aanima ye' nik'uch vinujul, ela tuch' u tx'ava' va'l ch'i'x ko'n nich'iisa; ye'k itxa'k. A' texh nich'ia tz'ejb'al yol ech sak'achli.
58006009	Loq' aatz ex hermanos, yit' ech koj vetxumb'al. Qootzajle aas nesa'a u b'a'n. Tan chitpinajex tu paav.
58006010	Utz tiira a' ijikomal u Tioxh. Jatu koj sisotzsa sik'u'l q'u kam neb'an ti' eb'antu tii'ex ti' q'u niman tetz u Jesuus. Utz echat ko'xh neb'an cheel. Tan tib'ii u Tioxh neb'anva.
58006011	Utz a' kusa' aas ech tere'n seb'an ti' ib'anax q'u kam tzi'. Ech tiira txaklelex ti' ich'ial tuch' txuq'txunchil u tuleb'al u Jesuus taq'o.
58006012	Ye' kusa' aas seb'an ex q'e'ay. Pek sajitaj el etetz ti' q'u'l aq'ich yak'il taq'o tu vik'uje' ik'u'l ti' u Tioxh utz, atich ipaciensia. Ech ik'ul q'u b'a'nil alich te tu u Tioxh.
58006013	Aatz tala'tzi'i q'u kam u Tioxh tu u Abrahaam, a' itxakb'a' tib' ti' viyol tala. Tan ¿ab'il va't sitxakb'a' tib' ti'?
58006014	Ech tal te tza': —Sa'xhvaq'u'l mam b'a'nil sai'. Kaana atu'xh axalam sa'atini.— Texh te.
58006015	Ech ich'ia u Abrahaam kam va'l tala'tzi'i u Tioxh te. Utz nojchit ech elka kam va'l alax te.
58006016	Pek aatz nitala'tzi'i ma'j kam q'u aanima timol tan, ministeer nitoksa ib'ii ma'j kam tuul aas paalchu tijle'm sii'. Utz ta'xhtu' a' ma't taq't iqul tuul, sa'tere'nkojveet iya'sata' kam va'l vettala.
58006017	Utz ech va'l i'an u Tioxh. Tan a' isa' aas sa'xhtootzaji q'u aanima q'u'l ech itxumb'al u Abrahaam aas sa'kojya' itzojpit viyol tala. Ech toksa je' vib'ii tu va'l tala'tzi'i; techlal aas ministeer itzojpita'.
58006018	Ech ka'va'l u kam itxakunsa u Tioxh ti' talax qe aas tiira noj va'l nitale'; tala'tzi'i utz, toksa vib'ii tuul. Ech tiira sib' nimal kuk'u'l atil taq'o, ab'iste o' niniman va'l nitale'. Tan jatu koj satxub'a'l u Tioxh.
58006019	Tiira k'ujlel kuk'u'l ti', nikuch'ia tule'. Ech tii tatin u qaanxelal k'atz u Tioxh taq'o. Ech tatine' u xe'ab' tetz ma'l vaarko aas tiira tii tatine'. Aya'l kala tiira atil tek opono' vatz u Tioxh. Echa' paalyo'k'o' vatz u liikin b'u'j utz, okyo'p'o' tu u tioxhla atib'al,
58006020	tu va'l b'axab'ku opon u Jesuus sukuvatz utz, b'ensals q'esal oksan kuyol vatz u Tioxh b'enamen. A' ne'ntiq'o tetz u Melquisedeec.
58007001	Aatz u Melquisedeec, ijlenalich tu Saleem utz, oksan yolich vatz u T'ankin Tioxh majte. Utz aatz q'aavu'l u Abrahaam tu ch'a'o ti' isub'ax q'u ijlenal q'u'l ikoontra, ul k'ulaxoj tu u Melquisedeec. Utz tal b'a'nla yol ti'.
58007002	Ech aatz u Abrahaam tan, taq' tetz q'u kam q'u'l i'an kanaal tu u ch'a'o. Untanul ti' laa tanul taq' te. Aatz u b'ii Melquisedeec tan, “ijlenal va'l ijikomal ni'ane'” chia. Utz aatz u yol Saleem tan, “paas” chu u tokeb'al. Ech aatz tek telo'p ka'va'l q'u yol tzi' utz, “ijlenal tetz paas” chia.
58007003	Utz ye' b'oj ootzajimal ab'il q'ul itxutx ib'aal u Melquisedeec tzi'. Niko'xh q'ul ik'uy imam. Ye' ootzajib'e kam tuul itz'pi utz, kam tuul kami. Ech mikaa oksan yol vatz Tioxh b'enamen. Ela b'iil tuch' viK'aol u Tioxh.
58007004	Ech sib'ich tatin u Melquisedeec tzi'. Tan aal antu u kuk'uy kumam Abrahaam taq' idiesmo te. Taq' ti' kajay va'l i'an kanaal ti' isub'ax q'u ijlenal tu ch'a'o.
58007005	Utz echat ko'xh i'an q'u oksan yol vatz Tioxh, q'u Levii. Tan a' va'l tz'ib'al tu q'u mantaar tikuenta u Moisees aas ministeer sataq' idiesmo q'u aanima tu q'u oksan yol vatz Tioxh. Aya' q'u Levii. Alax te ech tzi' k'uxh aal ela ko'xh itu'xh ixalam u Abrahaam.
58007006	Utz k'uxh aal ye'k ik'uy imam u Melquisedeec achel; ik'ul u idiesmo taq' u Abrahaam te. Utz tal b'a'nla yol ti' u Abrahaam. Utz aatz u Abrahaam tan, ala'tzi'imich te tu u Tioxh aas satil mamaj b'a'nil.
58007007	Utz tek' ootzajimal aas paalchu tijle'm va'l nital b'a'nla yol vatz va'l nik'ulun u b'a'nla yol.
58007008	Utz aatz q'u oksan yol q'u'l nitaq'ax diesmo te tu u vatz amlika tx'ava' tza', jolol ko'n aanima; niko'nikame'. Pek ech koj u Melquisedeec tan, nimna'l tu u Yolb'al Tioxh aas anko'xh itz'lele.
58007009	-
58007010	Aal antu q'u Levii, ichoo idiesmo tu u Melquisedeec majte. Tan k'uxh ye'sajich titz'pu q'ul itu'xh ixalam u Abrahaam aas ex k'ulaxoj tu u Melquisedeec, ik'am q'u Levii ti' va'l i'an u Abrahaam. Tan taq' idiesmo u Abrahaam te, k'uxh aal a' q'u k'ulul diesmo cheel q'u Levii. Aya' q'ul itu'xh ixalam u Abrahaam.
58007011	Utz a' nichchusun u o'tla mantaar tu q'u aanima q'u Levii, q'u'l itu'xh ixalam u Aroon majte. Utz ye'k ministeer sachee va't oksan yol vatz Tioxh koj atzi' echa' u Melquisedeec aas noj koj chit nichtaq'on b'en b'a'n vatz Tioxh q'u mantaar tzi'.
58007012	Pek ch'expu u oksan yol vatz Tioxh. Ech ministeer sach'expul q'u mantaar majte.
58007013	Utz aatz xo'l q'u itz'in atzika va'l cheek u kuB'aal Jesuus, ye'k ma'j oksan yol vatz Tioxh cheenajich koj tixo'l. Ye'xhab'il ma'j xo'l q'ul ik'uy imam oksamich koj tx'olo'm taq'o vatz u nachb'al Tioxh.
58007014	Tan ootzajimal aas a' cheek u kuB'aal Jesuus xo'l q'u Judaa. Utz ye't tal u Moisees tu q'u mantaar aas oj antu sael oksan yol vatz Tioxh tixo'l.
58007015	Unchee' vatzsaj kam vitxumb'al u Tioxh. Tan paarten ik'uy imam u oksan yol tzi'. A' ex tiq'o tetz u Melquisedeec.
58007016	Yit' a' koj ichaju'l ma'l oksan yol aas ech chit aanimail va'l nital u o'tla mantaar. Pek a' ichaju'l va'l ye'k kamchil ti'.
58007017	Kam chit echa' nital u Tioxh ti' ech tza': —B'enamen axh oksan yol sunvatz. A' ex iiq'o tetz u Melquisedeec.— Chia.
58007018	Ech ya'naj tek va'l nital u o'tla mantaar aas ta'xh so'ok tu oksan yolil vatz Tioxh q'u Levii. Tan ye'xhkam nitole' a'; ye'k iyak'il.
58007019	Ye'xhab'il ma'j taq' b'ens b'a'n vatz Tioxh u o'tla mantaar tikuenta u Moisees. Pek aatz cheel, atil tek va't u ak'la nuk'u'm quxe'. Utz tiira k'ujleb'al k'u'l tan, nixaansa'ok'o' k'atz u Tioxh.
58007020	Utz txakb'a'mal tek tu u Tioxh aas b'enamen a' oksan kuyol siatz u Jesuus.
58007021	Pek yit' ech koj tal ti' unjot q'u oksan yol q'u'l paalnaj. Ta'xh u Jesuus. Tan nital u Yolb'al Tioxh ech tza': —Itxakb'a' viyol u kuB'aal aas: «B'enamen axh oksan yol.» Chia.— Texhtu'. Utz jatu koj siq'aavixsa viyol ti'.
58007022	Ech tu ko'xh q'u yol tzi', tiira k'ujleb'al k'u'l va't u ak'la nuk'u'm tuch' u Tioxh tzi' tan, maas paj b'a'n tiq'aq'al u Jesuus.
58007023	Utz sib'la ko'xh oksan yol vatz Tioxh ok ti' tan, nichmotxikam sijununil. Nimotx u vatz iq'ii isaj.
58007024	Pek ech koj u Jesuus tan, jatu koj sakami. Ech ye'xhab'il ko'xh va't sach'exun.
58007025	Utz sichitpu q'u aanima tipaav q'u'l saopon k'atz Tioxh tiq'aq'al. Tan itz'lel u Jesuus utz, b'enamen nitoksa yol vatz Tioxh.
58007026	Ech tiira a' u q'esal oksan yol vatz Tioxh nikusavsa, u Jesuus tzi'. Ye' tootzaj paav. Ye'k paav k'atza. Utz tiira kam koj ma'j ye'xtxoj nititz'a. Tan xaannaj el k'atz q'u aa paav. Utz techal u tijle'm atil tu Amlika.
58007027	Yit' ech koj a' tere'n q'u oksan yol vatz Tioxh q'u'l nichtoke'. Tan ministeer jun q'ii nichiyatz' avan ti' toksal tx'olo'm vatz Tioxh ti' ikuyax q'ul ipaav b'axa. Ech tek nichijaj kuyb'al ti' vipaav q'u aanima. Pek aatz u Jesuus tan, unpajul ko'n toksa ma'l u tx'olo'm vatz u Tioxh utz, ta'xh ma'l tetz b'enamen. Aya' va'l i'ana aas taq' tib' tu u kamchil.
58007028	Utz aatz q'u oksan yol vatz Tioxh q'u'l nichtok tikuenta u o'tla mantaar va'l itz'ib'a u Moisees tan, aa paav majte. Pek aatz u Jesuus, va'l toksa u Tioxh tu oksa yol siatz, paat ke'ch koj paav k'atza b'enamen; tiira tz'ajel.
58008001	Ech a' q'u kam va'l tiira ib'o'q'ol tu u yol niqal ti' u Jesuus tzi', va'l k'ujlel tu u q'esal oksan yolil tiseb'al u Tioxh tu Amlika.
58008002	Utz a' ni'anvu u topiisyo tu u nojla totztioxh tu Amlika va'l u kuB'aal b'anonnaj tetz, yit' aanima koj b'anon. Yit' echa' u b'u'j totztioxh tikuenta u Moisees tuch' u totztioxh.
58008003	Utz a'ich chit tetz q'u q'esal oksan yol vatz Tioxh q'u'l nichtoke'. Ik'achax ok q'u tx'olo'm vatz u Tioxh utz, nitoksa oya. Ech ministeer si'chtoksa ma'l tx'olo'm u Jesuus majte. Utz a' toksa je' tib'.
58008004	Tan yit' oksan yol vatz Tioxh u Jesuus koj atzi' aas ma'kojatinka tu u vatz amlika tx'ava'. Tan atil nal oksan yol vatz Tioxh tu u vatz amlika tx'ava' tza' aas nitoksa q'u tx'olo'm echa' nital u o'tla mantaar.
58008005	Loq' aatz q'u kam nitxakunsa q'u oksan yol vatz Tioxh tu u vatz amlika tx'ava' tza', ivatzib'al ko'n q'u kam atil tu Amlika. Nimna'l aas echi tan, aatz i'antu u b'u'j totztioxh u Moisees tu u tz'inlich tzaji tx'ava', alax te tu u Tioxh ech tza': —Tiira ech chit iveet sa'ane' u vatzib'al va'l vetk'uchax see vi' u muunte.— Texh te.
58008006	Pek paalchu u tijle'm u Jesuus va'l vetik'ul vatz u tetz q'u oksan yol tzi' tan, oksan yol ti' u nuk'u'm va'l tiira techal, paalchu vatz u o'tla mantaar. Ech tiira techal q'u kam tal u Tioxh tu u ak' nuk'u'm tzi'.
58008007	Tan yit' ministeer vet'uch va't ak' nuk'u'm koj aas techal koj u o'tla nuk'u'm tzi'.
58008008	Pek til u Tioxh aas yit' b'a'n koj nichelku q'u aanima taq'o. Ech tal tek viYolb'al ech tza': —Nital u Tioxh aas: «Sa'nalul ma'l u tiempo sunb'an va't ak' nuk'u'm tuch' q'u Israeel utz, tuch' q'u Judaa.
58008009	Aatz u nuk'u'm sunb'an tuch', yit'e'ch koj u nuk'u'm va'l unb'an tuch' q'ul ik'uy imam aas viq'ot elu'l tu Egipto. Tan ye'xhkam vetmotxitzojpi. Echtzixe't vetvelab'eka.
58008010	Pek aatz u nuk'u'm va'l sunb'an tuch' taab'a'b'en utz, aya' va'l a' savoksa q'ul unmantaar tu q'ul itxumb'al tuch' tu taanima. Ech in iTioxh si'ane'. Utz untenam majte.
58008011	Ye'xhab'il ve't sab'anon aas sichus imol ti' tok k'atz Tioxh. Tan kajay aanima saootzajinin, k'uxh ch'ooajs nimaj.
58008012	Sunkuy q'u ye'xtxoj ni'ane'. Jatu koj savulsa q'ul ipaav q'u tonkonil sunk'u'l.» Chia.— Texhtu'.
58008013	Ech oj niyolon u Tioxh ti' va't ak' nuk'u'm, ti' atzi' aas paalyuka va'l b'axa. Echa' u kam va'l q'a'lb'ia, paalya; sotzchil texh si'ane'.
58009001	Unchee' atich mantaar tu u b'axa nuk'u'm va'l i'an u Tioxh tuch' vitenam. Nichtale' kani'ch inachax u Tioxh sab'anaxi. Utz atich ma'l nachb'al Tioxh tu u vatz tx'ava' tza'.
58009002	Aatz lakax u nachb'al Tioxh tzi', aya' u b'u'j totztioxh, jatxax tuul ech tza'. Aatz u b'axa tuul, txaa'la atib'al ib'ii. Utz a' atichku u tokeb'al txijtxub'al tzi'. A' atichku u meexha majte va'l nichatinku q'u txaa'la kaxhlaan tx'ix.
58009003	Ech atich tek u ka'b' oko'p tuul. Aya' va'l tioxhla atib'al ib'ii. Utz b'u'j u jatxol tetz tuul tuch' u b'axa.
58009004	Utz a' atichku u b'a'nla q'an ch'ich' k'achb'al kaxhlaan pom tzi'. Antu atich tuul u tioxhla kaaxha majte va'l atich q'u sivan tuul q'u'l tz'ib'alik q'u yol tetz u nuk'u'm va'l i'an u Tioxh tuch' vitenam. Utz tz'u'imich ti' u tioxhla kaaxha tu b'a'nla q'an ch'ich' tzi'. Utz atich ko'p ma'l u xhaaro tu u tioxhla kaaxha majte tzi' va'l kolich b'iil u echb'ub'al manaa tuul. Utz atich paj vib'aara u Aroon tuul majte va'l xalamti.
58009005	Utz atich je' ka'va'l q'u vatzib'al aanjel tib'a u jupb'al itzi' u tioxhla kaaxha tzi', techlal vitechalil u Tioxh. Atilka u kaaxha jaq' q'ul ixich' utz, a' nichik'am ti' q'u vatzib'al aas atil u Tioxh tzi'. Loq' aatz cheel, yit' a' koj chit ib'o'q'ol saqale' kam tere'n b'anel taq'o.
58009006	Unchee' echich u tatin q'u kam tu u b'u'j totztioxh tzi'. Utz tu u txaa'la atib'al nichokko'p q'u oksan yol vatz Tioxh ti' ib'anax q'u taq'on b'enamen.
58009007	Pek ta'xh u q'esal oksan yol vatz Tioxh nichtoko'p tu u tioxhla atib'al. Loq' unpajul ko'n nichtoko'p tu ma'l ya'b'. Utz nitiq'o'k kajal avan, nichitz'itu paal vatz Tioxh ti' ikuyax q'ul ipaav utz; ti' ikuyax vipaav q'u aanima q'u'l ye'k inachlo'm nipaavine'.
58009008	Ech a' isa' u Tioxhla Espiiritu sael kutxumb'al tuul aas ye'k saveet tuch okich'op tu u tioxhla atib'al, aya' u ka'b' oko'p tuul, oj anko'xh atil u b'axa tuul, aya' u txaa'la atib'al.
58009009	Ech aatz u kam tzi', ma'l kam nik'uch qe cheel. Tan k'uxh nichchittoksal q'u oya tuch' q'u tx'olo'm tuul, nikojtole' ti' ich'exul b'a'nil vinachb'al q'u aanima q'u'l nioksan.
58009010	Tan jolol ko'n echb'ub'al tuch' a' q'u'l nichtoksale' tzi'. Utz nipajib'anax kostuumbre ti' ib'ens tx'aatx'och q'u kam vatz Tioxh majte tzi'. Nipajinimal unjot mantaar ti' aas tetz ko'n ti' elu'l u aanima. A' va'l nichinimal tu q'u aanima tuul ye'saj tul u tiempo aas sajalpi.
58009011	Pek ulnaj tek u Cristo utz, a' tek va'l ech tatine' q'u q'esal oksan yol vatz Tioxh. Tan a' u aa yol ti' q'u kam tu u ak' nuk'u'm va'l si'ch'uli. A' ni'anvu tu ma'l ak' totztioxh. Sib' tere'n kam nitiq'o tib' taq'o. Utz tiira techal va'l ni'anvu u topiisyo vatz u b'u'j totztioxh tetz vatz tx'ava' tza'. Tan yit' aanima koj b'anonnaj tetz, yit' tetz vatz tx'ava' koj.
58009012	Utz ta'n okyo'p u Cristo tu u nojla tioxhla atib'al. Loq' yit' ikajal tere'n koj yak'a karne'l tuch' kajal tooro vaakaxh toksa tu tx'olo'm vatz Tioxh ti' ikuyax paav. Pek vikajal i'anb'e. Utz chuspi ko'xh unpajul va'l i'ana tzi'. Tan ta'n ole' ti' itx'akax u kuchitpu tu q'u kupaav tetz b'enchil tu b'enq'ii b'ensaj.
58009013	Nik'uje' ik'u'l q'u aanima ti' vikajal q'u tooro vaakaxh tuch' q'u kajal yak'a tentzun nitxakun ti' ib'antu tx'aatx'och tatin vatz Tioxh. Nichik'uje' ik'u'l ti' vitza'ail q'u chib'il vaakaxh va'l nichipujil ok ti'. Tan nib'ensas b'a'n vatz Tioxh aas nitale'. Loq' ti' elu'l ko'xh u aanima va'l ni'an tx'aatx'och tatine'; pek yit' u taanima koj.
58009014	Utz oj ech va'l nichi'an u kajal txokop tzi', ¡a' chixh yit' techal si'an vikajal u Cristo! Tan tiq'aq'al u Tioxhla Espiiritu va'l b'enamen tatine', taq' tib' u Jesuus tu kamchil ti' u tx'olo'm vatz Tioxh. Ma'l tx'olo'm aas kam koj ma'j paav atich k'atza. Echtzixe't aatz vikajal tzi', nib'an tx'aatx'och q'u kunachonsab'al. Tan a' chit nichqitz'a q'u kam q'u'l ye'k itxa'k atil tu u o'tla mantaar. Pek aatz cheel tiira jikom chit sakunima qoksa tetz u itz'lich Tioxh.
58009015	Tan k'uxh taq' tib' u Jesucristo tu kamchil qi', a' isa' aas so'ok ib'a'n q'u aanima tuch' u Tioxh tu va't u ak' nuk'u'm. Utz sakuyax q'u'l ipaav q'u'l i'ana aas atich tikuenta u b'axa nuk'u'm, aya' u o'tla mantaar. Ech saetzan ti' u b'a'nla kam tetz tiichajil b'enamen va'l ala'tzi'imal tu u Tioxh.
58009016	Utz aatz u aanima va'l sa'aq'axka ma'l me'b'i'l te, loq' ko'nkoxh sik'ule'. Pek sa'nalkam vib'aal u me'b'i'l b'axa tzi', ech nal saokka tuul.
58009017	Tan anal saok titxa'k u tu'al q'u kam q'u'l sa'aq'axka aas ma't ikam u b'aal me'b'i'l.
58009018	Echtzixe't kaj paj chit nichtel ti' itzojpu u b'axa nuk'u'm.
58009019	Tan aatz veet taltu kajay q'u mantaar u Moisees tu q'u tenam, itxakunsa kaj laana tuch' va't q'ab' tze' hisopo, ichaa ku' tu kajal tentzun, kajal vaakaxh tuch' tu a'. Ech itz'itu ok ti' u u' val tz'ib'amichku u mantaar. Utz itz'itu ok ti' kajay q'u aanima majte.
58009020	Utz tal tu q'u aanima ech tza': —Aatz u kaj vetuntz'itul ok seti' tzi', a' u techlal aas txaklel u nuk'u'm va'l tal u Tioxh sete.— Texhtu'.
58009021	Itz'itu ok kaj u Moisees ti' u b'u'j totztioxh majte tuch' ti' kajay q'u kamb'al nitxakun tuul.
58009022	Tan nichtal u o'tla mantaar aas kajay q'u kam ministeer satz'itul ok kaj ti'. Utz sa'kojkuyax q'u paav oj ye'k kajal saok ti' ijajax u kuyb'al.
58009023	Ech ministeer nichib'anax tx'aatx'och tu q'u kam q'u'l ivatzib'al ko'n q'u kam tu Amlika. Nitoksal tx'olo'm ti'. Pek ech koj q'u nojla b'a'nla kam tu Amlika tan, kam ko'nkoxh tx'olo'mil so'ok ti'.
58009024	Ech yit' a' koj okko'p u Cristo ti' ijajax kuyb'al tu u b'u'j totztioxh va'l aanima b'anonnaj tetz, nichko'nik'am ti' vinujul. Pek a' okko'p tu Amlika ti'. Utz a' atik cheel. Nitoksa tib' vatz Tioxh ti' ijajax kuyb'al qi'.
58009025	Utz yit' jatpajul ko'nkoxh satoksa tib' tu tx'olo'm qi' vatz Tioxh, echa' ni'an u q'esal oksan yol vatz Tioxh jun ya'b' aas paarten etz kajal ne'ntoksa tu u tx'olo'm.
58009026	Tan oj ech u txumb'al si'anb'e u Cristo tzi', jatva'x tiempo tule' jatpax ko'xh kam koj atzi'. Pek yit'e'ch koj. Tan unpajul ko'n kami tzojpunal q'ii saj. Taq' tib' tu kamchil ti' teesal q'u kupaav va'l nijatxono' tuch' u Tioxh.
58009027	Echat ko'xh q'u aanima majte; unpajul ko'n sakami. Ech tek satx'olp inujul ti' kajay q'u paav b'anel taq'o.
58009028	Ech unpajul ko'n kamnaj ok u Jesuus tu tx'olo'm vatz Tioxh ti' teesal vipaav sib'al aanima. Ech sa'pajul unpate. Loq' yit' paav tere'n koj su'likuye'. Pek a' tek su'ltiq'o b'en tu b'enq'ii b'ensaj q'u'l nich'ian tule'.
58010001	Unchee' k'uxh jun ya'b' nichentoksa q'u tx'olo'm u aanima ti' vipaav echa' nital q'u mantaar tikuenta u Moisees, ye'xhkam nichtaq' b'ens tiira tz'ajel u aanima vatz Tioxh. Tan aatz q'u mantaar tzi', yit' a' koj chit va'l tiira satxake'i. Pek ivatzil ko'n va'l anal su'uli. Ech ku'en a' isulich.
58010002	Tan noj koj chit tiira niteesa q'u paav vinimal u o'tla mantaar tzi', b'a'n tek u aanima sinach koj atzi'. Utz ye'k ministeer sa'tere'ntoksa tx'olo'm ti' vipaav koj.
58010003	Pek aatz tu va'l nichib'anaxe' tzi', aal a' ninachpixsal taq'o jun ya'b' aas atil ipaav u aanima.
58010004	Tan aatz vikajal q'u vaakaxh tuch' q'u tentzun, yit' nikojteesa vipaav u aanima.
58010005	Ech toke' aatz ul u Jesuus tu u vatz amlika tx'ava' tza', tal tu u Tioxh ech tza': — «Yit' a' koj asa' aas avan sayatz'ax ok saatz tu tx'olo'm ti' ijajax kuyb'al see; niko'xh va'toj oya. Pek a' asa' ma'l aanima sayatz'ax ok saatz tu tx'olo'm ti' q'u paav.
58010006	Ye'n txuq'txunaxh ti' q'u txokop q'u'l nik'achax ok saatz tu tx'olo'm ti' isuul q'u paav.» Chia.
58010007	Echtzixe't nival see: «Atilin taq'ab' unTioxh. Sunb'an vatxumb'al, kam echa' nital u Yolb'al Tioxh tz'ib'amal vi'.» Chi'in see.— Texhtu'.
58010008	A' b'axal nitale' aas: —Yit' a' koj isa' u Tioxh q'u tx'olo'm nik'achax ok siatz, niko'xh va'toj oya, ye'xhkam nitxuq'txun ti' q'u txokop q'u'l niyatz'ax ti' isuul q'u paav.— Chia, k'uxh aal u mantaar atko'xh nialon aas sab'anax q'u kam tzi'.
58010009	Utz nipajtal majte aas: —Atilin taq'ab' ti' ib'anax vatxumb'al.— Chia. A' toke' aas niya'sa q'u tx'olo'm q'u'l nichtok vatz u Tioxh tan, paalya. Utz a' tek nitoksa tetz va't ak' txumb'al ti' ikuyax paav.
58010010	Ech tiq'aq'al va'l i'an u Jesuus, b'a'n tek o' vatz u Tioxh. Tan taq' vichi'l tu u kamchil qi'. Utz chuspi ko'xh unpajul va'l i'ana. I'an vitxumb'al u Tioxh.
58010011	Tan aatz q'u oksan yol vatz Tioxh, jatpajul ko'xh nika'paju tok q'u tx'olo'm vatz u Tioxh b'enamen. Utz jatu koj sateesa q'u paav.
58010012	Pek aatz u Jesucristo tan, unpajul ko'n toksa u tx'olo'm va'l tetz b'enamen. Aya' vichi'l taq' tu kamchil. Ech tek ex k'uje'oj tiseb'al u Tioxh tu Amlika.
58010013	Utz a' atik tzi' cheel. Sa'naloksal q'ul ikoontra jaq' tajan tu u Tioxh.
58010014	Tan tu ko'xh ma'l u tx'olo'm va'l toksa tzi', yakich taq' b'ens tz'ajel vatz Tioxh q'u aanima q'u'l aq'ax b'en b'a'n vatz Tioxh.
58010015	Utz a' va'l nitxakb'a' talax u Tioxhla Espiiritu qe aas nital ech tza':
58010016	— «A' u nuk'u'm va'l sunb'an tuch' taab'ab'en tza'.» Chu u Tioxh. «Ta'n savoksa q'ul unmantaar tu taanima utz, titxumb'al.
58010017	Utz jatu koj savulsa q'ul ipaav tuch' q'u tonkonil sunk'u'l.» Chia.— Texhtu'.
58010018	Echtzixe't ta'xhtu' a' va'l nikuylu u paav. Ye'kan nisave' sa'pajok va't tx'olo'm ti' u paav.
58010019	Ech toke' hermanos, ta'ntioxh tu tel vikajal u Jesucristo qi', sa'tekveeti so'oko'p'o' xe' u Tioxh cheel. Kam koj samajono'. Ech qoko'p echa' toko'p u q'esal oksan yol tu u tioxhla aatib'al.
58010020	Ta'xhtzii oj sak'uje' kuk'u'l ti' va'l i'an u Jesuus. Tan tiq'aq'al taq'tu vichi'l tu kamchil qi'; a' tek u ak' b'ey qoponb'al xe' Tioxh. Vetteesal u majb'al va'l echa' u b'u'j nichmajon u okich'op tu u tioxhla atib'al.
58010021	Tan a' u techalla oksan kuyol vatz Tioxh u Jesuus. A' u aa yol qi'. Echa' o' totzotz.
58010022	Echtzixe't aas aya'l chit kuk'u'l saxaanopono' vatz u Tioxh. Tiira k'ujloj kuk'u'l ti', ye'k ka'tziiunchil. Tx'aatx'och qaanima siatz, ye'k ye'xtxojla nachb'al tuul. Echa' tx'aatx'och kuchi'l tu b'a'nla a' sakub'ane'. Echa' nichi'an q'u oksan yol.
58010023	Tii txaklojo'. Ye'xh b'oj saka'tziiuno' ti' va'l nikunima utz, nikuch'ia tuch' txuq'txunchil. Tan k'ujleb'al k'u'l viyol u Tioxh va'l alel qe taq'o.
58010024	Kuchoktaj txumb'al ti' kani'ch kulochtu qib'. Sakub'an tii'o' qib'ilaj utz, ti' ib'anax u b'a'nil.
58010025	Ye' kuya'sa b'enchil tu q'u molb'alib' ti' inachax u Tioxh. Tan atil unjolol niya'san. Pek taq'taj tib' nimal kuk'u'l tan, aal ninajab' u tuleb'al u kuB'aal Jesuus.
58010026	Tan ye'kan va't tx'olo'm sa'kojok qi' oj vet sukuk'u'l sa'tere'npaavino' aas ma't qootzajita' ab'iste vinujul.
58010027	Pek a' tek saku' qi' vixo'veb'alla k'a'nal u Tioxh. Aya' u xamal va'l sasotzsan q'ul ikoontra u Tioxh.
58010028	Tan ech nichib'anax tikuenta u Moisees. Ye'xhkam nitxumax iatz u aanima va'l niqelon u mantaar. Nichiyatz'axe'. Ta'xhtzii oj ka'vo'j oxvo'j texhtiigo nitxakb'a'n vipaav.
58010029	Ech aal sib' u choob'al paav saku' ti' q'u aanima atzi' q'u'l ye'xhkam ko'n itxa'k vikuyun viK'aol u Tioxh siatz tuch' vikajal. Tan ye'k tatin vikajal u Jesuus siatz va'l el ti'. Ye'k tatin u nuk'u'm siatz va'l i'an u Tioxh. Utz niko'nteesa iq'ii vib'a'nil u Tioxhla Espiiritu majte.
58010030	Tan qootzajlu va'l nital u Tioxh, aas nital ech tza': —Sichoo vaq'o q'u'l saqelonin. In sa'aq'on u choob'al paav ti'.— Chia. Utz nipajtal u Yolb'al Tioxh majte: —U Tioxh satx'olon inujul vitenam.— Chia.
58010031	Utz ¡xo'veb'al oj laku' vik'a'nal u itz'lich Tioxh qi' ti' u qelb'alil!
58010032	Pek ulsataj b'oj sek'u'l q'u'l nichpaasalik'ex, a' chit analich ko'xh etok ti' inimal u Jesuus. Tan eq'i'a, etx'ak q'u mamaj k'axk'o paalk'ex.
58010033	At unjolol ex yoq'axex utz, q'osaxex vatz tenam. Tan veteloch q'u'l nichipaal tu q'u tza'l tzi'.
58010034	Eloch q'u'l atich ku' tu tze'. Utz etaq' tzii k'uxh maale'l etetz, va'lich ko'n etxuq'txune' tan, etootzajle aas atil ma'l etetz tiira techal nich'ian tu Amlika. Utz b'enamen tatine'.
58010035	Ech ye'k seya'sa ek'uje' ek'u'l ti' u Tioxh. Tan toj nal ek'ul mam echoob'al ti'.
58010036	Ministeer setaq' yak'il; atoj epaciensia tu q'u tza'l. Ech sataq' u Tioxh sete va'l ala'tzi'imal taq'o. Ta'xhtzii seb'an vitxumb'al.
58010037	Tan nital u Yolb'al Tioxh ech tza': —Tiira tul texh va'l su'uli. Yit' sa'kojb'atzi.
58010038	Aatz u jikomla aanima vatz Tioxh, sa'atin itiichajil tu b'enq'ii b'ensaj oj ta'xh sak'uje'k ik'u'l ti' u Tioxh. Pek yit' b'a'n koj sab'enku ve oj saq'aav ti'.— Chia.
58010039	Utz aatz o', yit'e'ch koj o' q'u'l niq'aav ti' utz, nib'en tu choob'al paav. Pek o' q'u'l tii k'ujlel kuk'u'l ti' u Tioxh, ech niyak'in u qaanxelal k'atza.
58011001	Aatz nik'uje' kuk'u'l ti' ma'j kam, tiira nikunima sakuk'ule'. K'uxh ye'saj qilta', ni'xhkuch'ia tuch' txuq'txunchil. Utz nojchit ne'enku qe aas atil tek u kam k'uxh ye'saj qilt iatz.
58011002	Ech b'a'n b'enku q'u kuk'uy kumam vatz u Tioxh tan, nichik'uje' ik'u'l ti'.
58011003	Utz ti' ko'n vik'uje' kuk'u'l ti' u Tioxh, nikunima aas tu viyol u Tioxh veet u vatz amlika tx'ava'. Utz aatz q'u kam q'u'l niqil cheel tzi', a' veetik tu u kam va'l ye'ich na'l.
58011004	Utz ti' ko'n ik'uje' ik'u'l u Abeel ti' u Tioxh k'uxh tiira b'a'n u tx'olo'm toksa vatz u Tioxh. B'a'n vatz u tx'olo'm taq' u Caiin. Echtzixe't aq'ax b'ens jikom u Abeel tu u Tioxh. Utz k'ulax vitx'olo'm. Ech ikaa viyolil aas jikom u Abeel vatz Tioxh, aya'l kala anko'xh niyolon cheel k'uxh aal kamnaj teku'en.
58011005	Ech paje' u Enooc. Tu ko'n paj vik'uje' ik'u'l k'uxh iq'ol b'en tu u Tioxh; ye't til kamchil. Utz ye't chab'al ve'te'. Tan Tioxh iq'on b'en. Utz nikaa viyolil aas b'a'n b'enku u Enooc tu u Tioxh.
58011006	Pek b'a'n koj se'enku tu u Tioxh oj yit' k'ujlel koj kuk'u'l ti'. Tan a' ib'o'q'ol aas ab'il u aanima nitok k'atza, nojchit sinima aas atil u Tioxh. Utz sinima majte aas nojchit nitaq' ichoob'al q'u chokol tetz.
58011007	Ech paj u Noee. Tu ko'n paj ik'uje' ik'u'l ti' u Tioxh k'uxh inima aas nojchit su'uch ma'l u kam va'l niko'xh unpajoj uchnaj. Inima u Tioxh. Ech i'an u arca. Utz iloch tib' tuch' ik'aol ime'al ti' ikoltu tib' vatz u mam jab'al. Pek sotz q'u aa paav tu u a'. Ech jikom b'enku u Noee vatz u Tioxh tu vik'uje' ik'u'l ti' i'ana tzi'.
58011008	Utz tu paj vik'uje' ik'u'l u Abrahaam k'uxh nimani aas sik'lel tu u Tioxh. Utz tal te aas se'en tu u tx'ava' va'l sataq' te. Ech saetzan k'atz u Tioxh. Utz k'asu'l u Abrahaam tzi', k'uxh ye'ich tootzaj til ma'tka.
58011009	Ti' ko'n vik'uje' ik'u'l ti' viyol u Tioxh, ex atinoj tu u tx'ava' va'l ma'tich taltu u Tioxh te k'uxh aal ech ku'en a' tatin puera aanima tuul i'ana. Tan ta'n motx atinku tu q'u tz'u'm pa'teb'al. K'uxh ma'tich talax te aas sa'aq'ax itx'ava'. Echat chit i'an vik'aol, aya' u Isaac tuch' u tiimam aya' u Jacoob.
58011010	Loq' ye'xh ko'xh kantu' vatz u Abrahaam k'uxh ech paalka tzi'. Tan a' nichich'ia u b'a'nla tenam va'l techal vije'ab'al. Tan ib'ano'm u Tioxh utz, taq'onib'al.
58011011	Utz ech paj u Sara. Ti' ko'n vik'uje' ik'u'l chee ma'l titz'in k'uxh ye' nichiveet talane'. Inima aas sitzojpi viyol u Tioxh ti' aas sachee ma'l tal titz'in, k'uxh tiira q'esich teku'en.
58011012	Ech k'uxh tiira q'estich tek u Abrahaam tzi', aal chee sib'al tiimam; ye' acheb'e ixaane'. Ech tatine q'u tx'umi'l tu amlika utz, echa' q'u sanaab' tzi' a'.
58011013	Unchee' motx kam q'u aanima tzi' utz, ye't ik'ul kajay q'u kam q'u'l tal u Tioxh te. Motx ko'n isaji b'en tzian. Axhib'i jolol k'ujlich ik'u'l ti' u Tioxh. Utz tiira atil sik'u'l b'a'nil aas b'iil ko'xh paal b'anloj tu u vatz amlika tx'ava' tza'.
58011014	Utz nimna'l ab'il q'u'l tootzajle aas ma'l ko'n paalchil paal b'anaxoj tu u vatz amlika tx'ava' tza'. Tan a' nichok va't u atib'al va'l ta'n sa'atin tuul.
58011015	Tan ta'n koj chit nichtitz'a vitenam q'u aanima tzi' va'l k'asku'l, ye' koj saveeti saq'aavb'en tuul koj.
58011016	Pek a' nichmotxtitz'a va't atib'al aas techal. Utz aya' u atib'al tu Amlika. Echtzixe't aatz u Tioxh, iTioxh q'u aanima k'ujlel ik'u'l ti' utz, ye'xhkam nich'ixvu u Tioxh ti'. Tan nojchit nich'ian ma'l itenam taq'o.
58011017	Utz tu vik'uje' ik'u'l u Abrahaam k'uxh inima u Tioxh ti' va'l tal te aas sik'acho'k vik'aol tu tx'olo'm siatz. Aya' vik'aol va'l ta'xh ma'l. Ye't titz'a aas kan chaj saya'k itzojpu q'u kam q'u'l ma'tich tala'tzi'it u Tioxh te ti' u Isaac.
58011018	Aya' va'l ma'tich taltu te ech tza': —Sib'al aviimam sachee tu u Isaac tzi'.— Texh te.
58011019	Tan tek' tootzajich u Abrahaam aas Mam Tioxh u Tioxh; saveeti silakpixsa kamnaj. Ech toke' aas ye't sotz vik'aol u Abrahaam tzi'. Utz nojchit echa' q'aavitz'pichil va'l i'an u Isaac.
58011020	Utz ech paj u Isaac. Tu vik'uje' ik'u'l ti' u Tioxh, k'uxh tal b'a'nla yol ti' u Jacoob, vik'aol, tuch' u Esauu. Tan tootzajle aas satil iq'aq'al va'l si'chi'an u Tioxh ti' taab'ab'en.
58011021	Echat paj u Jacoob, k'ujlich ik'u'l ti' va'l si'chi'an u Tioxh. Ech tal b'a'nla yol ti' q'ul ik'aol u Xhep aas aalich texh ikame'. Utz toksa iq'ii u Tioxh k'uxh peena texh to'xhimich tu vib'aara.
58011022	Utz ti' vik'uje' ik'u'l u Xhep ti' va'l tal u Tioxh, k'uxh tala aas sa'nalchitk'asu'l q'u Israeel tu Egipto. Utz tal majte kam sab'anax tu vib'ajil va'l mujax tu Egipto.
58011023	Utz tu paj vik'uje' ik'u'l q'ul itxutx ib'aal u Moisees ti' u Tioxh, k'uxh itx'ol imujax u tal titz'in oxva'l ich'. Ye't ixo'va u mantaar va'l ma'tich taltu u ijlenal. Tan tila aas tiira tx'anella tal nitxa'.
58011024	Utz k'ujlich ik'u'l u Moisees ti' va'l si'an u Tioxh k'atza. Echtzixe't aatz b'ens vinaj, ye't isa'a ve'te' aas titz'in vime'al u faraoon chaj te'le'.
58011025	Aal b'a'n siatz k'uxh ela sael iq'ii tuch' vitenam u Tioxh. Utz yit' sa'kojichi'b'ixsa tib' ti' ib'anax q'u kam q'u'l sako'npaali; aya' vib'anax q'u paav xo'l q'u aa Egipto.
58011026	A'tzii. K'uxh si'cheesal iq'ii echa' b'anax tu u Cristo xo'l vitenam. Tan techal vatz va'l sako'xhkaa tu q'u tx'iib'al q'ii tu Egipto. Tan a' nichtitz'a u Moisees u choob'al va'l sataq' u Tioxh te.
58011027	Utz ti' vik'uje' ik'u'l u Moisees ti' u Tioxh k'uxh k'asu'l tu u tx'ava' Egipto. Ye't ixo'va vik'a'nal u ijlenal. Ta'xh k'ujlich ik'u'l ti' va'l ye' saj tilta'.
58011028	Utz ti' vik'uje' ik'u'l u Moisees k'uxh ixe'tixsa ipaasal iq'ii u Elchil Vatz Kamchil Tu Egipto. Utz tal itz'itul ok kaj ti' q'u jub'al, ech ye'k sayatz'ax u b'axa ik'aol q'u Israeel. Vetk'uje' ik'u'l ti' u Tioxh aas simaj u yatz'ol, aya' u yatz'olla aanxel, k'uxh ma't ikamsal q'u b'axa ik'aol q'u aa Egipto.
58011029	Utz ti' vik'uje' ik'u'l q'u Israeel k'uxh iq'at tuul u Kaj Mar aya'l kala vi' tzaji tx'ava' nichpaalka. Utz si'chi'an tetz q'u aa Egipto tala. Loq' motx ko'n jiq'mu tu a'.
58011030	Utz ti' vik'uje' ik'u'l q'u Israeel ti' u Tioxh k'uxh ku' u mam tz'ach va'l atich ok ti' u tenam Jericoo. Nilpu ku' a' chit ma'tich isuti'l jujva'l q'ii q'u Israeel ti'.
58011031	Echat paj u Rahaab, u aa paavla ixoj. Ti' vik'uje' ik'u'l k'uxh yit' ela koj kam tuch' tere'n q'u aa paav tu vitenam. Tan jik ko'xh ik'ul q'u Israeel q'u'l ex k'aab'an u tenam.
58011032	Unchee' kaana unsa' savale'. Pek tiempo isa' aas sayolonin ti' va'l i'an u Gedeoon, u Baraac, u Sansoon, u Jeftee, u Daviid, u Samueel utz, tuch' q'u o'tla alol tetz u yolb'al Tioxh.
58011033	Tan ti' vik'uje' ik'u'l ti' u Tioxh k'uxh isub' mamaj tenam tu ch'a'o kajay q'u niman tetz u Tioxh. I'an q'u kam ijikomal. Motx ik'ul q'u kam alich te tu u Tioxh. Utz atia imaj ichi'l tu q'u b'alam.
58011034	Ti' vik'uje' ik'u'l ti' u Tioxh k'uxh motx itzaasa mamaj xamal. Itx'ol elchil vatz kamchil. Motx chee iyak'il, k'uxh ye'kich iyak'il. Techalich tek motx i'antu ch'a'o. Utz ole' ti' tojchal b'en q'u sol koontrain tetz.
58011035	Ti' vik'uje' ik'u'l ti' u Tioxh k'uxh atich unjolol ixoj aas q'aavu'l q'u titz'in tatzik, k'uxh ma'tich ikame'. Utz at majte aas xo'veb'al ikam kami. Ye't isa'a aas saeesal vatz u kamchil. Tan k'ujlich ik'u'l aas a' saq'aavitz'pik tu nojla q'aavitz'pichil.
58011036	Atia paal tu mamaj tza'l, tu yoq'b'al, tu tz'u'm utz, ok tu tze'.
58011037	Paasal tu tza'l. Atia paq'el sivan b'anaxi aas kami. Atia qolel tuul. Atia toq'el. Atia til chaj texh nichpaalka tan, nichtojchale'. Ti' karne'l utz, ti' tentzun texh toksa'm; me'b'i'l tetz, txumb'al iatz. Utz kam ko'xh nichtuleb'el, ti' vik'uje' ik'u'l ti' u Tioxh.
58011038	Ye' nimotxik'ulo'k ti' aas nichtojchal tu u vatz amlika tx'ava' tza'. Ech til chaj texh nichpaalku tu muji'b' tu tz'inlich tzaji tx'ava'. Vi'aj texh peepu nichipaalka; tulaj jul utz, tulaj joymal sivan majte.
58011039	Unchee' ti' vik'uje' ik'u'l ti' u Tioxh, b'a'n motx b'enku siatz k'uxh ye'xhkam ik'ul q'u kam tala'tzi'i u Tioxh te.
58011040	Tan b'anich ti' tu u Tioxh aas ela sataq' qe. Ela sataq' b'en tz'ajelo' siatz. Ela sakuk'ul va'l nikuch'ia tuch' txuq'txunchil.
58012001	Unchee' a' sib'al q'u aanima tzi' q'u'l tiira k'ujlich ik'u'l ti' u Tioxh. Utz a' q'u sib'la k'uchb'al taq'ka sukuvatz. Ech ye' qeono' tu q'u kam q'u'l nichijono' tuch' q'u paav q'u'l nichok toke' echa' ijatz. Pek qaq'taj yak'il ti' va'l ninalkub'ane'. Echa' echaib' tu jutzi'm sakub'ane'. Tan sib'al nisajino' ti' va'l nikub'ane'.
58012002	A' tii sakuk'aj qib' ti' q'u kam ti' u Jesuus. Tan a' va'l xe'tixsan q'u kam k'ujlel kuk'u'l ti'. Utz a' satzojpixsan. Tan txuq'txuni k'uxh si'chpaal tu u tza'l vatz kurus. Ye't qeon tu u ch'ixa'v va'l paalka. Utz anchitu'. K'uje' tiseb'al u b'anb'al tijle'm u Tioxh tu Amlika.
58012003	Echtzixe't ulsataj sek'u'l q'u tza'l q'u'l paalku u Jesuus tu q'u aa paav. Utz iltaj ok etetz ti'. Ech setiq'o nimal ek'u'l. Ye'k sajochp'ex.
58012004	Tan aatz q'u tza'l nipaalk'ex cheel, tiempo ko'xhtu' atzi'. Yit'i'as toj tekoj yatz'axojex ti' vekolt etib' vatz u paav.
58012005	Utz sotzi'ch q'u yol sek'u'l q'u'l alel sete tu u Tioxh. Etetz ex ik'aol ime'al aas nital ech tza': —Unk'aol unme'al chi'in, k'ultaj kam va'l nital veTioxh ti' etoksal tu jik. Utz ye' chi'on sek'u'l aas niya'ex.
58012006	Tan nitoksa tu jik u Tioxh q'u'l tii ti'. Utz nitz'u'ma q'u'l nib'ens ik'aol ime'al.— Chia.
58012007	Ech q'i'taj vetoksal tu jik. Ech nojchit ex ik'aol ime'al Tioxh taq'o. Tan kajay k'aol me'ala nitoksal tu jik tu q'ul itxutx ib'aal.
58012008	Tan oj ye' nitoksa'ex u Tioxh tu jik, yit' nojla koj ex ik'aol ime'al atzi'. Pek sik'elko'nex b'anel tenan. Tan kajay o' niqoksal tu jik.
58012009	Echa' u qatin k'atz kutxutx kub'aal. Nichtoksa'o' tu jik aas o'ich talaj ch'oo. Utz atil tatin sukuvatz taq'o. ¡Ech aal maas sakunima u kuTat tu Amlika! Tan a' u ilol tetz u qaanxelal. Utz a' va'l sa'aq'on u tiichajil qe tu b'enq'ii b'ensaj.
58012010	Tan nichtoksa'o' u kutat tu jik tu b'iil vantzi' paal kub'an tu u vatz amlika tx'ava' tza'. A' ni'ane' kam va'l b'a'n ninache'. Pek tiira a' ib'o'q'ol q'u kam q'u'l nitoksa'o' u Tioxh tu jik ti'. A' isa' aas saxaane'l o' k'atz u paav echa' u tatine'.
58012011	Utz nojchit tx'anel koj u qoksal tu jik tan, nichi'one' utz, nitxumunsane'. Pek oj saok'o' tu jik, a' kukanaal ma'l tiichajil, tu paas qatine' utz, tu jikomil.
58012012	Ech lakpojex. Iq'otaj eyak'il ab'iste ex jochpinaj eq'ab' etajan.
58012013	Choktaj u jikomla txumb'al, ech ye'xhkam samajonex. Utz si'an b'a'n vetatin vatz u Tioxh. Echa' ichokax b'a'nla b'ey ku'eb'al etajan. Tan echa' ex ko'x siatz.
58012014	B'antaj ya'l aas b'a'n ko'xh ex tuch' kajay aanima. Utz xaanojelex k'atz paav tu vetatine'. Tan oj ye' xaannaj el uchchil k'atz u paav, sa'kojetil iatz u kuB'aals Amlika.
58012015	Xeetaj etib' utz, lochtaj etib'. Ech kajay ex sachab'an vib'a'nil u Tioxh. Utz ye' chi'on etaanima. Eb'anchu ech ex u taq'il u k'ayla tze' aas niyansane' utz, nib'olb'a tere'n imol.
58012016	Ye'xhab'il ko'xh ma'j sete sab'anon aas sateesa tib' tu b'ey tuch' aanima utz, si'an q'u kam txaa' vatz Tioxh. Tan ech va'l i'an u Esauu aas ti' ko'xh ma'l echb'ub'al taq' u atzikil tu vitza'q'.
58012017	Utz etootzajle aas xamtel tuul, a'ich tepaj isa' sa'alax b'a'nla yol ti' tu vitat. Pek ye't ko'n tek alax b'a'nla yol ti'. Ech k'uxh tiira oq'i tan, ye'kan remeero.
58012018	Utz aatz vetok ti' u Tioxh, yit'e'ch koj a' va'l i'an q'u Israeel ko'xtene. Tan a' oponku k'atz ma'l u muunte, va'l nichtoyvu tu mam xamal utz, nojchit nikanax ok. Kaanaich uken utz, kaana tel itz'na'b'.
58012019	Kaana toq' trompeta. Utz ab'il vivi' u Tioxh. Aatz q'u aanima q'u'l ab'in vivi' u Tioxh tzi', motx tek ijaja aas ye'k sayolon u Tioxh.
58012020	Tan ye' nichmotxiq'i' tab'il q'u mantaar nichtal u Tioxh. Nichtale' aas sayatz'axi oj ab'il ma'j sakanon ok vixe' u muunte. K'uxh avan tan, sakami, paq'el sivan sab'anli. Chia.
58012021	Tan tiira xo'veb'al va'l nichtilaxe'. Aal tal tek u Moisees ech tza': —¡Techal unt'unt'u'lan tu xo'val!— Texhtu'.
58012022	Pek aatz va'l veteb'ana tan, a' vet'oponk'ex meero k'atz u itz'lich Tioxh, va'l atil tu vitechalla tenam vi' u muunte Sioon. Utz a' emol sib'al mil aanjel setoksa iq'ii u Tioxh tuul. Aya' u Jerusaleen tu Amlika.
58012023	Utz a' vet'oponk'ex tu va'l atik q'u b'axa chaj niman tetz u Jesuus. Aya' q'u'l tz'ib'amal nal ib'ii xe' u Tioxh. A' vet'oponk'ex k'atz u Tioxh, u tx'olol tetz inujul q'u aanima kajayil utz, k'atz u taanxelal q'u jikomla aanima q'u'l aq'el b'ens tz'ajel tu u Tioxh.
58012024	Utz a' oponnajk'ex k'atz u Jesuus majte va'l ul b'anon u ak'la nuk'u'm. Tan a' va'l el ikajal qi'. Utz a' u kajal va'l nikuyune'. Ela tuch' va'l tz'itumal ok ti' u tioxhla kaaxha. Utz paalchu sii' vikajal u Abeel.
58012025	Unchee' kuenta'ex. Eteesach iq'ii u Tioxh va'l nioksano' tu jik. Tan ku' choob'al paav ti' q'u aanima q'u'l ye't ko'n inima u Tioxh aas nichtoksal tu jik tu u vatz amlika tx'ava' tza'. Utz a' koj o' sakutx'ol qel majte oj ye' saqoksa tetz u Tioxh va'l niq'ilank'asu'lo' tu Amlika.
58012026	Aatz yolon u Tioxh xo'l q'u Israeel ko'xtene, paal kab'naano taq'o. Utz alel tu u Tioxh aas: —Sa'pajunpaasa kab'naano vatz tx'ava' utz, antu u amlika sayikun majte.— Chia.
58012027	K'uxh nipajtale' aas: —Sa'pajunpaasa kab'naano.— Chia. Tan a' toke' aas sateesa q'u kam q'u'l cheesamal taq'o. Aya' q'u'l niko'niyikune'. Ech a' texh sakaa q'u kam q'u'l ye'k yik si'ane'.
58012028	Ech sa'kojyikun u Q'esalail va'l sataq'vo' u Tioxh. Utz qoksataj iq'ii u Tioxh ti' q'u kam tzi'. Kuk'amataj q'u kam te. Ech b'a'n sab'enku te tan, nikuxo'va utz, atil tatin sukuvatz.
58012029	Tan atil u choob'al paav tiq'ab' u kuTioxh. Echa' u xamal aas kajay nik'ache'.
58013001	Eb'anchile aas seya'sa eb'antu tii setib'ilaj tan, ehermanos etib'.
58013002	Utz aq'taj ivatb'al q'u niman tetz u Jesuus q'u'l nitopon tzexe'. Tan ech nichi'an unjolol aanima atzi' aas b'a'n chit taq't ivatb'al aanima. Utz ye' tootzaj aas aal antu aanjel vat tu tatib'al.
58013003	Itz'ataj q'u'l atil tu preexhuil. B'antaj aas echa' ela atilex tu preexhuil tuch'. Itz'ataj tzaj tzi' nik'axb'ixsale'. Echa' ant ex nepaal tu va'l nipaalka seb'ane'.
58013004	Atoj tatin u tzumb'a'a sevatz. Utz ye' eqela tan, Tioxh satx'olon inujul q'u eesanib' tu b'ey tuch' aanima.
58013005	Ye' ko'xh etz'ej etaanima ti' u puaj. Pek txuq'txunojex ti' kam etetz atile. Tan nital u Tioxh ech tza': —Yit' sa'kojvaq'ka'axh; yit' sa'kojvelab'eka'axh.— Chia.
58013006	Echtzixe't saveeti k'ujleb'al k'u'l saqale': —Ye'xhkam sunxo'va, k'uxh kam ko'xh sab'anax ve tan, a' lochol vetz u kuB'aal Amlika.— Chajo'.
58013007	Utz atoj tatin sevatz q'u q'esala texo'l. Aya' q'u'l nichusunex tu u yolb'al Tioxh. Sajitaj q'u kam b'a'n ni'ane'. Utz iltaj ok etetz ti' kani'ch ik'uje' ik'u'l ti' u Tioxh.
58013008	Tan k'ujleb'al k'u'l vitxumb'al u Jesucristo; b'enamen atile. Atiche veti'anka. Atil cheel. Utz atil taab'a'b'en.
58013009	Ech ye' etaq' etib' sisub'ex q'u ye'xtxojla chaj chusb'al q'u'l va'len. Tan a' b'a'n sakuk'on qaanima ti' u Tioxh ti' vikuyune'. A' b'a'n vatz va'l senima q'u mantaar ti'aj echb'ub'al. Tan kam koj nitxakunku tu q'u'l niniman q'u kostuumbre ti' q'u echb'ub'al tzi'.
58013010	Utz aatz o' tan, atil ma'l vinachax u Tioxh nikub'ane' aas paarten chitu'. Utz ye'k tokeb'al q'u aanima ti' q'u'l a' ni'an u kostuumbre tikuenta u b'u'j totztioxh.
58013011	Tan aatz va'l ni'an q'u q'esal oksan yol vatz Tioxh, nitiq'o ok u kajal avan tu viq'analil u totztioxh, ti' teesal q'u paav. Pek aatz vichi'l q'u avan tzi', nitz'e'sal ti' elu'l u tenam.
58013012	Echat ko'xh b'anax tu u Jesuus qi' tan, a' kamku ti' elu'l u tenam. Ech taq' b'ens b'a'n q'u aanima tu vikajal.
58013013	Ech qiltaj ok qetz ti' u Jesuus tzi'. Kuq'i'taj q'u tza'l paalka. Echa' ant o' nikupaal tu u ch'ixa'v va'l paasalik ti' elu'l u tenam.
58013014	Tan aatz tu u vatz amlika tx'ava' tza', ye'k ma'l kutenam aas ta'n koj sa'atino' tuul. Pek a' nikuchok va't u kutenam va'l tetz b'enq'ii b'ensaj.
58013015	Echtzixe't qoksataj iq'ii u Tioxh ti' u Jesucristo. Kuk'amataj u Tioxh echa' tok tx'olo'm siatz tu u nachb'al Tioxh sakub'ane'. Kub'antaj ya'l qib' ti' tok iq'ii tuch' kutzi'.
58013016	Utz ye' esotzsa sek'u'l vib'anax u b'a'nil tuch' u lochoib' ib'ilaj. Tan a' q'u kam q'u'l tiira b'a'n vatz u Tioxh tzi'. Tan oj echi, echa' tx'olo'm niqoksa siatz.
58013017	Nimataj q'ul eq'esal tu u totztioxh, ex niman tetz u Jesuus. Oksataj etib' jaq' imantaar. Tan a' nititz'a u tatin vetaanxelal vatz Tioxh. Utz tootzajle aas sa'naltaq' ikuenta vatz Tioxh seti'. Tan b'a'n etetz untz'oj nitxuq'txun q'u q'esala tu u taq'on setaq'o. Pek b'a'n koj setetz untz'oj ka'l ik'u'l.
58013018	Utz q'ilataj sik'letaj Tioxh qi'. Tan a' kusa' aas b'a'n chit o' tu kajay q'u kam. Utz b'a'n u kunachb'al.
58013019	Utz nunjaj sete aas seq'ila sik'le Tioxh vi' ech so'oponin tzexe'.
58013020	-
58013021	Unchee' u Tioxh koj aq'on etxumb'al ti' ib'anax kajay q'u b'a'nla chaj kam. Ech a' seb'ane' kam va'l isa'. Utz ech si'ane' kam visa' seti', tiq'aq'al u kuB'aal Jesucristo. Tan a' vixe'al u paas u Tioxh. A' va'l q'aav itz'pixsan u Jesuus xo'l q'u kamnaj, u b'a'nla ilol tetz q'u niman tetz, echa' u b'a'nla xeen karne'l. Tan tuch' vikajal nitzojpi va'l tal tu u nuk'u'm tetz b'enamen. Ech tetz u techalil u Tioxh b'enamen tzi', ech ko'xh ib'ena' ye'k iya'e'. A'i.
58013022	Unchee' lekuyin hermanos ti' b'iil tzaj yol vetuntz'ib'a ti' taq'ax nimal ek'u'l tzi'.
58013023	Utz nival sete aas chajpuli u hermano Timoteo. Oj tul texh tzunxe', saviq'o b'en vi' aas lo'oponin tzexe'.
58013024	Aq'taj vetz ichajlichil q'ul eq'esala tu u totztioxh tuch' tere'n q'u niman tetz u Jesuus. Utz nitaq' opon echajlichil q'u niman tetz u Jesuus q'u'l tu Itaalia tza'.
58013025	Taq' koj chit vib'a'nil u Tioxh sete sekajayil. A'i.
59001001	Nuntz'ib'a b'en u u' tza', in Santiago, taq'onom u Tioxh utz, taq'onom u kuB'aal Jesucristo. Nivaq' ichajlichil kajay q'ul itu'xh ixalam kab'laal q'ul ik'aol u Israeel, q'u'l til chaj ko'xh paximalku b'en tib'.
59001002	Tiira txuq'txunojex hermanos, k'uxh jatvatzul ko'xh tza'l sapaalk'ex.
59001003	Tan ti' vik'uje' ek'u'l ti' u Tioxh k'uxh nepaal tu tza'l cheel utz, epaciensia nitaq'e'; ech tii saxaano'k'ex k'atz u Tioxh.
59001004	Tan oj atil epaciensia tu q'u tza'l, echen setaq' yak'il k'atz u Tioxh. Ech tz'ajelex seb'an tu vetatin k'atza, q'anb'ichil seb'an k'atza. Ech ye'xhkam sesavsa.
59001005	Ech ab'iste sete ye'k itxumb'al, ijaj tu u Tioxh. Utz sa'aq'ax sib'al itxumb'al. Tan kam koj satal u Tioxh oj kam sajajlu te.
59001006	Loq' k'ujloj ek'u'l aas sek'ul va'l nejaje'; ye'k saka'tziiunex. Tan aatz u aanima va'l nika'tziiune', ech b'anel taq'o va'l ni'an vipilq'a'txan u mar tu kajiq'. Va'l ko'xh ichelke'pune'. Ye'k ma'l tatib'al tinujul.
59001007	Ech ab'il va'l ech ni'an tzi', ye' ko'xh i'an ik'u'l aas sa'aq'ax tetz tu u kuB'aal.
59001008	Tan paarten nititz'a cheel utz, paarte tepaj nititz'a ech q'ejal. Yit' txaklel koj vitxumb'al b'a'nil tu kajay q'u kam ni'ane'.
59001009	Pek txuq'txunoj u niman tetz u Jesuus va'l k'uxh yit' techal koj u tatin tu u vatz amlika tx'ava' tza' tan, techal u tatin k'atz u Tioxh.
59001010	Utz aatz q'u niman tetz u Jesuus q'u'l tx'iiol iq'ii, q'u'l yit' je'naj koj iatz, txuq'txunoj k'atz u Tioxh majte. Tan tootzajle aas sako'npaal u tx'iib'al iq'ii. Ech ku'en a' vixu'm ma'l xajtze' aas niko'nipaale', yit' b'enamen koj tatine'.
59001011	Pek aatz q'u'l ta'xh k'ujlelk ik'u'l ti' u tx'iib'al iq'ii, sako'nsotz xo'l q'u tetz. Echa' u xajtze' aas nitzaje' nitelu'l ik'achon u q'ii. Utz nichajpu vixu'm. Ech nisotz vitx'anelil u xu'm.
59001012	Chi'b'eb'al tetz u aanima va'l ni'xhimaj tib' ti' ib'anax u tacha'v ti' paav. Tan aatz ma't imajtu tib', sa'aq'ax ma'l ichoob'al tu u Tioxh. Aya' u tiichajil tu u b'enq'ii b'ensaj. Echa' koroona sataq' te. Tan a' va'l alel tu u Tioxh aas sataq' tu q'u'l tz'ejel taanima ti'.
59001013	Utz oj ab'il ma'j nitachva ib'anax u paav, ye' ko'xh tala aas u Tioxh nioksan u acha'v k'atza tzi'. Tan aatz u Tioxh, ye'kax tachva ib'anax u paav. Ye'xhkam nitoksa acha'v k'atz aanima ti' ib'anax u paav majte.
59001014	Pek u tacha'v atko'xh u aanima nipiton ok ti' ib'anaxe'. Anat niaq'on tzii saiq'ol b'en tu u paav.
59001015	Tan a' nicheek u paav tu u tachvale'. Utz aatz tek ma't ib'anax u paav, kamyu u aanima vatz u Tioxh.
59001016	Ech ye' ko'xh sotz ek'u'l unhermanos.
59001017	Tan aatz kajay q'u kam q'u'l tiira b'a'n utz, tx'anel nikuk'ule', a' nik'asku'l xe' u kuTat va'l b'anon q'u txijtxub'al tu amlika; a' nioyan. Utz ye'xhkam nijalpu u Tioxh tzi', jatu koj sich'expu vitxumb'al.
59001018	Utz a' va'l i'an itxumb'al qi' aas taq' kutiichajil tiq'aq'al kunimat viyolb'al, va'l inujul. Ech o' siatz q'u techalla b'axa vatz chikob'e'm nitoksal siatz.
59001019	Echixe'at unhermanos, itz' chit exichin kajay ex, oora setab'i q'u kam. Pek b'uuch sayolonex. Utz b'uuch saul ek'a'nal.
59001020	Tan aatz u aanima va'l oora ko'xh tul ik'a'nal, ye'xhkam ni'an vijikomal va'l isa' u Tioxh.
59001021	Ech toke' majtaj etib' ti' ib'anax kajay q'u kam q'u'l ye'xtxoj vatz u Tioxh, q'u paav kajayil q'u'l kaana b'ioj. Tuch' maanxhoil senima u yolb'al Tioxh va'l alaxnaj tek sete utz, oknajop tetaanima. Tan a' va'l saiq'onb'enex tu u tiichajil tu b'enq'ii b'ensaj.
59001022	Utz b'antajex b'anol tetz va'l nital u yolb'al Tioxh. Ye' ko'xh eb'ana aas ex ko'n ab'in tetz. Tan oj ech seb'ane', ex atko'xh nesotzsa je' ek'u'l.
59001023	Tan aatz u aanima va'l loq' ko'xh ab'in tetz u yolb'al Tioxh utz, yit' b'anol koj tetz, ela tuch' u aanima atzi' va'l nisaji ivatz tu espejo.
59001024	Nitile' kam b'anel tu vivatz, pek niko'nisotz sik'u'l aas nib'ena', nitel vatz u espejo.
59001025	Pek aatz u aanima va'l tinujul nitaq' yak'il ti' inimal u yolb'al Tioxh, ye' nisotz sik'u'l va'l nitab'i. Chi'b'eb'al saelku tu q'u kam si'ane'. Tan a' tii ninima vimantaar u Tioxh va'l nichitpuno' tu u paav.
59001026	Ech oj atil ma'j aanima texo'l aas tiira ato'k k'atz u Tioxh nitale', kam koj satxakunka untz'oj ye'xh b'oj nimaj vitzi' ti' talax ye'xtxojla yol. Sotznaj ik'u'l atzi'.
59001027	Tan aatz u kam va'l tiira b'a'n utz, techal vatz u Tioxh, u kuTat, aya' va'l salochax q'u aanima q'u'l ye'kan itxutx ib'aal. Utz salochax q'u txakay ixoj aas nipaal tu me'b'i'l tu tza'l. Utz sauch kuentaib' ti' u paav tu u vatz amlika tx'ava' tza'.
59002001	Nival sete hermanos, ye' ko'xh eb'ana aas atil tel aanima sevatz tu venimat u techalla kuB'aal Jesucristo.
59002002	-
59002003	Tan echa' tzuta. B'a'n si'ane' aas tuul molel etib', so'oko'p ma'j tx'iiol iq'ii texo'l, a' b'oj b'a'nla q'an ch'ich' ixkol q'ab' ato'k taq'o utz, b'a'nla oksa'm ato'k taq'o majte. Ech ta'xh setile' aas techal q'u toksa'm, tx'anel setile'. Utz setal te ech tza': —Ni'axh, ku'en tu u b'a'nla k'ujleb'al tzuta.— Chajex te. Tuul so'oko'p va't aanima aas me'b'a', q'a'l oksa'm. Utz setal te ech tza': —Ni'axh, txakach ko'xh b'oj tzuta.— Chajex te. Oj yit' i' utz: —K'ujach ku'en vatz tx'ava'.— Chajex te.
59002004	Unchee' atil tel aanima sevatz texo'l tu va'l neb'ane' atzi'. Utz netaq' b'en etib's tx'olol tetz inujul aanima ti' q'u tatine'. Loq' onkonil atil tetxumb'al.
59002005	Hermanos, tii'in seti' utz, nival sete aas antu vetitxaa q'u me'b'a' u Tioxh tu u vatz amlika tx'ava' tza'. Ech tx'iiol iq'ii tu vik'uje' ik'u'l ti' u Tioxh si'ane' k'uxh ye'k maas ipuaj. Utz samotxetzan ti' viQ'esalail u Tioxh, aya' va'l ala'tzi'imal tu q'u'l tz'ejel taanima ti'.
59002006	Utz aatz ex, aal neteesa iq'ii q'u me'b'a' tu va'l neb'ane' tzi', k'uxh q'u tx'iiol iq'ii q'u'l niyuch'unex. A' q'u'l nixochonex, nijuxunb'enex vatz q'u q'atol tzii.
59002007	A' q'u'l niyoq'on vib'a'nla b'ii u Jesuus majte. Aya' u b'ii va'l vet'ok'ex ti' inimale'.
59002008	Pek tiira b'a'n oj nojchit senima vimantaar u Tioxh va'l tz'ib'amalka nital ech tza': —Tii'axh ti' q'u aanima echat ko'xhtu' na'an sai'.— Chia.
59002009	Ech oj atil tel aanima sevatz, tu paav niku'k'ex. Utz atil epaav vatz u Tioxh ti' iqelax vimantaar.
59002010	Tan oj atil ma'j aanima aas tiira ninima kajay q'u mantaar, pek tuch' ko'xh ma'j sayolpika, vetiqellu q'u mantaar kajayil atzi'.
59002011	Tan aatz u Tioxh va'l alon aas: —Eteesach etib' tu b'ey tuch' aanima yit' ek'ulel koj.— Chia. Anko'xh va'l alon aas: —Yatz'onich'ex.— Texh majte. Ech toke' k'uxh ye'k sateesa tib' ma'l aanima tu b'ey tuch' aanima yit' ik'ulel koj, pek sayatz'oni, vetiqellu u mantaar atzi'.
59002012	Ech kuenta'ex ti' va'l netale' utz, va'l neb'ane'. Tan sa'naltx'olax kunujul vatz u mantaar tetz chitpichil va'l atilk'o'. Tan chitpinajtek'o' cheel.
59002013	Utz aatz u aanima va'l ye'xh b'oj txumu vatz tzixe', sa'kojtxumlu b'oj iatz majte aas latx'olax inujul kajay q'u aanima tu u Tioxh. Tan aatz q'u aanima q'u'l nitxum iatz imol, b'a'n saelku vatz q'u'l ta'xh nitx'ol inujul ipaav aanima.
59002014	Hermanos, ye'xhkam satxakunka k'uxh k'ujlel ik'u'l ma'l aanima ti' Tioxh satale', oj ye' nik'uch tu vib'anone'. Yit' tuch' ko'nkoxh vik'uje' ik'u'l sa'tekchitpu tu q'ul ipaav.
59002015	Tan echa' tzi'. Atil ma'j niman tetz u Jesuus siya'ta toksa'm, oj techb'ub'al majte tetz jun q'ii utz, ye'xhkam chit ma'j setaq' te tu va'l niya'ta.
59002016	Pek aal sako'netal te: —Kuxh tx'anel ab'ena'. Jal ooksa'm utz, noj atzujb'e iib'.— Chajko'nex te. Kam koj satxakunka.
59002017	Oj ye' nikuk'uch tuch' kub'anone' aas nojchit k'ujlel kuk'u'l ti' inimal u Tioxh, paat ye'xhkam nik'uje' kuk'u'l ti' u Tioxh atzi'. Echa' kamnaj qatin vatz Tioxh.
59002018	Utz kamal atil ma'j sa'alon: —Aatz axh, ta'xh na'ane' va'l k'ujlel ak'u'l ti' u Jesuus. Pek aatz in, k'ujlel unk'u'l ti' utz, nunb'an q'u kam b'a'n. Ech ¿kani'ch b'oj vilta' aas k'ujlel ak'u'l ti' u Jesuus oj ye' sak'uch tu vab'anone'? Pek saveeti sunk'uch see tu vunb'anone' aas nojchit k'ujlel unk'u'l ti' u Jesuus.— Chaj.
59002019	Ech yit' chuspi ko'nkoxhtu' sanima aas atil Tioxh, aas ma'l ko'n Tioxh atile. B'a'n va'l na'ane' aas nanima. Pek loq' aatz q'u tx'i'li'inaj tan, ninima majte aas ma'l ko'n Tioxh atile. Utz nit'unt'u'lan siatz tu xo'val tan, ye'xhkam ni'an vitxumb'al.
59002020	Pek ¡okoj tavi', txoxkinla aanima, aas ye'xhkam sayolonka oj ta'xh sa'an va'l sak'uje' ak'u'l ti' u Tioxh utz, ye'k sak'uch tab'anone' aas k'ujlel ak'u'l ti' Tioxh!
59002021	Echa' u kuk'uy kumam Abrahaam tan, tu vib'anone' ik'uchva aas k'ujlel ik'u'l ti' u Tioxh. Si'chiyatz' je' vik'aol ti' toksal tx'olo'm vatz u Tioxh. Echixe'at aq'ax b'ens b'a'n tu u Tioxh.
59002022	Ik'uch tu vib'anone' aas nojchit k'ujlel ik'u'l ti' u Tioxh. Ech tz'ajel vik'uje' ik'u'l u Abrahaam ti' u Tioxh i'ana.
59002023	Utz nojchit va'l nital u Yolb'al Tioxh ti' ech tza': —Tiira k'uje' ik'u'l u Abrahaam ti' u Tioxh, echixe'at aq'ax b'ens jikom tu u Tioxh.— Chia. “Tamiigo Tioxh” chu tek te'l u Abrahaam ti'.
59002024	Ech at noj b'enku sete tan, nitaq' b'ens b'a'nla aanima u Tioxh ti' vib'anon majte; yit' ta'n ko'n koj ti' vik'uje' ik'u'l ti'.
59002025	Ech paje' u Rahaab; aya' u aa paavla ixoj. Aq'ax b'ens b'a'n tu u Tioxh ti' va'l i'ana. Tan taq' iposaada unjolol q'u chaj. Iloch ti' ikoltu tib'. Utz ichok va't ib'ey telab'al.
59002026	Ech ye'k itxa'k oj ta'xh nikub'ane' va'l k'ujlel kuk'u'l ti' u Tioxh utz, ye'xhkam nikuk'uch tu kub'anone'. Ela tuch' u chi'l atzi' aas kamnaj oj ye'k taanxelal.
59003001	Hermanos, ye' ko'xh eb'ana aas sib'al sete sab'ens chusul. Tan etootzajle aas aal sa'xhalax iku' choob'al qi', ab'iste o' nikuchusune' oj kam ko'xh nikub'ane'.
59003002	Tan kajay o' nikuyolpe'. Pek oj ab'il ma'l ye' niyolpu tiyolone', tiira tz'ajel atzi'. Utz nitx'ol imajtu tib' ti' kajay q'u kam ye'xtxoj majte.
59003003	Tan echa' va'l nikub'an tu q'u chee aas niqoksa ifreno titzi'. Niqole' ti' iq'ipl ivi' taq'o. Utz ech niqiq'o b'en u chee til kusa'.
59003004	Ech paje' q'u vaarko tan, ma'l ko'n tal olib' tetz niiq'on ib'ey tu u olin tetz. Ech til ko'xh nitiq'ov b'en, k'uxh sib' chit ich'iie' utz, k'uxh kaana ik'o'pil tu mam kajiq'.
59003005	Utz ech va'l b'anel tu u qaq' majte. K'uxh ch'oo ko'xhtu' tan, mam yansa'm ni'ane'. Kaana ko'xh t'e'sla chaj kam nitale'. ¡Ela tuch' ma'j tal xamal aas so'ole' ti' taq'ax b'en b'olob' tu ma'j mam xo'l tze'!
59003006	Ela tuch' ma'l xamal u qaq'. Mama'la b'anol paav tatin sukuk'atza. Aal ni'xhtole' ti' ib'oyax tere'n u kuchi'l tu paav. Utz u xamal, u choob'al paav nilochon u qaq' ti' talax onkonil. Utz kam ko'n kam niyansa tu u vatz kuq'ii kusaj.
59003007	Aal nitole' q'u aanima tu u vatz amlika tx'ava' ti' imajlu kajay q'u mamaj txokop. Nitaq' ku' imaanxhoil, k'uxh chi'olla txokop, k'uxh xich'omla txokop, k'uxh tx'i'la txokop utz, k'uxh txokop tu a'.
59003008	Pek ech koj u qaq' tan, ye'xhab'il ma'j nitole' ti' imajle'. Ma'l onkonla kam aas ye'k chit ijutze'a'. Echa' yatz'olla veneno u tatin sukuk'atza.
59003009	U qaq' nikub'anb'e ti' toksal iq'ii u kuTioxh, u kuTat tu Amlika. Utz a' paj nikub'anb'e ti' iyoq'ax q'u aanima, q'u'l a' en eesamal u Tioxh taq'o.
59003010	Ma'l ko'n ni'elku'l q'u ye'xtxojla yol utz, q'u b'a'nla yol, aya' u qaq'. Utz yit' b'a'n koj va'l ech tzi' hermanos.
59003011	Tan echa' tu ma'j chun a'. ¿Tz'oj tzik nichee k'ayla a' utz, chi'la a' tuul?
59003012	Ech paje' u viikuxh. ¿Tz'oj tzik sataq' vatz olivo? Utz niko'xh u tze'il uuva sa'kojtaq' viikuxh. Echat ko'xhtu' u chun a'. Ye'xhkam nichee atz'amil a' tuul tuch' nojla a'.
59003013	Oj atil ma'j aa txumb'al texo'l, aas atil tootzajib'al, ik'uch tu vib'anone'. Maanxho vitxumb'al si'an tu u tootzajib'al atile.
59003014	Pek ye'k setal txub'a'l setib'ilaj, niko'xh seje'sa etib' ti' q'u kam inujul. K'uxh kaana chi'na'nk'u'lil tetaanima utz, vik'ayb'e k'u'l, ye'xh b'oj itxa'k emol sete.
59003015	Tan aatz u txumb'al va'l ech tzi', yit' xe' Tioxh koj nik'asku'l. Pek txumb'al ko'n tu u vatz amlika tx'ava' tza'; txokop txumb'al tetz u tx'i'li'inaj.
59003016	Tan til atik chi'k'ulaib' utz, til atik ch'a'o, kaana txab'kin atile utz, jatvatzul ko'n paav atil majte.
59003017	Pek aatz q'u aanima q'u'l atil vitxumb'al u Tioxh k'atza, oksan paas tu xo'l, tiira jik, maanxho, txumul vatz, b'a'nla chaj txumb'al nik'uche'. Yit' ka'l koj ik'u'l utz, yit' ka'vatz koj. Sik'uch tu vib'anone' aas niman Tioxh.
59003018	Tan aatz q'u'l a' nititz'a u paas, a' nitoksa u paas tu xo'l. Ech a' iq'aq'al sik'ule' vijikomal.
59004001	Aatz q'u ch'a'o tuch' q'u yaaib' nichee texo'l, anko'xh nicheek tetaanima. Tan a' atik q'u achva ye'xtxoj tuul. A' va'l kexh ijuch'na'n tetaanima.
59004002	Netachva sachee ma'j etetz. Utz aatz ye' nicheea', nitekeyatz'on ti'. Nitekichi'na'n ek'u'l ti' emol. Ech neyaa etib' ti'. Aatz ye' netole' ti' ichee va'l esa', nitekech'a'oin ti'. Loq' k'uxh ye'k etetz, ti' ye' nejaj tu u Tioxh. Ye' nik'uje' ek'u'l ti'.
59004003	Utz k'uxh nejaj te, ye'xhkam nitaq' sete tan, b'a'n koj va'l nejaje'. Onkonil atil tetaanima ti'. Tan a' esa' ma'l u kam va'l sako'neb'uch ti' ib'anax q'u ye'xtxojla chaj etacha'v.
59004004	¡Tiira ex qelol, elnajex tu b'ey! Tan ye' koj etootzaj aas oj b'a'n uchchil tuch' u ye'xtxoj tu u vatz amlika tx'ava' tza', b'a'n koj uchchil tuch' u Tioxh. Utz ka'va'l tiq'ol seb'an netxume'. Ech ab'il q'u'l a' isa' b'a'n tuch' u ye'xtxoj tu u vatz amlika tx'ava', ikoontra u Tioxh ni'enka.
59004005	Tan loq' ko'nkoxh nital u Yolb'al Tioxh aas: —Aatz u Tioxhla Espiiritu va'l oksamal kuk'atza tu u Tioxh, nojchit tiira a' isa' aas saqoksa tetz vitxumb'al.— Chia.
59004006	Ech u Tioxh salochono', o' niman tetz. Sa'xhtaq' vimam b'a'nil qe. Tan nital tu viYolb'al ech tza': —Ye' isa' q'u t'anb'a'nib' u Tioxh; pek niloch q'u'l maanxho.— Chia.
59004007	Ech oksataj etib' ti' inimal u Tioxh. Ye' qeonex tu u tx'i'li'inaj utz, toj oojoj b'en sek'atza atzi'.
59004008	Xaanojok'ex k'atz u Tioxh, ech saxaan ok sek'atza majte. Aq'tajka q'u paav neb'ane'. B'antaj tx'aatx'och tatin q'ul etaanima siatz, ab'iste ex ka'l tiq'ol seb'an netxume'.
59004009	Ilinojex ti' q'u paav neb'ane'. Utz k'ayb'ojex. Vatzil etze'ne'; oq'ojex ti' ik'axale'. Vatzil etxuq'txune'; txumunojex.
59004010	Aq'taj ku' etib' vatz u Tioxh; ech sit'anb'a'ex.
59004011	Hermanos, ye' ko'xh eb'ana aas ye'xtxoj eyolon ti' emol. Tan iq'ii vimantaar u Tioxh niteesa ab'il a' ye'xtxoj iyolon ti' ma'j niman tetz u Jesuus. Utz niteesa iq'ii. Tan nipaasa tib' sii' vimol. Utz oj ech ni'ane', yit' niman tere'n koj tetz vimantaar u Tioxh; pek nitektaq' b'en tib' xeenal ti' tilaxe' nitzikinimale'.
59004012	Utz u Tioxh aq'onnaj tetz u mantaar. Ech ta'xh va'l satx'olon inujul q'u kam. Ta'xh va'l sachitpuni utz, sataq' b'en uchchil tu u choob'al paav. Pek aatz ex, ye'xhkam etijle'm tu u Tioxh aas a' setile' ab'il niniman u yolb'al Tioxh.
59004013	Utz ab'itaj u yol tza' ab'iste ex q'atel chit ti' vetiempo setaq'o. Tan netale': —Cheel oj q'ejal se'eno' tu u tenam tza'. Utz ma'l ya'b' sakub'an tzi'. Salakono' utz, sa'xhtx'akono'.— Che'ex.
59004014	Loq' aal ye'xh b'oj etootzaj kan chaj saya'k'ex q'ejal. Tan aatz u vatz eq'ii esaj tu u vatz amlika tx'ava' tza', ech ku'en a' ma'j sib'. Nichee unmu'k'oj utz, oora ko'xh nisotze'.
59004015	Pek oksataj q'u kam tiq'ab' Tioxh. Ech setal tza': —Oj atil kutiichajil tu u kuB'aal, sakub'an va'l tza' oj va't va'l.— Chajex.
59004016	Pek ye'xtxoj oj ta'xh nipaal etetz. Etootzajitaj aas yit' b'a'n koj u t'anb'a'ib'. Ye'xtxoj.
59004017	Utz tu paav niku'k u aanima va'l tootzajle ab'iste u b'a'n, pek ye' ni'ane'.
59005001	Utz ¡ab'itaj va'l tza', ex tx'iiol iq'ii! Q'eq'unojex tu oq'el ti' u choob'al paav va'l saku' seti'.
59005002	Saq'ee q'u tx'iib'al eq'ii. Utz sak'uxlu q'ul eb'a'nla chaj oksa'm tu pok'.
59005003	Sayan q'ul eb'a'nla chaj q'an ch'ich' puaj tuch' q'ul eb'a'nla chaj saj ch'ich'. A' u techlal vepaav va'l satxakun ti' itx'olax inujul eb'en tu choob'al paav; a' saoksanex tu u xamal. K'uxh mamaj tx'iib'al q'ii vetemol taab'aul tza', a' texh q'u ya'teb'al.
59005004	Tan je'yo'p isich'in q'u aanima q'u'l nitaq'onin tzexe', xe' u Mam Tioxh u ilol tetz q'u kam kajayil. Tan nesub'e', ye' nechoo q'u ja'mel iq'ii ti' imoltu q'u vatz echikob'e'm. Ech ab'ili tu u Tioxh tu viq'ilat isik'let seti'.
59005005	Ma'xh eb'anlu q'ul etacha'v tu u vatz amlika tx'ava' tza'. Kaana je'najla chaj kam neb'anb'e. Ye'xhkam nemaj etib' ti' ib'anax q'u kam. Ma'xh tzaq'yex, echa' itzaq' tooro vaakaxh aas oponyu u q'ii sa'tekpaq'axi.
59005006	Tan vetexoch jikomla chaj aanima. Utz vetetal ikame' k'uxh ye'k ipaav. Ta'xh netile' aas ye'xhkam nik'ulelane'; niko'xhitx'ajmi.
59005007	Pek aatz ex hermanos, atoj epaciensia ti' q'u kam; q'i'taj ul nal u kuB'aal Jesuus. Ech seb'ane' u chikol aas ni'xhich'ia telu'l ivatz vichikob'e'm va'l nitaq' ku' tu tx'ava'. Ninalich'ia iku' u b'axa jab'al tuch' u ka'b' jab'al.
59005008	Ech atoj chit epaciensia utz, tii txaklojex. Tan tul texh u kuB'aal Jesuus.
59005009	Ye' ko'xh motx exoch etib' hermanos, ech ye'k sitx'ol enujul u Tioxh. Tan a' u tx'olol tetz inujul q'u kam utz, tul texhtu'. Atil tek vatz jub'al.
59005010	Hermanos, iltaj el etetz k'atz q'u o'tla alol tetz u yolb'al Tioxh q'u'l ul tib'ii u kuB'aal tan, iq'i' q'u tza'l motx paalka. Atich ipaciensia, k'uxh ye' nichisa'l ti' u yolb'al Tioxh.
59005011	Utz aatz sukuvatz, tiira chi'b'eb'al tetz tu u Tioxh, q'u'l iq'i' q'u tza'l. Ab'imal setaq'o atzi' kam va'l paalku u Job. Tan tiira iq'i' q'u tza'l. Utz ye' koj netile' kam u b'a'nil paasalik tu u Tioxh. Tan tiira txumul vatz u Tioxh; mam b'a'nil atil tzixe'.
59005012	Nipajval va't kam ib'o'q'ol sete hermanos. Oj kam setala'tzi'i tu u Tioxh, ye' ko'xh etoksa ib'ii ma'j kam tuul; niko'xh u Amlika utz, niko'xh u vatz tx'ava'; ye'xhkam ma'j kam. Ta'xhtzii oj “sa'i” chajex utz, sa'i atzi'. Pek oj “ye'ka” chajex utz, ye'k majte. Ech ye'k sa'alax iku' choob'al paav seti'.
59005013	Untz'oj atil ma'j nitilin sete, iq'ila isik'le Tioxh. Utz ab'il ma'j nitxuq'txune', ib'itza b'itzal tetz Tioxh.
59005014	Oj atil ma'j ya'v, isik'le q'u ansiano tu totztioxh. Ech siq'ila isik'le Tioxh ti', tib'ii u kuB'aal Jesuus. Sataq' je' aseite tivi'.
59005015	Utz si'an b'a'n u ya'v atzi', oj tiira k'ujlel ek'u'l tu veq'ilat esik'let Tioxh ti'. Sa'aq'ax itiichajil tu u Tioxh. Utz sakuyax q'ul ipaav oj ku'naj tu paav.
59005016	Echixe'at altaj setib'ilaj kam ti' nek'axb'ixsav etib' utz, kuytaj etib'. Q'ilataj sik'letaj Tioxh setib'ilaj, ech samotxeb'an b'a'n. Tan ni'xhinujun viq'ilat isik'let Tioxh u jikomla aanima.
59005017	Echa' u Elias, u alol tetz u yolb'al Tioxh. Aq'ax te kam va'l ijaja, k'uxh aanima ku'en echa' o' tza'. Loq' tuch' taanima iq'ila isik'le u Tioxh. Ijaja aas ye'k saku' jab'al. Ech oxva'l ya'b' tuch unnik'amte ye't ku' jab'al.
59005018	Utz xamtel tuul, iq'ila isik'le paj Tioxh aas saku' jab'al. Utz anchitu'. Xe't paj iku' u jab'al. Ech paj xe't ivatzin q'u chikob'e'm.
59005019	Hermanos, oj so'ole'ex ti' iq'aavo'k ma'l aanima k'atz vinujul aas ma'tich telka b'anel, b'a'n va'l seb'ane'.
59005020	Tan echa' u yol alelka aas: —Ab'il va'l nitole' ti' telka u aa paav ti' vib'ey, ela ko'xh tuch' ma'l aanxel veteteesal vatz u kamchil. Utz aal sakuylu sib'al paav taq'o majte.— Chu u yol.
60001001	Nunq'ilab'enex, in Lu', ichaj u Jesucristo, kajay ex pojb'amalb'enex tetenam utz, aye'n ex tikuenta q'u tx'ava' tu Ponto, tu Galaacia, tu Capadoocia, tu Aasia utz, tuch' tu Bitiinia.
60001002	Aya' ex txaaelnalex tu u Tioxh ko'xtene, u kuTat tu Amlika. Utz tiq'aq'al u Tioxhla Espiiritu xaanye'lex k'atz u paav tu vikajal u Jesucristo ti' ib'antu tx'aatx'och'ex ech senima u Tioxh. Ech taq' koj vib'a'nil u Tioxh seti'. Utz taq' koj u paas tetaanima majte.
60001003	Niqoksa iq'ii u kuTioxh, viTat u kuB'aal Jesucristo tan, tiira ma'xh itxum kuvatz. Echixe'at vettitz'pixsa'o' k'atza tu u q'aavtitz'pu u Jesucristo. Ech tiira k'ujlel kuk'u'l cheel ti' va'l nikuch'ia tuch' txuq'txunchil. Aya' u kutiichajil k'atz Tioxh.
60001004	Tan toj nal ek'ul vetetz sataq'e' va'l nich'ian taq'o tu Amlika. Ma'l kam aas jatu koj sayani. Sa'kojtz'ilb'i. Utz sa'kojq'eei.
60001005	U Tioxh sakolonex tu u mam iyak'il tan, k'ujlel ek'u'l ti'. Utz sek'ul u tiichajil tu u b'enq'ii b'ensaj va'l atil tzixe' utz, sataq' elu'l vatzsaj sete tu u motxeb'al q'ii saj.
60001006	Ech toke' netxuq'txune'. K'uxh jatvatzul ko'n tza'l nipaalk'ex cheel, loq' kamal ma'l ko'n tiempo ministeer si'an ech tzi'.
60001007	Pek tu veq'i't q'u tza'l tzi', sek'uchvu viyak'il vik'uje' ek'u'l ti' u Tioxh. Echa' b'anel tu u b'a'nla q'an ch'ich' aas b'axal nal nik'achax tu xamal. Ech nitilaxe' nojchixh tiira a' u b'a'nla q'an ch'ich'. Loq' paalchu vik'uje' ek'u'l ti' u Tioxh vatz u b'a'nla q'an ch'ich' tan, sa'kojsotzi. Ech k'uxh sa'xhpaalex tu tza'l tan, nik'ulo'k seti' aas: —B'a'n.— Chaj u Tioxh seti'. So'ok eq'ii. Utz techal ex vatz u Jesucristo aas lauli.
60001008	Tan tz'ejel etaanima ti' u Jesucristo k'uxh ye' netil iatz. Nenima k'uxh ye' netil cheel. Utz tiira kaana etxuq'txun ti'. Aal ye' nichee' ve't yol ti' talaxe' jank'al vetxuq'txun ti'. Tan nojchit tiira techal.
60001009	Tan chitpi q'ul etaanxelal tu choob'al paav. Ech toj nal etil iq'aq'al vik'uje' ek'u'l ti'.
60001010	Utz motx chit ich'oti ku' ich'oti je' q'u alol tetz u yolb'al Tioxh o'tene, kam b'anel tu u chitpichil va'l nichib'axab'sa talaxe'; va'l sek'ule' utz, va'l sataq' u Tioxh sete.
60001011	Nichmotxichoke' kani'ch tel itxumb'al tuul aas ab'il u Chitol tu paav si'ane'. Utz kam tuul sachee tu u vatz amlika tx'ava'. Loq' u Tioxhla Espiiritu tetz viTxaaom u Tioxh atich k'atza k'uxh nichtale' kam q'u tza'l sapaalku viTxaaom u Tioxh tzi' utz, kam u techalil sik'ule' aas ma't ipaal tuul.
60001012	Pek loq' alax te tu u Tioxhla Espiiritu aas yit' sa'kojmotxtil tu u vatz iq'ii isaj q'u kam ti' viTxaaom u Tioxh tzi'. Pek qetz tu u tiempo cheel tza'. Ech ta'xh u talax q'u b'a'nla chusb'al i'ana q'u'l ab'imal tek setaq'o cheel tiq'aq'al u Tioxhla Espiiritu, va'l vetk'asu'l tu Amlika. Utz aal tiira nichtachva q'u aanjel aas antu sailon u kam tzi'.
60001013	Echixe'at tiira txakloj vetxumb'al; liistaoj etatine'. Ta'xh sak'uje'k ek'u'l ti' vib'a'nil u Tioxh tan, satiq'o tib' aas lu'ul u Jesucristo.
60001014	Ex tek ik'aol ime'al Tioxh cheel tan, nenima. Ech yeb'an ve't q'u tacha'v q'ul echi'l q'u'l nicheb'ane' aas sotznajich ek'u'l ye' etootzaj u Jesuus.
60001015	Pek tiira xaannajelex k'atz u paav tu kajay vetatin seb'ane'. Tan ye'k paav k'atz u Tioxh va'l vetsik'lenex.
60001016	Tan tz'ib'amalka ech tza': —Xaanojelex k'atz u paav tan, ye'k paav sunk'atza.— Chia.
60001017	Tan oj “Tat” che'ex tu u Tioxh, ministeer atil tatin sevatz seb'ane' tuul atilex tu u vatz amlika tx'ava' tza'. Tan sa'nalitx'ol inujul kajay q'u aanima ti' q'u kam ni'ane'. Utz ye'xhab'il at tel siatz si'ane'.
60001018	Tan u Tioxh veteesanex tu u ye'xtxojla txumb'al va'l taq'vuka'ex q'ul ek'uy emam. Utz etootzaj kam u ja'mel vettaq' ti' echitpu tu q'ul epaav. Yit' b'a'nla q'an ch'ich' koj; yit' b'a'nla saj ch'ich' koj utz; ma'j koj kam aas sako'npaali.
60001019	Pek a' vetchitpunex u Jesucristo tuch' vikajal va'l tiira sib' ija'mel. Tan a' va'l yatz'ax ok tu tx'olo'm vatz Tioxh. Echa' iyatz'ax chelem karne'l aas tiira b'a'n; kam koj ye'xtxoj atil k'atza.
60001020	Utz ech chit va'l sab'anax tu u Jesucristo tzi'. Aya'xchen ib'anax el ti' tu u Tioxh aas ye'sajich ichee u vatz amlika tx'ava'. Pek anal vet'elu'l vatzsaj tu u tiempo tza', techlal aas nojchit tii u Tioxh seti'.
60001021	Ech tiq'aq'al ku'en k'uxh nitekenima u Tioxh cheel. Tan u Tioxh q'aavitz'pixsan u Jesuus xo'l q'u kamnaj. Utz taq' mam tijle'm tu Amlika. Ech sikamel sak'uje' ek'u'l ti' u Tioxh cheel utz, a' sech'ia tuch' txuq'txunchil.
60001022	Aatz tu va'l veteb'ana aas vetenima vinujul tiq'aq'al u Tioxhla Espiiritu, a' vetb'ens tiira b'a'n tatin q'ul etaanima siatz. Ech aatz cheel, tiira nojla chit tii'ex ti' q'u niman tetz u Jesuus. Utz a' ib'o'q'ol tuch' chit etaanima seb'an tii'ex setib'ilaj; yit' tuch' koj ka'vatzil.
60001023	Tan tiq'aq'al u yolb'al Tioxh va'l atil b'enamen q'aavitz'pi'ex k'atz u Tioxh. Yit' aanima koj q'aav itz'pixsanex.
60001024	Tan nital u Yolb'al Tioxh ech tza': —Aatz vichi'l kajay q'u aanima ech ku'en a' q'u xajtze'. Utz k'uxh atil tijle'm, ech ko'n a' vixu'm u xajtze'. Tan nitzaj u xajtze' utz, nitolpu vixu'm.
60001025	Ech koj viyolb'al u kuB'aal tan, atil b'enamen.— Chia. Unchee' a' q'u yol nimamal tek setaq'o tu vetab'it u b'a'nla chusb'al tzi'.
60002001	Ech aq'tajka kajay q'u paav. Echa' u sub'u'm, u ka'vatzil, u chi'k'ula'm utz, tuch' kajay q'u cheesa yol.
60002002	B'antajex echa' talaj nitxa' anal titz'pe' aas ta'xh nichok ich'u'. Ech ta'xh sechok q'u kam k'atz u Tioxh tan, ye'k ye'xtxoj ti'. Utz a' va'l sach'iisanex k'atza. Ech sach'ii vetxumb'al taq'o ti' u chitpichil k'atz u Tioxh.
60002003	Tan nojchit vetetilla' aas tiira b'a'n u kuB'aal.
60002004	Ech xaanojchit'ok'ex k'atz u Jesuus, u kutiil va'l echa' itz'lich Sivan. Aya' va'l aq'ax ko'n elo'p echil tzi' tu q'u aanima. Pek aatz u Jesuus vatz u Tioxh tan, echa' ma'l txaaichla sivan aas sib' ija'mel.
60002005	Utz echat ex majte sekajayil. Ex itz'lich sivan nuk'imal tib'; tatib'al u Tioxh; nachb'al tetz. Utz ex oksan iq'ii, echa' q'u oksan yol siatz. Ech senima setoksa u Tioxh ti' u Jesucristo, echa' toksal tx'olo'm. Tan a' va'l tiira b'a'n se'enku tu u Tioxh.
60002006	Tan a' va'l nital u Yolb'al Tioxh aas nital ech tza': —Savoksa ma'l u Sivan tetz xoob'al, tiira ib'o'q'ol tu Sioon. B'a'nla txaaich Sivan utz, sib' ija'mel. Ab'il u aanima sak'uje' ik'u'l ti', jatu koj sach'ixvixsali.— Chia.
60002007	Ech sib' ija'mel u Sivan sevatz tzi', ab'iste ex niniman. Pek aatz tetz q'u aanima q'u'l ye' niniman, nitzojpu va'l nital u Yolb'al Tioxh ti' ech tza': —Aatz u Sivan va'l taq'ka elo'p q'u b'anol otzotz echil tzi', aal a' u Sivan va'l tiira ib'o'q'ol tetz xoob'al.— Chia.
60002008	Utz nipajtal majte: —Aatz u Sivan tzi', sauch olq'ichil el ti'; savalk'ixsani.— Chia. Utz a' u tolq'e'l q'u aanima aas niqelone', ye' niq'i' va'l nital u Yolb'al Tioxh. Loq' ech chit saya'k ti' q'u kam ni'ane'.
60002009	Pek aatz ex tu vinimal u Jesuus, ex txaaich aanima. Ex echa' oksan yol vatz Tioxh tu viQ'esalail u Tioxh. Ex ma'l tenam aas xaansamalelex k'atz paav. Utz itenam u ijlenal tu Amlika b'ennajk'ex. Ex ma'l tenam ichoko'm Tioxh. Ech setal paal q'u b'a'nla chaj txumb'al tetz u Tioxh. Tan a' va'l eesan ex tu u elq'ej tetz u paav utz, vettoksa'ex k'atza tu u techalla txijtxub'al.
60002010	Tan yit' exich koj itenam Tioxh ko'xtene. Pek ex tek cheel. Ye'xhkam nichitxum evatz u Tioxh veti'anka. Pek aatz cheel, vetitxuml evatz.
60002011	Unchee' nival sete unhermanos, aas ye' ko'xh etaq' tzii tu q'u tacha'v q'ul echi'l. Tan a' nikoontrai q'u b'a'nla chaj kam nital u qaanxelal. Tan aatz o', ech ko'n qatine' puera aanima tu u vatz tx'ava' tza'; b'iil ko'xh paal kub'ane'.
60002012	Ech jikom chit epaal sapaalex xo'l q'u'l ye' tootzaj Tioxh. Ech a'tzii. K'uxh kam ko'xh satal seti', ye'xtxoj ex satale'. Tan sa'naltil q'u b'a'n neb'ane'. Ech satoksa iq'ii u Tioxh majte aas latx'olax inujul q'u aanima kajayil.
60002013	Oksataj etib' jaq' imantaar kajay q'u q'atb'al tzii, echa' q'u ijlenal tan, a' q'u mamaj q'esala. Tan ech isa' u kuB'aal.
60002014	Nimataj q'u gobernadoor majte. Tan Tioxh nioksan ti' itx'olax inujul q'u aa paav utz, ti' ilochax q'u'l b'a'n ni'ane'.
60002015	Tan a' vitxumb'al u Tioxh aas a' seb'an q'u kam b'a'n. Ech ye'k sacheei kam satal seti' q'u txoxkin q'u'l ye' tootzaj Tioxh.
60002016	K'uchtaj tu vepaale' aas chitpinajex tu q'ul epaav. Yit'e'ch koj seb'ane' q'u'l sako'xhveeti kam ko'xh si'an nitale'. Ta'xh nitalva aas chitpinaj. Pek k'uchtaj tu veb'anone' aas ex taq'onom Tioxh.
60002017	Atoj tatin q'u aanima sevatz. Tiiojex ti' q'u niman tetz u Jesuus. Xo'vataj u Tioxh. Utz atoj tatin u ijlenal sevatz majte.
60002018	Aatz ex, ex aq'onom, oksataj etib' jaq' imantaar q'u b'aal etaq'on. Atil tatin sevatz seb'ane'. Yit' ta'n koj senima q'u'l b'a'n sete utz, ni'xhtab'i tokeb'al yol. Pek nimataj q'u'l majte k'uxh tza'l aq'on k'atza.
60002019	Tan aatz q'u'l ye'k ko'xh tokeb'al nipaasal tu tza'l, a' q'u'l sa'nalok iq'ii. Tan nojchit tinachb'al atilka aas b'a'n vatz Tioxh.
60002020	Pek oj sach'ixvixsalex ti' veb'antu ma'j kam aas ye'xtxoj, ye' nik'ulo'k seti' aas so'ok eq'ii. Pek oj ti' ib'anax u b'a'nil sapaasalex tu tza'l utz, setx'ake', b'a'ntan b'a'n ex vatz u Tioxh tzi'.
60002021	Tan a' chit qetz aas sapaalo' tu tza'l ti' u b'a'nil, echa' u Cristo aas paal tu tza'l qi'. Ma'l k'uchb'al va'l i'an sukuvatz, ech saqilo'k qetz ti' vipaaleb'al.
60002022	Tan ye'k ma'j paav i'an u Cristo utz, ye't je'ul ma'j sub'u'mla yol titzi'.
60002023	Ye'xhkam nichitzaq'b'u tu yoq'o'm aas nichiyoq'le'. Ye'xhkam nichtale' aas nichipaasal tu tza'l. Nichkojtale' aas sa'nalichoo taq'o q'u'l nichb'anon te. Pek nichko'ntaq'ka q'u kam tiq'ab' u Tioxh. Tan a' va'l jikom nitx'ol inujul q'u kam.
60002024	Ichoo q'u kupaav u Cristo tu vichi'l aas kam vatz kurus. Tan a' isa' aas echa' sasotz'o' vatz u paav, ech jikom u qatin sa'atino'. ¡Ak'onsal qi'; a' toke' aas i'an b'a'n qe tu q'u kuyaab'il!
60002025	Tan aatzich ex veti'anka, tz'ejxinajich'ex vatz Tioxh, echa' itz'ejxuka karne'l. Pek aatz cheel, atil tek ex k'atz u Cristo. Utz a' ni'ilb'enex, echa' q'esala ti' vetatin vatz u Tioxh ti' vetaanxelal. Echa' ma'l xeen karne'l.
60003001	Aatz ex, ex ixoj, nimataj imantaar q'ul evinaj. Ech aatz q'u vinaj q'u'l ye'saj inimat u Jesuus, sa'tekinima. Tan tiira b'a'n vetxumb'al satile'. Yit' ministeer tere'n koj setal u Jesuus te.
60003002	Pek a' satil vetxumb'al aas tiira jikom ex tu vevinaj, atil tatin sevatz.
60003003	Aatz u vijb'al etib' seb'ane', yit' a' koj chitu' a' q'u kam seti' elu'l. Tan yit' a' koj vib'o'q'ol. Echa' tzi', a' koj chitu' va'l sa'xhepaasa ivi' ib'anax tuch xi'l evi'. Yit' a' koj ib'o'q'ol q'u b'a'nla chaj vijb'al q'u'l b'a'nla q'an ch'ich'. Utz yit' a' koj ib'o'q'ol q'u techalla chaj oksa'm.
60003004	Pek a' setitz'a tetaanima ib'anax q'u b'a'nla chaj kam q'u'l yit' sa'kojpaali. Aya' va'l ex maanxho utz, b'a'n ex tu kajay aanima. Tan a' q'u kam q'u'l nivijon vetatin vatz u Tioxh.
60003005	Tan echich vitxumb'al q'u ixoj ko'xtene tzi' q'u'l xaannaj el k'atz paav, q'u'l k'ujlich ik'u'l ti' u Tioxh. Nichinima imantaar q'ul ivinaj.
60003006	Echa' u Sara tan, nimamich u Abrahaam taq'o, aya' vivinaj. Aal “unb'aal” chuich te. Utz oj ech seb'an tzi', echa' ex titz'in u Sara atzi'. Oj seb'an u b'a'nil utz, ye'k sexo'va q'u'l nipoyinex.
60003007	Unchee' aatz ex majte vinaj, atoj etxumb'al ti' vetatin tuch' q'ul etixoj. Tan ela ko'n nek'ul vib'a'nil u Tioxh tuch'. Ilb'emoj setaq'o. Echa' tilb'el kamb'al aas oora ko'xh ipaxe'. B'antaj ech tzi', ech ye'xhkam sachijonex tu veq'ilat esik'let u Tioxh.
60003008	Unchee' nival sete majte aas ma'loj chit etxumb'al. Eloj etaanima setib'ilaj. Utz tiiojchit'ex setib'ilaj. Itxumtaj tib' evatz. Utz b'a'noj ko'xh ex sevatzaj.
60003009	Ye' eq'aavixsa ch'exb'al ti' q'u ye'xtxoj nib'anax sete. Ye' yoq'onex oj neyoq'le'. Pek aal b'a'nla yol setal ti' q'u yoq'ol etetz. Tan k'uxh vetisik'le'o' u Tioxh, a' isa' sakuk'ul u b'a'nil k'atza.
60003010	Tan nital u Yolb'al Tioxh aas: —Ab'il u aanima va'l a' isa' sa'xhtxuq'txuni utz, a' isa' tu b'a'nil sapaalku tu u vatz iq'ii isaj, ib'an kuenta vitzi' ti' talax maalola chaj yol. Utz ye' tal txub'a'l.
60003011	Sixaansa el tib' k'atz u ye'xtxoj. Utz a' si'an u b'a'n, a' sichok u paas. Ta'xh si'ane'.
60003012	Tan ab'il u aanima va'l jikom ni'ane', nikolax tu u Tioxh. Utz ni'xhtab'il tu u Tioxh tu viq'ilat isik'leta'. Pek ulnaj ik'a'nal ti' q'u'l ye'xtxoj ni'ane'.— Chia.
60003013	Ech ab'il koj ma'j tech seti' oj tiira ta'xh netitz'a ib'anax q'u kam b'a'n.
60003014	Chi'b'ojex oj sapaasalex tu tza'l ti' ib'anax u jikomil. Ye' xo'vex tu q'u ixvan etetz utz; ye' ela'ok'ex taq'o.
60003015	Pek t'anb'a'taj u Tioxh tetaanima tan, a' u kuB'aal. Utz liistaoj eyol ti' itzaq'b'el q'u aanima q'u'l sich'oti sete aas kam tok va'l neb'ane' nenima u Jesuus satale'. Loq' jikom seb'ane', tuch' maanxhoil satzaq'b'ex.
60003016	Utz tenachb'al atojka aas nojchit b'a'n ex vatz Tioxh. Jik etxumb'al ti' venimat u Cristo seb'ane'. Ech aatz q'u'l nieesan eq'ii aas ex b'anol onkonil nitale', sa'texhch'ixvu ti' q'u kam nital seti'.
60003017	Tan aal b'a'n va'l sapaal uchchil tu tza'l ti' ib'anax u b'a'nil, oj ech vitxumb'al u Tioxh qi'. Pek yit' b'a'n oj ti' ma'j kam ye'xtxoj sapaalk'o' tu tza'l.
60003018	Tan echa' u Cristo, unpajul ko'n ul kamoj utz, yakich ichoo q'u kupaav. Ul kamoj u jikom ti' q'u'l yit' jikom koj. Paal tu tza'l ti' q'u aa paav. Loq' a' isa' tiq'ot'opono' xe' u Tioxh. Nojchit kam tu vichi'l. Loq' itz'lel u taanxelal vatz Tioxh.
60003019	Ech aatz ma'tich q'aavtitz'pe', ex tal xo'l q'u aanxel q'u'l preexhu tatine' aas isub' u paav utz, isub' u kamchil.
60003020	A' talvu tu q'u'l jolol qelolich Tioxh o'tla yol tikuenta u Noee. Tan aatz itz'liche, atin ipaciensia u Tioxh ti'. Nichich'ia aas samotxik'axa q'ul ipaav. Saok tu u arca va'l nichiveete'. Pek ye't motx ik'axa ik'u'l. Ech ka'xva'l ko'n aanima ikol tib' tuul aas ul u a'. Vaaxajil ko'n.
60003021	Ech aatz u vautiismo va'l b'anel qaq'o, a' toke' aas chitpinajo'. Loq' yit' u kupaav koj niteesa u vautiismo. Pek a' ko'n u techlal aas a' tek nikuk'aj ti' ma'l u b'a'nla kutxumb'al vatz u Tioxh tiq'aq'al u q'aavtitz'pu u Jesucristo.
60003022	Aya' va'l b'ennajje' tu Amlika utz, k'ujlel tiseb'al u Tioxh cheel. Oknajka q'u aanjel jaq' imantaar tuch' tere'n q'u aanxel q'u'l atil tijle'm utz, atil iyak'il.
60004001	Kam echa' ipaal u Cristo tu tza'l paali, echat ex seb'ane'. K'ajoj etib' seq'i'e' k'uxh sapaalex tu tza'l. Tan yakich teesa viyak'il u paav u Cristo aas kam tu vichi'l.
60004002	Ech a' tek qetz sakub'an vitxumb'al u Tioxh jatva't vatz kuq'ii kusaj sa'atini. Yit' a' koj sakub'an u tacha'v u kuchi'l.
60004003	Sib'al tiempo nicheb'an va'l ni'an q'u aa paav. Pek aatz cheel, ya'ya. Atich eviisio. A' chit nicheb'an q'u ye'xtxojla acha'v, q'u q'ab'a'm, q'u elchil tu b'ey, q'u kam ye'xtxoj vatz Tioxh. Utz a' nichetoksa iq'ii b'anich tioxh.
60004004	Ech sib' tek ni'enku te cheel aas nitile' yit' a' tere'n koj emol neb'an q'u onkonil; ye'k majoib' ti'. Echixe'at aas ye'xtxoj tek iyolon seti'.
60004005	Pek loq' toj nal taq' ikuenta vatz u Tioxh ti' q'u'l ni'ane' tzi'. Tan liista tek u Tioxh ti' itx'olax inujul q'u itz'lich utz, q'u kamnaj.
60004006	Utz alaxnaj u b'a'nla chusb'al tu q'u'l kamnaj vatz Tioxh. Tan a' isa' u Tioxh aas ye'k sakam tu u taanxelal siatz, k'uxh satx'olpu inujul tu vichi'l tu u vatz amlika tx'ava' tza'.
60004007	Utz nachnoj chit etatine'. Tan nitekinajab' viya'teb'al kajay q'u kam. Nojchit eq'ila esik'le Tioxh.
60004008	Tiiojchit'ex setib'ilaj. Tan tiira a' ib'o'q'ol. Tan sib'al paav nikuylu taq'o untz'oj tii uchchil ib'ilaj.
60004009	Aya'l ek'u'l sataq' tib' evatb'al tulaj etotzotz. Utz ye' ko'xh ch'a'p ex te.
60004010	Kam vedoon aq'el tu u Tioxh, txakunsataj ti' ilochax vemol. Jikom setxakunsa chukchaj q'u doon aq'el tu u Tioxh xo'l q'u niman tetz u Jesuus.
60004011	Echa' tzi'. Ab'il a' b'a'n chit iyolone', tiira a' noj tal u yolb'al Tioxh. Oj ab'il a' nib'an ma'j tijle'm xo'l q'u niman tetz u Jesuus, a' noj i'ane' kam vitxumb'al u Tioxh aq'el te. Ech a' chit saok iq'ii u Tioxh tu kajay q'u kam neb'an ti' u Jesucristo. Tan tetz u mam tokeb'al q'ii utz, u mam ijle'm b'enamen ye'k iya'e'. A'i.
60004012	Unhermanos, ye' ko'xh eb'ana aas sotzel ek'u'l saul q'u tza'l seti' q'u'l echa' mam xamal tule'. Tan ech chit u qetz. Ye' ko'xh etitza' aas kan chaj tok u kam nitul seti' tzi' setale'.
60004013	Pek aal txuq'txunojex b'atz'i tan, ant ex nepaal tu q'u tza'l paalku u Cristo. Utz ant ex sa'xhtxuq'txunex majte aas laul tu mam itechalil.
60004014	Chi'b'eb'al vetetz oj sayoq'axex ti' inimal u Cristo. Tan nojchit atil vitechalla Tioxhla Espiiritu u Tioxh sek'atza atzi'. Kamal nichitteesal iq'ii u Tioxh tu va'l nimotxi'ane'. Pek nitoksal iq'ii u Tioxh tu va'l neb'ane'.
60004015	Ech ye' ko'xh eb'ana aas sapaalex tu tza'l ti' yatz'o'm, ti' elaq', ti' ib'anax kam ye'xtxoj utz, ti' etoksat etib' ti' q'u kam ye'k tokeb'al.
60004016	Pek ye' ch'ixvex oj nepaal tu tza'l ti' tan, ato'k'ex ti' u Cristo. Aal oksataj iq'ii u Tioxh ti'.
60004017	Tan oponyu u tiempo aas sapaal q'u niman tetz u Jesuus tu tza'l. Utz oj o' b'axal sapaalo' tu q'u tza'l, tilayol saya'k q'u aanima q'u'l ye' niniman u b'a'nla chusb'al tetz u Tioxh.
60004018	Tan echa' nital u Yolb'al Tioxh aas: —Oj tu chit tza'l saok u jikomla aanima tu u b'enq'ii b'ensaj, ¿a' chixh q'u aa paav ye' saok tu choob'al paav?— Chia.
60004019	Ech aatz q'u'l nipaal tu tza'l, titxumb'al u Tioxh k'uxh nipaal tuul. Loq' k'uxh echi, i'an tere'n u b'a'nil. Toksa u taanxelal tiq'ab' u Tioxh va'l b'anono'. Utz si'an inujul q'u kam.
60005001	Aatz cheel, nunq'ila q'u ansiano, q'u q'esala texo'l, ex niman tetz u Jesuus. Tan in ansiano majte. Utz nojchit vab'i vil tuch' unvatz q'u tza'l paalku u Cristo. Ech sa'nalok'in tu u mam itechalil u Tioxh majte va'l saqile'.
60005002	Nival sete aas iltaj chit q'u niman tetz u Jesuus q'u'l ato'k tekuenta. Echa' ma'j xeen karne'l nitaq' titza q'ul ikarne'l. Aya'l chit ek'u'l seb'ane'. Yit' ya'lumalkojex ti'. Utz ti' koj puaj seb'anva. Pek etaanima chit sa'alon, aya'l ek'u'l ti'.
60005003	Loq' eb'anchil majte aas aya'l teku'en a' ex ib'aal q'u niman tetz u Jesuus q'u'l ato'k tekuenta. Pek jik chit b'a'nla k'uchb'al seb'an siatz. Ech satilo'k tetz seti'.
60005004	Ech sek'ul vechoob'al aas lu'ul u Jesuus. Aya' u q'esala vi' q'u ilol tetz q'u niman tetz. Echa' koroona va'l sek'ule'; aas jatu koj sapaali, oksab' eq'ii ti' va'l neb'ane'.
60005005	Utz aatz ex, ex xiak, nimataj vimantaar q'u ansiano. Utz b'antajex maanxho setib'ilaj. Nimataj etib'. Tan nital u Yolb'al Tioxh aas: —Ye' isa' q'u t'anb'a'nib' u Tioxh; pek niloch q'u'l maanxho.— Chia.
60005006	Ech oksataj etib' jaq' vitxumb'al u Mam Tioxh va'l kajay atil tiq'ab'. Ech sit'anb'a'ex tu u tiempo toj i'ane'.
60005007	Aq'tajka tiq'ab' u Tioxh oj netela' etoke'. Tan nititz'a'ex; atil seti'.
60005008	Nachnoj etatine' utz, itz'oj etatine'. Tan aatz vekoontra, aya' u tx'i'li'inaj va'l ipaal seti'aj ti' ichokaxe' ab'il sataq' ku' tu paav. Echa' b'alam, va'l ijelun ipaale'. Nichoke' ab'il sichi'e'.
60005009	Loq' qeoni'ch'ex te. Ta'xh tii senima q'u kam ti' u Tioxh siatz. Tan ejunal koj nepaal tu q'u tza'l tzi'. Pek echat chit nipaalku tere'n q'u niman tetz u Jesuus tu u vatz amlika tx'ava' majte.
60005010	Loq' a'tzii. Tan u Tioxh saq'anb'ixsanex k'atza, aas ma't epaal ma'l tiempo tu tza'l. A' sa'aq'on nimal ek'u'l. A' sa'aq'on eyak'il. Utz a' satxakb'a'nex k'atza b'a'nil. Tan a' va'l sik'leno' tu mam ib'a'nil. Tan a' isa' sa'atino' k'atza tu u techalil tu b'enq'ii b'ensaj, tiq'aq'al u Jesucristo.
60005011	Ech tetz u tokeb'al q'ii tuch' u mam q'esalail b'enamen ye'k iya'e'. A'i.
60005012	Aatz u u' vetuntz'ib'a tza', a' nivaq'v opon ti' u niman tetz u Jesuus Silvano; va'l tiira k'ujleb'al k'u'l sunvatz. B'iil ko'xh yol vetuntz'ib'a opon ti' taq'ax nimal ek'u'l. Loq' a' nival sete tuul aas nojchit ech ik'ulax vib'a'nil u Tioxh va'l b'anel setaq'o tzi'. Aya' va'l atilex tuul cheel.
60005013	Nitaq' opon echajlichil q'u niman tetz u Jesuus q'u'l atil tu Babiloonia tza'. Tan Tioxh txaaonnaj tetz majte echa' ex. Nitaq' opon echajlichil u Kuxh majte, va'l nojchit ech tatine' a' unk'aol.
60005014	Aq'taj tib' echajlichil sejununil tu ma'j tz'utz' txala etzi'. Utz atoj u paas tetaanima sekajayil, jank'al ex ato'k'ex k'atz u Jesucristo. A'i.
61001001	Nuntz'ib'a b'en u u' tzexe' tza' hermanos, in Xhim utz, Lu' unb'ii majte. In taq'onom u Jesucristo. Utz in ichaj majte. In niq'ilanex ab'iste ex chab'amal tek u txumb'al setaq'o tiq'aq'al vijikomil u Tioxh tuch' u Chitol qetz u Jesucristo. Tan k'ujlel tek ek'u'l ti' u tx'anella yolb'al Tioxh, echa' o'.
61001002	Tuul netootzaji tere'n u Tioxh tuch' u kuB'aal Jesuus. Taq' koj vib'a'nil u Tioxh sete. Utz taq' koj u paas tetaanima majte.
61001003	Tan tu u mam iyak'il u Tioxh aq'el qetz kajay q'u kam nikusavsa tu u qatin tu u vatz amlika tx'ava' tza'. Utz aq'el qetz q'u kam q'u'l nikusavsa ti' u b'a'nla qatin k'atza majte tan, qootzaj tek u Jesuus va'l sik'leno' tu u mam b'a'nil utz, u mam techalil k'atza.
61001004	Ech ti' u kub'antu q'u kam tza' vettaq'lu iyol u Tioxh qe aas sib'la mam b'a'nla chaj kam sakuk'ul k'atza. Ech saqiq'o tetz vitxumb'al u Tioxh. Tan elnajtek'ex vatz u paav; aya' u tacha'v q'ul echi'l atil sek'atza.
61001005	Echixe'at ti' vik'uje' ek'u'l ti' u Tioxh, b'antaj ex jik tu vetxumb'al. Utz atoj etootzajib'al ti' q'u kam k'atz u Tioxh.
61001006	Ta'n koj, pek majtaj chit etib' ti' ib'anax q'u ye'xtxoj. Utz atoj epaciensia ti'. Utz b'a'n oj etatin vatz u Tioxh majte.
61001007	Echen b'a'n ex tu kajay aanima seb'ane'. Utz tii'ex ti' aanima majte.
61001008	Tan oj atil q'u b'a'nil sek'atza tzi' utz, oj nojchit tiira sib' nech'ii ti' ib'anaxe', sa'naletil iq'aq'al. Sako'nkoxhkaa'ex ech tza' aas ye'xhkam sek'ule'. Tan yit' ye'k ko'nkoxh tokeb'al vetetootzaji u kuB'aal Jesucristo.
61001009	Pek aatz u aanima va'l ye'k q'u kam k'atza tzi', echa' ma'l aanima aas naja' ko'n niya'k isajine'. Echa' tzot atzi'. Tan sotznaj tek sik'u'l aas tx'aael tek tu q'ul ipaav q'u'l b'anelka taq'o.
61001010	Ech a' ib'o'q'ol hermanos, sayak'inex ti' ib'anax q'u kam q'u'l vetisik'levex u Tioxh. Tan oj ech seb'an tzi', jatu koj saelka'ex ti' u Tioxh taq'o.
61001011	Utz kam koj samajon etoko'p tu viQ'esalail u Chitol qetz va'l b'enq'ii b'ensaj tatine', aya' u kuB'aal Jesucristo.
61001012	Ech nunnachpixsa q'u kam sete tzi', k'uxh etootzajnale utz, nojchit tii atilex tu q'u kam chusel sete.
61001013	Sa'chitunnachpixsa q'u kam sete tzi' tuul an tere'n itz'lelin. Tan jikom va'l nunb'ane'. Nivaq' nimal ek'u'l.
61001014	Tan sa'texhkamin, echa' va'l tal u kuB'aal Jesucristo ve.
61001015	Ech k'ux ma't unkame', a' unsa' ta'xh b'anel sa'atin q'u kam sek'u'l tzi', sanimal texo'l.
61001016	Aatz q'u chusb'al q'u'l qal sete ti' u mam iyak'il u Tioxh utz, ti' u q'aav tuleb'al u kuB'aal Jesucristo, yit' chulim yol ko'nkoxhtu'. Tan jik chit o' ilon vitechalil u Jesuus.
61001017	Sukuvatz oksal iq'ii tu u Tioxh viTat aas iq'ila ku'l tu Amlika tu vitechalil. Utz tal ti' ech tza': —A' vunK'aol va'l tii'in ti' atzi'. Va'l nik'uje' unk'u'l ti'.— Texhtu'.
61001018	O' ab'in tuch' kuxichin u yol va'l uch k'asu'l tu Amlika tzi'. Tan a'ich kumol u Jesuus atich'o' vi' u txaa'la muunte.
61001019	Utz yolonnaj q'u alol tetz u yolb'al Tioxh ti' u Jesuus majte. K'ujleb'al k'u'l q'u yol alel taq'o. Echen senima tan, vinujul nik'uche'. Echa' ipaq'un txijtxub'al tu uken. Utz sa'nalelu'l vatzsaj sevatz q'u kam tzi'. Echa' isajb'u saj tetaanima si'ane'. Ech satxijtxun u tx'umi'l tetz q'ala'm tetaanima.
61001020	Ech atoj q'u yol sek'u'l tza'. Tan aatz u yolb'al Tioxh nib'axab'sal talaxe', yit' niko'nkoxhichee sik'u'l u aanima va'l nialon.
61001021	Tan yit' tuch' koj itxumb'al q'u alol tetz u yolb'al Tioxh nimotxiyolone' q'u'l atich Tioxh k'atza. Pek nojchit Tioxh niyolon k'atza. A' niaq'on iyol u Tioxhla Espiiritu.
61002001	Letila tan, sa'nalchee chulin chusul tetz u yolb'al Tioxh texo'l. Echa' atin chulin alol tetz u yolb'al Tioxh xo'l q'u Israeel veti'anka. Aatz q'u'l tzi', telab'al ichustu tu aanima q'ul iye'xtxojla chusb'al q'u'l yansa'm ni'ane'. Niteesa tib' ti' u kuB'aal va'l chiton tu vipaav. Pek loq' sako'nib'an je' tib'. Tan oora su'ul u choob'al paav ti' tu q'u'l nimotxi'ane'.
61002002	Utz sib'al aanima saok ti' u chusb'al tzi' tan, niko'xhtaq' tzii kam ko'xh sab'anli. Utz ipaav ko'n aas ye'xtxoj tek iyolon q'u aanima ti' vinujul si'ane'.
61002003	Kam ko'xh sichuli ichusax sete. Kanaal isa' seti' tan, ke'ch koj inooeb'al ti' puaj. Pek loq' jatu koj saya' talax ib'en tu u choob'al paav. Tan ko'xten nal k'ajax ti' aas sab'en tu u sotzchil.
61002004	Echa' va'l i'an u Tioxh aas ye't ikuy q'u aanjel q'u'l paavin siatz. Ik'on b'en tu u xamal choob'al paav. Utz ijup oko'p tu u uken. Echa' tatin tu tze' u tatin taq'o. A' nich'ia topon u tiempo aas satx'olax inujul.
61002005	Echat paj q'u qelol o'tla yol. Ye't kuyax tu u Tioxh. Pek aq'ax ku' u mam jab'al ti'. Utz motx jiq'mu taq'o. Ta'xh ikol u Noee, u alolich tetz vijikomal. A' imol jujva't titz'in tatzik kolchi.
61002006	Ech paje' ka'va't q'u tenam u Sodoma tuch' u Gomorra, tal isotzsale'. K'achel i'ana. Itza'ail texh kaai. Loq' ma'l k'uchb'al i'an u Tioxh vatz tere'n q'u aanima q'u'l niqelone' aas ech iveet saveeti.
61002007	Utz ta'xh u Lot ikol u Tioxh xo'l q'u aanima tu ka'va'l q'u tenam tz'e'i tzi'. Tan jikomla vinajich. Tiira sib' nichb'enku siatz q'u tonkonil q'u ye'xtxojla chaj aanima.
61002008	Utz jun q'ii, nichik'axb'u taanima u jikomla vinaj Lot tan, ech ko'xh ti' tilaxe' utz, ti' tab'il q'u onkonil va'l nichi'an q'u aa paav. Tan axhib'i jikomla vinaj tatin tixo'l.
61002009	Loq' aatz u Tioxh tan, tootzaj ikolax vatz u paav nitok vatz q'u aanima q'u'l chokol Tioxh. Pek sitx'ol inujul q'u aa paav. Tetz u choob'al paav sich'iansa.
61002010	Sa'xhaq'ax ku' choob'al paav ti' q'u'l kam ko'xh ch'ixveb'alla kam ni'an tichi'l. Tan ta'xh okoj tetz ti' ib'anaxe' kam isa'. Nimotxteesa iq'ii u tijle'm u Tioxh. Yit' b'aala koj tatin siatz. Nikojmotxtok yol tivi'. Ye'xh b'oj ixo'val ti' teesal iq'ii q'u'l atil tijle'm.
61002011	Aal yit'e'ch koj ni'an q'u aanjel k'uxh aal paalchu tijle'm utz, paalch iyak'il siatz. Ye'xhkam nimotxtal tz'ejb'al yol ti' q'u chulin alol yolb'al Tioxh vatz u kuB'aal.
61002012	Aatz q'u vinaj tzi', paat nikojtitza' kam ni'ane'. Echa' txokop aas ta'xh tetz saku' tu xaaol txokop utz, sasotzi. Tan anat ko'xh sab'anon je' q'ul ipaav.
61002013	Sa'nalichoo q'u tonkonil ni'ane'. Tan kantu' a' chit chi'b'inajku jun q'ii ti' teesat tib' tu b'ey, ti' ib'anax q'u kam yit' ijikomal. Tiira ch'ixveb'al utz, b'anol txab'kin aas nimolo'ex tu q'ul enimla q'ii. Ta'xh nimotxchi'b'ik ti' ib'anax q'u tacha'v.
61002014	At chit nital taanima ti' q'u ixoj q'u'l nisaji. Ye'xh b'oj tila'm ti' ib'anax u paav. Utz ni'xhteesa tu b'ey tzaj aanima q'u'l yit' tii koj itxake' k'atz u Jesuus. Naq'b'inaj vitxumb'al ti' q'u ye'xtxojla chaj acha'v k'atza. Jolol onkonla chaj aanima tetz choob'al paav.
61002015	Jolol tz'ejxinaj tu q'u tatine' tan, elnajtekka ti' u b'a'nla b'ey. A' ne'ntiq'o ib'anon u Balaam, vik'aol Beoor aas tz'ejxu ti' u puaj. Aya' vitx'ak ti' ib'anax u onkonil.
61002016	Loq' yaal ti' vipaav. Ma'l ijtzomla b'uuro q'ilan. I'an echa' iyolon aanima. Ech a' majon u alol tetz u yolb'al Tioxh ti' ib'anax u tonkonil va'l k'ajichku tib' si'ane'.
61002017	Aatz q'u ye'xtxojla chusul tzi', jolol echa' q'u tzaji julil a' aas ye'k a' nije'ul tuul. Utz echa' q'u sutz' aas til chaj ko'xh ni'iq'olik b'en tu kajiq'. Loq' ye'xhkam nichajpu jab'al taq'o. Ech a' tetz si'ane' aas b'enamen sichoo vipaav tu u mam xo'veb'alla uken nich'iansal ti'.
61002018	Mamaj yol ko'xh nital q'u ye'xtxojla chusul tzi' aas ye'xh b'oj inujul. Utz nib'oy tzaj aanima q'u'l ya'luib' chit i'ana'; motx k'asu'l tu u paav va'l atichku tu q'u tacha'v. Nimotxib'oy tu viisio, tuch' tu tacha'v ichi'l.
61002019	Nimotxtala'tzi'i te aas tiira sachitpi. K'uxh aal preexhu tatin tu q'ul iyannajla txumb'al. Tan ab'il va'l b'a'nla sub'el, tiira txayel.
61002020	Atil aanima el jaq' q'ul ipaav tan, vettootzaji u Chitol tu paav; aya' u kuB'aal Jesucristo. Loq' tilayol saya'ka tan, k'uxh k'asnajtek'ul tu u paav utz, sa'pajsub'ax ti' ib'anax u paav. Tilayol u tatin vatz u tatin b'axa aas ye'sajich inimat u Tioxh.
61002021	Aal tek b'a'n aas ye't koj tootzaji u b'ey tetz jikomil. Tan k'uxh ma't inimata' niko'ntelka ti' q'u mantaar q'u'l tootzajle aas Tioxh alonka.
61002022	Utz oj ech ni'an tzi', nojchit nitzojpu u yol va'l nital ech tza': —Aatz u tx'i', niq'aavilo' je' vixa'v. Utz aatz u b'och va'l anal itx'aal ti', nipajenisuq'i tib' tu u xoq'ol.— Chia.
61003001	Unchee' a' u ka'b' u' nuntz'ib'a b'en tzexe' tza' unhermanos. Utz t'oyelex nunb'an tuul sika'b'il. K'assamal veb'a'nla txumb'al nunb'ane'.
61003002	Atoj chit sek'u'l q'u kam q'u'l alel tu q'u o'tla alol tetz u yolb'al Tioxh q'u'l atich Tioxh k'atza. Atoj chit vimantaar u kuB'aal sek'u'l, u Chitol qetz. Aya' va'l ichus q'ul ichaj sete.
61003003	Utz a' ib'o'q'ol sa'atin q'u kam sek'u'l tza'. Tan aatz tu q'u motxeb'al q'ii, sa'nalchee aanima aas ta'xh si'ane' kam q'u'l nitachva. Sako'nteesa eq'ii.
61003004	Satal ech tza': —¿Kam tek unya'k u Jesuus tan, alel aas saq'aavu'l b'anel? Kamyu ko'xh el q'u kuk'uy kumam tuul utz, echat ko'xh q'u kam jatva'x tiempo ichee u vatz amlika tx'ava'.— Chaj.
61003005	Loq' aatz q'u aanima tzi', vet sik'u'l ye' ninima aas tu ko'n iyolon u Tioxh chee u vatz amlika tx'ava' tu u a'. Utz ti' u a' k'uxh atile.
61003006	Utz u Tioxh paj yoloni k'uxh sotz q'u kam vatz tx'ava' aas ul u mam jab'al tikuenta u Noee.
61003007	Ech tiyol u Tioxh ko'n k'uxh atil u tx'ava' tuch' u amlika b'enamen. Utz ch'iam ko'n ni'ane'. Tan tz'e'chil si'ane'. Loq' analen aas latal u Tioxh. U xamal satz'e'san tu u q'ii aas satx'olax inujul q'u kam tu u Tioxh, tu u q'ii va'l lab'en q'u aa paav tu u choob'al paav.
61003008	Utz saval sete unhermanos, kam b'anel tu u tiempo vatz u Tioxh. Sotzi'ch sek'u'l. Tan yit' ela koj u kutxumb'al tuch' u Tioxh ti' u tiempo. Tan aatz ma'l q'ii siatz, echa' 1,000 ya'b' tuul. Utz aatz u 1,000 ya'b', echa' ma'l ko'n q'ii tuul siatz.
61003009	Loq' k'uxh echi, yit' ti' koj aas a' isa' sab'atz ti' itzojpil q'u kam alel taq'o, echa' va'l nichuli talax unjolol aanima. Tan ex nititz'a'ex k'uxh ye' ni'ane'. Tan yi'sa' aas sakamex tu q'ul epaav. Pek a' isa' aas kajay aanima sik'axa q'ul ipaav utz, saq'aavo'k k'atz u Tioxh.
61003010	Tan ye'k talchu u tuleb'al u kuB'aal Jesuus. Echa' tul elq'om tu aq'b'al si'ane'. Ech sasotz u amlika tzi'. Xo'eb'al ijelun tuul si'ane' aas sasotzi. U xamal samoxsan kajay q'u kam. Tz'e'chil si'an kajay u vatz amlika tx'ava' tza', tuch' q'u kam atil tuul.
61003011	Ech oj sasotz kajay q'u kam tzi', tiira a' ib'o'q'ol sa'xhexaansa el etib' k'atz u paav. Utz sa'xheb'an etatin k'atz u Tioxh.
61003012	A' texh sech'ia topon u q'ii q'atel tu u Tioxh. Ooje'lataj eb'antu tuch etib' ti' u tuleb'al. Tan aatz tu u q'ii tzi', tz'e'chil si'an u amlika. Tz'e'chil si'an q'u kam tu u xamal.
61003013	Pek aatz o' tan, a' nikuch'ia va't u amlika utz, u tx'ava' va'l anal sacheei. Tan ech alel taq'o. Utz qootzajle aas tiira vijikomal sab'anax tuul.
61003014	Ech toke' unhermanos, b'antaj chit ya'l aas b'a'n ex tuch' u Tioxh, tuul ko'xh nech'ia tule'. Paat ye'k sachee ye'xtxoj sek'atza aas lu'uli. Ye'k epaav siatz.
61003015	Paaloj etxumb'al tuul tan, k'uxh tiira atil ipaciensia u Tioxh qi', a' isa' aas sachitpu q'u aanima tipaav. Aatz q'u kam q'u'l niqale' tza', a' q'u'l tz'ib'amal opon sete tu u kuhermano Pablo majte. Tan tiira aq'el itxumb'al tu u Tioxh ti' talaxe'.
61003016	Echat ko'xh nital tuul q'u'l nival sete tza' tu junun q'u tu' q'u'l tz'ib'amal opon taq'o. K'uxh b'enchimal tza'l b'iil ab'ili. Echixe'at aas paarten tek telo'p ni'an unjolol q'u txoxkin q'u'l niko'xhitxalka'pun tu u yolb'al Tioxh. Loq' ijunal atko'xh nitz'ejxixsa je' tib'.
61003017	Pek aatz ex unhermanos, ab'imal tek el q'u kam setaq'o tzi'. Etootzaj teku'en. B'antaj kuenta etib', ech ye'k sisub'ex q'u eesanal tu b'ey. Utz ech ye'k saku'ex; ye' saelex tu va'l tiira txaklelex tuul.
61003018	Pek a' tii sach'ii'ex ti' tootzajil tere'n q'ul ib'a'nil u kuB'aal Jesucristo u Chitol qetz. Ech tetz u techalil cheel utz, b'enamen b'enq'ii b'ensaj. A'i.
62001001	-
62001002	Aatz u Jesuus, atichnale aas ye'sajich ichee u vatz amlika tx'ava'. Utz ul u Aq'ol Tiichajil sukuvatz tzi'. Qil tuch' kuvatz. Ab'imal iyolon qaq'o. Nojchit qootzaji u Jesuus, u Aq'ol Tiichajil tan, kukano'k tuch' kuq'ab'. Echixe'at nikutxakb'a' qib' ti' talaxe'. Niqal u Aq'ol Tiichajil sete tzi' va'l b'enq'ii b'ensaj tatine'. A' atichku xe' u kuB'aals Amlika, pek ul sukuvatz.
62001003	Ech a' niqal sete kam va'l ilel qaq'o utz, ab'imal qaq'o. Utz kam koj tok niqal sete, pek a' kusa' aas tiira ma'l kuvatz ti' inimale', kam echa' ma'l kuvatz tuch' u Tioxh u kuB'aals Amlika utz, tuch' viK'aol, aya' u Jesucristo.
62001004	Ech nikutz'ib'a q'u kam sete tzi' tan, a' kusa' ela tz'ajel sa'xhtxuq'txuno' ti'.
62001005	A' u yol ab'imal qaq'o k'atz u Jesucristo tza' utz, niqal sete. Tan txijtxunal u Tioxh; ye'k elq'ej k'atza.
62001006	Ech oj ma'l kuvatz tuch' u Tioxh niqale', loq' an tere'n atilo' tu elq'ej siatz ti' ib'anax u paav, nikutxub'a'le' atzi'. Utz ye'xhkam nikub'an o' b'anol tetz vinujul.
62001007	Oj nojchit atilo' tu vitxijtxun u Tioxh tan, sakub'an vinujul atzi', echa' ni'an u Tioxh. Unchee' ma'l kuvatz qib'ilaj atzi', o' niman tetz. Utz a' satx'aaono' tu kajay q'u kupaav u Jesucristo, viK'aol.
62001008	Pek oj niqale' aas ye'k kupaav, kujunal ko'xh nikusub' je' qib'. Unchee' ye'k vinujul quxe' atzi'.
62001009	Pek oj saqal q'u kupaav te, sakujaj te sikuye'; sikuye'. Utz sateesa kajay q'u ye'xtxoj kuk'atza. Tan nojchit ijikomal ni'ane' utz, nitzojpi viyol.
62001010	Pek oj saqale' aas ye'xhkam nikupaavine', nitekqaq' b'ens txub'a'lom u Tioxh atzi'. Utz ye'xhkam niqoksa tetz viyolb'al.
62002001	Nuntz'ib'a q'u kam sete tza', t'oyb'al etetz nunb'ane' ech ye'k sapaavinex. Tan echa' ex unk'aol unme'al. Pek oj ab'il ma'j nipaavine', atil oksan kuyol xe' u kuTat, aya' u Jesucristo va'l ijikomal.
62002002	Tan a' va'l yatz'ax ti' ichool q'u kupaav. Utz ta'n ko'nkoxh ti' q'u kupaav unjolol o', pek ti' vipaav kajay q'u aanima majte tu u vatz amlika tx'ava' tza'.
62002003	Untz'oj nikunima q'ul imantaar, techlal atzi' aas nojchit qootzaj u Tioxh.
62002004	Ab'il va'l nialon aas: —Vootzajle u Tioxh.— Chia. Pek loq' ye' ninima q'ul imantaar, txub'a'lom atzi'. Utz ye'k vinujul tzixe'.
62002005	Pek ab'il q'u'l niniman viyolb'al, nojchit tz'ajel tek tu vitz'ejtu taanima ti' u Tioxh atzi'. Ech a' saqootzajiv tzi' aas nojchit atilo' k'atza.
62002006	Tan ab'il nialon aas ato'k k'atz u Jesuus, ministeer ech itxumb'al si'ane' va'l i'an u Jesuus.
62002007	Hermanos, aatz u mantaar nuntz'ib'a sete tza', yit' anal koj cheeya. Pek anko'xhtu' u mantaar va'l alax sete b'axa aas ok'ex ti' inimal u Jesuus tixe'teb'al.
62002008	Pek nuntz'ib'a va't tokeb'al u mantaar sete cheel tza', aya' va'l ik'uch u Jesuus. Tan na'vit k'atza. Utz echen senima majte, sak'uchun sek'atza. Tan qootzajle vinujul utz, echen sapaq'un viyolb'al u Tioxh sukuk'atza tzi'. Ech sotzchil si'an u elq'ej.
62002009	Ab'il a' atil tu vinujul aas nitale', loq' anko'xh nichi'k'ula q'ul imol niman tetz u Jesuus, ta'xh b'anel atil tu u paav atzi', aya' u elk'ej.
62002010	Pek ab'iste va'l tiira tii ti' q'ul imol niman tetz u Jesuus, nojchit atil k'atz u Tioxh atzi', aya' u txijtxub'al. Utz ye'k saku' tu u paav.
62002011	Tan ab'il va'l nichi'k'ula imol niman tetz u Jesuus, atil tu u paav atzi', aya' u elq'ej vatz Tioxh. Utz tu paav nipaalka. Ye' tootzaj til chaj ech ib'ena' tan, u elq'ej nimajon isajine'.
62002012	Nuntz'ib'a q'u kam sete tza' tan, echa' ex unk'aol unme'al utz, kuyel tek q'ul epaav tib'ii u Jesuus.
62002013	Nuntz'ib'a q'u kam sete tza', ex txutxa b'aala tan, etootzaj u Jesuus va'l atich nal xe' q'ii xe' saj. Nuntz'ib'a q'u kam sete tza', ex xiak tan, sub'el u tx'i'li'inaj setaq'o. Nuntz'ib'a q'u kam sete tza', talaj nitxa' tan, etootzajle u kuTat tu Amlika.
62002014	Tz'ib'amal tek q'u kam sete vaq'o tza', ex txutxa b'aala tan, ootzajimal tek u Jesuus setaq'o va'l atich nal xe' q'ii saj. Tz'ib'amal tek q'u kam sete vaq'o tza', ex xiak tan, iq'omal eyak'il. Atilex ti' inimal u yolb'al Tioxh. Utz sub'el tek u tx'i'li'inaj setaq'o.
62002015	Yetz'ej etaanima ti' u txumb'al iq'omal tu u vatz amlika tx'ava' tza', niko'xh ti' q'u kam atil tuul. Tan ab'il a' tz'ejel taanima ti' q'u kam tu u vatz amlika tx'ava', yit' tz'ajel koj tu vitz'ejtu taanima ti' u kuTat tu Amlika.
62002016	Tan yit' xe' u Tioxh koj nik'asku'l kajay q'u kam atil tu u vatz amlika tx'ava' tza'. Ta'n nicheek tu u vatz amlika tx'ava' tza'. Echa' q'u tacha'v u chi'l, q'u kam niqile' utz, niqachva utz, tuch' u t'e'sil.
62002017	Utz sako'npaal u vatz amlika tx'ava' tza', tuch' q'u kam nitachval tuul. Pek ab'il va'l nib'anon vitxumb'al u Tioxh, b'enq'ii b'ensaj tatin si'ane'.
62002018	K'aol me'ala, atiltek'o' tu u motxeb'al q'ii saj. Utz ab'imal u yol setaq'o aas sa'nalchit'ul u xe'k'ulan tetz u Cristo. Tan echa' cheel, sib'ax ko'xh xe'k'ulan tetz u Cristo cheei. Ech qootzajle aas a' texh u motxeb'al q'ii saj.
62002019	K'uxh a' cheek tu kuxo'l, loq' yit' kumol koj. Tan noj koj chit kumol, tii atil tu kuxo'l koj atzi'. Pek k'uxh vet'elb'en tu kuxo'l, telchit'ul vatzsaj aas yit' kumol koj tu vinujul.
62002020	Pek aatz ex sekajayil, aq'el etxumb'al tu u Tioxhla Espiiritu utz, etootzaj vinujul.
62002021	K'uxh nuntz'ib'a q'u kam sete tza', yit' ti' koj aas ye' etootzaj vinujul. Tan etootzaj utz, ye'k txub'a'l tu vinujul.
62002022	Pek aatz q'u txub'a'lom q'u'l ye'k vinujul tzixe', aya' q'u'l nialon aas yit' iTxaaom koj u Tioxh u Jesuus nitale'. A' q'u xe'k'ulan tetz u Cristo. Tan aal ye'k u Tioxh aas nitale', aya' u kuTat. Utz ye'k u K'aola aas nitale'.
62002023	Kajay q'u'l niteesa tib' ti' u K'aola, ye'k u kuTat k'atza. Pek ab'il q'u'l atil k'atz u Jesuus, viK'aol u Tioxh, atil u kuTat k'atza.
62002024	Pek atoj sek'u'l kam q'u chusb'al ab'imal setaq'o tixe'teb'al. Tan oj tii atil sek'u'l kam va'l ab'imal setaq'o, ato'k'ex k'atz u K'aola atzi' utz, k'atz u kuTat.
62002025	Utz alel taq'o aas sataq' u atinchil tu b'enq'ii b'ensaj qe.
62002026	Vetuntz'ib'a q'u kam sete tza' ti' et'oyax ti' q'u eesanal tu b'ey.
62002027	Pek aatz u Tioxhla Espiiritu va'l taq' u Jesuus sete, atil sek'atza b'enamen. Utz yit' ministeer koj ab'il va't sak'uchun vinujul sete. Tan a' sak'uchun kajay q'u kam sete u Tioxhla Espiiritu. Tan tu vinujul nitiq'ovb'e'nex; yit' tu txub'a'l koj. Ech kam vechusax ni'ane' atojex tuul.
62002028	Aatz cheel k'aol me'al, tii atojex k'atz u Jesuus. Ech ye'xhkam sakuxo'va tu u tuleb'al. Yit' sa'kojkuxaansa el qib' echil tzi' tu ch'ixa'v.
62002029	Etootzajnale aas a' ijikomal u Jesuus. Ech ootzajitaj majte aas ab'il va'l ijikomal ni'ane', nojchit itz'pinaj k'atza; ela itxumb'al tuch' u Jesuus.
62003001	Nachtaj b'a'nil etile'. Tiira tii u kuTat qi' tan, vettaq'lu b'eno' ik'aol ime'al. Loq' aatz q'u aanima tu u vatz amlika tx'ava', ye' tootzaj aas b'ennajtek'o' ik'aol ime'al Tioxh tan, ye' tootzaj u Tioxh.
62003002	Aatz cheel unhermanos, o' tek ik'aol ime'al Tioxh utz, k'uxh ye'saj qilta' kam chit sataq'vo' u Tioxh. Qootzajle aas ela teko'n o' tuch' u Jesuus si'ane'. Echixe'at ta'xh lu'uli, sa'tekqile' kam chit b'anel taq'o.
62003003	Utz kajay q'u'l nich'ian tuch' txuq'txunchil, nikol tib' vatz u paav. Echa' u Tioxh tan, tiira ye'k paav k'atza.
62003004	Utz kajay q'u'l ni'an paav, a' niqel u o'tla mantaar. Tan qelo'm u b'ano paav.
62003005	Pek loq' etootzajle aas k'uxh ul u Jesuus, a' vet'ulisotzsa q'u kupaav. Tan ye'k paav k'atza.
62003006	Utz kajay q'u'l tiira ta'n ato'k k'atza, ye'xhkam nipaavine'. Pek aatz q'u'l nipaavine', ye'saj tilta' utz, ye'saj tootzajita'.
62003007	K'aol me'ala, ye' ko'xh ab'il eesanex tu b'ey. Tan ab'iste va'l ijikomal ni'ane', jikom atzi'. Tan jikom u Tioxh.
62003008	Pek ab'iste va'l vet sik'u'l ni'an paav, tetz u tx'i'li'inaj atzi'. Tan u tx'i'li'inaj xe'tixsan u paav xe' q'ii xe' saj. Echixe'at vet'ul viK'aol u Tioxh ti' isotzsal q'u taq'onib'al u tx'i'li'inaj.
62003009	Kajay q'u'l itz'pinaj k'atz u Tioxh, yit' vet koj sik'u'l ni'an u paav. Tan nojchit atil vitxumb'al u Tioxh k'atza. Ech ye'kan sapaavini tan, itz'pinaj tek k'atza.
62003010	Ech u techlal tza' ab'il q'ul ik'aol ime'al u Tioxh. Yit' tetz koj u Tioxh kajay q'u'l yit' ijikomal koj ni'ane' utz; yit' tii koj ti' imol. A' q'ul ik'aol ime'al u tx'i'li'inaj. Ech nina'vite' ab'il q'u'l ik'aol ime'al u tx'i'li'inaj.
62003011	Tan a' u chusb'al ab'imal qaq'o tixe'teb'al tza' aas sakub'an tii'o' qib'ilaj.
62003012	Utz yit'e'ch koj sakub'ane' va'l i'an u Caiin, aas a' i'an u tetz u tx'i'li'inaj. Tan iyatz' vitza'q'. Utz ¿kam ti' iyatz'va? Ti' tan, jikom ib'anon vitza'q' vatz Tioxh. Pek ech koj u Caiin tan, ye'xtxoj vib'anon vatz Tioxh.
62003013	Unhermanos, ye' ko'xh sotz ek'u'l oj nichi'k'ula'ex q'u aanima ye' tootzaj Tioxh tu u vatz tx'ava' tza'.
62003014	Tan qootzajle aas yit' kamnajtere'nkojo' vatz u Tioxh. Pek atil tek kutiichajil tu b'enq'ii b'ensaj taq'o. Utz a' u techlal aas tii'o' ti' kajay q'u niman tetz u Jesuus. Tan aatz q'u'l yit' tii koj ti' imol, kamnaj tatin vatz u Tioxh.
62003015	Utz ab'il va'l nichi'k'ula imol, ela tuch' yatz'ol atzi'. Utz qootzajle aas ye'xhab'il ko'xh ma'j yatz'ol atil itiichajil tu b'enq'ii b'ensaj k'atza.
62003016	Pek qootzajle kani'ch kub'antu tii'o' ti' kumol sakub'ane' tan, echa' u Jesuus, taq' tib' tu kamchil qi'. Utz echat sakub'an majte. Saqaq' qib' ti' q'u kumol niman tetz u Jesuus.
62003017	Pek untz'oj ab'il ma'j atil tx'iib'al iq'ii utz, niko'xhisaji ipaal imol tu me'b'i'l, ye'xh b'oj niloche', ¿kani'ch tatin vitxumb'al u Tioxh k'atza aya' vib'antu tii qi'?
62003018	K'aol me'al, yit' tuch' ko'nkoxh yol utz, tuch' ko'nkoxh kutzi' sakub'an tii'o' ti' aanima, pek nojchit sakuk'uch tu kub'anone'.
62003019	Ech tu q'u kam saqootzajiva tzi' aas atilo' tu vinujul. Ech sak'uje' ik'u'l qaanima aas b'a'n qatin vatz Tioxh.
62003020	Echa' tzi' untz'oj atilo' tu paav sinach u qaanima, u Tioxh sakuyuno'. A' ootzajin tetz tan, paalchu vatz u qaanima.
62003021	Unhermanos, untz'oj ye'k o' tu paav sinach u qaanima, unchee' k'ujlel kuk'u'l ti' Tioxh atzi' aas b'a'n o' siatz.
62003022	Ech kam chit va'l sakujaj te, sataq' qe. Tan nikukol q'ul imantaar utz, nikub'an q'u kam q'u'l b'a'n ni'enku te.
62003023	Tan a' vimantaar tza', aas sakunima viK'aol u Tioxh, aya' u Jesucristo. Utz sakub'an tii'o' qib'ilaj majte, echa' va'l talka u Jesuus.
62003024	Ech ab'iste q'u'l niniman q'ul imantaar, atil k'atz Tioxh. Utz atil u Tioxh k'atza majte. Ech ti' niqootzajiva aas atil u Tioxh kuk'atza tan, aq'el viTioxhla Espiiritu qe taq'o.
62004001	Unhermanos, yit' ma'l ko'nkoxh inimal q'u chusb'al seb'ane'. Echa' tzi' aas satal paal chusb'al ma'j aanima. Ab'itaj inujul b'a'nil, tetz tzik Tioxh oj yit' a' koj. Tan sib'al chulin alol tetz u yolb'al Tioxh nipaal tu u vatz amlika tx'ava' tza'.
62004002	Ech tootzajil u Tioxhla Espiiritu tetz u Tioxh seb'ane' tza'. Kajay q'u'l niniman utz, q'u'l nialon aas nojchit ul u Jesucristo tuch' ichi'l, u Tioxhla Espiiritu atil k'atza.
62004003	Pek ab'iste q'u chusb'al nialon aas yit' tuch' koj nojla chi'l itz'pu u Jesucristo, b'a'ntan yit' tetz koj u Tioxh atzi'. Pek vitioxhil u xe'k'ulan tetz u Jesuus atzi', aya' va'l ab'imal setaq'o aas tule'. Utz atil tek tu u vatz amlika tx'ava' tza'.
62004004	Pek sub'el tek setaq'o, k'aol me'ala tan, ex tek tetz u Tioxh. Utz aatz u Tioxh va'l atil sek'atza, paalchu vatz u tx'i'li'inaj va'l atil tu u vatz amlika tx'ava' tza'.
62004005	Tan aatz q'u chulin alol tetz u yolb'al Tioxh, a' iq'omal u txumb'al taq'o tetz u vatz amlika tx'ava' tza'. Echixe'at ta'xh niyol q'u kam tu u vatz amlika tx'ava' tza'. Utz nik'ulvi'l tu tere'n q'u aanima tu u vatz amlika tx'ava'.
62004006	Pek aatz o' tan, o' tetz u Tioxh. Utz ab'iste va'l ootzajimal u Tioxh taq'o, nik'ulvi'o' ti' q'u kam niqale'. Pek aatz q'u'l ye' tootzaj u Tioxh, ye' nik'ulvi'i'o'. Utz ech a' niqootzajiv tzi' aas inujul tzik oj eesanal tu b'ey u tioxhil atil k'atza.
62004007	Unhermanos, tiiojchit'o' qib'ilaj. Tan aatz u kub'antu tii'o' qib'ilaj, tetz u Tioxh. Ech ab'iste va'l tii ti' imol, itz'pinaj k'atz Tioxh atzi'. Utz tootzaj u Tioxh.
62004008	Pek ab'il va'l yit' tii koj timol, ye'saj tootzajit u Tioxh atzi'. Tan aatz u Tioxh, tiira tii ti' q'u aanima kajayil.
62004009	Utz ech vik'uchtu vib'antu tii u Tioxh qi' tza' tan, ichaju'l viK'aol va'l ta'xh ma'l, tu u vatz amlika tx'ava' tza'. A' isa' sa'atin kutiichajil k'atza taq'o.
62004010	Utz a' vib'antu tii u Tioxh qi' tza' aas, a' veti'an tii qi' b'axa. Ichaju'l viK'aol ul kamoj ti' ichool q'u kupaav. Yit' o' koj vetkutz'ej qaanima ti' b'axa.
62004011	Utz oj ech vib'antu tii u Tioxh qi' tzi' unhermanos, echat kub'antu tii qib'ilaj sakub'an majte.
62004012	Ye'xhab'il ko'xh ma'j ilonnaj iatz u Tioxh. Pek loq' atil sukuk'atza oj tii'o' qib'ilaj. Utz tz'ajeltek'o' tu u kutz'ejtu qaanima ti' atzi'.
62004013	Ech niqootzajiva aas ato'k'o' k'atza utz, atil sukuk'atza tan, aq'el viTioxhla Espiiritu qe taq'o majte.
62004014	Utz nojchit qil viK'aol u Tioxh va'l ichaju'l. Aya' u Chitol tetz q'u aanima tu paav tu u vatz amlika tx'ava'.
62004015	Utz kajay q'u'l nialon aas iK'aol Tioxh u Jesuus, atil u Tioxh k'atza atzi'. Utz atil k'atz Tioxh majte.
62004016	Ech vetqootzajila' utz, vetkunimala' aas tiira tii u Tioxh qi' tan, ech chit vitxumb'al. Utz ab'iste u aanima va'l tii ti' imol, atil k'atz Tioxh atzi' utz, atil u Tioxh k'atza majte.
62004017	Ech tz'ajeltek'o' tu u kutz'ejtu qaanima ti' u Tioxh atzi' utz, ye'xhkam ve't sakuxo'va k'uxh lu'ul u q'ii aas latx'olax inujul q'u aanima kajayil. Tan nikub'an q'u kam jikom tu u vatz amlika tx'ava' tza', kam echa' i'an u Jesuus. Tan ela o' tuch'.
62004018	Oj nojchit tz'ajeltek'o' tu u kutz'ejtu qaanima ti' u Tioxh, ye'kan nikuxo'va ti' vitx'oltu kunujul u Tioxh atzi'. Elyu u xo'val sukuk'atza. Tan aatz q'u'l nixo'van itx'olax inujul, yit' tz'ajel koj tu vitz'ejtu taanima ti' atzi'.
62004019	Nikub'an tii'o' ti' q'u aanima utz, ti' u Tioxh tan, veti'an tii u Tioxh qi' b'axa.
62004020	Untz'oj ab'il ma'j nialon aas: —Tz'ejel vaanima ti' u Tioxh.— Chia. Loq' nichi'k'ula imol, txub'a'lom atzi'. Tan oj yit' tii koj ti' vimol va'l nitil iatz, ¿kani'ch itz'ejtu taanima ti' u Tioxh va'l ye' nitil iatz?
62004021	A' u mantaar aq'elka qe taq'o tza', aas ab'il va'l tz'ejel taanima ti' u Tioxh, tiioj ti' imol majte.
62005001	Kajay q'u'l niniman aas iTxaaom Tioxh u Jesuus, itz'pinaj k'atz u Tioxh atzi'. Utz ab'il va'l tz'ejel taanima ti' tu u Tata, tii ti' q'ul ik'aol ime'al u Tioxh majte.
62005002	Ech oj tz'ejel qaanima ti' u Tioxh utz, nikukol q'ul imantaar, a' u techlal aas tii'o' ti' q'ul ik'aol ime'al u Tioxh.
62005003	A' u kutz'ejtu qaanima ti' u Tioxh tza', aas sakukol q'ul imantaar. Tan yit' tza'l koj q'ul imantaar.
62005004	Tan aatz kajay q'u'l itz'pinaj k'atz Tioxh, nisub' q'u paav tu u vatz amlika tx'ava' tza'. Utz tu vik'uje' kuk'u'l ti' u Tioxh sakusub'vu u paav tu u vatz amlika tx'ava'.
62005005	Utz ab'il koj q'u'l nisub'un q'u paav tu u vatz amlika tx'ava' tza', pek aya' q'u'l niniman aas iK'aol Tioxh u Jesuus.
62005006	Aatz u Jesucristo, i'an ivautiismo utz, el ikajal vatz kurus. Yit' ta'n ko'nkoxh ivautiismo i'ana, pek antu el ikajal. U Tioxhla Espiiritu nialon q'u kam tza' tan, a' vinujul.
62005007	Utz oxva'l txakb'a'n tetz q'u kam atil tu Amlika tzi': u Tata, u Aq'ol Tiichajil utz, tuch' u Tioxhla Espiiritu. Utz ma'l ko'n ni'elka.
62005008	Utz oxva'len paj txakb'a'n tetz tu u vatz amlika tx'ava' tza': u Tioxhla Espiiritu, u vautiismo tu a', tuch' u kaj el vatz kurus. Utz ela nik'ul tib' oxva'l q'u kam ti' vinujul tzi'.
62005009	Utz oj nikunima kam nitxakb'a' talax q'u aanima, ¡a' tzik ye' sakunima kam nital u Tioxh! Tan paalchu viyol u Tioxh vatz viyol q'u aanima. Utz a' va'l niyolon ti' viK'aol.
62005010	Ab'il va'l niniman viK'aol u Tioxh, tiira atil viyol u Tioxh sik'u'l. Pek ab'il va'l ye' niniman, a' nitaq' b'en txub'a'lom u Tioxh. Tan ye' ninima q'ul iyol nital ti' viK'aol.
62005011	Utz a' va'l nitale' tza'. Taq'lu kutiichajil tetz b'enq'ii b'ensaj. Utz aatz u kutiichajil tzi' tan, tiq'aq'al viK'aol.
62005012	Tan ab'il va'l atil viK'aol u Tioxh k'atza, atil itiichajil tu b'enq'ii b'ensaj. Ab'il va'l ye'k viK'aol u Tioxh k'atza, ye'k itiichajil tu b'enq'ii b'ensaj.
62005013	Vetuntz'ib'al q'u kam sete tza', ex niman tetz viK'aol u Tioxh tan, a' unsa' at se'enku sete aas atil etiichajil tu b'enq'ii b'ensaj.
62005014	K'ujlel kuk'u'l ti' u Tioxh. Tan qootzajle nitab'i'o' aas kam ma'j sakujaj te. Utz sinima'o', sataq'e' oj b'a'n siatz va'l sakujaje'.
62005015	Tan qootzajle aas nitab'i'o' tu u kuq'ilat kusik'leta'. Echixe'at k'uje'oj kuk'u'l ti' ik'ulax q'u kam nikujaj te.
62005016	Untz'oj ab'il ma'j satil iku' imol tu paav, siq'ila isik'le Tioxh ti'. Ech sakuyax tu u Tioxh. Loq' yit' a' koj a' q'u mam paav va'l ye'k kuyb'al ti'. Tan atil mam paav aas ye'kan kuyb'al tetz. Utz yit' a' koj nivale' aas saq'ilal sik'lel Tioxh ti'.
62005017	Kajay q'u qelo Tioxh, paav. Loq' atil paav aas nikuy u Tioxh; yit' sa'kojb'en tu choob'al paav ti'.
62005018	Qootzajle aas ab'il va'l itz'pinaj k'atz u Tioxh, yit' vet koj sik'u'l ni'an u paav. Tan u Jesuus tek nikolon. Utz ye'xhkam nisub'ax tu u tx'i'li'inaj saku' tu paav.
62005019	Qootzajle aas o' tek tetz u Tioxh. Pek kajay tere'n q'u aanima aye'n jaq' imantaar u tx'i'li'inaj.
62005020	Pek qootzajle majte aas ulnaj viK'aol u Tioxh utz, taq' kutxumb'al ti' vinujul. Ech atilo' tu vinujul; aya' u Jesucristo viK'aol u Tioxh. Tan a' u nojla Tioxh. Utz a' u Aq'ol Tiichajil tu b'enq'ii b'ensaj.
62005021	K'aol me'ala, oki'ch tevi' senima q'u b'anich tioxh chulimal. A'i.
63001001	In Xhan, ansiano xo'l q'u niman tetz u Jesuus. Nuntz'ib'a b'en u u' tzexe' tza', ex itxaaom u Tioxh. Tan tii'in seti' ti' inimal vinujul. Utz in ko'nko'xh tii'in seti', pek antu tere'n q'u aanima ootzajin tetz vinujul majte.
63001002	Ech b'a'n in sete ti' vinujul, va'l atil tu kuxo'l. Utz ech ko'xh tatin vinujul quxe' b'enamen si'ane' tzi'.
63001003	Ech taq' koj vib'a'nil u Tioxh texo'l, aya' u kuTat, tuch' u kuB'aal Jesucristo, viK'aol, va'l nojchit inujul utz, tii qi'. Utz itxum koj evatz. Taq' koj u paas texo'l.
63001004	Kaana untxuq'txune' aas vab'i ninima u yolb'al Tioxh unjolol q'u aanima niman tetz u Jesuus tzexe'. Nojchit ech ipaale' vinujul, aya' u yolb'al Tioxh va'l k'ulel xe' u kuTat qaq'o.
63001005	Pek nunjaj sete cheel, ex niman tetz u Jesuus, aas tiira sakub'an tii'o' qib'ilaj. Loq' yit' anal koj nival va't u chusb'al sete tza'. Pek anko'xhtu' va'l aq'elka tixe'teb'al.
63001006	Utz sakub'an tii'o' qib'ilaj atzi' oj sakunima kam nital q'ul imantaar u Tioxh. Tan nital vimantaar u Tioxh aas sakub'an tii'o' ti' kumol. Ech a' va'l ab'imal qaq'o utz, chusel qaq'o tixe'teb'al.
63001007	Sib'al ko'xh chusul eesanal tu b'ey cheey tu u vatz amlika tx'ava' tza'. Utz nimotxtale' aas yit' tuch' koj ichi'l u Jesucristo uli. A' nialon q'u kam tzi' q'u eesanal tu b'ey, u xe'k'ulan tetz u Cristo.
63001008	Ech toke' kuenta'ex. Enimachi. Ech ye'k setz'ej viq'aq'al vetaq'on vatz Tioxh. Pek tz'ajel ik'ulax u choob'al seb'ane' va'l sataq' u Tioxh sete.
63001009	Ab'iste q'u'l yit' tii koj ato'k ti' inimal u b'a'nla chusb'al tetz u Cristo, tz'ejxichil ni'ane'. Utz ye'k u Tioxh k'atza atzi'. Pek ab'iste q'u'l tii ato'k ti' u b'a'nla chusb'al tetz u Cristo, a' q'u'l atil u kuTat k'atza tuch' viK'aol.
63001010	Ech ab'il ma'j so'opon tzexe' utz, yit'e'ch koj u chusb'al iq'omal taq'o va'l niqale', ye' ko'xh ek'ul tetatib'al. Utz ye' ko'xh etal te aas: —¡Qe'l ulyaxh!— Chajkojex te.
63001011	Tan ab'iste va'l nik'ulun utz, nialon te aas: —¡Qe'l ulyaxh!— Chu te, antu ato'k ti' viye'xtxojla chusb'al atzi'.
63001012	Sib' tere'n ko'xh kam saval sete, pek yit' tz'ib'amal koj talax sete sunb'ane'. Tan jik so'oponin tzexe'. Utz laval sete aas laqil qib'. Ech tz'ajel u kutxuq'txun qib'ilaj.
63001013	Nitaq' opon echajlichil q'u niman tetz u Jesuus q'ul itxaaom u Tioxh q'u'l atil tza'. A'i.
64001001	In Xhan, ansiano xo'l q'u niman tetz u Jesuus. Nunq'ilab'enaxh unhermano Gayo tan, nojchit tiira tii'in sai' ti' inimal vinujul, aya' u yolb'al Tioxh.
64001002	Unhermano, a' unsa' b'a'n koj elk'axh tu q'u kam kajayil. Tiichaj koj axh. Echa' val aanxelal aas tiira b'a'n tatin vatz Tioxh.
64001003	Tiira txuq'txunchit'in aas ul unjolol q'u niman tetz u Jesuus tzunxe' utz, tal ve aas tiira b'a'n na'ane'; tinujul chit niiq'o u yolb'al Tioxh.
64001004	Ech tiira techal untxuq'txun taq'o aas nivab'i a' chit ni'an vinujul q'u niman tetz u Jesuus q'u'l chusel u yolb'al Tioxh te vaq'o.
64001005	Unhermano, tiira b'a'n va'l na'an vatz Tioxh aas naloch q'u niman tetz u Jesuus q'u'l nipaal ti' ipaxsal u yolb'al Tioxh. B'a'n axh te k'uxh ye' ootzaj.
64001006	Utz aatz q'u niman tetz u Jesuus tzi', nital vab'antu tii'axh ti' tere'n q'u niman tetz u Jesuus. Ech tiira b'a'n oj sa'tere'naloch ti' en itzojpil u taq'on vatz Tioxh. Saaq' b'en tetz. Tan a' va'l b'a'n ni'enku tu u Tioxh.
64001007	Tan ti' vib'ii u Jesuus tz'ejelku taanima, k'uxh nipaale'. Utz ye'k lochb'al nik'ul tu q'u aanima ye' tootzaj Tioxh.
64001008	Ech toke' a' qetz sakuloch q'u aanima ech tzi'. Ech ant o' salochono' ti' ipax paal vinujul taq'o.
64001009	Vetuntz'ib'a b'en q'u kam xe' q'u niman tetz u Jesuus tza'. Pek aatz u Diootrefes, ye' ninima'o'. Pek a' b'axa nitoksa vitxumb'al.
64001010	Ech untz'oj lo'oponin, sunsavsa ti' q'u kam ni'ane' tzi', q'u ye'xtxojla yol nicheesa qi'. Tan yit' b'a'n koj ik'u'l ti' q'u kam tza'. Aal ye' nik'ul q'u niman tetz u Jesuus q'u'l nixaan ti' talax u yolb'al Tioxh. Utz nimaj unjot ti' ik'ulaxe', nitojcha el tu xo'l ab'il nik'ulun.
64001011	Hermano, ye' ko'xh iilo'k eetz ti' vib'anon q'u ye'xtxojla chaj aanima. Pek a' siilvo'k eetz ti' q'u'l b'a'n ni'ane'. Tan ab'iste va'l b'a'n ni'ane', tetz Tioxh. Pek ab'iste va'l maalo ni'ane', ye'saj tootzajit u Tioxh.
64001012	Sib'al aanima b'a'n iyolon ti' u Demeetrio. Utz nimna'l k'atza aas vinujul ni'ane'. Ech ant o', b'a'n kuyol ti' majte. Utz ootzajle aas inujul niqale'.
64001013	Sib'al tere'n ko'xh kam saval see, pek ye'k suntz'ib'a b'en tu u'.
64001014	Tan nivitz'a aas oora texh savil aatz. Ech sayolono' aas laqil qib'.
64001015	Atoj u paas sak'atza. Nitaq' opon echajlichil q'u niman tetz u Jesuus latza'. Utz aq' ichajlichil q'u niman tetz u Jesuus sijununil.
65001001	In u Judas, taq'onom u Jesucristo; in itza'q' u Santiago. Utz nuntz'ib'a opon u u' tzexe' tza', jatva'l ex sik'lemaltek'ex utz, xaansamalelex k'atz paav tu u Tioxh u kuB'aals Amlika. Tan kolelex tu u Jesucristo.
65001002	Utz Tioxh koj aq'on nimal q'u kam sete tza'; itxum koj evatz; toksa koj u paas tetaanima utz, i'an koj tii seti'.
65001003	Hermanos, ninalvitz'a itz'ib'al opon u u' tzexe' tza'. Tan tiira ministeer nivile' aas saval opon unjolol kam sete ti' u kuchitpu tu u paav. Pek aatz cheel, a' ministeer nuntz'ib'a opon talax sete aas sa'xhetaq' yak'il ti' etxakb'a't etib' tu u yolb'al Tioxh, va'l chusaxnaj tu kajay q'u niman tetz u Jesuus.
65001004	Tan ye' ko'xh na'l tok unjolol sub'ulla chaj vinaj texo'l. Aya' q'u aa paavla chaj aanima q'u'l b'a'n ko'xh b'anax u paav siatz tan, nikuyun u Tioxh. Nitaq' b'ens saacheb'al vikuyun u Tioxh. Ye' ninima k'uxh aal a' u Tioxh va'l ta'xh ma'l. Utz ye' ninima u B'aalin tetz; aya' u Jesucristo va'l ta'xh ma'l majte. Loq' ko'xten alaxi aas sab'en tu choob'al paav q'u'l ech ni'an tzi'.
65001005	Ech aatz cheel, nunnachpixsa sete, kam saya'k q'u qelol tzi'. Tan ech si'an u Tioxh te echa' i'an tu vitenam Israeel. Isotzsa kajay q'u'l ye't niman, k'uxh ma'tich tiq'ot elu'l tu u tx'ava' Egipto.
65001006	Ech paje' va'l i'an q'u aanjel q'u'l je' ivatz; telab'eka va'l nichi'an k'atz u Tioxh utz, qeloni. Ech aatz cheel, b'enamen preexhu tatin tu elq'ej tu u Tioxh. A' nich'ia topon u q'ii tetz u mam sotzchil.
65001007	Echat paj q'u tenam u Sodoma tuch' u Gomorra utz, tuch' tere'n q'u tenam sinaja'ch. Ku' u choob'al paav ti' tu u Tioxh. Tan motx teesa tib' tu b'ey tuch' aanima. Utz motx inaq'b'ixsa tib' ti' iq'ilal ok tetz vinajil. A' tek nichi'an kam tuch' q'ul ichi'l aas paat ech koj vitxa'k. Echixe'at ku'l u xamal ti' va'l ye'k iya'e'. Utz aatz visotz q'u tenam tzi', ma'l k'uchb'al vettaq'ka sukuvatz.
65001008	Loq' k'uxh echi, at koj ni'enku tu q'u qelolla chaj aanima atil texo'l. Pek va'l ko'n titz'at ib'anax ye'xtxojla chaj kam tuch' q'ul ichi'l. Niko'nteesa iq'ii u tijle'm u Tioxh utz, niteesa iq'ii q'u'l atil tijle'm. Kam koj tijle'm q'u aanjel siatz k'uxh a' nipaalku tikajiq'.
65001009	Pek aatz u q'esal aanjel, va'l Me'k ib'ii, aal ye't tal tz'ejb'al yol ti' u tx'i'li'inaj aas i'an ch'a'o tuch' ti' vichi'l u Moisees. Pek ech ko'n tal te tza': —VunB'aals Amlika so'oksanaxh tu jik.— Texhtu'.
65001010	Aatz q'u qelolla chaj aanima tzi', niko'xhmotxiyoq'on ti' q'u kam, k'uxh aal paat ye' tootzaj. Utz yit' ijikomal koj ni'an q'u kam tuch' q'ul ichi'l. Pek vet sik'u'l niteesa tib' tu b'ey. Ech tek ib'anone' q'u txokop aas ye'k itxumb'al tinujul.
65001011	Loq' tilayol samotxya'ka. Tan a' nimotxentiq'o vik'uchb'al u Caiin. Utz a' chit tz'ejxinajku ti' u puaj majte. Tetz chit isa'. Ech iku' tu paav u Balaam aas tachva ok iatz u puaj. Utz saku' u choob'al paav ti', echa' u Coree. Tan echat ko'xh ni'ane' viqelb'alil.
65001012	Ech ch'ixveb'al tok q'u aanima texo'l tzi' aas neb'an q'ul ekomon tx'ix, q'u'l neb'an setib'ilaj, ex niman tetz u Jesuus. Jolol q'esala xo'l q'u niman tetz u Jesuus aas nitale', loq' ta'xh nimotxtitz'a je' tib'. K'uxh kexh motx itxuq'txun techb'un texo'l tilone', ke'ch koj tatin imol siatz. Echa' q'u sutz' titiempoil saq'i atzi'. K'uxh kaana ipaal ti' kajiq', ye'k jab'al nichajpu taq'o. Ye'xh b'oj b'a'nil nik'uche'. Ela tuch' q'u vatzomla tze' q'u'l yit'ix taq' ivatz titiempoil. Ka'pajul ye'k itxa'k tan, echa' b'uq'xinaj taq'il tu tx'ava'.
65001013	Ch'ixveb'al q'ul ib'anone'. Ech ni'ane' va'l ni'an u mar, aas nu'lipeq'ka elu'l q'u ye'xtxojla chaj vutx atil tuul, iq'omal iyak'il tipilq'a'txan telu'l. Utz jolol echa' q'u tx'umi'l majte aas nichajpe'. Ye'kan inujul ib'ey iq'omal. A' se'enku tu u uken tetz mam elq'ej va'l nich'iane', ye'k iya'eb'al. A' u choob'al paav sik'ule'.
65001014	Utz ti' yolonku u u' “Enooc u jujva' k'atz u Adaan” aas ib'axab'sa talax ech tza': —Vil iku'l u kuB'aal tu Amlika. Jatva'l ko'n mil aanjel imol.
65001015	Su'litx'ol inujul q'u aanima kajayil. Su'ltaq' choob'al paav ti' kajay q'u aa paav q'u'l vet sik'u'l ye'xtxoj nimotxi'ane', tuch' ti' q'u'l kaana tiila chaj yoq'o'm motx tal ti' u Tioxh.— Chia.
65001016	Jolol alol chi'omla chaj yol ti' el imol q'u aanima tzi'. Utz tijmal ko'xh isa'. A' chit nimotxtiq'o tetz q'u tacha'v kam isa'. Jolol t'anb'a'nib'. Tx'anel iyolon tu aanima tab'ile' loq', tetz isa' ti'.
65001017	Ech nunnachpixsa q'u yol sete tza' unhermanos, q'u'l alel sete tu q'ul ichaj u kuB'aal Jesucristo.
65001018	Tan nichmotxtal ech tza': —Aatz si'an tu u motxeb'al q'ii saj, sachee aanima aas sateesa iq'ii Tioxh. Ta'xh samotxtoksa tetz q'u ye'xtxojla chaj tacha'v.— Texhtu'.
65001019	Ech aatz q'u aanima nitale' tzi', jolol oksan xo'l. Ta'xh nititz'a q'u tacha'v q'ul ichi'l. Utz ye'xhka't u Tioxhla Espiiritu k'atza.
65001020	Pek aatz ex unhermanos, tiioj etatin tu u yolb'al Tioxh va'l ela nimamal qaq'o. Q'ilataj sik'letaj Tioxh titxumb'al u Tioxhla Espiiritu.
65001021	Atojchit'ex k'atz u Tioxh tan, tii seti'. Tuul nech'ia topon u tiempo aas litxum kuvatz u kuB'aal Jesucristo. Utz latoksa'o' tu u tiichajil tu b'enq'ii b'ensaj.
65001022	Txumtaj iatz q'u'l nika'tziiun texo'l. Oksataj yol tivi'.
65001023	Lochtaj unjoltoj ti' tel tu u paav. Echa' tooje'lal telu'l ma'j kam tu xamal seb'ane'. Utz txumtaj iatz unjote, loq' kuenta'ex. Ib'oych'ex tu u paav va'l vetk'asku'l. Pek paat ye'k itxa'k u paav sete seb'ane' va'l nichi'ane'. Tan echa' ma'j oksa'm atzi' aas ato'k b'oyolla yaab'il ti'.
65001024	Utz aatz u Mam Tioxh tan, sikolex vatz u paav. Ye'k saku'ex tuul. Ech tiira satxuq'txunex aas le'entaq'ex tzixe' tu u techalla atib'al, ye'k paav sek'atza.
65001025	Tetz u techalil u Tioxh va'l atil mam itxumb'al, va'l ta'xh ma'l Chitol qetz tiq'aq'al u kuB'aal. Tetz u mam ijle'm tuch' u mam q'esalail. Utz aye'n q'u kam tiq'ab' kajayil. Ech taab'aul tza' utz, ech ko'xh ib'ena'. A'i.
66001001	A' q'u kam ik'uch u Tioxh tu u Jesucristo tza', q'u'l sa'texhuchi. Ech satootzaji q'u niman tetz. Aatz u talax i'an u Jesuus, a' ichaj ma'l u aanjel xe' u Xhan, u taq'onom, ul tal te.
66001002	Tan aatz u Xhan, paxsanich nal tetz u yolb'al Tioxh va'l ichuska u Jesuus. Ech a' nialon kajay q'u kam q'u'l tila.
66001003	Chi'b'eb'al tetz q'u aanima q'u'l nisik'len utz, niab'in u yolb'al Tioxh va'l b'axab'samal talaxe' tza' utz; ninima q'u kam tz'ib'amalka. Tan ninajab' u tiempo aas satzojpi.
66001004	In Xhan, nuntz'ib'a opon q'u yol tzexe' tza', juj tanul ex niman tetz u Jesuus atilex tu jujva'l q'u tenam tikuenta Aasia. Taq' koj vib'a'nil u Tioxh sete. Utz at koj u paas tetaanima, va'l nitaq' u Tioxh, Tioxh tetz o'te, tetz cheel utz, tetz taab'a'b'en. A' imol nitaq'e' jujva'l u Tioxhla Espiiritu atil vatz u ch'uxhleb'al tetz q'esala.
66001005	Utz a' imol u Jesucristo, u txakb'a'n tetz inujul q'u kam ilel taq'o. Aya' va'l ta'xh ma'l aas b'axa q'aav itz'pinaj xo'l q'u kamnaj. A' u mam q'esala va'l paalchu vatz kajay q'u ijlenal tu u vatz amlika tx'ava'. Tan veti'an tii qi'. Vetichitpu'o' tu q'u kupaav tu vikajal el qi'.
66001006	Vettaq'b'eno' ik'aol ime'al k'atz u Tioxh, viTat utz, vettaq'b'eno's oksan yol siatz. Ech sa'aq'ax itechalil. Utz sa'aq'ax iq'esalail b'enamen, ech ko'xh ib'ena'. A'i.
66001007	Ech ab'itaj tan, tul Jesuus tu sutz'. Utz kajay aanima si'ilon. Antu si'ilon q'u'l i'an chi' ik'u'l ti'. Utz jatvatzul q'u aanima atil tu u vatz amlika tx'ava' tza', toj nal motx txumunoj tan, ye't motx inima. A'i echi.
66001008	—In viXe'teb'al utz, in viYa'teb'al.— Chu u kuB'aal, u Mam Tioxh tetz o'te, tetz cheel utz, tetz taab'a'b'en.
66001009	In Xhan niman tetz u Jesuus setuch'. Ela nikupaal tu tza'l; ela nikuch'ia viQ'esalail u Tioxh. Utz txayp'in ti' u yolb'al Tioxh, ti' ipaxsal itziiul vinujul, aya' u Jesucristo. Ech txaypinajich'in tu u sepkin tx'ava' Patmos nik'a mar.
66001010	Utz aatz i'an tu ma'l u ilanb'al q'ii, tiira atich u Tioxhla Espiiritu sunk'atza. Ech vab'i ma'l u yol ti' unqul. Techal iqetune', echa' trompeta.
66001011	Tal ve ech tza': —In vib'axa utz, in viya'teb'al. Pek aatz cheel, tz'ib'a tu u' kajay q'u kam niile' naab'i. Utz aq' b'en xe' juj tanul q'u niman tetz u Jesuus tu q'u tenam tikuenta Aasia. Aya' q'u'l tza': u Eefeso, u Esmirna, u Peergamo, u Tiatira, u Sardis, u Filadeelfia utz, tuch' u Laodicea.— Texhtu'.
66001012	Unchee' unpilq'u tek vib' ti' isajile' ab'il va'l nichq'ilanin. Utz vil jujva'l tatib'al txijtxub'al, b'a'nla q'an ch'ich'.
66001013	Utz atich ma'l u aanima tixo'l jujva'l u tatib'al txijtxub'al tzi', echa' u K'aola tilone' va'l b'ennaj ko'n aanima. Ya'naj ku'l u toksa'm xe'aj tajan. Utz paalnaj va't penkin b'a'nla q'an ch'ich' vatz taanima.
66001014	Aatz vivi' tuch' q'u xi'l ivi', tiira poloxh saj. Echa' puykin saj laana utz, echa' tilon saj b'atz. Aatz q'u b'aq' iatz, echa' xamal.
66001015	Aatz q'u tajan, echa' tz'u'kin q'an ch'ich' va'l toojane' aas anal telu'l tu tzaq'eb'al ch'ich'. Utz aatz ije' ivi' tiyolone', echa' ijelun chukchaj mam nima'.
66001016	Aatz tu seb'al iq'ab', atich jujva'l tx'umi'l. Utz aatz titzi', nitelu'l ma'l u espada, ka'l tee. Aatz vivatz, techal ik'ajone', echa' ik'ajon u q'ii tzi' aas aq'el ivi'.
66001017	Ech ta'xh vila, yakich xhalk'ojku'in vatz tajan, ech tek in kamnaj. Ech taq' je' u seb'al iq'ab' vib'a. Ikanin utz, tal ve ech tza': —Ye' ko'xh xo'vaxh. Tan in viXe'teb'al utz, in viYa'teb'al.
66001018	In va'l kamin, loq' itz'lelin cheel. Utz b'enq'ii b'ensaj tek vatine'. A'i. Aye'n u laave tunq'ab' tetz u kamchil utz, tetz u choob'al paav.
66001019	Pek tz'ib'a q'u kam vetiilluka, q'u kam niil cheel tza' utz, tuch' q'u kam q'u'l siil ti' q'u kam tza'.
66001020	Aatz u tokeb'al jujva'l q'u tx'umi'l q'u'l vetiil tunseb'al, aya' q'u aanjel tetz jujva'l q'u niman vetz. Utz aatz u tokeb'al jujva'l u tatib'al txijtxub'al va'l b'a'nla q'an ch'ich', aya' juj tanul q'u niman vetz.— Texh ve.
66002001	Unchee' tal paj ve ech tza': —Tz'ib'a b'en q'u yol xe' u q'esala tetz q'u niman vetz tu Eefeso tza', va'l aanjel sunvatz. Utz al te ech tza': «Nital ech tza' va'l atil jujva'l q'u tx'umi'l tu seb'al iq'ab' utz, va'l nipaal xo'l jujva'l q'u tatib'al txijtxub'al, b'a'nla q'an ch'ich'.
66002002	–Vootzajle q'u kam b'a'n na'ane'. Vootzajle q'u tza'l nipaalk'axh. Atil apaciensia. Utz tii aatin sunk'atza. Utz yit' niko'nkoxhasaji q'u'l ye'xtxoj ni'ane'. Pek ni'xhiil inujul utz, nachab'a titxub'a'l ab'iste q'u'l niko'xhtaq' b'ens tib' ichaj u Jesuus.
66002003	Ni'xhapaal tu tza'l ti' vunb'ii tan, tz'ejel avaanima vi'. Loq' tii atilaxh sunk'atza. Ye'xhkam najochpu vi'.
66002004	Pek atil ma'l kam na'ane' aas ye'xtxoj. Tan yit'e'ch tere'n koj atz'ejt avaanima vi' echa' tixe'teb'al.
66002005	Pek ulsa sak'u'l utz, nacha kam va'l aq'elka saaq'o utz; k'axa. Q'aavoj a'an kajay q'u b'a'nil q'u'l nicha'an b'axa ti' tel avaanima vi'. Tan oj ye'ka, ye'k talche' su'lveesa u tatib'al txijtxub'al tu u tatib'al.
66002006	Pek b'a'n va'l na'ane' aas ye' nasa'a va'l ni'an q'u'l nixamb'u ti' vichusb'al u Laxh. Tan echat in, yu'nsa'.
66002007	Ab'iste ex niab'in q'u yol tza', nimataj kan tal u Tioxhla Espiiritu tu q'u niman tetz u Jesuus tu junun tenam. Utz ab'il sasub'un u paav, savaq' tzii silo' tetz vivatz u tze' tetz u atinchil tu b'enq'ii b'ensaj va'l atil tu u techalla atib'al xe' u Tioxh.– Chia.» Chajaxh te.— Texh ve.
66002008	Unchee' tal paj ve ech tza': —Tz'ib'a b'en q'u yol xe' u q'esala tetz q'u niman vetz tu Esmirna tza', va'l aanjel sunvatz. Utz al te ech nital u Jesuus te tza': «ViXe'teb'al utz, viYa'teb'al q'u kam kajayil. In va'l kamin utz, q'aav itz'pinajin tika'paj.
66002009	Vootzajle q'ul aaq'on na'ane' tuch' q'u tza'l nipaalk'axh vi' utz, tuch' vameb'i'l. Pek axh tx'iiol iq'ii sunvatz. Utz vootzajle q'u yoq'b'al eetz ni'an q'u'l nitoksa iq'ii. Tan ta'xh q'u'l nojchit meero itenam Tioxh nitale', pek yit'e'ch koj. Tan aal jolol tatib'al tx'i'li'inaj q'u taanima.
66002010	Pek qeonich'axh tu u tza'l va'l sapaalk'axh. Tan aatz u tx'i'li'inaj, sib'an provaalex. Sab'en unjolol ex tu tze' taq'o. Utz laval q'ii sapaalex tu mam tza'l. Pek a'tzii. Tii atojok'axh vi'. Utz q'i'a k'uxh lakameb'e. Tan aatz u oya savaq' see, aya' u b'enchil tu b'enq'ii b'ensaj.
66002011	Ab'iste ex niab'in q'u yol tza', nimataj kan tal u Tioxhla Espiiritu tu q'u niman tetz u Jesuus tu junun tenam. Utz ab'il sasub'un u paav, ye'k sapaal tu u ka'b' kamchil.» Chajaxh te.— Texh ve.
66002012	Unchee' tal paj ve ech tza': —Tz'ib'a b'en q'u yol xe' u q'esala tetz q'u niman vetz tu Peergamo tza', va'l aanjel sunvatz. Utz al te ech tza': «Aatz va'l atil u jutz' vi' espada tzixe', va'l ka'l tee, nital ech tza':
66002013	–Vootzajle a' atilk'axh tu u tenam va'l ni'anvu q'esalail u tx'i'li'inaj. Loq' k'uxh echi, aal tiira nanima'in. Utz ye'xhkam neesa iib' tu q'u kam vi'. Niko'xh tu q'u q'ii aas iyatz'pu u jikomla niman vetz texo'l va'l Aantipas ib'ii, ti' ko'n itxakb'a't tib' vi' tu u tenam tatib'al u tx'i'li'inaj.
66002014	Pek atil ka'xva'l kam na'ane' aas ye'xtxoj. Tan niko'xhaaq' tzii aas atil ok unjolol q'u aanima texo'l q'u'l anko'xh ninima vichusb'al u Balaam. Tan aatz u Balaam ko'xtene, toksa titxumb'al u ijlenal Balaac aas kani'ch iku' vuntenam tu paav si'ane'. Satoksa echb'ub'al siatz aas paalnaj vatz q'u b'anich tioxh utz, sateesa tib' tu b'ey tuch' aanima.
66002015	Atil unjolol aanima texo'l majte aas nimamal vichusb'al u Laxh taq'o. Aya' u chusb'al va'l paat yu'nsa'.
66002016	Ech toke', k'axa ak'u'l. Tan oj ye'ka, ye'k talche' so'oponin utz, sach'a'oinin tuch' q'u aa paav tzi'. Sunb'an te tu vunyolb'al va'l echa' jutz' vi' espada nitelu'l tuntzi'.
66002017	Ab'iste ex niab'in q'u yol tza', nimataj kan tal u Tioxhla Espiiritu tu q'u niman tetz. Utz ab'il sasub'un u paav, savaq' tetz u echb'ub'al manaa va'l yit' na'l koj tatine'. Utz savaq' ma'l u tal saj sivan te sijununil; tz'ib'amal ok ma'l ak' b'ii siatz, aas ye'xhab'il ko'xh ootzajin tetz. Pek ta'xh ootzajin tetz va'l sak'ulun.– Chia.» Chajaxh te.— Texhtu'.
66002018	Unchee' tal paj ve ech tza': —Tz'ib'a b'en q'u yol xe' u q'esala tetz q'u niman vetz tu Tiatira tza', va'l aanjel sunvatz. Utz al te ech tza': «Aatz viK'aol u Tioxh, va'l kaj q'u b'aq' iatz echa' xamal utz, echa' tz'u'kin tiila ch'ich' q'u tajan, nital ech tza':
66002019	–Vootzajle q'ul ab'anone', tiira tz'ejel avaanima vi'. K'ujlel ak'u'l vi'. Naaq'onin vi'. Tii atilaxh sunk'atza. Utz paalchu q'u b'a'nla chaj kam na'an vatz q'u'l b'axa.
66002020	Pek atil ma'l kam na'ane' aas ye'xtxoj. Tan niko'xhaaq' tzii atil ma'l u eesanal tu b'ey texo'l, alol tetz vunyolb'al aas nitale'. Nipit q'u niman vetz tu eesaib' tu b'ey tuch' aanima. Echa' nichi'an u Jezabeel ko'xtene. Utz nipit ti' techb'ul echb'ub'al majte aas paalnaj vatz b'anich tioxh.
66002021	Utz nunch'ia ik'axat vipaav. Pek ye' nik'axa u eesaib' tu b'ey tuch' aanima yit' ik'ulel koj.
66002022	Ech sa'nalvaq' ku' vatz tx'ach tu yaab'il. Utz savoksa tu mam tza'l k'axk'o, jatva'l q'u'l ni'an vib'anon u ixoj tzi', oj ye'k sik'axa q'ul ipaav.
66002023	Utz yatz'el sunb'an tu yaab'il q'u'l nitilo'k tetz ti'. Ech kajay q'u niman vetz samotxootzajin aas nojchit in va'l nipich'un q'ul itxumb'al q'u aanima tuch' q'u taanima. Ech savaq' opon u choob'al seti' sejununil ti' veb'anone'.
66002024	Pek nojchit nival sete, ab'iste ex atilex tu Tiatira ye' oknajex ti' u ye'xtxojla chusb'al tzi', ye'xhkam va't mantaar saval sete. Aya' ex ye' etootzaj va'l, “mam txumb'al” tetz tx'i'li'inaj, chu te'le'.
66002025	Utz aatz q'u b'a'nil txayel setaq'o cheel, tii enima opon nal u vuleb'al.
66002026	Ab'il va'l sasub'un u paav opon nal tu u ya'teb'al q'ii saj, savaq' tijle'm tan, nitxuq'txunsa'in tu va'l ni'ane'. Q'esalail si'an xo'l q'u tenam q'u'l ye' ninima Tioxh.
66002027	Kam u vijle'm va'l k'ulel vaq'o k'atz vunTat, ech u tijle'm savaq'e'. Samotxtoksa q'u tenam tu jik tu vich'ich' b'aara, aya' q'ul ikoontra. Echa' ivejtz'ul ma'j tz'aj si'an te.
66002028	Utz aatz q'u'l sasub'un u paav, savaq' b'ens echa' u mam tx'umi'l majte va'l nije'ul b'iit isajb'e'.
66002029	Ab'iste ex niab'in q'u yol tza', nimataj kan tal u Tioxhla Espiiritu tu q'u niman tetz u Jesuus tu junun tenam.– Chia.» Chajaxh te.— Texh ve.
66003001	Unchee' tal paj ve ech tza': —Tz'ib'a b'en q'u yol xe' u q'esala tetz q'u niman vetz tu Sardis tza', va'l aanjel sunvatz. Utz al te ech tza': «Ech nital va'l atil jujva'l u Tioxhla Espiiritu tzixe' tuch' jujva'l q'u tx'umi'l tza': –Vootzajle kajay vab'anone'. Vootzajle aas itz'lelaxh nitalaxe'; loq' kamnajaxh sunvatz.
66003002	Pek nachnoj aatine'. Tii a'an q'u kam q'u'l b'a'n, q'u'l toj texh ya'oj a'anta'. Tiira yit' jikom tere'n koj na'an unjolol q'u kam vatz Tioxh.
66003003	Ech ulsa sak'u'l, kam q'u chusb'al k'ulel aaq'o utz, ab'imal aaq'o. Nima. Utz k'axa ak'u'l ti' q'ul apaav. Tan oj yit' nachnoj koj aatine', ye'k anachlo'm su'ulin. Echa' tok elq'om tzaxe' sunb'ane'.
66003004	Pek ech koj tan, atil untx'ajul aanima tzaxe' xo'l q'u niman vetz tu Sardis aas ye'xhkam niyansa tib' tu paav. Tx'aatx'och tatin sunvatz. Echa' ato'k ib'a'nla poloxh saj oksa'm. Ech nik'ulo'k ti' sa'atin sunk'atza.
66003005	Tan ab'il a' sasub'un u paav, sa'nalb'ens tx'aatx'och tatin vatz Tioxh, echa' ivijlu tu b'a'nla poloxh saj oksa'm sab'anli. Utz ye'k sunsuu vib'ii tu u libro va'l tz'ib'amalku vib'ii q'u'l sa'atin tu b'enq'ii b'ensaj. Utz savoksa vib'ii vatz vunTat, tuch' vatz q'ul iaanjel majte.
66003006	Ab'iste ex niab'in q'u yol tza', nimataj kan tal u Tioxhla Espiiritu tu q'u niman tetz u Jesuus tu junun tenam.– Chia.» Chajaxh te.— Texh ve.
66003007	Unchee' tal paj ve ech tza': —Tz'ib'a b'en q'u yol xe' u q'esala tetz q'u niman vetz tu Filadeelfia tza', va'l aanjel sunvatz. Utz al te: «Nital u Tioxh ech tza', va'l ye'k paav k'atza utz, inujul, va'l atil vilaave u Daviid tiq'ab'. Ech ab'il koj sajupun va'l nijaje'. Utz ab'il koj sajajon va'l nijupe':
66003008	–Vootzajle kajay va'l na'ane'. K'uxh ye'k maas ayak'il, b'a'nla kolel vunyolb'al saaq'o. Utz ye'xhkam neesa iib' vi'. Echixe'at aatz cheel, nivoksa ma'l u b'ey saatz. Echa' ijaje' ma'l jub'al utz, ye'xhab'il sajupun saatz.
66003009	Utz ab'i iile'. Sa'nalulpeche'oj saatz vaq'o q'u koontrain eetz; ech satootzaji aas nojchit tii'in sai'. Aya' q'u'l nimotxtoksa iq'ii aas ta'xh q'u'l nojchit meero itenam u Tioxh nimotxtale'. Utz aal jolol tetz u tx'i'li'inaj. Jolol ku'en txub'a'lom.
66003010	Pek aatz cheel, sunkolelaxh vatz u mam tza'l va'l tul ti' q'u aanima tu u vatz amlika tx'ava' kajayil. Loq' iq'aq'al ko'n animat vunyolb'al utz, aq'i't q'u tza'l. Tan tu u tza'l si'ilchik vitxumb'al q'u aanima.
66003011	Tii ab'an q'u b'a'nla chaj kam ninala'ane'. Tan sa'texhulin. Ech yit' va'ten koj saetzan vakoroona va'l nich'iane'.
66003012	Tan ab'il sasub'un u paav, savaq' tijle'm k'atz u Tioxh. Echa' tatin piraal tetz totztioxh si'ane'; ta'n sichab'a tatine'. Echa' suntz'ib'a ok vib'ii vunTioxh ti'. Savoksa vib'ii vitenam u Tioxh ti', aya' u Jerusaleen va'l anal sacheei, va'l tu Amlika sak'asku'l. Utz saok vunb'ii ti' majte va'l anal so'oki.
66003013	Ab'iste ex niab'in q'u yol tza', nimataj kan tal u Tioxhla Espiiritu tu q'u niman tetz u Jesuus tu junun q'u tenam.– Chia.» Chajaxh te.— Texhtu'.
66003014	Unchee' tal paj ve ech tza': —Tz'ib'a b'en q'u yol xe' u q'esala tetz q'u niman vetz tu Laodicea tza', va'l aanjel sunvatz. Utz al te: «Nital u tzojpixsan tetz q'u kam ech tza', va'l txakb'a'n tetz vinujul, va'l inujul ni'an q'u kam, va'l k'ujleb'al k'u'l. Aya' u cheesan tetz kajay q'u kam tiq'aq'al u Tioxh.
66003015	–Vootzale q'ul ab'anone'. Vootzajle aas niko'xh axh koj ch'ich' utz, niko'xh axh koj tz'a' tu val aatin sunk'atza. Aal b'a'n a' axh koj ch'ich' oj axh koj tz'a'.
66003016	Ech ti' val aatine' tzi' aas yit' axh koj ch'ich', niko'xh axh koj tz'a', sako'nunxa'vaelaxh tuntzi'. Tan axh ku'en tiq'kin tu val aatin sunk'atza.
66003017	Tan aal aatz naale': ‘In tx'iiol iq'ii; b'a'n vatin vatz Tioxh. Utz ye'xh ko'xh kam nunya'ta.’ Cha'axh. Loq' ye'xh at ni'enku see aas txumb'al aatz sunvatz. Ye'k atxa'k. Axh me'b'a'. Axh tzot. Utz t'u'lelaxh.
66003018	Pek aatz cheel nival see, aas aal b'a'n sajaj eetz u b'a'nla q'an ch'ich' ve va'l tiira b'a'nixnaj tu xamal. Ech nojchit sa'an tx'iiol iq'iil. Utz sajaj u nojla poloxh saj oksa'm ve, sooksa. Ech ye'k se'el aq'ii tu vat'u'ea'. Utz sajaj acoliirio ve, txach'amansab' tetz isajin q'u b'aq' avatz. Ech sasajinaxh b'a'nil.
66003019	Tan nivoksa tu jik utz, nunyaa kajay q'u'l tii'in ti'. Pek k'ucha aas nojchit tz'ejel avaanima vi' utz, k'axa ak'u'l.
66003020	Ab'i iile'. Atilin vatz jub'al utz; nunsik'lene'. Ech ab'iste a sa'ab'in unvi' utz, su'lijajin, so'oko'p'in tzixe'. Utz ela satx'a'nin tuch'.
66003021	Ech ab'il a' sasub'un u paav, savaq' tzii te sak'uje' sunk'atza tu u k'ujleb'al tetz q'esala. Tan ech in, sub'el tek u paav vaq'o. Echixe'at k'uje'yin k'atz vunTat tu u k'ujleb'al tetz q'esala.
66003022	Ab'iste ex niab'in q'u yol tza', nimataj kan tal u Tioxhla Espiiritu tu q'u niman tetz u Jesuus tu junun tenam.– Chia.» Chajaxh te.— Texh ve.
66004001	Unchee' xamtich tek ti' q'u kam tzi', sajinin utz, vil ma'l u jub'al tu amlika, jajliche. Utz iq'ilapajin u vi' va'l q'ilanin b'axa chitu', va'l echa' toq' trompeta. Utz tal ve ech tza': —Ni'axh, chaje'ul tza'. Tan sunk'uch tere'n q'u kam see q'u'l su'uch ti' q'u kam paalyuka tzi'.— Texhtu'.
66004002	Ech tu u mu'k'ul tzi', tiira atich u Tioxhla Espiiritu sunk'atza. Utz a' tek vila atich ma'l u k'ujleb'al tu Amlika tetz mam q'esala. K'ujlel ma'l aanima tuul.
66004003	Utz aatz va'l k'ujliche tzi', ech tilone' u sivan jaspe, tuch' u sivan cornalina. Utz aatz ti'aj u k'ujleb'al tzi', atich ma'l txakb'anch'el. Ech tilone' u sivan esmeralda.
66004004	Utz sutimal ti' u k'ujleb'al tetz mam q'esala tu va't 24 k'ujleb'al tetz q'esala. K'ujlel 24 q'esala tuul vila. B'a'nla poloxh saj oksa'm. Utz atil je' ikoroona tivi', b'a'nla chaj q'an ch'ich'.
66004005	Aatz tu u k'ujleb'al tetz mam q'esala tzi', niripkab'in tel itz'na'b'. Nituch tininunchil. Utz nituch q'eq'u'm. Atil jujva'l txijtxub'al vatz u k'ujleb'al tzi', nitoyve'. Aya' jujva'l u Tioxhla Espiiritu.
66004006	Atich paj ma'l u kam vatz u k'ujleb'al tzi', echa' mar. Puuro espejo. Nipaal tuch sajinchil tuul. Aatz tinik'a utz, ti'aj q'u k'ujleb'al tzi', atich kaava't itz'lich kam echa' txokop. Kaana b'aq' vatz siatz chaj utz, ti' iqul.
66004007	Aatz u b'axa itz'lich kam tzi', echa' b'alam. Aatz u ka'b' utz, echa' chelem tooro vaakaxh. Aatz vitoxva', echa' ivatz aanima. Utz aatz vikaava', echa' xich' aas nixich'ane'.
66004008	Utz aatz kaava'l q'u itz'lich kam tzi', vaajil ixich' atile sijununil. Kaana b'aq' vatz ti' elu'l tuch' tu tuul q'ul ixich'. Utz ye'k ila'm ni'an q'iils aq'b'al ti' talax ech tza': —¡Ye'k paav k'atza, ye'k paav k'atza, ye'k paav k'atz u kuB'aals Amlika, u mam Tioxh tetz o'te, tetz cheel utz, tetz taab'a'b'en!— Chia.
66004009	Aatz q'u itz'lich tzi', nimotxtal vitechalil u Tioxh va'l k'ujlele utz, ib'ena' ib'en ko'xh u tatine'. Nimotxtoksa iq'ii. Utz nimotxik'amab'e q'u kam te kajayil. Ech ko'xh ni'an chajpaj.
66004010	Aatz u 24 q'esala, nimotxipeche' vatz u Tioxh va'l k'ujlel tu u k'ujleb'al tetz q'esala. Nitoksa iq'ii. Nimotxteesa q'ul ikoroona tivi' utz, nimotxtaq' ku' siatz tan, ib'ena' ib'en ko'xh u tatine'. Nimotxtal ech tza':
66004011	—KuB'aal, nik'ulo'k sai' aas sa'alax vatechalil. Sa'oksal aq'ii. Utz eetz u mam ijle'm, tan, axh vetcheesan q'u kam kajayil. Utz tu vatxumb'al k'uxh atile utz, tu vatxumb'al veetika.— Chia.
66005001	Unchee' a' tek vila atich ma'l u u' b'olq'imal tib' tuul, tu u seb'al iq'ab' va'l k'ujlel tu u k'ujleb'al tetz q'esala. Kaana tz'ib' ato'k ti' utz, tu tuul. Utz b'a'nla jupel tu jujva'l sello.
66005002	Utz vil ma'l u aanjel, aq'el ivi'. Qetun taltu ech tza': —¿Ab'il ma'j sik'ulo'k ti' aas su'lijaj u u' tzi'? Utz ¿su'lteesa q'u sello?— Texhtu'.
66005003	Utz ye'xhab'il ma'j cheei aas sijaj u u' tzi'. Utz niko'xh ab'il koj sasajin; niko'xh tu Amlika; niko'xh vatz tx'ava' utz; niko'xh xo'l q'u kamnaj jaq' tx'ava'.
66005004	Ech aatz in tan, kaanaich tek voq'e' tan, ab'il koj ma'j cheei aas nojchit sik'ulo'k ti' su'lijaj u u'. Utz niko'xh ab'il koj sasajin.
66005005	Ech aatz tek ma'l q'u q'esala, tal ve ech tza': —Ye' ko'xh oq'axh. Tan a' sajajon u mam aa yak'il va'l tiira ole'naj, va'l echa' b'alam. Aya' vitu'xh ixalam u Judaa, vitu'xh ixalam u Daviid. Utz a' se'eesan jujva'l q'u sello. Tan a' va'l sub'unya.— Texhtu'.
66005006	Unchee' sajinin. Utz a' tek vil ma'l u Chelem Karne'l txaklich xo'l q'u k'ujleb'al, tuch' xo'l kaava'l q'u itz'lich kam utz, xo'l q'u q'esala. Echa' yatz'el unpajul tu nacho'm vatz Tioxh ti' ijajax kuyb'al tilone'. Jujva'l tuk' atile utz, jujva'l b'aq' iatz. Aya' jujva'l q'u Tioxhla Espiiritu va'l chajel tu u vatz amlika tx'ava' kajayil.
66005007	Ech ex tiq'o u u' u Chelem Karne'l va'l atich tu seb'al iq'ab' va'l k'ujlel tu u k'ujleb'al tetz mam q'esala.
66005008	Utz ta'xh veet ik'ultu u u' tzi', motx peche' ku' kaava'l q'u itz'lich kam tuch' q'u 24 q'esala vatz u Chelem Karne'l. Atich iaarpa sijununil. Utz iq'omal jununil tatib'al ikaxhlaan pom. B'a'nla q'an ch'ich', noonaj tu kaxhlaan pom. Aatz u kaxhlaan pom, a' nik'am ti' viq'ilat isik'let Tioxh q'u'l niman tetz u Jesuus.
66005009	Utz nichmotxib'itza ma'l u ak' b'itzal ech tza': —Ni'xhik'ulo'k sai' aas okyu u u' taq'ab' tzi'. Utz axh se'eesan q'ul iselloil. Tan axh va'l yatz'axaxh vatz Tioxh, echa' ook tu tx'olo'm. Tu vakajal vetachoov vipaav q'u aanima, q'u'l tetz tek Tioxh, k'uxh jatvatzul ko'n aanimail, kam ko'n iyolb'al, kam ko'n itenam.
66005010	Vetaaq'lu qijle'm k'atz u kuTioxh. Utz vetaaq'b'eno' oksan yol siatz. Ech sa'nalkub'an q'esalail tu u vatz tx'ava'.— Chia.
66005011	Unchee' sajinin. Utz vab'i ivi' sib'la chaj aanjel, seplich ok ti' u k'ujleb'al tetz q'esala utz, seplich ok ti' q'u itz'lich kam utz, ti' q'u q'esala. Aatz u tachul q'u aanjel tzi', jatva'l ko'n miyoon.
66005012	Ech nichmotxiqetun tal tu ech tza': —Nik'ulo'k ti' u Chelem Karne'l aas sat'anb'a'li tan; a' va'l yatz'ax vatz Tioxh, echa' tok tx'olo'm. Ech nik'ulo'k ti' aas sa'aq'ax tijle'm; sa'aq'ax tx'iib'al iq'ii, sa'aq'ax itxumb'al; sa'aq'ax iyak'il; saoksal iq'ii; sa'aq'ax itechalil utz; sab'itzali.— Texhtu'.
66005013	Utz vab'i iyolon kajay q'u kam q'u'l cheesamal tu Amlika; antu q'u kam vatz tx'ava', q'u kamnaj jaq' tx'ava' tuch' q'u'l tu mar. Utz tuch' jatvatzul chit q'u kam atile. Tal ech tza': —Aatz u q'esala va'l k'ujlel tu u k'ujleb'al tetz q'esala tuch' u Chelem Karne'l; a' samotxb'itzali; a' samotxalax itechalil; a' samotxoksal iq'ii utz; a' samotxaq'ax iyak'il b'enamen. Ech ko'xh ib'ena'.— Texhtu'.
66005014	Utz aatz kaava'l q'u itz'lich, tal ech tza': —Ee' a' chitu'.— Texhtu'. Ech aatz q'u 24 q'esala motx peche'i. Taq' ku' ivatz vatz tx'ava' utz, toksa iq'ii u Tioxh va'l ib'ena' ib'en ko'xh u tatine'.
66006001	Unchee' vil teesat u b'axa sello u Chelem Karne'l. Ech vab'i iyolon ma'l tu kaava'l q'u itz'lich kam. Utz aq'el ivi' ijelun tuul viyol. Tal ech tza': —Ni'axh.— Texhtu'.
66006002	Ech vil ma'l u saji' chee. Aatz va'l atich je' ti', iq'omich ma'l iarco b'anb'al ich'a'o. Utz aq'ax ma'l ikoroona. Ech k'asu'l tu ch'a'o tan, b'anel nal kanaal taq'o. Utz kanaal tere'n ma't i'ane'.
66006003	Aatz teesa u ka'b' sello u Chelem Karne'l, vab'i iyolon u ka'b' itz'lich kam. Tal ech tza': —Ni'axh.— Texhtu'.
66006004	Ech vil ik'asu'l ma'l u kaji' chee. Aatz va'l atich je' ti', aq'ax ma'l mam espada te. Utz aq'ax tzii te aas ch'a'o su'ltoksa tu u vatz tx'ava'. Sa'texhmotxiyatz' je' tib' aanima tib'ilaj taq'o.
66006005	Aatz teesa u toxva' sello u Chelem Karne'l, vab'i iyolon u toxva' itz'lich kam. Tal ech tza': —Ni'axh.— Texhtu'. Utz vil ma'l u q'eji' chee. Aatz va'l atich je' ti', atich ma'l paab'al tiq'ab'.
66006006	Utz vab'i tuch ma'l u yol xo'l kaava'l q'u itz'lich kam. Tal ech tza': —Ka'va'l ko'n libra triigo vija'mel ma'l q'ii aq'on. Oj sebada utz, vaajil libra u ja'mel. Ech koj u aseite tuch' u ta'l uuva, ye'k sakano'k.— Texhtu'.
66006007	Aatz teesa u kaava' sello u Chelem Karne'l, vab'i u kaava' itz'lich kam tal ech tza': —Ni'axh.— Texhtu'.
66006008	Ech a' tek vil ma'l u q'ani' chee. Kamchil ib'ii va'l atich je' ti'. Utz Molb'al Tib' Kamnaj ib'ii va'l atichka ti' iqul. Ech motx aq'ax tzii te siyatz' aanima tu u vatz tx'ava'; untanul tu kaa tanul siyatz' tu espada, tu va'y, tu ch'a'o, tu yaab'il. Utz kam ko'n txokpilil xo'l tze' sachi'on.
66006009	Aatz teesa u to'va' sello u Chelem Karne'l, vil jaq' u nachb'al Tioxh, q'u taanxelal q'u aanima q'u'l ma'tich iyatz'ax ti' itxakb'a't tib' ti' u yolb'al Tioxh.
66006010	Utz nichmotxiqetun taltu ech tza': —¡KuB'aal Tioxh, ye'k paav sak'atza, axh vinujul! ¿Jatu tek satx'ol inujul vipaav q'u aanima tu u vatz tx'ava' q'u'l vetyatz'ono'? ¿Jatu tek saaq' ch'exb'al te ti' q'u kukajal vetel taq'o?— Texhtu'.
66006011	Ech motx aq'ax ib'a'nla chaj poloxh saj oksa'm sijununil. Utz alax te aas samotxich'ia b'itoj tiempo, tz'aj nal opon tere'n q'u tetz niman Tioxh q'u'l echat ikam sakami.
66006012	Aatz teesat u vajaj sello u Chelem Karne'l, yakich paaloj ma'l mam kab'naano. Yakich q'ejb'oj iatz u q'ii taq'o, ech teku'en a' q'ej b'u'j tetz txumu'm. Kajb' iatz u ich', ech teku'en a' ikajal aanima.
66006013	Ech motx chajpu ku'l q'u tx'umi'l vatz tx'ava', echa' ichajpu ku'l viikuxh aas nipaal ma'j mam kajiq'.
66006014	Sotz u amlika tzi'; ib'olq'i tib' tuul, echa' ib'olq'il ma'j xaj u'. Utz motx jalpu tatib'al kajay q'u muunte, tuch' kajay q'u sepkin tx'ava' nik'a a'.
66006015	Ech aatz q'u ijlenal tu u vatz amlika tx'ava' tza', motx ex imuj tib' tu q'u jul. Utz at motx ex imuj tib' tu joymal sivan tulaj muunte. Antu q'u'l sib' tijle'm, q'u tx'iiol iq'ii, q'u q'esal sol, q'u mamaj q'atb'al tzii. Antu q'u me'b'a', q'u'l k'ayimal tib' tu aq'on utz, tuch' q'u'l yit' k'ayimal koj tib' tu aq'on.
66006016	Ech motx tal tu q'u muunte, tuch' q'u mamaj sivan ech tza': —¡Ku'ojex qi'! Utz ¡mujtajo' vatz va'l k'ujlel tu u k'ujleb'al tetz mam q'esala! Utz ¡koltajo' vatz vik'a'nal u Chelem Karne'l!
66006017	Tan cheel u mam q'ii tetz vik'a'nal va'l xo'eb'al. Utz ab'il koj ma'j satx'akon.— Texhtu'.
66007001	Xamtich tek ti' q'u kam tzi', vil kaava'l aanjel txakliche. Jununil tu junun ikaa paq'il ixoob'al u tx'ava'. A' nichimaj ipaal u kajiq' tu kaava'l vipaaleb'al. Ech ye'kan sapaal kajiq' vatz tx'ava'; niko'xh vi' u mar utz; niko'xh vi'aj q'u tze'.
66007002	Utz vil va't u aanjel, aalich ije'ul tu vije'ab'al ul u q'ii. Iq'omich ma'l u oksab' echlal taq'o, tetz u itz'lich Tioxh. Ech qetun taltu b'en tu kaava'l q'u aanjel q'u'l ma'tich taq'ax tzii te aas siyansa u vatz tx'ava' tuch' u mar.
66007003	Tal te ech tza': —Eyansach u vatz tx'ava' tuch' u mar utz, tuch' q'u tze'. Pek analen aas ma't qoksat techlal kajay q'u taq'onom u kuTioxh tipala.— Texhtu'.
66007004	Unchee' vab'i u tachul q'u'l ok techlal. Ma'len 144,000 xo'l q'ul itu'xh ixalam q'ul ik'aol u Israeel.
66007005	12,000 xo'l q'ul itu'xh ixalam u Judaa oksal techlal. 12,000 xo'l q'ul itu'xh ixalam u Rubeen. 12,000 xo'l q'ul itu'xh ixalam u Gad.
66007006	12,000 xo'l q'ul itu'xh ixalam u Aseer. 12,000 xo'l q'ul itu'xh ixalam u Neftalii. 12,000 xo'l q'ul itu'xh ixalam u Manasees.
66007007	12,000 xo'l q'ul itu'xh ixalam u Simeoon. 12,000 xo'l q'ul itu'xh ixalam u Levii. 12,000 xo'l q'ul itu'xh ixalam u Isacaar.
66007008	12,000 xo'l q'ul itu'xh ixalam u Zabuloon. 12,000 xo'l q'ul itu'xh ixalam u Xhep. Utz 12,000 ok techlal xo'l q'ul itu'xh ixalam u Benjamiin.
66007009	Xamtich tek ti' q'u kam tzi', a' tek vil ma'l mama'la tenam aas ye'xhab'il ko'xh tech ti' tachle'. Tz'ajel iatz aanimail tu vatz amlika tx'ava', tikuenta mamaj tenam, tuch' talaj tenam. Jatvatzul ko'n aanimail utz, jatvatzul ko'n iyolb'al. Jolol txaklich vatz u k'ujleb'al tetz u mam q'esala utz, vatz u Chelem Karne'l. Jolol ato'k toksa'm b'a'nla poloxh saj. Utz sikajayil, iq'omal xaj ipalma tiq'ab'.
66007010	Utz motx qetun tal tu ech tza': —Aatz u kuTioxh, va'l k'ujlel tu u k'ujleb'al tetz q'esala, a' u Chitol tu paav, tuch' u Chelem Karne'l.— Texhtu'.
66007011	Utz kajay q'u aanjel jolol txakliche. Seplich ok ti' u k'ujleb'al tetz q'esala, ti' q'u q'esala utz, ti' kaava'l q'u itz'lich kam. Ech motx peche'i. Motx taq' ku' ivatz utz, toksa iq'ii u Tioxh va'l k'ujlel tu u k'ujleb'al tetz q'esala.
66007012	Motx tal ech tza': —¡A' chitu'! a' sa'alax b'a'nil ti' u kuTioxh. A' sa'alax itechalil; a' sa'alax aa txumb'al ti'; a' sak'amab'el q'u kam te; a' sa'oksal iq'ii; a' sa'alax aa yak'il ti'; b'enamen ech ko'xh ib'ena'. A'i.— Texhtu'.
66007013	Unchee' aatz ma'l tu q'u q'esala, iq'ila'in. Tal ve ech tza': —¿Ab'il q'u'l b'a'nla poloxh saj q'u toksa'm niile' tzi'? Utz ¿til vetmotxk'asku'l?— Texh ve.
66007014	Ech aatz in, val te ech tza': —Unb'aal, axh ootzajin tetz ab'il.— Texhin te. Utz tal ve ech tza': —Aatz q'u aanima tzi', a' q'u'l vetpaal tu u mam k'axk'o atzi'. Utz vettx'aale'l q'ul ipaav tu vikajal u Chelem Karne'l. Echixe'at tx'aatx'ochi utz, b'a'nla poloxh saj q'u toksa'm tzi'.
66007015	Ech toke' jolol ato'k vatz u k'ujleb'al tetz iq'esalail u Tioxh. Utz q'iils aq'b'al nitoksa iq'ii u Tioxh tu va'l atilka. Utz aatz u Tioxh va'l k'ujlel tu u k'ujleb'al tetz mam q'esala, satilb'e satoksa sik'atza.
66007016	Ech ye'kan samotxkam tu va'y, tu tzaji tzi'l. Niko'xh u q'ii sa'tere'nkojk'achon tzi'. Utz ye'kan sakam tu tz'a'.
66007017	Tan a' saxeen; a' sailb'en u Chelem Karne'l, va'l atil xo'l q'u k'ujleb'al tetz q'esala. A' si'iq'on ib'ey. Se'ntaq' taa' tu chun a' tetz b'enq'ii b'ensaj. Utz u Tioxh sasuun q'u ta'l b'aq' iatz.— Texhtu'.
66008001	Unchee' aatz teesa u jujva' sello u Chelem Karne'l, yakich uchoj ma'l tz'ine'chil tu Amlika, kamal nik'amoj oora.
66008002	Ech vil jujva'l q'u aanjel txaklich vatz u Tioxh. Utz aq'ax jujva'l trompeta te, jununil tetz.
66008003	Utz ul va't u aanjel. Txake' vatz u nachb'al Tioxh. Iq'omich ma'l ku'eb'al kaxhlaan pom tiq'ab', b'a'nla q'an ch'ich'. Utz sib'la chit kaxhlaan pom aq'ax te. Sitz'e'sa je' vi' u nachb'al Tioxh va'l q'an ch'ich' vatz u k'ujleb'al tetz mam q'esala. A' satoksav xo'l viq'ilat isik'let Tioxh q'u niman tetz u Jesuus.
66008004	Ech je' isib'el u kaxhlaan pom va'l nichitz'e' tu tz'e'sab' kaxhlaan pom tiq'ab' u aanjel utz, je'op vatz Tioxh, tuch' viq'ilat isik'let Tioxh q'u niman tetz u Jesuus.
66008005	Ech inoosa ku' tere'n txa' xamal u aanjel tu u tz'e'sab' ikaxhlaan pom. A' tiq'ov elu'l vi' u nachb'al Tioxh. Ech ik'on ku'l u tz'e'sab' kaxhlaan pom vatz tx'ava'. Ech yakich tininunoj u vatz amlika tx'ava'. Uch mamaj q'eq'u'm. El itz'na'b'. Utz mam kab'naano paali.
66008006	Ech aatz tek jujva'l q'u aanjel q'u'l ma'tich taq'ax trompeta te, motx i'an liista q'ul itrompeta ti' toq'sale'.
66008007	Aatz u b'axa aanjel, toq'sa vitrompeta. Utz ku' sajb'atz. Ku'l xamal yuuel tuch' kaj. A' k'onaxku ku'l vatz tx'ava'. Utz tz'e' untanul tu ox tanul q'u tze', tuch' kajay q'u chaxa xajtze'.
66008008	Aatz u ka'b' aanjel, toq'sa vitrompeta. Utz yakich k'onax b'en ma'l va'l tu mar echa' mam muunte tilone'. Techal itini'pun xamal ti'. Ech yakich b'enoj kajal, untanul tu ox tanul u mar.
66008009	Ech yakich kamoj untanul tu ox tanul q'u itz'lich kam tu mar. Utz yakich yuch'axoj untanul tu ox tanul q'u vaarko.
66008010	Aatz u toxva' aanjel, toq'sa vitrompeta. Utz yakich chajpoj ku'l ma'l u mam tx'umi'l tu amlika. Techal toyve'. Echa' toyvu ma'j mam txijtxub'al. Utz ku' vi' untanul, tu ox tanul q'u nima' utz, ku' vi' untanul tu ox tanul q'u chunil a'.
66008011	Aatz u tx'umi'l va'l chajpi, a' ib'ii K'ay. Echixe'at untanul b'ens k'ay tu ox tanul q'u a'. Ech sib' aanima kam tu q'u a' tzi'. Tan k'ayb'i.
66008012	Aatz u kaava' aanjel, toq'sa vitrompeta. Utz yakich yanoj q'u txijtxub'al atil tu amlika taq'o. Ukentu untanul tu ox tanul itxijtxune'. Ye't txijtxuni, k'uxh u q'ii, k'uxh u ich' utz, k'uxh q'u tx'umi'l. Ech 4 oora so'ok aq'b'al tu ma'l q'ii taq'o. Utz 4 oora paat ye'k satxijtxun u ich' tuch' q'u tx'umi'l tu aq'b'al si'an majte.
66008013	Unchee' sajinin utz, a' tek vil ipaal ma'l u xich' tu amlika. Utz vab'i iqetun taltu ech tza': —¡Tilayol, tilayol, tilayol saya'k q'u aanima tu u vatz tx'ava' tu q'u kam su'ul ti' aas latoq'sa q'u trompeta oxva'l q'u aanjel!— Texhtu'.
66009001	Ech aatz u to'va' aanjel, toq'sa vitrompeta. Utz a' tek vil ichajpu ma'l u tx'umi'l tu amlika; ku' vatz tx'ava'. Aq'ax tzii te sijaj u mam jul.
66009002	Utz aatz ijaj u mam jul, yakich b'ukinoj ije'ul mam sib' tuul. Echa' ib'ukin ije' isib'el ma'j mam oorno. Utz yakich q'ejb'oj iatz u q'ii tuch' u kajiq' taq'o.
66009003	Ech motx chee elu'l unjolol txokop xo'l q'u sib' tzi', echa' sak'. Utz motx ipaxi paal tib' tu u vatz amlika tx'ava'. Ech aq'ax tzii te aas ech ichi'on ch'it jee si'ane'.
66009004	Alax te aas ta'xh sichi' q'u aanima q'u'l ye'k u echlal tetz u Tioxh tipala. Pek ye'k siyansa q'u chaxa xajtze' tu vatz tx'ava'. Niko'xh vixaj q'u mamaj tze'.
66009005	Pek ye't aq'ax tzii te aas siyatz' q'u aanima. Pek sako'xhtoksa b'oj tu choo tu peena tu o'va'l ich'. Aatz u chi'om sanachax tu vichi'b'al, echa' ichi'on ichi'b'al ch'it jee aas nichi' aanima.
66009006	Ech aatz tek q'u aanima si'an tu q'u q'ii tzi', sa'tekmotxichok ikame'. Sa'tektachva kamchil; loq' sa'tere'nkojkami. Tan ye'kan u kamchil sauchi.
66009007	Aatz q'u txokop tzi', echa' chee aas ch'iam texh ni'an tu b'enchil tu ch'a'o. Jolol atich je' ma'l u kam tivi', echa' b'a'nla q'an ch'ich' koroona. Aatz q'ul ivatz, echa' vatz aanima.
66009008	Atich xi'l ivi', echa' xi'l ivi' ixoj. Utz aatz q'u tee, echa' ivaal tee b'alam.
66009009	Jolol atich ok ichale'k tetz b'anb'al ch'a'o, echa' ch'ich'. Utz aatz u toq' tuul q'ul ixich', echa' ilek'na'n ib'en chee tuch' kare't aas vit'asp ib'en tu ch'a'o.
66009010	Atich ijee, echa' ijee ch'it jee. Utz a' atik vichi'b'al tzi'. Ech tu q'ul ijee si'anvu tu q'u aanima tu o'va'l ich'.
66009011	Aatz viq'esal tixo'l utz, aya' ma'l u aanjel tetz tx'i'li'inaj va'l je'ul tu u mam jul. Utz Abadoon ib'ii tu yolb'al hebreo. Pek aatz ib'ii tu yolb'al griego utz, Apolioon.
66009012	Aatz u b'axa tilayolla mam choob'al paav, paalya. Pek ka'va't mam choob'al paav tul ti'.
66009013	Unchee' aatz u vaajaj aanjel, toq'sa vitrompeta. A' tek vab'i telu'l ma'l u yol xo'l junun q'u xoob'al ivi' u nachb'al Tioxh q'u'l echa' tuk' txokop. Aya' u nachb'al va'l b'a'nla q'an ch'ich' atil vatz Tioxh.
66009014	Utz tal b'en tu u vaajaj aanjel ech tza', va'l atich u trompeta tzixe': —Chite'l kaava'l q'u aanjel q'u'l qitzel tzi' u mam nima' Eeufrates.— Texh u yol.
66009015	Ech ichitlu kaava'l q'u aanjel q'u'l nichnalich'iane'. Utz a' texh nichmotxich'ia topon u oora, u q'ii, u ich' utz, u ya'b'. Ech siyatz' untanul xo'l ox tanul q'u aanima.
66009016	Utz vab'i u tachul q'ul isol q'u'l atich je' ti' chee; ma'len 200,000,000.
66009017	Unchee' ech tilax q'u chee unb'an tu visioon tza'. Atich je' sol ti'. Aatz q'u sol, jolol atich ok ich'ich' chale'k, b'anb'al ch'a'o echa' xamal. Utz ech tilone' u sivan safiro. Ech tilon q'ol majte. Aatz q'ul ivi' q'u chee tan, echa' vi' b'alam. Utz nitelu'l xamal titzi', tuch' sib' utz, tuch' q'ol.
66009018	Ech kam untanul tu ox tanul q'u aanima, tu oxva'l q'u yatz'b'al q'u'l nichtelu'l titzi' q'u chee tzi'. Aya' u xamal, u sib' tuch' u q'ol.
66009019	Tan aatz viyatz'b'al q'u chee, aye'n titzi' utz, aye'n tijee. Aatz q'ul ijee, atil ivi', echa' tx'i'la txokop. Ech a' nichmotxitzotiv q'u aanima tuul.
66009020	Unchee' aatz tere'n q'u aanima q'u'l ye't motx kam tu q'u yatz'b'al tzi', niko'xh ma'kojmotxik'axa ik'u'l ti' q'u ye'xtxoj nimotxi'ane'. Motx koj iya'sa tok iq'ii q'u tioxhil tx'i'li'inaj, tuch' q'u b'anich tioxh q'u'l b'a'nla q'an ch'ich' ku'en, b'a'nla saj ch'ich' ku'en, q'an ch'ich' ku'en utz, tuch' q'u b'anich tioxh q'u'l k'oxich sivan, k'oxich tze' ku'en. Jatu koj sasajini. Jatu koj sa'ab'ini. Utz sa'kojitx'ol xaaom.
66009021	Utz niko'xh ik'axa koj ik'u'l ti' q'u yatz'o'm, ti' q'u tistanine', ti' q'u eesaib' tu b'ey tuch' aanima yit' ik'ulel koj utz, ti' q'u telaq'.
66010001	Unchee' vil iku'l va't u aanjel tu Amlika. Aq'el ivi'. Sutimich ti'aj tu sutz'. Utz atich je' txakb'anch'el tivi'. Aatz vivatz, ech irib'une' u q'ii tzi'. Pek aatz q'u tajan, echa' lankin xamal.
66010002	Atich ma'l tal u' tiq'ab', jajlele. Ech aatz ku'l, itxakb'a' u seb'al tajan vi' u mar. Utz itxakb'a' vimax vatz tx'ava'.
66010003	Utz qetun tu yol. Aya'l a' iq'eq'un b'alam i'ana. Utz ta'xh veet iq'eq'une', juj tanul mam tzaq'ab'ch'e'n ka'pajun q'ul iyol.
66010004	Unchee' ta'xh veet ika'pajul q'ul iyol tu jujva'l q'u mam tzaq'ab'ch'e'n, si'chuntz'ib'a vala. Pek a' tek vab'i va't u yol tu Amlika, tal ve ech tza': —Atoj ko'n q'u yol sak'u'l tzi', q'u'l vettal jujva'l q'u mam tzaq'ab'ch'e'n. Ye'k satz'ib'a.— Texh ve.
66010005	Ech aatz u aanjel va'l vil itxakb'a't ma'l tajan vi' u mar utz, itxakb'a' va't vatz tx'ava'. Ilak je' u seb'al iq'ab' tu amlika.
66010006	Utz ech toksat vib'ii u Tioxh tu q'ul iyol, u Tioxh va'l b'enq'ii b'ensaj tatine', va'l b'anon u amlika tuch' kajay q'u kam atil tuul, u b'anol tetz u tx'ava' tuch' kajay q'u kam atil tuul majte utz, u b'anol tetz u mar tuch' kajay q'u kam atil tuul. Tal u aanjel ech tza': —Ye'xhkam texh sach'iali.
66010007	Pek a' texh so'opon u q'ii aas satoq'sa vitrompeta u jujva' aanjel. Satzojpu kajay q'u kam b'anich nal ti' tu u Tioxh, q'u'l yit' ootzajimal koj tu aanima. Aya' q'u kam b'axab'samal nal el talax titzi' q'u taq'onom u Tioxh, aya' q'u alol tetz u yolb'al Tioxh.— Texh u aanjel.
66010008	Ech vab'i paj u vi' va'l vab'i tu amlika b'axa. Tal ve ech tza': —Kuxh iq'o u tal u' jajlel tuul tiq'ab' u aanjel tzi', va'l ma'l tajan txaklel vi' mar utz, va't tajan txaklel vatz tx'ava'.— Texhtu'.
66010009	Ech b'enin xe' u aanjel utz, unjaj u tal u' te. Utz tal ve ech tza': —Ila utz, echb'u. Chi' toko'p tatzi' si'ane', echa' ta'l kab'. Pek sik'ayb'ixsa tuul avuul.— Texhtu'.
66010010	Ech unk'ul u tal u' tiq'ab' u aanjel utz, vechb'u. Chi' toko'p tuntzi', echa' ta'l kab'. Pek ta'xh veet vechb'u, ik'ayb'ixsa tuul vuul.
66010011	Ech alax ve ech tza': —Ministeer saal q'u kam niile' naab'i tza'. Saal xo'laj tenam, xo'l mamaj tenam, xo'l aanima aas jatvatzul ko'n iyolb'al utz, xo'l ijlenal.— Texhtu'.
66011001	Ech aq'ax ma'l u aa ve, echab'al echa' b'aara. Utz alax ve ech tza': —Kuxh utz, echa u tuuleval u totztioxh, tuch' u nachb'al Tioxh. Utz laach majte jatva'l q'u aanima q'u'l nimotxtoksa iq'ii u Tioxh tzi'.
66011002	Pek aatz u vatz iq'analil u totztioxh, aq'ka; ye'k seecha. Tan oksamaltekka tikuenta q'u puera aanima q'u'l ye' tootzaj Tioxh. Utz kam ko'n toj motx i'an tu u tioxhla tenam tu ma'l 42 ich'.
66011003	Pek savaq' tijle'm ka'va'l q'ul untexhtiigo ti' talax q'ul unyol tu ma'l 1,260 q'ii. Sib'axab'sa q'ul unyol. Satoksa toksa'm tetz txumu'm tuul sib'axab'sa q'ul unyol.— Texhtu'.
66011004	Aatz ka'va'l q'u texhtiigo, a' nik'am ti' ka'va'l q'u tze' olivo. Utz nik'am ti' ka'va'l q'u tatib'al txijtxub'al majte q'u'l atil vatz u Tioxh viB'aal u vatz tx'ava'.
66011005	Ech oj ab'il ma'j kam si'an tu q'u texhtiigo sitxume' tzi', kamchil si'ane'. Xamal saelu'l titzi' q'u texhtiigo ti' iyatz'axe'. Ech ikam kajay q'u'l ikoontra si'ane'.
66011006	Tan atil tijle'm aas ye'k sachajpu jab'al tu amlika taq'o, jatva'l q'ii satal q'ul iyol u Tioxh. Atil tijle'm aas sataq' b'ens kajal q'u a'. Utz jatvatzul ko'n choob'al paav sataq' ku' ti' q'u aanima tu u vatz amlika tx'ava'. Samotxi'ane' jatpajul isa'.
66011007	Unchee' aatz samotxtzojpu ti' talax q'ul iyol u Tioxh, sachee je'ul tu u mam jul ma'l u xa'eb'alla txokop. Utz si'an ch'a'o tuch' q'u texhtiigo tzi'. Ech sasub'li, sayatz'li.
66011008	Ech aatz q'ul ichi'l, samotxkaa tinik'a u mam tenam Jerusaleen, va'l je'k u kuB'aal Jesuus vatz kurus, va'l a' nik'am ti' vib'ii ka'va'l q'u aa paavla chaj tenam, u Sodoma tuch' u Egipto.
66011009	Ech oxva'l q'ii tuch' unnik'amte si'an ku' tu b'ey. Ye'k sa'aq'ax tzii samujli. Kajay aanima sailon, jatvatzul ko'n iyolb'al, jatvatzul ko'n aanimail, tu mamaj tenam utz, tu talaj tenam.
66011010	Ech aatz q'u aanima tu u vatz amlika tx'ava', sa'xhmotxtxuq'txun ti' aas ma't ikam ka'va'l q'u texhtiigo tzi'. Sa'xhmotxchi'b' taq'o. Samotxtaq' b'en tib' toya sivatzaj ti' vikameb'al. Tan nojchit ma'tich motx ipaal tu k'axk'o taq'o.
66011011	Ech ta'xh sael oxva'l q'ii tuch' unnik'amte ikam q'u texhtiigo, saq'aavulsal taanxelal tu u Tioxh. Ech samotxlakpi; samotxch'ine'i. Ech mam xo'val saok k'atz q'u aanima q'u'l sailon.
66011012	Utz ech samotxtab'i ma'l u yol tu Amlika, satal te ech tza': —¡Je'ojulex tza'!— Chaj te. Ech samotxb'enje' tu Amlika tu sutz'. Utz sailax tu q'u koontrain tetz.
66011013	Ech aatz si'an tu u mu'k'ul tzi', yak sapaaloj ma'l mam k'ab'naano tu u tenam va'l samotxelkub'en. Utz aatz untanul tu laa tanul u tenam, yak sab'enoj tu qootz'. Utz sakam 7,000 aanima. Aatz tere'n q'u aanima samotxkaai, samotxxo'vi. Utz sa'tektoksa iq'ii u Tioxh tu Amlika.
66011014	Paalyu u ka'b' tilayolla mam choob'al paav. Loq' tul u toxva' mam choob'al paav va'l tilayol.
66011015	Aatz u jujva' aanjel, toq'sa vitrompeta. Utz a' tek vab'i tuch mam q'eq'u'm tu Amlika. Ech nichtal tza': —Aatz q'u ijlenalil tu u vatz amlika tx'ava' kajayil, okyu tiq'ab' u kuB'aals Amlika, tuch' u Cristo. Ech si'an ijlenalil b'enamen, b'enq'ii b'ensaj.— Texhtu'.
66011016	Unchee' aatz q'u 24 q'esala q'u'l k'ujlich tu q'u k'ujleb'al tetz q'esala vatz u Tioxh, motx peche'i. Motx taq' ku' ivatz utz, toksa iq'ii u Tioxh.
66011017	Motx tal ech tza': —Nikuk'amab'e see kuB'aals Amlika, Mam Tioxh. Tan, axh u Tioxh tetz cheel, tetz o'te utz, tetz taab'a'b'en. Tan okyu u mam iijle'm. Xe'ti val iijlenalil tu u vatz amlika tx'ava'.
66011018	Tan k'uxh nilakpu ivi' q'u mamaj tenam sai', lakpi avi' majte. Utz cheel u tiempo aas satx'ol inujul q'u kamnaj. Cheel va'l saaq' vib'a'nla choob'al kajay q'ul aaq'onom, q'u alol tetz vayolb'al, tuch' q'u niman tetz u Jesuus utz, jatva'l chit q'u nimaj, ch'ooaj q'u'l atil aatin siatz. Pek sasotzsa q'u yuch'ul tu u vatz amlika tx'ava'.— Texhtu'.
66011019	Unchee' a' tek vil ijajpu u tatib'al u Tioxh va'l tu Amlika. Utz na'vit elu'l u tioxhla kaaxha va'l atil u nuk'u'm tuul. Utz el itz'na'b' tu u vatz tx'ava'. Uch mam q'eq'u'm. Tininun u vatz tx'ava'. Paal ma'l mam kab'naano. Utz kaana sajb'atz ku'i.
66012001	Unchee' a' tek vil ichee ma'l u mam xheenya tu amlika. Vil ma'l u ixoj, techal irib'un ti'aj. Q'ii u toksa'm. Atilka u ich' jaq' tajan. Utz atich je' ma'l ikoroona tivi', kab'laal tx'umi'l tzolchel ok ti'.
66012002	Aatz u ixoj tzi', atich tu tiichajla yaab'il. Utz aalich texh topon u tiempo aas si'an b'a'n. Va'l iq'eq'un tu chi'om.
66012003	Ech a' tepaj vil ichee va't u xheenya tu amlika. Ma'l u mam txokop, Dragoon ib'ii. Kaji' tilone'. Jujva'len ivi' utz, laval tuk'. Atil je' ikoroona tu junun q'ul ivi' tzi'.
66012004	Utz paal ijuxu untanul tu ox tanul q'u tx'umi'l tu amlika tu vijee. Ik'on ku'l vatz tx'ava'. Ech txake' u Dragoon vatz u ixoj va'l si'chtekitz'pu u titz'in. Tan sichi'e' nichtale', ta'xh si'itz'pi.
66012005	Ech itz'pu u titz'in u ixoj tzi'. Tal xiak. Utz sa'nali'an ijlenalil. Echa' tu ch'ich' b'aara satoksav q'u aanima tu jik tu kajay q'u tenam. Pek ul eesaloj b'en utz, ex aq'axoj vatz u Tioxh, vatz vik'ujleb'al tetz mam iq'esalail.
66012006	Utz aatz u ixoj tzi', elb'en. Ex atoj tu ma'l u tz'inlich tzaji tx'ava' tu va'l b'anichnalku tuch tatib'al tu u Tioxh. Utz a' si'ilb'elik tzi' tu ma'l 1,260 q'ii.
66012007	Ech xe't ma'l ch'a'o tu amlika. Aatz u Me'k, u q'esal aanjel, molomal tib' tuch' q'ul iaanjel i'an ch'a'o tuch' u Dragoon. Utz aatz u Dragoon, aya' u tx'i'li'inaj. Molomal tib' tuch' q'ul iaanjel majte.
66012008	Pek aatz u tx'i'li'inaj ye't ole' tuch' q'ul imol. Sub'axi. Ye't kaa tu amlika.
66012009	Tan k'onax ku'l u mam Dragoon vatz tx'ava'. Aya' u tx'i'li'inaj, va'l Diablo utz, Satanaas ib'ii. Tan a' va'l nieesan kajay q'u aanima tu b'ey q'u'l atil tu u vatz amlika tx'ava'. A' imol q'ul iaanjel b'ajax ku'l vatz tx'ava'.
66012010	Ech vab'i tek ma'l u yol tu Amlika. Techal iqetun taltu ech tza': —¡Aatz cheel, oponyu u tiempo aas elyo' vatz u kukoontra! Oponyu u mam iyak'il u Tioxh. Niteki'an viQ'esalail. ¡Aq'axyu u tijle'm tu viTxaaom! B'ajaxy el u tx'i'li'inaj va'l nichxochon vatz Tioxh q'iils aq'b'al q'u kumol niman tetz u Jesuus.
66012011	Pek vetmotxisub'lu u tx'i'li'inaj tu vikajal u Chelem Karne'l utz, tu u taltu u yolb'al Tioxh. Ye'n toksa tetz u vatz iq'ii isaj tu u vatz amlika tx'ava'. Utz ye'n ixo'va u kamchil.
66012012	¡Echixe'at txuq'txunojex Amlika utz, jatva'l ex atilex tuul! Pek tilayol saya'k'ex aanima q'u'l ab'il ex atilex tu u vatz tx'ava' tuch' q'u'l tu mar. Tan k'onaxyu ko'p u tx'i'li'inaj texo'l. Utz techal ilakp ivi' tan, tootzajle aas b'iit ko'xh si'ane', ech sab'en tu choob'al paav.— Texhtu'.
66012013	Unchee' ta'xh til u Dragoon aas ma'tich ik'onax ku'l vatz tx'ava', a' tek ex tojcha u ixoj va'l ma'tich titz'pu u tal titz'in tal xiak.
66012014	Pek aatz u Tioxh tan, taq' ka'va'l ixich' u ixoj, echa' tetz mam xich'. Ech saxich'an telb'en vatz u Dragoon va'l echa' tx'i'la txokop. Se'nikol tib' tu u tz'inlich tzaji tx'ava', tu va'l atilku u tatib'al. Tan a' si'ilb'elik tzi' tu oxva'l ya'b' tuch' unnik'amte.
66012015	Ech ta'xh til ib'en u ixoj u Dragoon, ixa'va je'ul mam a' titzi', echa' nima'. Ech sapaaltija u ixoj nichtale'.
66012016	Pek aatz u tx'ava', iloch u ixoj. Ijajpu ko'n tib'. Utz b'en u nima' tuul va'l ixa'va je'ul u Dragoon titzi'.
66012017	Ech lakp ivi' u Dragoon ti' u ixoj tzi'. Utz a' tek ex i'an ch'a'o tuch' q'ul itu'xh ixalam u ixoj. Aya' jatva'l q'u niman tetz q'ul imantaar u Tioxh utz, q'u'l nib'anon q'u kam q'u'l tal u Jesucristo. Ech a' tek txake'kka u Dragoon vi' u sanaab' tzi' u mar.
66013001	Ech a' tepaj vil ichee je'ul va't u mam xa'eb'alla txokop tu mar. Jujva'lich ivi'. Utz lavalen tuk'. Atil je' jununil ikoroona junun q'u tuk' tzi'. Utz tz'ib'amal ok yol ti' junun q'ul ivi' aas Tioxh niyoq'e'.
66013002	Aatz u txokop va'l vila, echa' xhu'yi' b'alam tilone'. Pek aatz q'u tajan, echa' tajan oso. Utz aatz vitzi', echa' itzi' q'ani' b'alam. Ech vil taq'ax iyak'il tu u Dragoon. Taq' vich'uxhleb'al te, b'anb'al iq'esalail. Utz taq' mam tijle'm.
66013003	Utz atich ma'l mam tak'onb'e'm u xa'eb'alla txokop tu ma'l q'u'l ivi', vila tzi', aas kamnajich taq'o. Pek i'an b'a'n u tak'onb'e'm. Ech mam tenam tz'ejx ik'u'l taq'o tu u vatz amlika tx'ava'. Ech tek motx ib'en ik'u'l ti'.
66013004	Motx toksa iq'ii u Dragoon tan, taq' u tijle'm tu u xa'eb'alla txokop. Ech motx toksa iq'ii u xa'eb'alla txokop ech tza': —Ye'xhab'il ko'xh ma'j echa' u xa'eb'alla txokop tzi'. Tan ab'il koj ma'j sasub'un tu ch'a'o.— Texhtu'.
66013005	Unchee' aatz u xa'eb'alla txokop, aq'ax tzii te aas satoksaje' iq'ii vatz u Tioxh. Utz sateesa iq'ii majte. Aq'ax tijle'm aas si'ane' kam isa' tu 42 ich'.
66013006	Unchee' ech xe't iqexeman itzi' ti' iyoq'ax u Tioxh, ti' vib'ii utz, ti' u tatib'al tuch' q'u niman tetz atil tu Amlika.
66013007	Aq'ax tzii te majte aas si'an ch'a'o tuch' q'u niman tetz u Jesuus utz, sisub'e'. Aq'ax tijle'm vi' jatvatzul q'u aanima atile, jatvatzul q'u talaj tenam, q'u mamaj tenam utz, jatvatzul q'u yolb'al.
66013008	Ech so'oksal iq'ii u xa'eb'alla txokop tu jank'al q'u aanima tu vatz amlika tx'ava'. Aya' q'u'l ye' tz'ib'amal ib'ii xe' q'ii xe' saj tu u u' tetz atinchil tu b'enq'ii b'ensaj, va'l tetz u Chelem Karne'l va'l yatz'ax tu u nachb'al vatz Tioxh.
66013009	Ab'iste ex sa'ab'in q'u yol tza', tz'inb'a'taj exichin.
66013010	—Tan ab'il q'u'l satxayon b'en tu preexhuil, satxayax b'en tu preexhuil. Ab'il a' sayatz'on tu ch'ich', tu ch'ich' sakamku majte.— Chia. Ech sailchu q'u niman tetz u Jesuus, tii tzik ato'k k'atz u Tioxh utz, k'ujlel tzik ik'u'l ti'.
66013011	Unchee' a' tek vil ichee je'ul va't u ka'b' txokop tu tx'ava'; chuli alol tetz yolb'al Tioxh ul i'ane'. Atich ka'va'l tuk', echa' tuk' chelem karne'l. Loq' aatz viyolone', aya'l chitu' a' iyolon u Dragoon.
66013012	Utz echat ko'xh tijle'm u b'axa xa'eb'alla txokop ni'ane'. A' ni'anvo'k siatz. Utz kajay q'u aanima atil tu u vatz amlika tx'ava', nitoksa iq'ii u b'axa xa'eb'alla txokop taq'o, va'l i'an b'a'n tu u tak'onb'e'm, va'l kamchil tek si'chi'an taq'o.
66013013	Ech aatz u chulin alol tetz u yolb'al Tioxh tza', kam ko'n mamaj xheenya nik'uch vatz aanima. Aal nichichajpixsa xamal tu amlika utz, niku' vatz tx'ava' taq'o.
66013014	Utz ole' ti' tel q'u aanima tu b'ey tuch' ko'xh q'u xheenya q'u'l nichik'uch vatz u xa'eb'alla txokop. Utz nichtal tu q'u aanima aas satz'ajax ivatzib'al u xa'eb'alla txokop, va'l i'an b'a'n tu mam tak'onb'e'm tzok'el tan, kamnajich taq'o.
66013015	Ech aq'ax tijle'm u chulin alol tetz u yolb'al Tioxh aas satoksa taanima vitz'ajich vatzib'al u xa'eb'alla txokop; ech sayoloni. Utz ab'il ye'k so'oksan iq'ii u tz'ajich vatzib'al tzi', va'l nitekiyikune', yatz'el si'ane'.
66013016	Ech aatz paj i'an u xa'eb'alla txokop, ib'an ya'l aas so'ok techlal kajay q'u aanima tu seb'al iq'ab' oj tipala. K'uxh nimajs ch'ooaj, tx'iiol iq'iis, me'b'a', q'u'l k'ayimal tib' tu aq'on utz, k'uxh yit' a' koj; ma'l tok techlal.
66013017	Ech ye'xhab'il saveet iloq'one' saveet ik'ayine' oj ye' oknaj techlal, pek ta'xhtu' a' q'u'l atil u techlal u xa'eb'alla txokop ti'. Aya' vib'ii oj u tachul vib'ii.
66013018	Pek txumb'al isa' u tootzajile'. Ech ab'il tzak'kin, ib'an ti' u tachul vib'ii u xa'eb'alla txokop. Tan anat ko'xhtu' a' q'u ach q'u'l nib'anb'el xo'l q'u aanima. Utz aya' va'l tza', 666.
66014001	Aatz ma'tich viltuka q'u kam tzi', a' tek vil txaklich u Chelem Karne'l vi' u muunte Sioon. Mam tenam imol; ma'l 144,000 ixaane'. Utz jolol chit ato'k vib'ii u Chelem Karne'l tipala tuch' vib'ii u Tioxh majte.
66014002	A' tek vab'i tuch ma'l yol tu Amlika aas techal b'oj toq' tuul, echa' toq' tuul mam nima' aas jatva'l ko'n nik'asku'l. Echa' itininun amlika aas sael itz'na'b'. Utz echa' isonil sib'al aarpa nitoq'sale'.
66014003	Utz nichib'itzal ok ak' b'itzal vatz u mam q'esal ch'uxhleb'al tuch' vatz kaava'l q'u itz'lich utz, vatz q'u q'esala majte. Aatz u b'itzal va'l nichib'itzale' tzi', ab'il koj nichtx'olon ib'itzale'. Pek ta'xh nichtx'olon u 144,000 aanima q'u'l eesal vatz u choob'al paav xo'l q'u aanima vatz tx'ava'.
66014004	Aya' q'u'l tiira ye't motx tootzaji ixoj. Tan ta'xh motx atichk ok ti' u Chelem Karne'l k'uxh tile'ch ib'ena'. Utz a' q'u'l b'axa chit motx q'alpul tu q'ul ipaav xo'l q'u aanima majte. Echa' tok ma'j b'axa oya vatz Tioxh utz, tuch' vatz u Chelem Karne'l.
66014005	Tan ke'ch koj txub'a'l je'ul titzi'. Pek paat ye'k ipaav tu u topon vatz vik'ujleb'al u Tioxh tu viq'esalail.
66014006	Unchee' vil paj va't u aanjel, nichixich'an ipaal tu amlika. A' iq'omal u yolb'al Tioxh taq'o va'l b'enq'ii b'ensaj. A' sipaxsav paal tu kajay q'u aanima tu u vatz amlika tx'ava', k'uxh kam itenam aanimail, k'uxh kam tilone' utz, k'uxh kam iyolb'al.
66014007	Unchee' qetun taltu u aanjel ech tza': —¡Nimataj! ¡Xo'vataj u Tioxh! Utz t'anb'a'taj. Tan oponyu u q'ii utz, oponyu u oora aas sa'tektaq' u choob'al paav. Ech oksataj iq'ii tan, a' va'l b'anon u amlika tuch' u vatz tx'ava', va'l b'anon u mar utz, a' va'l b'anon q'u chun a'.— Texh u aanjel.
66014008	Ech yolon va't aanjel ti'; vika'b' teku'en. Qetun taltu ech tza': —Sotzyu u mam tenam Babiloonia. Sotzyu u eesan tetz q'u aanima tu b'ey tu u vatz amlika tx'ava' tza'. Tan echa' q'ab'ansamal itxumb'al ni'ane'.— Texhtu'.
66014009	-
66014010	Ech yolon va't u aanjel ti'; vitoxva' teku'en. Utz qetun taltu ech tza': —Ab'il so'oksan iq'ii u xa'eb'alla txokop, sik'ul u mam choob'al paav tetz vik'a'nal u Tioxh va'l molel ko'n taq'o. Antu sak'ulun q'u'l saoksan iq'ii vitz'ajich vatzib'al utz, q'u'l sataq' tzii so'ok u techlal tipala oj ti' iq'ab'. Utz ech sa'xhtuleb'e q'u aanima tu xamal tuch' tu pultinajla q'ol vatz q'ul iaanjel xaannaj el k'atz paav utz, vatz u Chelem Karne'l majte.
66014011	Ech b'enamen sab'ukin ije' visib'el itz'e' q'u aanima tzi'. B'enq'ii b'ensaj ye'k ilo'tz' q'iils aq'b'al ti' kajay q'u'l nimotxoksan iq'ii u xa'eb'alla txokop tuch' vitz'ajich vatzib'al utz, tuch' q'u'l samotxtaq' tzii so'ok u techlal vib'ii ti'.
66014012	Ech si'ilchu q'u niman tetz u Jesuus, q'u'l nimamal q'ul imantaar taq'o utz, k'ujlel ik'u'l ti' u Jesuus tan, siq'i' q'u k'axk'o.— Texhtu'.
66014013	Ech tek vab'i ma'l u yol q'ilank'asu'lin tu Amlika. Tal ve ech tza': —Tz'ib'a q'u yol tza'. «Chi'b'eb'al tetz q'u aanima q'u'l a' sakamku ti' u kuB'aal taab'a'b'en tza'.» Chia.— Texhtu'. Ech a' tepaj vab'i va't u yol: —Ee', a' chitu'. Ila'm samotxi'an ti' q'u tza'l, q'u peena vetmotxpaalku ti' u Tioxh. Utz satil iq'aq'al q'u b'a'nil vetmotxi'ana.— Texh u Tioxhla Espiiritu.
66014014	Utz a' tek vil ma'l aanima k'ujlich je' vi' ma'l u saj sutz', echa' u K'aola va'l b'ennaj ko'n aanima. Utz atich je' ikoroona tivi', b'a'nla q'an ch'ich'. Iq'omich ma'l lok ju' ch'ich' taq'o, tzok'b'al triigo; techal tee.
66014015	Ech elu'l va't u aanjel tu u tatib'al u Tioxh tu Amlika. Utz qetu'm chit iq'ilal b'en u aanima i'ana va'l k'ujlich je' vi' u saj sutz'. Tal te ech tza': —B'anb'e tek valok ju' ch'ich' tzi' utz, tzok' q'u vatz chikob'e'm. Tan oponyu tiempo chokb'al tetz. Q'anb'i q'u vatz chikob'e'm tu u vatz amlika tx'ava'.— Texh te.
66014016	Unchee' aatz tek va'l k'ujlich je' vi' u sutz', ipaasa vilok ju' ch'ich' vatz tx'ava' utz, ichok kajay q'u vatz chikob'e'm.
66014017	Ech elu'l va't u aanjel tu u tatib'al u Tioxh tu Amlika. Iq'omich paj ilok ju' ch'ich' tiq'ab'; techal tee.
66014018	Utz elu'l va't aanjel vatz u nachb'al Tioxh. Atil tijle'm vi' u xamal. Ech q'etun iq'ilat b'en u aanjel va'l atich u lok ju' ch'ich' tzixe'; techal tee. Tal te ech tza': —B'anb'e valok ju' ch'ich' techal tee tzi' utz, qole'l q'u uuva k'atz tajan tu u vatz amlika tx'ava' tan, ma'xh q'anb'ia.— Texhtu'.
66014019	Ech aatz u aanjel, ipaasa vilok ju' ch'ich' vatz tx'ava' utz, iqole'l q'u uuva k'atz tajan. Ech ex taq' tu u mam pach'b'al el tetz. Techlal vik'a'nal u Tioxh va'l saku' ti' q'u aanima.
66014020	Ech a' pach'q'ulik q'u uuva ti' elo'p u tenam. Utz ech xaan telu'l u ta'l uuva tu mam pach'b'al tetz, echa' ixaan kaj. Aatz vipimal u kaj, ji'op k'atz ixhekeema q'u chee tiju'. Utz 300 kiloometro ixaa u kaj tzi'.
66015001	Unchee' vil va't u mam xheenya tu amlika, tz'ejxeb'al k'u'l. Vil jujva'l aanjel iq'omich jujva't q'u choob'al paav taq'o va'l sitzojpeb'e u mam ik'a'nal u Tioxh ti' q'u aanima tu u vatz amlika tx'ava'.
66015002	Ech vil va't u kam majte, echa' mar. Tiira rib'kin, echa' espejo yuuel tuch' xamal. Utz aatz sii' va'l echa' mar, txaklich je' q'u aanima q'u'l ye't b'en ik'u'l ti' u xa'eb'alla txokop tuch' ti' vivatzib'al. Utz ye't motx taq' tib' aas so'ok vib'ii ti' tuch' u tachul. Jolol iq'omich iaarpa. U Tioxh aq'on te.
66015003	Utz nichmotxib'itza ma'l u b'itzal va'l nichib'itza u Moisees, u taq'onom u Tioxh, tuch' vib'itzal u Chelem Karne'l. Ech nichmotxtal tza': —Aq'el ivi' q'u mamaj kam na'ane', kuB'aals Mam Tioxh. Tiira jikom vab'ey utz, a' vinujul. Echixe'at axh tijlenal q'u tenam kajayil.
66015004	Ech ab'il koj ma'j ye' saxo'vanaxh kuB'aal utz, ye'k sit'anb'a'xh. Tan ta'xh ma'l, axh ye'k apaav. Utz nojchit tinujul itx'olax q'u kam na'ane'. Echixe'at til chaj ko'n toj k'asku'l aanima tulaj mamaj tenam utz, su'ltoksa aq'ii.— Chia.
66015005	Xamtich tek ti' q'u kam tza', a' tek vil ijajpu u okeb'alop tu u tioxhla atib'al tu Amlika, va'l atik u o'tla nuk'u'm.
66015006	Utz a' elku'l jujva'l q'u aanjel tuul q'u'l iq'omich jujva'l q'u choob'al paav taq'o. B'a'nla chaj tz'u'kin saj lino b'u'j q'u toksa'm; kexh irib'une'. Utz paalnaj jununil jiskin b'a'nla q'an ch'ich' vatz taanima.
66015007	Ech aatz ma'l tu kaava'l q'u itz'lich kam, taq' jununil ikoopa jujva'l q'u aanjel; b'a'nla q'an ch'ich'. Noonaj tu vik'a'nal u Tioxh; aya' q'u choob'al paav sataq'u'l u Tioxh va'l b'enq'ii b'ensaj tatine'.
66015008	Aatz u tatib'al u o'tla nuk'u'm, tiira noo sib' tuul tu vixamlil vitechalil u Tioxh. Ech ab'il koj saveet toko'p tuul, pek analen satzojpu taq'tu ku' jujva'l q'u choob'al paav jujva'l q'u aanjel.
66016001	Ech vab'i tuch k'asu'l ma'l u mam qetu'm tu u totztioxh. Iq'ila jujva'l q'u aanjel. Tal te ech tza': —B'enoj eqoo ku' q'u tuul q'ul ekoopa vatz tx'ava' tzi', va'l a' nik'am ti' u mam ik'a'nal u Tioxh.— Texhtu'.
66016002	Ech b'en u b'axa aanjel, ex iqoo ku' u tuul vikoopa vatz tx'ava'. Utz yakich cheeoj toy ti' q'u aanima taq'o q'u'l atich ok u techlal u xa'eb'alla txokop ti' utz, tuch' q'u'l nichmotxoksan iq'ii vitz'ajich vatzib'al. Yit' suula toy koj. Xo'eb'al ichi'one'.
66016003	Aatz u ka'b' aanjel, iqoo ku' u tuul vikoopa vi' u mar. Utz yakich b'enojs kaj, echa' kajal kamnaj. Utz yakich kamoj kajay q'u txokop atil tu mar taq'o.
66016004	Aatz u toxva' aanjel, iqoo ku' u tuul vikoopa vi' q'u nima' tuch' vi' q'u chun a'. Utz yakich paj b'enojs kajal.
66016005	Ech a' tek vab'i iyolon u aanjel va'l aa kuenta ti' q'u a'. Tal ech tza': —Tiira axh jikom kuB'aal, ye'k paav sak'atza. Axh u Tioxh tetz cheel utz, tetz o'te. Natx'ol inujul q'u kam.
66016006	Tan aatz q'u aanima tzi', vetixaansa ikajal q'u alol tetz q'u'l ayol tuch' q'u niman eetz. Motx iyatz'a. Ech aatz cheel, vetaaq'lu ich'exel q'ul ib'anon te, echa' kaj satuk'a. A' b'oj isa'.— Texhtu'.
66016007	Ech vab'i iyolon va't u aanjel vatz u nachb'al Tioxh. Tal ech tza': —KuB'aal Mam Tioxh, nojchit tiira jikom utz, inujul va'l na'ane' aas naaq' u choob'al paav.— Texhtu'.
66016008	Ech aatz u kaava' aanjel, a' iqoov ku' u tuul vikoopa vi' u q'ii tzi'. Utz ech tz'e'chil si'an q'u aanima tu xamal tu vik'achon u q'ii taq'o.
66016009	Utz motx tz'e' q'u aanima tu u q'ii tzi'. Pek ye't ko'n motx ik'axa q'ul ib'anone'. Ye't it'anb'a' u Tioxh. Pek motx ko'n iyoq' vib'ii u Tioxh va'l atil q'u choob'al paav tiq'ab'.
66016010	Ech aatz u to'va' aanjel, iqoo ku' u tuul vikoopa vi' u b'anb'al iq'esalail u xa'eb'alla txokop. Ech yakich kaaoj viq'esalail tu uken. Utz nichtexhmotxikoch'i taq' q'u aanima tu chi'om.
66016011	Utz motx ko'n iyoq' u Tioxh tu Amlika tu vichi'on q'ul itoy. Utz ye't motx ik'axa q'ul ib'anone'.
66016012	Aatz u vaajaj aanjel, iqoo ku' u tuul vikoopa vi' u mam nima' Eeufrates. Ech yakich tzajoj u a' taq'o, ti' tamax ib'ey q'u ijlenal taq'o q'u'l atil tikuenta aal tela'.
66016013	Ech a' tek vil telu'l ma'l maalola aanxel titzi' u Dragoon, va't titzi' u xa'eb'alla txokop utz, va't titzi' u chulin alol tetz iyol u Tioxh. Oxva'l echa' petej.
66016014	Utz jolol itioxhil tx'i'li'inaj. Kam ko'n xheenya nimotxi'ane'. Utz a' samotxb'enku xe' q'u ijlenal tu u vatz amlika tx'ava' kajayil. Samotximolo tib' taq'o tu u mam ch'a'o va'l si'an tuch' u Mam Tioxh tu u q'ii aas lu'uli.
66016015	Ech vab'i ma'l u yol tal ech tza': —Ab'itaj, ye'k talche' so'oponin, echa' topon elq'om sunb'ane'. Ech chi'b'eb'al tetz u aanima va'l nachnoch tatine' utz, nitilb'e tatin sunk'atza. Echa' ato'k toksa'm. Ech jatu koj sat'u'e'i utz, sa'kojel iq'ii.— Texhtu'.
66016016	Utz ech imol tib' q'u q'esal tenam tu q'u maalola chaj aanxel tu ma'l u tx'ava' Armagedoon ib'ii tu yolb'al hebreo.
66016017	Ech aatz u jujva' aanjel, iqoo ku' u tuul vikoopa vi' u kajiq'. Utz ech qetun elu'l ma'l u yol tu u k'ujleb'al tetz q'esala tu u tatib'al u Tioxh tu Amlika. Tal ech tza': —¡Tzojpia!— Texhtu'.
66016018	Ech kaana itz'na'b' eli. Mam q'eq'u'm uchi, tuch' tininunchil. Utz paal ma'l mam kab'naano. Ye'saj ipaal ma'j kab'naano echi, jatva'x tiempo xe't tatin aanima tu u vatz amlika tx'ava' tza'.
66016019	Unchee' aatz u mam tenam Babiloonia tzi', paxi. Oxva'l ku' tuul. Aatz tere'n q'u tenam motx ku' majte. Tan iq'at u Tioxh aas sa'chittaq' ku' u choob'al paav ti' u mam tenam Babiloonia tu vik'a'nal.
66016020	Utz kajay q'u tx'ava' atich nik'a a', sotzi. Utz kajay q'u muunte, ye'kanich teku'en.
66016021	Utz mamaj sajb'atz ku' ti' q'u aanima. Kintaal talal junun q'u sajb'atz tzi'. Pek aatz q'u aanima, motx ko'n iyoq' u Tioxh ti' aas taq' ku'l u sajb'atz ti'. Tan nojchit aq'el ivi' u choob'al paav ku'i tzi'.
66017001	Unchee' aatz ma'l tu jujva'l q'u aanjel q'u'l atich jununil ikoopa, ul tal ve ech tza': —Ni'axh tza'. Sunk'uch see kam u choob'al paav su'ul ti' u cheela ixoj va'l k'ujlel je' vi' q'u a' tzi'.
66017002	Tan aatz u ixoj tzi', ma'xh teesal tib' tu b'ey tuch' q'u ijlenal tu u vatz amlika tx'ava'. Kajay q'u aanima tu u vatz amlika tx'ava' ely itxumb'al tu b'ey taq'o tu vimaalola txumb'al. Echa' q'ab'ansamal ni'ane'.— Texhtu'.
66017003	Ech tiq'ob'enin u Tioxhla Espiiritu tu ma'l u tz'inlich tzaji tx'ava'. Utz vil ma'l u ixoj atich je' ti' ma'l u kaji' xa'eb'alla txokop. Utz tz'ib'amal ok yol ti' u xa'eb'alla txokop tzi'. A' niyoq' Tioxh. Jujva'l ivi' atile tuch' lavat tuk'.
66017004	Utz aatz u ixoj, b'a'nla kaj oksa'm ato'k taq'o. Vijel u toksa'm tu b'a'nla q'an ch'ich', b'a'nla chaj sivan, tuch' tu perla. Atich ma'l koopa tiq'ab', b'a'nla q'an ch'ich'. Noonaj ku' tzu'kin paav tuul tuch' yoq'b'alla chaj yol. A' u techlal u teesat tib' tu b'ey.
66017005	Aatz tipala, tz'ib'amal ok ma'l u b'ii aas ye' ootzajimal u tokeb'al. Ech nichtal tza': “U MAM TENAM BABILOONIA, INAN Q'U CHEELA CHAJ IXOJ TUCH' Q'U CH'IXVEB'ALLA PAAV TU U VATZ TX'AVA'.” Chia.
66017006	Unchee' a' tek vil u ixoj tzi'. Ech teku'en a' q'ab'areel tu vikajal q'u niman tetz u Jesuus q'u'l ma'tich iyatz'ta', tuch' tu vikajal q'u'l kamnaj ti' itxakb'a'l viyol u Jesuus. Ech ta'xh vila, tiira yakich tz'ejxoj unk'u'l taq'o.
66017007	Ech aatz u aanjel, tal ve ech tza': —¿Kantu' nitz'ejx ak'u'l? Tan saval see kam u tokeb'al u kam ye' ootzajimal ti' u ixoj tzi' utz; kam u tokeb'al u txokop, u iq'on tetz va'l jujva'l ivi' utz, laval tuk'.
66017008	Aatz u xa'eb'alla txokop va'l vetiilluka tzi' tan, nojchit atiche. Pek ye'kan cheel. Utz sa'nalq'aavu'l. A' saje'ku'l tu u mam jul. Ech tek lab'en tu sotzchil. Samotxsotz ik'u'l q'u aanima taq'o aas satil iq'aavu'l xa'eb'alla txokop va'l nojchit atiche, pek ye'kan cheel. A' sasotz ik'u'l q'u aanima q'u'l ye' tz'ib'amal ib'ii tu u libro tetz atinchil tu b'enq'ii b'ensaj aya'xchen xe' q'ii xe' saj.
66017009	Ech aatz q'u kam tza', tetz aanima aas se'el itxumb'al tuul. Aatz jujva'l q'ul ivi' u xa'eb'alla txokop, a' nik'am ti' jujva'l muunte va'l k'ujlelku je' u ixoj.
66017010	Utz a' paj nik'am ti' jujva'l ijlenal. O'va'l tu q'u ijlenal tzi', ku'naj tek ul tu q'u tijle'm. Aatz u vajaj, ni'an viq'esalail cheel. Pek ech koj u jujva' tan, ye'saj toke'. Pek aatz lo'oki, b'iil ko'xh si'ano'k tu tijle'm.
66017011	Aatz u xa'eb'alla txokop va'l atiche tzi' utz, ye'kan cheel. Antu xo'l jujva'l q'u ijlenal, vaaxajil tek tuch'. Utz ela samotxb'en tu sotzchil.
66017012	Utz aatz laval u tuk' vetiila tzi', a' nik'am ti' lavat ijlenal. Ye'saj tok tu q'u tijlenalil. Pek b'iil ko'xh samotxi'ano'k tu q'u tijle'm. A' imol a' u xa'eb'alla txokop samotxi'an q'esalail.
66017013	Ma'l ko'n iatz samotxi'an laval q'u ijlenal tzi'. Utz samotxtaq' q'u tijlenalil jaq' imantaar u xa'eb'alla txokop, simolo tib' tuch'.
66017014	Ech samotxi'an ch'a'o tuch' u Chelem Karne'l. Loq' sako'nsub'ax tu u Chelem Karne'l. Tan Tijlenal q'u ijlenal u Chelem Karne'l; iQ'esala q'u q'esal. Utz aatz q'u'l atil k'atza, junal sik'lemal tu u Tioxh; jolol itxaaom utz; tiira jolol k'ujleb'al k'u'l.— Texhtu'.
66017015	Tal paj u aanjel ve ech tza': —Aatz q'u a' vetiila tzi' va'l k'ujlelku je' u cheela ixoj, a' nik'am ti' sib'la aanima tu talaj tenam utz, mamaj tenam, jatvatzul ko'n aanimail, jatvatzul ko'n iyolb'al.
66017016	Utz aatz u xa'eb'alla txokop tuch' laval q'u ijlenal va'l vetiilla tzi', samotxichi'k'ula u cheela ixoj. Sib'aje'l tu tijle'm. Sit'u'b'a'ka tu me'b'i'l. Samotxichi' vichi'l. Utz sik'ach tere'n vichi'l tu xamal.
66017017	Tan u Tioxh vet'oksan tu taanima aas a' si'ane', kam va'l isa' u Tioxh. Ma'l ko'n iatz laval q'u ijlenal samotxi'ane' utz, samotxtaq' q'u tijlenalil jaq' imantaar u xa'eb'alla txokop. Sa'nalchittzojpi kam va'l ninaltal u Tioxh ti'.
66017018	Aatz u ixoj va'l vetiila tzi', a' nik'am ti' ma'l u mam tenam va'l sanimal tu q'u ijlenal tu u vatz amlika tx'ava'.— Texhtu'.
66018001	Unchee' xamtich tek ti' q'u kam tzi', a' tek vil iku'l va't u aanjel tu Amlika. Tiira sib' u tijle'm. Yakich itxijtxu u tx'ava' tu vitechalil.
66018002	Ech qetun taltu ech tza': —¡Saku' u mam tenam Babiloonia! ¡Saku'i! Sab'ens tatib'al tx'i'li'inaj, tatib'al maalola chaj aanxel. Utz sab'en isok q'u tzu'kin xich'omla chaj txokop q'u'l txojonb'al k'u'l sajil ok.
66018003	Tan kajay q'u tenam tu vatz tx'ava' tzi', vetmotxteesa tib' tu b'ey tuch'. Ech teku'en a' q'ab'areel taq'o. Utz echat q'u ijlenal majte, nimotxteesa tib' tu b'ey tuch'. Ech teku'en a' q'ab'areel. Utz echat q'u aa k'a'y tu u vatz tx'ava' majte, vetmotxi'an tx'iiol iq'iil ti' q'u tzu'kinla chaj tacha'v ni'ane'.— Texh u aanjel.
66018004	Ech vab'i va't u yol tu Amlika tal ech tza': —Untenam, elojex xo'l q'u aanima tzi'. Ech ye'k seb'an etetz q'ul ipaav. Utz ye'k sapotzonex ti' q'u choob'al paav saku' ti'.
66018005	Tan ma'xh taq'l ivi' ich'ii q'ul ipaav ni'ane'. Utz vettillu u Tioxh, ech si'an te ti' q'u tonkonil.
66018006	Ech aq'loj u choob'al paav te ti' kam chit q'u'l ni'ane'. Ka' tanul tek iq'aav te sab'anaxi. Kam q'ul ib'anone', kam vipaab'al nichtoksa ti' toksal aanima tu k'axk'o, echat tetz sab'anaxi. Aal ka'pajul paalchu sii' vich'exel sik'ule'.
66018007	Kam chit vit'anb'a't tib' utz, vit'e'sut tib', echil u choob'al paav sa'aq'ax te, k'axk'o tuch' oq'el. Tan nital tu taanima ech tza': «¡K'ujlelin echa' ik'uje' ma'l ijlenal! ¡Yit' in koj txakay ixoj utz, ye'k il tza'l savile'!» Chia.
66018008	Ech toke' tu ko'n ma'l q'ii so'oponku u choob'al paav ti', u va'y, u oq'el, u kamchil utz, vitz'e' tu xamal. Tan techal u Mam Tioxh u kuB'aal va'l satx'olon inujul.— Texh u aanjel.
66018009	Ech sa'nalmotxoq' q'u ijlenal ti' tu u vatz tx'ava'. Sa'nalmotxtxumuni aas latil ib'ukin ije' isib'el vitz'e'a' tan, nichmotxteesa tib' tu b'ey tuch'. Vetchi'b' tuch'.
66018010	Sa'texhmotxtxake' b'en tzian tu xo'val tan, noj ipotzon ti'. Utz samotxtal ech tza': —¡Tilayol, tilayol! veta'anla mam tenam Babiloonia. Techalich axh, pek oora ko'xh vet'ul u choob'al paav sai'.— Chaj.
66018011	Antu samotxoq' q'u aa k'a'y tu vatz tx'ava' majte. Utz samotxtxumun ti' u tenam tzi' tan, ab'il tere'n koj saloq'on q'ul ik'a'y.
66018012	A' q'ul ik'a'y tza': b'a'nla q'an ch'ich', b'a'nla saj ch'ich', b'a'nla sivan, b'a'nla perla, b'a'nla seda, lino, kajko b'u'j, tx'umq'inajla tze', tuch' marfiil, kajay q'u b'a'nla chaj kam aas tze', q'an ch'ich', nojla ch'ich', tuch' marmol vijb'alla sivan,
66018013	tuch' kanela tuch' tx'umtx'uchla kam, kaxhlaan pom, mirra, oliibano, ta'l uuva, aseite, triigo, che'm triigo, karne'l, chee, kare't. Utz niloq'e' nik'ayi aanima.
66018014	Motx tal q'u aa k'a'y ech tza': —Elyu kajay q'u b'a'nla chaj kam saatz, q'u'l ni'xhaachva tuch' avaanima utz, kajay q'u kam q'u'l tiira techal seetz, q'u tx'iib'al q'ii. Utz jatu tere'n koj siil iatz.— Texhtu'.
66018015	Utz aatz q'u aa k'a'y tetz q'u kam tzi', sa'texhmotxtxake' k'asu'l tu xo'val tzian ti' isajil u choob'al paav tan, noj ipotzon ti'. Samotxoq'i, samotxtxumuni. Tan vetmotxi'an tx'iiol iq'iil tu k'a'y tu u tenam tzi'.
66018016	Samotxtal ech tza': —¡Tilayol, tilayol! veti'anlu u mam tenam tzi', va'l echich ivijtu tib' vijolib'la ixoj tu b'a'nla tz'u'kin saj lino b'u'j, tuch' b'a'nla kaj b'u'j, b'a'nla morado b'u'j. Nichivij tib' tu b'a'nla q'an ch'ich', tu b'a'nla sivan, tuch' tu perla.
66018017	Pek tu ko'xh unmu'k'ul sasotz q'u mama'la tx'iib'al q'ii tzi'.— Texhtu'. Utz antu sa'texhmotxtxake' k'asu'l tzian q'u olin vaarko tuch' q'u xaaol vi'aj a' utz, tuch' q'u'l vi' mar niaq'oninka.
66018018	Samotxtil ije' isib'el vitz'e' u tenam tzi'. Samotxtal ech tza': —¡Ab'iste koj ma'j tenam echich u mam tenam tzi'!— Texhtu'.
66018019	Ech motx imak' je' pojoj tivi', techlal itxumune'. Motx qetun tu oq'el. Tal ech tza': —¡Tilayol, tilayol! veti'anlu u mam tenam tzi'. Tan aal a' va'l vetcheek tx'iib'al kuq'ii tuul, o' b'aal vaarko. Pek aatz tek cheel utz, ¡unmu'k'ul ko'xh vetsotzi!— Texhtu'.
66018020	Ech alax ech tza': —¡Txuq'txunen ti' Amlika! Txuq'txunojex ti' ex xaannaj el ex k'atz u paav, ex ichaj u Jesuus, tuch' ex alol tetz q'ul iyol u Tioxh. Tan vetitx'ol inujul u tenam u Tioxh, ti' va'l b'anel sete taq'o.— Texhtu'.
66018021	Ech aatz va't u aanjel, mam aa yak'il, ik'oli ma'l mam sivan echa' che'b' triigo. Utz ik'on b'en tu mar. Tal ech tza': —Kani'ch a' mik'onax ko'p u mam sivan jaq' a' tzi', echat isotz u mam tenam Babiloonia tzi'. Utz ab'il tere'n koj sailon.
66018022	Sa'tere'nkojab'il ivi' q'u oq'san aarpa tuul, niko'xh xuli aa. Utz sa'tere'nkojab'il toq' trompeta. Sa'tere'nkojab'il ik'oxon q'u aq'onom tuul. Utz ye'kan sa'ab'il iche'l triigo.
66018023	Ye'kan txijtxub'al satxijtxuni. Ye'kan sa'ab'il chi'b'ichil ti' tzumb'a'a tan, tiira vetmotxpaal tetz q'u aa k'a'y. Utz sib' mamaj tenam veteesa tu b'ey tu q'u kam nachuli.
66018024	Ech iveet u tenam tzi', ti' majte tan, cheey vikajal q'u alol tetz u yolb'al Tioxh tuul, tuch' vikajal q'u aanima niman tetz u Jesuus utz, tuch' q'u'l yatz'el tu vatz tx'ava' ti'.— Texh u aanjel.
66019001	Xamtich tek ti' q'u kam tza', a' tek vab'i tuch ma'l yol tu Amlika. Mam tenam chit nichalon ech tza': —¡B'itzataj! ¡T'anb'a'taj u kuB'aal Tioxh! Tan a' u Chitol tetz q'u aanima tu tza'l. Ech alaxoj itechalil; alaxoj mam tijle'm.
66019002	Tan tuch' chit inujul utz, tijikomal nitaq' ku' u choob'al paav. Vetitx'ol inujul vipaav u tenam va'l echa' cheela ixoj. Tan vetiyansa vitxumb'al q'u aanima tu vatz tx'ava', echa' teesat tib' tu b'ey tuch'. Ech aq'axyu ich'exel te ti' iyatz'tu q'u niman tetz u Tioxh.— Texhtu'.
66019003	Ech alax paj ech tza': —¡B'itzaloj! ¡T'anb'a'loj u kuB'aals Amlika! B'enamen sab'ukb'u'lan ije' isib'el vitz'e' u tenam tzi', ye'k iya'e'.— Texhtu'.
66019004	Ech peche' ku' q'u 24 q'esala vatz u Tioxh tuch' kaava'l q'u itz'lich kam. Utz motx toksa iq'ii va'l k'ujlel tu u k'ujleb'al tetz mam q'esala. Nichtal ech tza': —¡A'i, b'itzaloj! ¡T'anb'a'loj u kuB'aals Amlika!— Texhtu'.
66019005	Ech uch k'asu'l va't u yol k'atz u k'ujleb'al tetz q'esala. Tal ech tza': —¡T'anb'a'taj u kuTioxh, kajay ex niman tetz, ex taq'onom, ch'ooajs nimaj!— Texhtu'.
66019006	A' tepaj vab'i ma'l u mam tenam, techal ijelun tuul viyol echa' mam nima'. Utz echa' itininun amlika aas sael itz'na'b'. Tal ech tza': —¡B'itzaloj! ¡T'anb'a'loj u kuB'aals Amlika! Tan niteki'an u tijlenalil, aya' u kuB'aal Mam Tioxh.
66019007	Ech chi'b'ojo' utz, txuq'txunojo'. Qaltaj vitechalil u Tioxh. Tan oponyu u q'ii vitzume'b'al u Chelem Karne'l. Utz veti'anlu tuch tib' u ixviak vimol satzume'i.
66019008	Aq'axyu tzii te aas sivij tib' tu b'a'nla tz'u'kin saj lino; techal irib'une', ye'k tz'il ti'. Tan aatz u b'a'nla tz'u'kin saj lino tzi', a' nik'am ti' u jikomla ib'anon q'u aanima niman tetz u Jesuus.— Texhtu'.
66019009	Aatz tek u aanjel, tal ve ech tza': —Tz'ib'a q'u yol ech tza': «Chi'b'eb'al tetz q'u aanima q'u'l motx savsali tu u tx'a'om ti' u nimla q'ii tetz vitzumb'a'a u Chelem Karne'l.» Chia.— Texhtu'. Utz tal paj ve ech tza': —Aatz q'u yol tza', nojchit jikomla chaj yol tetz Tioxh.— Texhtu'.
66019010	Unchee' aatz in tan, yakich peche'ojku'in vatz u aanjel ti' toksal iq'ii. Pek tal ve ech tza': —Ye'ka. Ya'an ech tzi' tan, ela ko'n in taq'onom Tioxh sauch'. Utz ela ko'n in tuch' kajay q'ul ahermano majte q'u'l niniman viyol u Jesuus. Pek a' oksa iq'ii Tioxh. Tan ti' vinimal viyol u Jesuus k'uxh nital q'ul iyol u Tioxh q'u alol tetz u yolb'al Tioxh.— Texhtu'.
66019011	Unchee' a' tek vil jajlich u Amlika tzi'. Utz vil ma'l u saji' chee. Aatz va'l atich je' ti', a' ib'ii “Jikom” utz, “Inujul”. Tan tinujul utz, tijikomal nitx'ol inujul q'u kam utz, tinujul nich'a'oine'.
66019012	Echa' irib'un xamal q'u b'aq' iatz. Utz kalab'en ikoroona atil je' tivi'. Tz'ib'amal ok ma'l u b'ii ti' aas ye'xhab'il ko'xh ootzajin tetz. Pek ta'xh ootzajin tetz kam nitale'.
66019013	Tz'itumal ok kaj ti' u toksa'm ato'k. Utz “Yolb'al Tioxh” vib'ii.
66019014	Jolol aye'n tu amlika q'ul isol xamel ti'. B'a'nla chaj tz'u'kin saj lino q'u toksa'm. Ye'k tz'il ti'. Utz ti' saji' chee atik je' majte.
66019015	Utz nitelu'l ma'l jutz' vi' espada titzi'. Utz a' va'l si'anvu tu q'u aanima tu kajay q'u tenam aas li'an viq'esalail. Utz tu vich'ich' b'aara satoksav tu jik. Echa' ipach'q'ul uuva tu pach'b'al tetz si'an te. Ech sinach vik'a'nal u Mam Tioxh.
66019016	Tz'ib'amal ok ma'l u b'ii ti' iqul u toksa'm nital ech tza': “TIJLENAL Q'U IJLENAL UTZ, IQ'ESAL Q'U Q'ESALA.” Chia.
66019017	Ech vil ma'l u aanjel txaklich tu u q'ii. Qetun b'en tu q'u xich'omla chaj txokop tu amlika q'u'l chi'o nichi'e'. Tal te ech tza': —Ni'extaj utz, moltaj etib' tu ma'l u nimla tzujb'e'ib' sataq' u Tioxh sete.
66019018	Ech setzoti echi'o, ichi'l ijlenal, ichi'l q'esal sol, ichi'l sol, ichi'l mamaj aa yak'il, a' imol ichee, ichi'l aanima k'ayimal tib' tu aq'on, tuch' ichi'l q'u'l k'uxh yit' k'ayimal koj tib', nimajs ch'ooaj.— Texhtu'.
66019019	Ech vil u xa'eb'alla txokop, a' imol q'u ijlenal tu vatz tx'ava' tuch' q'ul isol. Molel tib' ti' ib'anax ch'a'o tuch' va'l atich je' ti' u saji' chee, a' imol q'ul isol xamich ti' majte.
66019020	Pek yakich txaypoj u xa'eb'alla txokop tuch' u chulin alol tetz u iyol u Tioxh. Aya' va'l kam ko'xh xheenya nichik'uch titxumb'al u xa'eb'alla txokop tan, a' sub'un q'u'l ok u techlal u xa'eb'alla txokop ti' utz, motx toksa iq'ii vitz'ajich vatzib'al. Ech itz'lele sika'b'il k'onax b'en tu u mam neb'lich a' xamal va'l nichtoyvu tuch' q'ol.
66019021	Pek ech koj tere'n q'ul imol, a' yatz'on u jutz' vi' espada va'l nichtelu'l titzi' va'l atich je' ti' u saji' chee. Ech tiira motx ib'an itzujb'et tib' q'u xich'omla txokop ti' q'ul ichi'l.
66020001	Ech a' tek vil iku'l ma'l u aanjel tu Amlika. Iq'omich u laave taq'o tetz u mam jul. Utz iq'omich va't mam kadeena tiq'ab'.
66020002	Ech itxay u Dragoon, u o'tla tx'i'la txokop. Aya' u Diablo, u Satanaas. Utz 1,000 ya'b' iqitza.
66020003	Ech ik'on ko'p tu u mam jul, u tatib'al. Utz b'oono ijupilka i'ana. Utz toksaka visello ti' u jupb'al tetz. Ech ye'kan sateesa q'u aanima tu b'ey tu kajay u vatz tx'ava'. Pek tz'ajnalen u 1,000 ya'b', ech nal la'pajchajpul b'iite.
66020004	Unchee' vil unjolol k'ujleb'al tetz q'esala. Utz motx k'uje' q'u aanima tuul q'u'l motx aq'ax tijle'm ti' iq'atax tzii. Utz vil u taanxelal q'u aanima majte q'u'l motx kutilel ivi' ti' vinimal vichusb'al u Jesuus utz, ti' ko'n u yolb'al Tioxh. Tan ye't motx toksa iq'ii u xa'eb'alla txokop, niko'xh vitz'ajich vatzib'al. Utz ye't taq' tzii aas so'ok u techlal tipala oj ti' iq'ab'. Utz vil iq'aav titz'pe', i'an q'esalail 1,000 ya'b' k'atz u Jesuus.
66020005	Ech a' u b'axa q'aavitz'pichil tzi'. Pek aatz unjolt q'u kamnaj, yit' yakich koj q'aav itz'pi. Analen aas latz'aj u 1,000 ya'b'.
66020006	Pek chi'b'eb'al tetz q'u niman tetz u Jesuus q'u'l laq'aavitz'pu tu u b'axa q'aavitz'pichil. Tan ye'xhkam ve't tokeb'al u ka'b' kamchil ti'. Pek q'ilan sik'len tetz Tioxh utz, tetz u Jesuus. Ech si'an q'esalail k'atza 1,000 ya'b'.
66020007	Unchee' ta'xh latz'aj u 1,000 ya'b', sachajpul u tx'i'li'inaj, saelu'l tu vipreexhuil.
66020008	Utz se'nteesa kajay q'u tenam tu b'ey tu u vatz amlika tx'ava'. Antu u Gog tuch' u Magoog samotximol tib' taq'o ti' ib'anax ma'l u mam ch'a'o. Ye' acheb'e tachul q'ul isol. Echa' sanaab' tzi' mar.
66020009	Ech ipaxi paal tib' tu kajay u vatz tx'ava' tzi'. Utz motx isuti ti' u tatinb'al q'u niman tetz u Tioxh; u tenam va'l tii u Tioxh ti'. Pek ku'l xamal tu Amlika utz, ik'acha.
66020010	Ech txaypu u tx'i'li'inaj, u eesan aanima tu b'ey. Utz k'onax oko'p tu u mam neb'lich a' xamal tuch' q'ol. A' atichku u xa'eb'alla txokop tzi' tuch' u chulin alol tetz iyol u Tioxh. Ech latzi' samotxulevasalku q'iils aq'b'al ech ko'xh ib'ena', ye'k iya'e'.
66020011	Ech vil ma'l u mam saj k'ujleb'al tetz mam q'esala. Utz vil va'l k'ujlich tuul. Utz yakich elojb'en u tx'ava' tuch' u amlika siatz. Utz ye't chee ve'te'.
66020012	Ech vil q'u kamnaj, ch'ooajs nimaj, jolol txaklich ok vatz u Tioxh. Ech jajax tuul q'u libro. Utz jajax tuul va't u libro majte, u tetz u atinchil tu b'enq'ii b'ensaj. Ech motx tx'olax inujul q'u kamnaj ti' q'u kam nichmotxi'ane' aas itz'liche tan, tz'ib'amal tu q'u libro tzi'.
66020013	Aatz u mar, ik'uch kajay q'u aanima q'u'l kam tuul. Echat u tioxhil kamchil majte tuch' u molb'al tib' q'u kamnaj, ik'ucha jatva'l kamnaj atil tuul. Utz motx tx'olax inujul q'u kamnaj sijununil ti' q'u kam motx i'ana aas itz'liche.
66020014	Ech k'onax b'en u tioxhil kamchil tuch' u molb'al tib' q'u kamnaj tu u mam neb'lich a' xamal. A' teku'en a' u ka'b' kamchil.
66020015	Ech ab'il va'l ye't chee vib'ii tu u libro va'l tetz atinchil tu b'enq'ii b'ensaj, k'onax b'en tu u mam neb'lich a' xamal majte.
66021001	Unchee' vil ma'l u amlika tuch' va't tx'ava', ak' teku'en. Tan ye'kanich u b'axa amlika tuch' u b'axa tx'ava'. Utz ye'kan tek u mar.
66021002	Utz vil iku'l u tioxhla tenam tu Amlika xe' Tioxh, u ak' Jerusaleen. B'a'nla vijel, echa' ixviak aas sa'tektzume'i. In ilon, in Xhan.
66021003	Ech a' tek vab'i ma'l u yol majte, q'eq'u'm chit tel tu Amlika. Tal ech tza': —Aatz u tatib'al u Tioxh, atil tek xo'l q'u aanima. A' sa'atinku u Tioxh tixo'l tan, itenam teku'en.
66021004	Ech a' sasuun q'u ta'l b'aq' iatz q'u aanima. Utz ye'kan kamchil su'uchi. Ye'kan oq'el. Ye'kan sich'i'm. Utz ye'kan chi'om sa'atini. Tan aatz q'u b'axa kam tzi', motx paalyuka.— Texhtu'.
66021005	Ech yolon va'l k'ujlich tu u k'ujleb'al tetz mam q'esala. Tal ech tza': —Kajay q'u kam vetunch'expixsala'.— Texhtu'. Utz tal ve ech tza': —Tz'ib'a q'u yol tzi' tan, inujul utz, ijikomal atzi'.— Texhtu'.
66021006	Tal paj ve ech tza': —Atil ku' tib'eyil, in viXe'teb'al utz, in viYa'eb'al. Ech ab'il ma'j nikam tu tzaj itzi'l utz, uloj. Tan oya ko'n savaq' tetz u a' tu chun a' va'l tetz b'enq'ii b'ensaj.
66021007	Utz ab'il a' sasub'un u paav, sa'etzan ti' q'u kam sunk'atza. Ech in iTioxh si'ane' utz; unk'aol unme'al si'ane'.
66021008	Pek aatz q'u xo'vom tuch' q'u'l ye' niniman aas atilin, tuch' q'u'l tzu'kin tu paav, q'u yatz'ol, q'u eesanib' tu b'ey tuch' aanima, q'u istan, q'u oksan iq'ii b'anich tioxh utz, tuch' kajay q'u txub'a'lom, a' yakku tu u mam neb'lich a' xamal va'l yuuel tuch' q'ol. A' u ka'b' kamchil.— Texhtu'.
66021009	Ech xaanu'l ma'l tu jujva'l q'u aanjel sunk'atza q'u'l atich jujva'l koopa tzixe'. Noonaj ku' jujva'l q'u ya'teb'al choob'al paav tuul. Iq'ila'in. Utz tal ve ech tza': —Ni'axh tan, sunk'uch vik'ulel u Chelem Karne'l see.— Texhtu'.
66021010	Ech tiq'otb'enin u Tioxhla Espiiritu taq'o vi' ma'l u mam t'ankin muunte. Ech ik'uch u Jerusaleen ve, u tioxhla tenam. Tuul nichiku'l tu Amlika xe' Tioxh.
66021011	Kaana irib'un ti' tu vitechalil u Tioxh. Echa' irib'un ma'j b'a'nla sivan. Echa' u sivan jaspe aas nipaal kusajin tuul.
66021012	Aatz ti'aj utz, ato'k ma'l mam t'ankin tz'ach; kab'laalen ijub'alil ato'k. Utz aatz tzi' junun q'u jub'al, atil ma'l aanjel; kab'laal sikajayil. Utz tz'ib'amal ok vib'ii kab'laal q'ul ik'aol u Israeel ti'.
66021013	Oxva'l jub'al aal tela'. Oxva't aal ije'a'. Oxva'l aal toke'. Utz oxva't aal iku'e'.
66021014	Aatz u mam itz'achil u tenam tzi', a' atik je' vi' kab'laal mamaj sivan. Utz tz'ib'amal ok q'ul ib'ii kab'laal q'ul ichaj u Jesuus ti'.
66021015	Aatz u aanjel va'l nichq'ilanin, atich ma'l echab'al tzixe' b'a'nla q'an ch'ich'. A' satecha jank'al ich'ii u tenam; jank'al ich'ii q'ul ijub'alil utz, jank'al it'ane' je' vitz'achil.
66021016	Tiira kaa xoob'al u tenam tzi'. Jank'al ich'ii u tajan, echat ko'xh vivatz. Loq' techa u tenam tu techab'al utz, 2,200 kiloometro unchaj paq'il. Ela ko'n u tajan tuch' vivatz utz, tuch' vit'ane' je'.
66021017	Ech techa jank'al it'eb'lu vitz'achil utz, ma'len 65 metros. A' techav tu u techab'al va'l ni'anb'e q'u aanima. A' va'l i'anb'e u aanjel.
66021018	Utz jaspe sivan u mam tz'ach tzi'. Pek aatz u tenam tan, b'a'nla q'an ch'ich'. Echa' espejo, nipaal kusajin tuul.
66021019	Aatz q'u mam sivan va'l atik je' u mam tz'ach tetz u tenam, b'a'nla vijel tu jatvatzul ko'n b'a'nla chaj sivan. Aatz u b'axa utz, vijel tu jaspe. Aatz u ka'b' utz, zafiro. Aatz u toxva' utz, aagata. Aatz u kaava' utz, esmeralda.
66021020	Aatz u to'va' utz, onice. Aatz u vaajaj utz, cornalina. Aatz u jujva' utz, crisoolito. Aatz u vaaxaj utz, berilo. Aatz vib'ele utz, topaacio. Aatz vilava utz, crisopraso. Aatz vijunlaa utz, jacinto. Utz aatz vikab'laa, amatista.
66021021	Pek aatz kab'laal q'u jub'al tzi', jolol perla vichi'l. Perla junun q'u jub'al tzi'. Pek aatz u mam b'ey tu u tenam tzi', tiira b'a'nla q'an ch'ich'. Nipaal kusajin tuul, echa' espejo.
66021022	Utz ye't vil ma'j totztioxh tu u tenam tzi'. Tan a' totztioxh u kuB'aal Mam Tioxh tuch' u Chelem Karne'l.
66021023	Utz ye'k ministeer vitxijtxun u q'ii tzi' tuch' u ich'. Tan a' nitxijtxun vitechalil u Tioxh utz, a' nitxijtxun u Chelem Karne'l majte.
66021024	Ech a' samotxpaalku q'u mamaj tenam vatz vitxijtxune' q'u'l ma't iq'alpul tu q'ul ipaav. Utz saoksal iq'ii q'u ijlenal tu kajay tenam utz, satal itechalil.
66021025	Utz jatu koj sajupax q'ul ijub'alil u tenam q'iil tan, ye'kan aq'b'al tzi'.
66021026	Utz samotxtiq'o ul q'u tx'iib'al q'ii q'u tenam tuul, tuch' q'u tijle'm.
66021027	Pek jatu koj so'oko'p tzu'kin kam tuul, q'u b'anol paav, tuch' q'u txub'a'lom. Pek ta'xh so'oko'p tuul q'u aanima q'u'l tz'ib'amal q'ul ib'ii tu vilibro u Chelem Karne'l va'l tetz atinchil tu b'enq'ii b'ensaj.
66022001	Ech aatz u aanjel, ik'uch ma'l u nima' ve tetz tiichajil b'enamen. Kexh ik'ank'ochil; tiira rib'kin, echa' espejo. A' nik'asku'l k'atz vik'ujleb'al u Tioxh tuch' u Chelem Karne'l.
66022002	Utz atil ma'l u tze' tetz tiichajil tinik'a u mam b'ey tu u tenam tzi', tu vitzi'aj u nima'. Kab'laa vatzul ivatz nitaq'e' jun ich'. Utz aatz q'ul ixaj, b'a'nixsan tetz q'u aanima tu u vatz amlika tx'ava'.
66022003	Utz ye'kan tz'ejb'al tzii yol saku' tu u tenam tzi'. Tan a' sa'atinku u Tioxh tuul tuch' u Chelem Karne'l k'ujlel tu k'ujleb'al tetz iq'esalail. Utz kajay q'u taq'onom samotxoksan iq'ii.
66022004	Utz samotxtil tib' ivatz tuch' u Tioxh. Ech aatz q'u niman tetz tzi', samotxtz'ib'al ok vib'ii u Tioxh tipala.
66022005	Utz ye'kan aq'b'al sa'atin tzi'. Sa'tere'nkojsavsal txijtxub'al, niko'xh vitxijtxun u q'ii tzi'. Tan a' tek satxijtxun u kuB'aal u kuTioxh. Utz b'enamen samotxi'an q'esalail q'u niman tetz k'atza, ye'k iya'e'.
66022006	Unchee' tal paj u aanjel ve ech tza': —Aatz q'u yol tza', inujul utz, k'ujleb'al k'u'l. Tan u kuB'aal vetchajon viaanjel ti' talax tu q'u niman tetz kam q'u kam sa'texhuchi. Utz anko'xh u kuTioxh tzi' va'l nichiyolon k'atz q'u alol tetz viyolb'al o'ten majte.— Texhtu'.
66022007	Utz vab'i talax ech tza' majte: —Ab'i iile' oora ko'xh su'ulin. Utz chi'b'eb'al tetz q'u aanima q'u'l niniman q'u yol b'axab'samal talax tu u u' tza'.— Texhtu'.
66022008	In Xhan, in va'l ilon utz, ab'in q'u kam tza'. Utz ta'xh veet vila, veet vab'i, yakich peche'ojku'in vatz u aanjel va'l k'uchun q'u kam ve tzi'. Si'chvoksa iq'ii vala.
66022009	Pek tal ve ech tza': —Ye'ka. Ye' ko'xh a'an ech tzi' tan, ela ko'n in taq'onom Tioxh sauch'. Utz ela ko'n in tuch' kajay q'ul amol, q'u alol tetz q'ul iyol u Tioxh. Utz ela ko'n in tuch' q'u aanima q'u'l niniman q'u yol tu u u' tza'. Pek ¡a' sooksa iq'ii u Tioxh!— Texh ve.
66022010	Ech tal paj ve ech tza': —Yit' sako'nkoxhaatinsa q'u kam sak'u'l q'u'l b'axab'samal el talax tu u' tza'. Pek ala. Tan naja' texh u tiempo tetz vitzojpeb'al.
66022011	Ech aatz q'u'l yit' inujul koj ni'ane', ib'an tere'n va'l yit' inujul koj. Aatz q'u'l tzu'kin ni'ane', ib'ane'n tere'n tzu'kin paav. Pek aatz q'u aanima q'u'l jikom, ib'ane'n q'u kam jikom. Utz aatz q'u'l xaannaj el k'atz paav, ib'ane'n tere'n q'u kam q'u'l ye'k paav ti'.— Texh u aanjel.
66022012	Pek tal paje': —Ab'i iile': «Oora ko'xh su'ulin. Utz saviq'ou'l vichoob'al junun q'u aanima ti' jank'al q'u kam veti'ana.
66022013	In viXe'teb'al; in viYa'eb'al. In viB'axa utz, in viTzojpeb'al.
66022014	Chi'b'eb'al tetz q'u aanima q'u'l ye'xhkam niyansa tib' tu paav. Echa' tx'aatx'och toksa'm. Tan a' q'u'l atil tokeb'al ti' u tze' tetz tiichaji. Utz a' q'u'l so'oko'p tu q'ul ijub'alil u tenam.
66022015	Pek ech koj q'u'l tiira tx'i' ti' ib'anax u paav, sa'kojoko'p. Echat q'u istan, q'u eesanib' tu b'ey tuch' aanima, q'u yatz'ol, q'u oksan iq'ii b'anich tioxh utz, tuch' q'u'l vatz ik'u'l ib'anax txub'a'l.
66022016	In u Jesuus. In vetchajon vunaanjel ti' talax q'u yol tu q'u niman vetz. In vimukanil u Daviid utz, vitu'xh ixalam. Utz in u rib'kin tx'umi'l va'l nije'ul ku' chaj saj.» Chu u Jesuus.— Texh u aanjel.
66022017	Ech nital u Tioxhla Espiiritu tuch' vik'ulel u Chelem Karne'l. —¡Ni'axh!— Chia. Utz ab'il va'l niab'in: —¡Ni'axh!— Chaj majte. Ech ab'il nitzaj itzi' ti' u atinchil tu u b'enq'ii b'ensaj, uloj. Echa' tuk'al a' si'ane'. Tan tiira oya ku'en.
66022018	Utz nival tu kajay q'u aanima q'u'l niab'in q'u yol b'axab'samal talax tu u u' tza' aas, oj ab'il ma'j satz'ajsan ok tere'n ivi' q'u yol tza', saku' q'u choob'al paav ti' tu u Tioxh, q'u'l tz'ib'amal tu u u' tza'.
66022019	Utz oj ab'il sa'eesan tere'n q'u yol b'axab'samal talax tu u' tza', ye'k tokeb'al ti' u vatzomla tze' tetz tiichajil. Utz ye'k tokeb'al ti' u tioxhla tenam va'l nital u u' tza'.
66022020	Aatz va'l nialon kajay q'u kam tza', nital ech tza': —Nojchit vul texhtu'.— Chia. Utz aatz q'u ab'in tetz u yol tza' satale': —¡A'i, kuB'aal Jesuus, ni'axh!— Chaj.
66022021	Atoj vib'a'nil u kuB'aal Jesucristo texo'l sekajayil. A'i.
