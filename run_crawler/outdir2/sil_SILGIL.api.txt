40001001	Yesu doho niaa nɛ ŋla. U naabalimaba nɛ fa ŋaa Abiraham ari Devit.
40001002	Abiraham nɛ fa lul Aizik. Aizik ma sii lul Jekↄb. Jekↄb ma sii lul Juda ari u naaŋbiiriŋ.
40001003	Juda ma sii lul Pɛrɛs ari Zɛra. (Ba naaŋ yiriŋ nɛ fa Tama.) Pɛrɛs ma bira sii lul Hɛzurↄŋ. Hɛzurↄŋ ma sii lul Ram.
40001004	Ram ma sii lul Amiinadab. Amiinadab ma sii lul Naasuŋ. Naasuŋ ma sii lul Salimↄŋ.
40001005	Salimↄŋ ma sii lul Buas. (Buas naaŋ yiriŋ nɛ fa Rehab.) Buas ma sii lul Obɛd. (Obɛd ma naaŋ yiriŋ nɛ fa Rut.) Obɛd ma sii lul Jɛsi.
40001006	Jɛsi ma bira sii lul kuoro Devit. Devit ma fa lul Solomↄŋ (Solomↄŋ ma naaŋ fa ŋaa Uraya haala nɛ. Uraya suu aŋ ka Devit joŋo jaa.)
40001007	Solomↄŋ ma sii lul Rihabam, Rihabam ma sii lul Abaaja, Abaaja ma sii lul Asa.
40001008	Asa ma sii lul Jihosafat, Jihosafat ma sii lul Jↄram, Jↄram ma sii lul Uzaya.
40001009	Uzaya ma sii lul Jotam, Jotam ma sii lul Ehas, Ehas ma sii lul Hizikaya.
40001010	Hizikaya ma sii lul Manaasi, Manaasi ma sii lul Emↄŋ, Emↄŋ ma sii lul Jusaya.
40001011	Jusaya ma sii lul Jekonaya ari u naaŋbiiriŋ. Bua-la lɛ nɛ ba kɛŋ Iziral tiŋŋaa mu Babilↄŋ.
40001012	Ba fa si kɛŋ Iziral tiŋŋaa kaa mu Babilↄŋ ŋii, u ŋii hariŋ lɛ nɛ Jekonaya lul Sialitɛl, Sialitɛl ma sii lul Zerubabil.
40001013	Zerubabil ma sii lul Abayat, Abayat ma sii lul Ɛlayakim, Ɛlayakim ma sii lul Azↄ.
40001014	Azↄ ma sii lul Zadↄk, Zadↄk ma sii lul Akim, Akim ma sii lul Ɛlayat.
40001015	Ɛlayat ma sii lul Eliyeza, Eliyeza ma sii lul Mataŋ, Mataŋ ma bira sii lul Jekↄb.
40001016	Jekↄb ma sii lul Josɛf, Josɛf nɛ saa jaa Mɛɛri. U nɛ lul Yesu, nii-la ba sií yirɛ Kirisito.
40001017	A suomi Abiraham si hɛ u miisiŋ lɛ a kaa kukↄ Devit si hɛ u miisiŋ lɛ, ba di u nihiliɛrɛba kala fa ŋaa fii ari banɛsɛ nɛ. Devit si hɛ u miisiŋ lɛ a kaa kukↄ bua-la lɛ ba fa si kɛsɛ Iziral tiŋŋaa kaa mu Babilↄŋ, Devit nihiliɛrɛba kala ma fa ŋaa fii ari banɛsɛ nɛ, a bira chiŋ bua-la lɛ ba si kɛsɛ Iziral tiŋŋaa kaa mu Babilↄŋ a kaa kukↄ bua-la lɛ ba si lul Kirisito, nialiŋ ba si kɛsɛ kaa mu Babilↄŋ nihiliɛrɛba ma fa ŋaa fii ari banɛsɛ nɛ.
40001018	Ŋla nɛ ba ŋaa a lul Yesu Kirisito. Josɛf nɛ fa sugɛ u naaŋ Mɛɛri duu jaa. Ka di ba-na jaa dↄŋↄ, Mɛɛri na duu kɛŋ luoruŋ nɛ. Wia Diŋ-zↄŋ-la nɛ hɛ pu.
40001019	Josɛf fa ŋaa ni-pula nɛ. U fa bi chɛ duu hiisɛ Mɛɛri niaa tuↄŋ. Ŋii nɛ u kɛŋ u tuↄŋ lɛ duu viau.
40001020	U fa síi biinɛ ŋii, Wia tiŋdaara dↄŋↄ kↄ u teeŋ ari duosoo tuↄŋ a bula pu a bul, "Josɛf, Devit doho nuu, sí leŋe di fawulluŋ kɛniŋ ŋ síi chɛ di ŋ jaa Mɛɛri, bɛɛ wiaa luoru-la u si kɛnɛ ŋaa Wia Diŋ-zↄŋ-la nɛ hɛ pu.
40001021	U jaŋ lul baal, ŋ jaŋ hɛ u yiriŋ Yesu, bɛɛ wiaa u nɛ jaŋ laa u niaa haachɛba ta."
40001022	Wiiŋ deeŋ kala ŋaa di wialiŋ la Tiina Wia fa si bula ku ŋaa wutitii. U fa to u nialiŋ síi bul wiaa, Wia Diŋ-zↄŋ-la doluŋ lɛ nɛ a bul ŋii.
40001023	Wialiŋ u fa si bula nɛ ŋla: "Ha-tolo kubala ha si bi baal jiŋ jaŋ kɛŋ luoruŋ a lul bie. Ba jaŋ hɛ u yiriŋ Imanuɛl." (U yiri-la bubuↄŋ nɛ Wia hɛ la teeŋ.)
40001024	Josɛf si sii doŋ lɛ, u ŋaa ŋii Wia tiŋdaari-la si bula pu a jaa Mɛɛri.
40001025	U si jaau ŋii, ba duu bi dↄŋↄ jiŋ, ka u lul u ha-toli-bie. Ŋii nɛ Josɛf hɛ u yiriŋ Yesu.
40002001	Ba lul Yesu Bɛtilɛhɛm lɛ nɛ. Ta-bie-la fa hɛ Judiya tiŋteeŋ lɛ nɛ. Bua deeŋ lɛ baal kubala baa yirɛ Hɛrↄd nɛ fa ŋaa tiŋtee-la kuoro. Ba si lul Yesu, wu-jinnaa lii taŋ-bubuↄŋ a kↄ Jerusalɛm a piɛsɛ, "J_uu tiŋŋaa kuoru-la ba si lula hɛ nii nɛ? La na u chɛŋwuluŋ taŋ-bubuↄŋ nɛ a kↄ di la chuↄlu."
40002003	Kuoro Hɛrↄd fa si nii wiiŋ deeŋ, fawulluŋ kɛŋ ba di Jerusalɛm niaa kala kiŋkɛŋ kiŋkɛŋ.
40002004	Ŋii nɛ u yirɛ nialiŋ si kpu pusuŋ pipi Wia kuhiasiŋ ari Wia teniŋ kerichiba-la ba ku hilimi. U piɛsɛba a bul, "Nii nɛ ba jaŋ lul Kirisito, nii-la Wia si liisa?"
40002005	Ŋii nɛ ba bula pu a bul, "Ba jaŋ lulu Bɛtilɛhɛm, Judiya tiŋteeŋ lɛ. Ŋla nɛ nialiŋ síi bul wiaa, Wia Diŋ-zↄŋ-la doluŋ lɛ ŋmuŋsɛ:
40002006	Wia si, 'Bɛtilɛhɛm ŋaa ta-bie nɛ Judiya tiŋteeŋ lɛ. Ama Judiya tiŋteeŋ kala lɛ, Bɛtilɛhɛm niaa nɛ ŋaa ni-balaa, bɛɛ wiaa ba tuↄŋ nɛ Iziral kuoro jaŋ lii, nii-la si jaŋ beŋ mi niaa, Iziral tiŋŋaa.' "
40002007	Ŋii nɛ Hɛrↄd luↄra yirɛ wu-jinna-la si lii taŋ-bubuↄŋ a kaa mu faa a piɛsɛba di ba dagu bua-la titia lɛ chɛŋwul-la si lia. Ba daga pu.
40002008	Ŋii nɛ Hɛrↄd taba di ba mu Bɛtilɛhɛm, aŋ bula piba a bul, "Má mu chɛ bile ari siifiɛsiŋ. 'Di ma nɛ nau, má leŋ di mi ma jiŋ ŋii niiŋ lɛ, a ma mu chuↄlu."
40002009	Ba si nii ŋii, ba lii joŋ woŋbiiŋ aa mu. Chɛŋwul-la ba fa si na taŋ-bubuↄŋ bira laa ba sipaaŋ.
40002010	Ba bira si na chɛŋwul-la, ba tuↄŋ kala tↄrɛ, ba jujuↄsɛ.
40002011	Ba si mu yi lee-la bii-mulo-la si hɛ, chɛŋwul-la chiŋ dia-la nyuŋ. Ba mu juu dia-la a na bii-mulo-la ari Mɛɛri, u naaŋ. Ba tuu kpirimi u sipaaŋ a chuↄlu. Ŋii nɛ ba puri ba chugusuŋ a liisɛ kiaa pu: Sɛlimɛ, tii-keli-zↄŋ baa yirɛ firaŋkiŋsɛŋs ari tii-keli-zↄŋ dↄŋↄ baa yirɛ mɛɛ.
40002012	Ŋii nɛ titaŋiŋ Wia bula piba duosoo tuↄŋ ari ba sí miira mu Hɛrↄd teeŋ. Ŋii nɛ ba sii a to woŋbii-wogo a miira mu ba jaŋ.
40002013	Ba si miira joŋ ba woŋbiiŋ a viiri, Josɛf piŋ doŋ a duosi a na Wia tiŋdaara di u kↄ u teeŋ a bula pu, "Sii a joŋ bii-mulo-la ari u naaŋ a fá mu Ijipiti tiŋteeŋ a hɛ dimɛ see di mi bira bula piŋ di ŋ lii dimɛ, bɛɛ wiaa Hɛrↄd chɛ di u kpu bii-mulo-la nɛ." Ŋii nɛ u sii a joŋ bii-mulo-la ari u naaŋ a mu Ijipiti tiŋteeŋ titaŋiŋ. U hɛ dimɛ nɛ deeŋ deeŋ Hɛrↄd ku suu.
40002015	Wiiŋ deeŋ ŋaa di wii-la Wia fa si to nialiŋ síi bul wiaa, Wia Diŋ-zↄŋ-la doluŋ lɛ ku ŋaa wutitii. U fa bula ari u jaŋ yirɛ u bie duu lii Ijipiti tiŋteeŋ kↄ.
40002016	Hɛrↄd si na ari wu-jinna-la nyisu nɛ, u faasa na baaniŋ. Wu-jinna-la fa si dagu bua-la lɛ ba si lul Yesu, u jiŋ ŋii. Ŋii nɛ u ta u laali-yuoroo di ba mu Bɛtilɛhɛm ta-biisi-la kala si gollu chu a kpu haŋbolibiisi-la kala si ha bi jisiŋ balia kiele.
40002017	A tiŋ ŋla wiaa wii-la Jɛrimaya fa si bula ku ŋaa wutitii nɛ. U fa ŋaa nialiŋ síi bul wiaa, Wia Diŋ-zↄŋ-la doluŋ lɛ dↄŋↄ nɛ.
40002018	Wialiŋ u fa si bula nɛ ŋla: U si, "Niaa níi yel Rama lɛ, niaa faasa yel nɛ. Haal kubala ba síi yirɛ Rechil yel u haŋbiisiŋ wiaa nɛ. U yele, u bi tↄrↄ, bɛɛ wiaa ba kala suba nɛ."
40002019	Ŋii nɛ Hɛrↄd ku suu. U si suba ŋii, Josɛf bira duoso a na Wia tiŋdaara di u kↄ u teeŋ a bula pu, "Sii a kɛŋ bii-mulo-la ari u naaŋ a miira mu Iziral tiŋteeŋ. Nialaa fa síi chɛ di ba kpu bii-mulo-la, ba suba nɛ." Ŋii nɛ u kɛŋ bile ari u naaŋ a kaa mu Iziral tiŋteeŋ a hɛ dimɛ.
40002022	Ama Josɛf si nia ari Hɛrↄd suba, ka u bie Akiliyas dii kuoruŋ Judiya tiŋteeŋ lɛ, fawulluŋ fa kɛnu ari u si jaŋ hↄŋ dimɛ. Ŋii nɛ Wia bira bula pu duosoo tuↄŋ duu mu hↄŋ Galilii tiŋteeŋ lɛ.
40002023	U si mu Galilii tiŋteeŋ, u mu hↄŋ taŋ kubala lɛ baa yirɛ Nazarɛt. U ŋaa ŋii di wialiŋ nialiŋ fa síi bul wiaa, Wia Diŋ-zↄŋ-la doluŋ lɛ ŋaa wutitii nɛ. Ba fa bula a bul, "Ba jaŋ kɛnu yirɛ Nazarɛt tiina."
40003001	Bua-la lɛ Jↄↄŋ Wia lii-foori-la sii kↄ Judiya tiŋteeŋ a juu giri-bine tuↄŋ a suomo bubul Wia wiaa pipi niaa.
40003002	U bula piba a bul, "Má birima lii ma haachɛba lɛ, bɛɛ wiaa Wia kuorii-la kpaga nɛ!"
40003003	Nialiŋ fa síi bul wiaa, Wia Diŋ-zↄŋ-la doluŋ lɛ dↄŋↄ ma fa bul Jↄↄŋ wiaa nɛ. U yiriŋ nɛ fa Azaaya. U fa si, "Nuu nɛ chiŋ giri-bine tuↄŋ aa heele bul, 'Má kↄ a wasɛ woŋbiiŋ bil di la Tiina kↄ a tuto. Má ŋaa ŋii duu nɛ kↄ, u di-vɛniŋ jaŋ piŋ woruŋ.' "
40003004	Jↄↄŋ gɛnniŋ fa ŋaa buŋtaŋŋa punaa nɛ ba kaa sua, a kɛŋ teŋbiiŋ vↄↄ u tiŋa, u kudiilee ma nɛ fa nyaŋgirikɛba ari tuuŋ.
40003005	Niaa lii Jerusalɛm ari Judiya tiŋteeŋ kala ari tasi-la kala si golli Jↄↄdaŋ fuo-la a kↄ u teeŋ.
40003006	Ba dagɛ ba haachɛba aŋ tuu Jↄↄdaŋ fuo-la, u foba Wii-chuↄlɛ liiŋ.
40003007	Jↄↄŋ na Farisii tiŋŋaa ari Sadusii tiŋŋaa di ba yuga a kukↄ u teeŋ duu foba Wii-chuↄlɛ liiŋ. U si naba, u bula piba a bul, "Ma niaa deeŋba wu-ŋaalaa nagɛ diŋŋaa nɛ. Ma biina ma jaŋ wuo fá lɛl chɛɛ-la Wia si jaŋ dii nuu-kala sariyaa?
40003008	Máa ŋaa wialiŋ si jaŋ dagɛ ari ma birima lii ma haachɛba lɛ nɛ
40003009	aŋ sí biina a bul Abiraham si ŋaa ma naabalima ŋii, Wia bi jaŋ dↄgisɛma. Mi jaŋ bula pima ari Wia paala jaŋ wuo ŋaa di tabiaa deeŋba ma si na birimɛ Abiraham doho niaa.
40003010	Na ba kɛŋ saaŋ jee nɛ a ŋaa siri di ba keri tiisiŋ lo. Tia-la kala si bi nɛŋ-zↄŋŋↄↄ ka nɛŋ, ba jaŋ kere lo a hɛ nyiniŋ.
40003011	Mi-na foma Wii-chuↄlɛ liiŋ a dagɛ ari ma birima lii ma haachɛba lɛ nɛ, ama nii-la si jaŋ to mi hariŋ kↄ, u nɛ jaŋ joŋ Wia Diŋ-zↄŋ-la a hɛ ma dↄŋsuŋ lɛ aŋ joŋ nyiniŋ hɛ dↄŋsuŋ ma lɛ. U nɛ yuga kiimi. U paala bi maga di mi kori u nɛŋtɛŋŋɛɛ maa.
40003012	U jaŋ kori mii-chaari-gbaŋa duu ŋmoo u miaa kala dɛrɛ, u jaŋ kɛŋ gbaŋa-la a kaa chaarɛ a liisɛ mii-biiŋ a hɛ u vire lɛ aŋ joŋ jↄruŋ a hɛ nyiniŋ lɛ. Nyiŋ-la bi jaŋ disɛ."
40003013	Bua-la lɛ Jↄↄŋ fa síi bul Wia wiaa aŋ fufo niaa Wii-chuↄlɛ liiŋ ŋii, Yesu sii lii Galilii tiŋteeŋ a kↄ Jↄↄŋ teeŋ duu fou Wii-chuↄlɛ liiŋ Jↄↄdaŋ fuo-la lɛ.
40003014	Ama Jↄↄŋ si nii ŋii, u wiwalimɛ di Yesu kɛŋ u tuↄbiinaa birimɛ. Ŋii nɛ Jↄↄŋ bula pu a bul, "Ŋ nɛ maga di ŋ fomi Wii-chuↄlɛ liiŋ, aŋ ka ŋ kↄ di mi nɛ foŋ Wii-chuↄlɛ liiŋ ŋii."
40003015	Ŋii nɛ Yesu bula pu a bul, "Ŋaa ŋii mi si bula piŋ. Ŋla nɛ la jaŋ wuo to a ŋaa wii-la kala Wia síi cho." Ŋii nɛ Jↄↄŋ sɛi a fou Wii-chuↄlɛ liiŋ.
40003016	Jↄↄŋ si fo Yesu Wii-chuↄlɛ liiŋ dɛrɛ, u guu lii lii-la tuↄŋ ku lii di wia nyuŋ kpaa balia. U na Wia Diŋ-zↄŋ-la duu ku tuu a nagɛ kokomo a togiliu lɛ.
40003017	Ka u nii nuu yiikoro wia nyuŋ a bul, "Mi Bii-chooluŋ nɛ ŋla, mi tuↄŋ tↄrɛ u nyuŋ."
40004001	Wia Diŋ-zↄŋ-la si ku togili Yesu lɛ ŋii, u kɛnu kaa juu giri-bine tuↄŋ di Sitaani magisu.
40004002	Yesu fa si hɛ giri-bine tuↄŋ ŋii, u vↄↄ niiŋ titaŋiŋ ari wiihɛyɛ kala tapulaa mahiŋ balia, ŋii nɛ losuŋ kɛnu woruŋ.
40004003	Ŋii nɛ Sitaani kↄ u teeŋ a bula pu a bul, "Di ŋ nɛ ŋaa Wia Bie, ŋaa di tabiaa deeŋba birimɛ boroboro di ŋ dii."
40004004	Ŋii nɛ Yesu bula pu a bul, "Ba ŋmuŋsɛ Wia teniŋ tuↄŋ a bul, 'Kudiilee duŋduŋa dee bi nuhuobiine miisiŋ ka pa, ama Wia niiŋ wialiŋ u síi bul níi pi nuhuobiine miisiŋ.' "
40004005	Ŋii nɛ Sitaani kɛŋ Yesu a kaa mu Jerusalɛm a kaa mu jil Wia-dia nyu-gbaŋa
40004006	aŋ bula pu a bul, "Di ŋ nɛ ŋaa Wia Bie, joŋ ŋ titia a yuo daha a tuu chigisi tiŋteeŋ. Ba ŋmuŋsɛ Wia teniŋ tuↄŋ ari 'Wia jaŋ bul ŋ wiaa a pi u tiŋdaaraa di ba ku cheme kɛniŋ, di ŋ sí joŋ ŋ naaŋ ŋmoo tabiaa a keri.' "
40004007	Ŋii nɛ Yesu bula pu a bul, "Ba bira ŋmuŋsɛ Wia teniŋ sɛmɛ dↄŋↄ a bul, 'U bi maga di ŋ mimagisɛ ŋ Tiina Wia.' "
40004008	Ŋii nɛ Sitaani bira kɛŋ Yesu a kaa jil peel-bal kubala nyuŋ a dagu dunia kuoruŋ fine ari u zↄmuŋ
40004009	aŋ bula pu a bul, "Mi jaŋ joŋ kiaa deeŋba kala piŋ di ŋ nɛ jaŋ tuu kpirimi a chuↄlɛmi."
40004010	Ŋii nɛ Yesu bula pu a bul, "Sitaani, mu dimɛ, Wia teniŋ tuↄŋ ba ŋmuŋsa di ba chuchuↄlɛ la Tiina Wia duŋduŋa nɛ a timaa pu."
40004011	Ŋii nɛ Sitaani viiri aŋ ka Yesu. Ŋii nɛ Wia tiŋdaaraa ku tima pu.
40004012	Bua deeŋ lɛ ba kɛŋ Jↄↄŋ Wia lii-foori-la kaa mu tↄ dia. Yesu si nii ŋii, u sii Judiya lɛ a mu Galilii tiŋteeŋ.
40004013	U bira bi Nazarɛt lɛ hↄnↄ aŋ sii a mu hↄŋ taŋ kubala baa yirɛ Kapɛnam lɛ. Taŋ-la kpagɛ Galilii mugi-bal-la nɛ a hɛ Zɛbuluŋ ari Nafitali tiŋteeŋ.
40004014	Wiiŋ deeŋ ŋaa di wialiŋ Azaaya fa si bula ku ŋaa wutitiiba nɛ.
40004015	Azaaya fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ. U fa bul wiaa a pi Zɛbuluŋ ari Nafitali doho niaa lɛ a chaasɛ mugi-baliŋ diiraa, Jↄↄdaŋ sɛmɛ, a hɛ Galilii tiŋteeŋ lɛ. Ba ŋaa nialiŋ si bi J_uu tiŋŋaa ŋaa nɛ.
40004016	U bula piba a bul, "Nialiŋ si hɛ birimiŋ tuↄŋ, ba jaŋ na puluŋ-bal. Tiŋtee-la ma lɛ niaa si bi Wia chuↄlɛ, pulumuŋ jaŋ pↄsɛ piba."
40004017	Yesu si hɛ Kapɛnam lɛ, u suomi u tiŋtiŋŋaa a bul Wia wiaa pi niaa a bul, "Má birima lii ma haachɛba lɛ, bɛɛ wiaa, Wia kuorii-la kpaga nɛ."
40004018	Yesu fa si joŋ Galilii mugi-bal-la niiŋ a vivɛŋ, u na naaŋbiiriŋ balia. Ba fa ŋaa cheŋfili-kpuuraa nɛ. Dↄŋↄ yiriŋ nɛ fa Saamↄŋ. U yiriŋ dↄŋↄ ma nɛ fa Piita. U naaŋbie ma yiriŋ nɛ Aŋduru. U naba di baa kpu cheŋfilee fuo-la lɛ ari ba joŋba.
40004019	Ŋii nɛ Yesu bula piba a bul, "Má kↄ mi teeŋ a to mi hariŋ. Mi jaŋ dagɛma ŋii ma si jaŋ kikɛsɛ niaa."
40004020	Lima lima ba joŋ ba joŋba ta aŋ to u hariŋ.
40004021	Ŋii nɛ u bira vɛŋ a mu na naaŋbiiriŋ balia, ba yiraa nɛ Jeems ari Jↄↄŋ. Ba fa ŋaa Zɛbidii biiriŋ nɛ. U naba di ba di ba nyimma fa hɛ ba liiŋ daboro tuↄŋ nɛ. Ba kɛŋ ba joŋba ŋaa siri di ba yuo.
40004022	Ŋii nɛ Yesu yirɛba. Ba guu sii a leŋ ba liiŋ daboro ari ba nyimma aŋ to Yesu hariŋ.
40004023	Ŋii nɛ Yesu gↄllɛ Galilii tiŋteeŋ kala a didagɛ niaa ba Wii-chuↄlɛ diisiŋ lɛ a bubul Wia wu-zↄmↄ-la wiaa ari Wia kuorii-la wiaa a pi niaa aŋ pɛ vivaarɛ niaa nyanyal-yiriba kala.
40004024	Yesu wiaa teeli Siiria tiŋteeŋ kala. Ŋii nɛ niaa kɛŋ ba nyanyal tiŋŋaa kala kↄ u teeŋ. Ba kɛŋ nyanyal-yiriba kala, jiŋ-bↄŋŋↄↄ fa kɛŋ dↄŋsuŋ, nialiŋ dↄŋsuŋ faa tel kuŋkuŋsuŋ, dↄŋsuŋ ma fa ŋaa gbɛrikɛɛ nɛ a kↄ. Yesu vaarɛba kala.
40004025	Ni-daŋ to Yesu hariŋ. Ba dↄŋsuŋ lii Galilii tiŋteeŋ ari ta-geŋtisiŋ fii tiŋteyee. Dↄŋsuŋ ma lii Jerusalɛm si hɛ Judiya tiŋteeŋ lɛ, dↄŋsuŋ ma lii Jↄↄdaŋ fuoŋ cholo sɛmɛ dↄŋↄ.
40005001	Yesu si na di niaa yuga ŋii, u jil peeliŋ nyuŋ a hↄŋ dimɛ. U si hↄnↄ, u haritooroo kↄ u teeŋ. U suomo bul wiaa a didagɛba aa bul,
40005003	"Wia jaŋ pɛ nialiŋ si bi Wia jiŋ woruŋ lɛ. Ba nɛ jaŋ dii Wia kuorii-la.
40005004	Wia jaŋ pɛ nialiŋ síi yel lɛ. U jaŋ leŋ di ba tuↄsaa piŋ di-bala.
40005005	Wia jaŋ pɛ nialiŋ si bi ba titia ka dagɛ. Ba jaŋ dii Wia kuorii-la tiŋtee-falii-la lɛ.
40005006	Wia jaŋ pɛ nialiŋ si faasa chɛ tuↄ-pula a nagɛ losuŋ koo lii-nyuasuŋ si kɛŋ niaa ŋ chichɛ kudiilee koo liiŋ ŋii. Wia jaŋ ŋaa di ba kɛŋ tuↄ-pula.
40005007	Wia jaŋ pɛ nialiŋ síi fá niaa nennige lɛ. U ma jaŋ fába nennige.
40005008	Wia jaŋ pɛ nialiŋ si kɛŋ tuↄ-pula lɛ. Ba jaŋ na Wia.
40005009	Wia jaŋ pɛ naŋjejeeree lɛ. U jaŋ kɛŋba yirɛ u biiriŋ.
40005010	Wia jaŋ pɛ nialiŋ ba síi dↄgisu lɛ a tiŋ wutitii ari tuↄ-pula wiaa. Ba jaŋ hɛ Wia kuorii-la tuↄŋ.
40005011	Di niaa nɛ tuusɛma aŋ pɛ to ma naasiŋ dudↄgisɛma aŋ nyia wu-nyiariŋ pipima a tiŋ ma si ŋaa mi haritooroo wiaa, Wia ma jaŋ pɛma lɛ.
40005012	Má leŋ di ma tuↄŋ tↄrɛ, di ma jujuↄsɛ, bɛɛ wiaa ma time jaŋ yugɛ Wia-jaŋ lɛ. Ba si to ma naasiŋ dudↄgisɛma ŋii, ŋii titia nɛ ba fa dↄgisɛ nialiŋ si laa sipaaŋ bubul wiaa, Wia Diŋ-zↄŋ-la doluŋ lɛ.
40005013	Ma nagɛ yisiŋ nɛ nuu-kala teeŋ. Yisiŋ sima, ama di u nɛ sɛbisɛ, ŋ bira bi jaŋ wuo ŋaa duu siŋ. U ŋaa ku-tↄↄ nɛ. Ba joŋo ta niaa nunuↄsɛ.
40005014	Ma ma nagɛ chaaniŋ nɛ dunia niaa kala teeŋ. Taŋ kala si chiŋ peeliŋ nyuŋ, u bi wuo faa.
40005015	Nuu-kala síi chɛ pulumuŋ u dia lɛ, u bi jaŋ nyigɛ chaaniŋ bil u dia lɛ a kɛŋ gbaŋa a chu tↄ, koo u bi jaŋ joŋ chaaŋ-la hɛ godo bubuↄŋ maa. U yie joŋo bil kua nyuŋ nɛ, di nuu-kala si hɛ dia-la tuↄŋ nina pulumuŋ.
40005016	Ŋii titia nɛ ma ma maga di ma chaanɛ niaa teeŋ di ba wuo na wu-zↄmↄ-la ma síi ŋaa di ba wuo dɛnnɛ ma Nyimma si hɛ Wia-jaŋ lɛ.
40005017	Ma biina mi kↄ di mi joŋ wialiŋ Moosis fa si ŋmuŋsa bil di niaa tuto ta nɛɛ? Koo ma biina mi kↄ di mi joŋ wialiŋ niaa si dagɛma Wia Diŋ-zↄŋ-la doluŋ lɛ ta nɛɛ? Ai, mi bi kↄ di mi joŋba ta, ama mi kↄ di mi dagɛ ba bubuↄŋ titia nɛ.
40005018	Wutitii nɛ mi bulaa pima, dunia ari wia nyuŋ si jaŋ hɛ dimɛ ŋii a dieni, wialiŋ Moosis fa si ŋmuŋsa bil di niaa tuto, ba bi jaŋ keriba mua ma ta see di kuŋ-kala si hɛ dunia lɛ dɛrɛ.
40005019	Ŋii wiaa nii-la kala si keri wialiŋ mua ma ta aŋ dagɛ u dↄŋsuŋ tiŋŋaa di ba to ŋii, u tiina nɛ jaŋ ŋaa ni-bie Wia kuorii-la tuↄŋ. Nii-la ma kala síi to wialiŋ a dagɛ u dↄŋsuŋ tiŋŋaa di ba ma to ŋii titia, u tiina jaŋ yugɛ Wia kuorii-la tuↄŋ.
40005020	Mi jaŋ bula pima, see di ma kɛŋ tuↄ-pula a kii Wia teniŋ kerichiba ari Farisii timma-la a ŋiŋaa wialiŋ Wia síi chɛ, di ŋii dee, ma bi jaŋ wuo juu Wia kuorii-la tuↄŋ."
40005021	Ŋii nɛ Yesu bira dagɛ u haritooroo a bul, "Ma nia ari faafaa kala nɛ Moosis bula pi niaa a bul di ba sí niaa kpu. U fa bula di nii-la kala nɛ kpu nuu, ba jaŋ kɛnu kaa mu dii u sariya.
40005022	Ama lɛɛlɛ mi jaŋ bula pima, nii-la kala si na baaniŋ u naaŋbie nyuŋ, ba jaŋ kɛnu kaa ku dii u sariya. Nii-la ma kala si yirɛ u naaŋbie a bul di u ŋaa ni-pɛipɛi, ba jaŋ kɛnu kaa mu nialiŋ si hilime vuurɛ wiaa teeŋ. Nii-la ma kala si yirɛ u naaŋbie a bul di u ŋaa ni-tↄↄ nɛ, u tiina jaŋ mu juu Wia nyiniŋ.
40005023	Di ŋ nɛ kɛŋ puna mu Wia koruŋ di ŋ kpu a nyiga pu aŋ liise mu yi ari ŋ naaŋbie tuↄŋ cheye ŋ nyuŋ,
40005024	leŋ puna-la koru-la nyuŋ aŋ miira mu ma di ŋ naaŋbie siŋ, ka di ŋ-na miira mu di ba kpu puna-la a pi Wia.
40005025	Di nuu nɛ samiŋ a kɛniŋ kaa mu sariya didiiliŋ, ŋ ŋaa kukeri a bul wii-la wasɛ woŋbiiŋ lɛ lima lima aŋ-na mu. Di ŋii dee, u jaŋ kɛniŋ kaa hɛ sariya didiire nisiŋ lɛ. Sariya didiire ma jaŋ kɛniŋ kaa hɛ porisiba nisiŋ lɛ. Ba nɛ jaŋ kɛniŋ mu tↄ dia.
40005026	Di ba kɛniŋ mu tↄ dia, ŋ bi jaŋ wuo lii see ŋ t_iŋ chiŋ-la kala ba si kere piŋ.
40005027	Ma nia di ba dagɛma di ma sí niaa haalaa chɛ.
40005028	Ama mi jaŋ bula pima, nuu-kala si na haala a cho duu kɛnu piŋ, u tiina juu Wia haachɛ lɛ nɛ u tuↄŋ lɛ.
40005029	Di ŋ na-diiŋ siiŋ níi chɛ duu kɛniŋ hɛ haachɛ lɛ, liisa ta. Ŋ si jaŋ juu Wia kuorii-la tuↄŋ ari sii-togo, u nɛ kpia ba si joŋuŋ yuo hɛ Wia nyiniŋ lɛ ari siaa balia.
40005030	Di ŋ na-diiŋ nisiŋ níi chɛ duu kɛniŋ hɛ haachɛ lɛ, kere ta. Ŋ si jaŋ juu Wia kuorii-la tuↄŋ ari na-kuuŋ, u nɛ kpia ŋ si kɛŋ ŋ yaraa kala aŋ juu Wia nyiniŋ.
40005031	Ba bira dagɛma a bul, 'Di nuu níi chɛ duu via u haala, u maga duu ŋmuŋsɛ teniŋ pi haal-la ari u jaŋ viau.'
40005032	Ama lɛɛlɛ mi jaŋ bula pima a bul, baal-na kala si via u haala, u ŋaa haal-la juu Wia haachɛ lɛ nɛ, see di haal-la ka ŋaa ha-chↄruŋ wu-ŋaalaa, ka u bala-na viau. Di haal-la nɛ bira mu jaa baal dↄŋ, baal-la si jaau, u ma juu Wia haachɛ lɛ nɛ.
40005033	Ma bira nia di ba bula pi la naabalimaba a bul, 'Di ŋ nɛ ŋmiɛsa ari ŋ jaŋ ŋaa wii pi Wia, sí leŋe di wii-la ta, ama ŋaa wii-la ŋ si si ŋ jaŋ ŋaa a pi Wia.'
40005034	Ama lɛɛlɛ mi jaŋ bula pima, di ma nɛ chɛ di ma ŋaa wii, ma sí ŋmiɛsu. Ma sí Wia ŋmiɛsu, bɛɛ wiaa u níi beŋ dunia kuŋ-kala.
40005035	Koo ma sí tiŋteeŋ ma ŋmiɛsu, bɛɛ wiaa Wia naasiŋ di-wiesiŋ nɛ ŋii. Koo ma sí Jerusalɛm ma ŋmiɛsu, bɛɛ wiaa kuori-baliŋ jaŋ nɛ ŋii.
40005036	Ma paala sí ma nyuŋ ma ŋmiɛsu, bɛɛ wiaa ma paala bi jaŋ wuo ŋaa di ma nyu-punaa biri koo ba pullɛ.
40005037	Ama ma-na yaa bul, 'Oo' koo 'Ai' duŋduŋa a lii ŋii hariŋ. Di ŋ nɛ sɛyɛ, leŋ u sɛnɛ ŋaa wutitii. Di ŋ bira bi sɛyɛ maa, leŋ duu ŋaa wutitii. Di ŋii duŋduŋa dee, u lii Sitaani nɛ.
40005038	Ma nia ari Moosis fa bula a bul, 'Di nuu nɛ tↄↄ ŋ siiŋ purɛ, ŋ ma tↄↄ u siiŋ purɛ, di nuu nɛ ŋmoo ŋ nyiliŋ churi, ŋ ma ŋmoo u nyiliŋ churi.'
40005039	Ama lɛɛlɛ mi jaŋ bula pima a bul, di nuu nɛ ŋaa wu-bↄŋ ŋ lɛ, sí wu-bↄŋ-la joŋo t_imu. Di nuu nɛ fallɛ ŋ na-diiŋ chaŋkpaŋiŋ lɛ, kɛŋ ŋ na-gua chaŋkpaŋiŋ ma kaa birima pu duu fallɛ.
40005040	Di nuu nɛ samiŋ kaa juu kↄↄti duu laa ŋ gɛri-baliŋ, wuri ŋ gɛri-bie ma pɛ pu.
40005041	Di nuu nɛ fuguŋ di ma duu vɛŋ meel-daa, leŋ di ma vɛŋ meel-daasiŋ balia.
40005042	Di ŋ nɛ kɛŋ kuŋ, di nuu piɛsɛ chichɛ, joŋo pu. Di nuu nɛ kↄ ŋ teeŋ a chichɛ kuŋ duu chiŋ, di ŋ nɛ kɛnɛ, joŋo chimu.
40005043	Ma nia ari Moosis fa si di ma cho ma dↄŋsuŋ tiŋŋaa aŋ bɛrɛ ma diŋdↄŋŋↄↄ.
40005044	Ama lɛɛlɛ mi jaŋ bula pima, má cho ma diŋdↄŋŋↄↄ a chuↄlɛ Wia pipi nialiŋ si to naasiŋ dↄgisɛma.
40005045	Di ma nɛ ŋaa ŋii, ma jaŋ wuo ŋaa ma Nyimma Wia si hɛ Wia-jaŋ biiriŋ. U leŋe Wia pↄsɛ hihɛ ni-bↄŋŋↄↄ ari ni-zↄŋŋↄↄ kala lɛ nɛ a leŋ duonuŋ nii pipi ni-zↄŋŋↄↄ ari ni-bↄŋŋↄↄ kala.
40005046	Di ŋ nɛ cho nialiŋ si choŋ duŋduŋa, ŋ bi jaŋ kɛŋ time Wia-jaŋ lɛ. Laŋpoo lilaaraa ma paala ŋiŋaa ŋii nɛ.
40005047	Di ŋ nɛ tuↄsɛ ŋ naaŋbiiriŋ duŋduŋa chuchuↄlɛ, ŋ bi woruŋ ka ŋaa. Nialiŋ si bi Wia jiŋ ma paala ŋiŋaa ŋii nɛ.
40005048	U maga di ma ŋaa tuↄ-pul timma nɛ a sí kuŋ-kala chɛ ka, ari ma Nyimma si hɛ Wia-jaŋ si ŋaa Tuↄ-pul Tiina ŋii."
40006001	Yesu bira dagɛ u haritooroo a bul, "Di ŋ níi chɛ di ŋ ŋaa wu-zↄŋ a pɛ ŋ dↄŋↄ tiina lɛ, sí wu-zↄŋ-la joŋo ŋaau lɛ niaa tuↄŋ. Di ŋ nɛ ŋaa ŋii, ŋ bi time kɛnɛ ŋ Nyimma si hɛ Wia-jaŋ lɛ teeŋ.
40006002	Di ŋ nɛ joŋ kuŋ pɛ nuu lɛ, sí leŋe di niaa jiŋ. Nialiŋ síi dagɛ ba titia yie ŋaa ŋii Wii-chuↄlɛ diisiŋ lɛ ari woŋbii-porunuŋ lɛ. Ba ŋaa ŋii di niaa bɛsɛba lɛ nɛ. Wutitii nɛ mi bulaa pima, ba laa ba time nɛ.
40006003	Di ŋ níi joŋ kuŋ a pɛ nuu lɛ, sí leŋe di ŋ naŋdↄŋ-fiɛmiŋ paala jiŋ.
40006004	Leŋ duu ŋaa wu-faali. Di ŋ nɛ ŋaa ŋii, ŋ Nyimma Wia jaŋ t_imiŋ. U níi na wii-la ŋ si ŋaa."
40006005	Ŋii nɛ Yesu bira bul, "Di ma níi chuↄlɛ Wia, ma sí nialiŋ síi dagɛ ba titia nagu. Ba yie cho di ba chiŋ Wii-chuↄlɛ diisiŋ lɛ ari woŋbiee sɛmɛ a chuchuↄlɛ Wia di nuu-kala naba. Wutitii nɛ mi bulaa pima, ba paala laa ba time nɛ.
40006006	Ama di ma níi chɛ di ma chuↄlɛ Wia, má juu ma diisiŋ a kɛŋ borusuŋ tↄ aŋ sul ma Nyimma-la ma si buu na. U-na na wii-la ma si faa ŋiŋaa nɛ, u jaŋ t_iŋma.
40006007	Di ma níi chuↄlɛ Wia, ma sí faasa bul wiaa yugɛ, ari nialiŋ si bi Wia jiŋ síi ŋaa ŋii. Ba biina ari ba síi chuↄlɛ Wia deeŋ deeŋ ŋii, Wia jaŋ nii.
40006008	Ma síba nagu. Ma Nyimma paala jiŋ kialiŋ ma síi chɛ nɛ, ka ma-na pipiɛsu ŋii.
40006009	Ŋla nɛ u maga di ma chuↄlɛ Wia: Má bul, 'La Nyimma Wia si hɛ Wia-jaŋ, leŋ di ŋ yiriŋ yirɛ.
40006010	Leŋ di ŋ kuorii-la kↄ. Leŋ di niaa sɛi ŋ niiŋ tiŋteeŋ deeŋ lɛ ari ba si sɛi Wia-jaŋ lɛ ŋii.
40006011	Pila la jiniŋ niiŋ kudiiliŋ
40006012	aŋ joŋ la haachɛba chɛla, ari la ma si joŋ la dↄŋsuŋ tiŋŋaa haachɛba chɛba ŋii.
40006013	Liisɛla wii-la si jaŋ kɛŋla hɛ haachɛ tuↄŋ lɛ, liisɛla wu-bↄŋŋↄↄ lɛ, ((bɛɛ wiaa kuorii-la ari doluŋ ari yiri-la ŋaa ŋ kiaa nɛ, lɛɛlɛ a kaa mu deeŋ deeŋ. Ami.))'
40006014	Di ma dↄŋsuŋ tiŋŋaa nɛ ŋaa wiaa cheima lɛ aŋ ka ma joŋo chɛba, ma Nyimma Wia si hɛ Wia-jaŋ lɛ ma jaŋ joŋ wialiŋ ma si ŋaa chei a chɛma.
40006015	Ama di ma nɛ bi wialiŋ ma dↄŋsuŋ tiŋŋaa si ŋaa cheima lɛ joŋo chɛba, ma Nyimma Wia ma bi jaŋ joŋ wialiŋ ma si ŋaa chei a chɛma."
40006016	Ŋii nɛ Yesu si, "Di ma nɛ vↄↄ niiŋ, ma sí siaa kaa chei a nagɛ nialiŋ síi dagɛ ba titia. Ba yie gugↄllɛ ari losuŋ a kɛŋ siaa kala chei di nuu-kala na a jiŋ ari baa vↄↄ niiŋ nɛ. Wutitii nɛ, mi bulaa pima, ba-na paala laa ba time kala dɛrɛ nɛ.
40006017	Di ma nɛ vↄↄ niiŋ, má sↄŋ ma siaa a chaasɛ ma nyuŋ,
40006018	di niaa sí wuo jiŋ ari maa vↄↄ niiŋ nɛ see ma Nyimma Wia duŋduŋa, Nii-la ma si bi na. U-na na wii-la ma si faa ŋaa nɛ, u jaŋ t_iŋma."
40006019	Yesu bira bula, "Ma sí kiaa chɛ bil ma titia lɛ dunia deeŋ lɛ. Dunia lɛ pugumaa jaŋ dii dↄŋsuŋ aŋ ka dↄŋsuŋ ma su, gaaraa ma jaŋ juu gaa dↄŋsuŋ.
40006020	Ama má chɛ kiaa bil ma titia lɛ Wia-jaŋ lɛ, lee-la pugumaa si bi jaŋ wuo dii. Ba bi jaŋ su maa, gaaraa ma bi jaŋ wuo gaaba.
40006021	Ma tuↄbiinaa yie hɛ lee-la ma kiaa si hɛ nɛ.
40006022	Ŋ siaa nɛ ŋaa ŋ yaraa pulumuŋ. Di ŋ siaa nɛ zↄmↄ, ŋ yaraa kala kɛŋ pulumuŋ nɛ,
40006023	ama di ŋ siaa bi zↄŋ, ŋ yaraa kala hɛ birimiŋ tuↄŋ nɛ. Di puluŋ-la nɛ kↄ birimɛ birimiŋ, birimiŋ lim lɛ nɛ ŋ hɛ ŋii.
40006024	Nuu-kala bi jaŋ wuo tiŋ tiŋtiŋŋaa a pi kuhiasiŋ balia. U jaŋ cho dↄŋↄ aŋ bɛrɛ dↄŋↄ. U jaŋ tuto dↄŋↄ niiŋ wiaa woruŋ aŋ via dↄŋↄ niiŋ wiaa. Ŋ ma saa bi jaŋ wuo to Wia aŋ bira cho dunia kiaa maa.
40006025	Mi bulaa pima, ma sí ma titia walimu a tigɛ kudiile-la ma si jaŋ dii a kɛŋ doluŋ koo kialiŋ ma si jaŋ nyunyua. Ma sí ma titia ma walimu a tigɛ gɛnni-la lɛ ma síi chɛ di ma lilaalɛ. Ma miisiŋ nɛ kii kudiilee, ma yaraa ma kii gɛnniŋ.
40006026	Má bee na diibiisiŋ si hɛ wia nyuŋ a fif_il. Ba bi pɛrɛ, ba bi kiaa kuŋ, ba ma bi kiaa ka tuↄlɛ virisiŋ lɛ, ka la Nyimma Wia si hɛ Wia-jaŋ lɛ pipiba kudiilee. Ma nɛ paala kɛŋ liiba a kii diibiisiŋ.
40006027	Di ma níi walimɛ ma titia kiaa deeŋba wiaa, bua-la lɛ ma miisiŋ si jaŋ dɛrɛ, u bi jaŋ kɛŋ tapul-bala ma pɛ pima.
40006028	Di ma nɛ saa bi tapul-bala ma wuo kaa pɛ ma miisiŋ lɛ tapulii-la ma si jaŋ suu, bɛɛ nɛ saa tii kiaa deeŋba wiaa wiwalimɛma? Má bee na tii-fiilaa si hɛ giriŋ lɛ. Ba bi tiŋ, ba bi gɛnniŋ ma yɛrɛ a lilaalɛ,
40006029	ama ba zↄmↄ nɛ woruŋ. Kuoru kubala nɛ fa hɛ dimɛ. Baa yirɛ Solomↄŋ. U fa si hɛ u miisiŋ lɛ, u kɛŋ kiaa nɛ woruŋ. Ama u gɛnniŋ fa bi zↄmↄ magɛ tii-fiilaa deeŋba.
40006030	Wia nɛ yie ŋaa yaŋ nyu a waa a zↄŋ, ka u bi dieni aŋ hihil. Di u nɛ hila, ba yie nyigɛ nyiniŋ. Di Wia nɛ wuo ŋaa yaŋ zↄŋ ŋii, bɛɛ nɛ tii ma biinɛ ari u bi jaŋ wuo pima kudiilee ari gɛnniŋ? Ma yarida bi yugɛ.
40006031	Ma saa sí leŋe di ma walimɛ ma titia kudiile-la ma si jaŋ dii ari ku-la ma si jaŋ nyua ari ku-la ma si jaŋ laalɛ wiaa.
40006032	Nialiŋ si bi Wia jiŋ dunia deeŋ lɛ, ba nɛ yie walima chichɛ kiaa deeŋba. Ma Nyimma si hɛ Wia-jaŋ lɛ jima ari maa chɛ kiaa deeŋba kala nɛ.
40006033	Ŋii wiaa má laa sipaaŋ a chɛ kialiŋ si hɛ Wia kuorii-la tuↄŋ a chɛ ŋii ma si jaŋ ŋaa a kɛŋ tuↄ-pula u sipaaŋ. U jaŋ joŋ kuŋ-kala si ka a pɛ pima.
40006034	Ma saa sí ma titia walimu a tiŋ chiemiŋ wiaa. Chɛɛ kala kɛŋ u wiwalimia nɛ. Ma sí wii dↄŋ kala kaa pɛ chɛɛ kala wiwalimii lɛ.
40007001	Ma sí ma dↄŋsuŋ tiŋŋaa wiaa laa jiŋ. Di ma nɛ ŋaa ŋii, Wia ma bi jaŋ joŋ cheeriŋ pima.
40007002	Wia jaŋ dii ma sariya ari ŋii titia ma síi ŋaa ma dↄŋsuŋ tiŋŋaa lɛ. Ŋii titia ma si joŋo to ma dↄŋsuŋ tiŋŋaa lɛ, ŋii titia nɛ Wia ma jaŋ joŋo toma lɛ.
40007003	Ɛɛ nɛ ŋ jaŋ wuo na daa-bie si tel ŋ naaŋbie siiŋ lɛ aŋ bi daa-bal-la si tel ŋ titia siiŋ lɛ ka na?
40007004	Ŋ bi jaŋ wuo bula pi ŋ naaŋbie a bul duu leŋ di ŋ liisɛ daa-bie-la si hɛ u siiŋ lɛ, aŋ ka daa-bal-la si hɛ ŋ titia siiŋ lɛ.
40007005	Ŋ-na kaŋfugi tiina, laa sipaaŋ liisɛ daa-bal-la si hɛ ŋ titia siiŋ lɛ, ka ŋ siaa wuo na, ŋii nɛ ŋ ma jaŋ wuo pɛ ŋ naaŋbie lɛ a liisɛ daa-bie-la si hɛ u siiŋ lɛ a pu.
40007006	Ma sí ku-zↄŋŋↄↄ joŋo pi vahiŋ, ma ma sí ma ku-zↄŋŋↄↄ joŋo bil toonuŋ sipaaŋ. Di ma ŋaa ŋii, ba jaŋ nuↄsɛ ari ba naasiŋ aŋ toma hariŋ a diŋma.
40007007	Sul kiaa, ŋ jaŋ laa.
40007008	Chɛ kiaa, ŋ jaŋ na. D_u boro, ba jaŋ kaa suro piŋ. Nii-la kala si sul kiaa Wia teeŋ, u yie laa nɛ. Nii-la síi chɛ kiaa, u yie na nɛ. Nii-la ma si d_u boro, ba yie kaa suro pu nɛ.
40007009	Di ŋ bie nɛ piɛsɛ a chichɛ boroboro, ŋ jaŋ sii a joŋ tabiiŋ puu?
40007010	Koo duu ka chɛ cheŋfiliŋ, ŋ jaŋ joŋ dimiŋ a puu? Ai, ma bi jaŋ ŋaa ŋii.
40007011	Di la nɛ bↄmↄ aŋ joŋ ku-zↄŋŋↄↄ aa pi la biiriŋ, ɛɛ nɛ la Nyimma si hɛ Wia-jaŋ a kɛŋ wu-zↄŋŋↄↄ bi jaŋ joŋ ku-zↄŋŋↄↄ a pi nialaa si sula chichɛɛ?
40007012	Wii-la ŋ si cho di niaa joŋo ŋiŋaaŋ lɛ, ŋ ma ŋaa kukeri a joŋ ŋii titia a ŋiŋaaba lɛ. Wialiŋ Moosis fa si ŋmuŋsa bil di niaa tuto ari nialiŋ fa síi bul wiaa, Wia Diŋ-zↄŋ-la doluŋ lɛ, wu-nyuŋ nɛ wiiŋ deeŋ."
40007013	Yesu bira bul, "Má to boi-bie a mu Wia-jaŋ. Boi-la ba si to aa mu Wia nyiniŋ, u jalia nɛ, woŋbii-la ma vɛniŋ bi hɛi. Niaa yuga nɛ a tuto woŋbii-la.
40007014	Ama Wia-jaŋ boiŋniiŋ muuro nɛ, woŋbii-la ma síi mu lee-la, u vɛniŋ hɛyɛ. Niaa baŋmɛnɛ duŋduŋ nɛ yie wuo na woŋbii-la a to.
40007015	Má pↄ ma titia lɛ ari nialiŋ si nyia wiaa a bul di ba ŋaa nialiŋ síi bul wiaa, Wia Diŋ-zↄŋ-la doluŋ lɛ nɛ. Ba jaŋ kↄ ma teeŋ ari ni-zↄmↄ ba siaa lɛ, ama ba tuↄŋ lɛ, ba ŋaa ni-bↄmↄ nɛ a nagɛ guŋgurusuŋ si yie kɛsɛ kiaa chichaŋ.
40007016	Ma jaŋ to ba wu-ŋaalaa lɛ nɛ a jiŋba. Sↄjaamiŋ bi chichuɛŋ ka nɛŋ, sↄguŋ-gbeŋe ma bi tutogo naŋbilaa ka nɛŋ.
40007017	Tia-la kala si kɛŋ yarifiɛlaa, uu nɛŋ nɛŋ-zↄŋŋↄↄ nɛ, ama tia-la si bi yarifiɛlaa kɛnɛ níi nɛŋ nɛŋ-lↄrunuŋ.
40007018	Tia-la si kɛŋ yarifiɛlaa bi nɛŋ-lↄrunuŋ wuo nɛŋ, tia-la si bi yarifiɛlaa kɛnɛ ma bi nɛŋ-zↄŋŋↄↄ wuo nɛŋ.
40007019	Tia-la kala si bi nɛŋ-zↄŋŋↄↄ ka nɛŋ, ba jaŋ kere ta a joŋo yuo hɛ nyiniŋ tuↄŋ.
40007020	Ŋii lɛ nɛ ma jaŋ to a jiŋ nialiŋ síi nyia wiaa a bul di ba nɛ ŋaa nialiŋ síi bul wiaa, Wia Diŋ-zↄŋ-la doluŋ lɛ.
40007021	Nuu-kala si yirɛmi, 'mi Tiina, mi Tiina,' dee bi jaŋ juu Wia kuorii-la tuↄŋ, see nialiŋ síi ŋaa wialiŋ mi Nyimma si hɛ Wia-jaŋ si daga.
40007022	Di Wia sariya chɛ-diiliŋ nɛ yie, niaa jaŋ yugɛ a bul, 'La Tiina, la Tiina, la bul Wia wiaa a pi niaa ŋ doluŋ lɛ aŋ kiri jiŋsiŋ niaa lɛ ŋ doluŋ lɛ, la ŋaa wu-magilaa ma a yugɛ ŋ doluŋ lɛ.'
40007023	Ama mi jaŋ bula piba a bul, 'Mi paala bima jiŋ. Ma wu-bↄŋ ŋiŋaaraa, má surisa lii mi teeŋ!' "
40007024	Yesu bira si, "Nii-la kala si kↄ mi teeŋ a jegile nii mi niiŋ wiaa deeŋba mi si bula pima a tutoba, mi jaŋ dagɛma ŋii u si naga. U nagɛ wu-jinna si saa u dia nɛ. U saau kpaginyiliŋ nyuŋ nɛ.
40007025	Ŋii nɛ duonuŋ nii. Liiŋ s_u leriŋ kala, peliŋ ma lu a ŋmoo lii-la a yagɛ dia-la, ka dia-la bi tele, bɛɛ wiaa ba saau woruŋ nɛ kpaginyiliŋ nyuŋ.
40007026	Ama nii-la ma kala si jegile nii mi niiŋ wiaa deeŋba mi si bula pima aŋ biba to, u nagɛ ni-yaariŋ si saa u dia nɛ. U saau hagili-buŋbugulo tuↄŋ nɛ.
40007027	Ŋii nɛ duonuŋ nii. Liiŋ s_u leriŋ kala, peliŋ ma lu a ŋmoo lii-la yagɛ dia-la, dia-la kala tel wuru."
40007028	Yesu si bul wiaa deeŋba dɛrɛ, ba ŋaa ni-daŋ-la kala wu-kpuŋkpere.
40007029	U biba daga a nagɛ ba Wia teniŋ kerichiba síi dagɛba ŋii. U si dagɛba ŋii, u kɛŋ wii-la doluŋ nɛ.
40008001	Yesu si bul wiaa deeŋba dɛrɛ, u lii peeliŋ nyuŋ a ku tuu. Ŋii nɛ ni-daŋ tuto u hariŋ.
40008002	Gbege kubala ma kↄ u teeŋ a tuu kpirimi u sipaaŋ aŋ sul Yesu a bul, "Kuhiaŋ, di ŋ nɛ cho, ŋ jaŋ wuo ŋaa di mi duori."
40008003	Ŋii nɛ Yesu liisɛ u nisiŋ a digu aŋ bul, "Mi cho nɛ. Duori." Ŋii nɛ yawiil-la guu leŋ baal-la.
40008004	Ŋii nɛ Yesu bula pu a bul, "Sí wiiŋ deeŋ bula pi nuu-kala. Ama kɛŋ ŋ titia mu dagɛ nii-la si kpu pusuŋ pipi Wia duu kpu pusuŋ a pi Wia a piŋ ari Moosis fa si dagɛma ŋii. Di ŋ nɛ ŋaa ŋii, niaa jaŋ na ari ŋ bira bi disinniŋ kɛnɛ."
40008005	Ŋii nɛ Yesu sii mu Kapɛnam di Rom laali-yuoroo kuhiaŋ ku chemu a sulu duu pɛu lɛ a bul,
40008006	"Mi kuhiaŋ, mi dia tiŋtinnu níi wiilu a piŋ dia lɛ. U bi wuo vɛŋ a nina hɛɛŋ woruŋ."
40008007	Ŋii nɛ Yesu bula pu a bul, "Mi jaŋ ku ŋaa duu duori."
40008008	Ama baal-la bula pu a bul, "Mi Tiina, mi bi maga di ŋ ku juu mi dia. Ŋ-na yaa suri ŋ niiŋ duŋduŋa a bul di mi tiŋtinni-la duori, u jaŋ duori.
40008009	Mi ma paala to mi laali-yuoroo nihiasiŋ niiŋ nɛ. Laali-yuoroo dↄŋsuŋ ma tuto mi ma niiŋ. Di mi nɛ bul di nia deeŋ mu daha, u yie mu nɛ. Di mi ma nɛ si di nia deeŋ kↄ daha, u yie kↄ nɛ. Di mi nɛ bula pi mi yomo duu ŋaa deeŋ, u yie ŋaa nɛ."
40008010	Yesu si nii wiaa deeŋba, u ŋaau wu-kpuŋkpere. Ŋii nɛ u bula pi ni-daŋ-la fa síi to u hariŋ a bul, "Wutitii nɛ mi bulaa pima, mi ha bi yarida deeŋ doho na Iziral tiŋteeŋ niaa tuↄŋ.
40008011	Mi bulaa pima, niaa jaŋ yugɛ a lii taŋ-bubuↄŋ ari taŋ-sɛmɛ kala a kↄ a hↄŋ Wia kuorii-la tuↄŋ di ba di Abiraham ari Aizik ari Jekↄb dii kudiilee,
40008012	ama nialiŋ fa si maga di ba hɛ Wia kuorii-la lɛ aŋ bi jua, ba jaŋ joŋba yuo ta jeeŋ hariŋ di ba hɛ birimiŋ tuↄŋ a pina yiyel aŋ didiŋ ba nyilaa."
40008013	Ŋii nɛ Yesu bula pi laali-yuori-hiaŋ-la a bul, "Mu dia, ŋ si ŋaa yarida ari wii-la, u jaŋ ŋaa." Bua-la titia lɛ laali-yuori-hiaŋ-la tiŋtinni-la duori.
40008014	Ŋii nɛ Yesu mu Piita dia. U si jua, u na di u hiili-haala pina a wiilɛ, u yaraa kala liŋ.
40008015	Ŋii nɛ Yesu digi u nisiŋ lɛ. U yaraa fa si lima ŋii, u fiɛlɛ. U sii ŋaa kudiilee piba ba dii.
40008016	Didaaniŋ si yie, ba kɛŋ niaa yugɛ a kaa kↄ Yesu teeŋ. Jiŋsiŋ nɛ kɛŋ niaa dↄŋsuŋ. Yesu bul wiaa a kiri jiŋ-bↄmↄ-la ta aŋ vaarɛ nialiŋ kala fa síi wiilu.
40008017	U ŋaa wiiŋ deeŋ di wialiŋ Azaaya fa si bula ku ŋaa wutitii. Azaaya fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ. U fa bula a bul, "U nɛ laa la nyanyalaa kala a chuŋ a kaa mu ta."
40008018	Yesu si na di ni-daŋ-la ku gollu, u ŋaa ba di u haritooroo chol fuoŋ cholo dↄŋↄ.
40008019	Ŋii nɛ Wia teniŋ kerichi kubala kↄ u teeŋ a bula pu a bul, "Mi kuhiaŋ, mi ŋaa siri di mi to ŋ hariŋ a mu lee-na kala ŋ síi mu nɛ."
40008020	Ŋii nɛ Yesu bula pu a bul, "Jolluŋ kɛŋ buasuŋ nɛ a jujuu, diibiisiŋ ma kɛŋ dɛlliŋ a jujuu, ama mi-na Nuhuobiine Bie bi di-piniŋ kɛnɛ di mi pina wiesi."
40008021	Niaa dↄŋsuŋ ma fa síi to Yesu hariŋ, ba tuↄŋ kubala ma bula pu a bul, "Kuhiaŋ, leŋ mi laa sipaaŋ mu hugi mi nyimma."
40008022	Ŋii nɛ Yesu bula pu a bul, "To mi hariŋ aŋ leŋ di suunuŋ huhugi ba titia suunuŋ."
40008023	Ŋii nɛ Yesu juu liiŋ daboro. U haritooroo to u hariŋ a ma mu juu,
40008024	di pel-duo kubala suomo a lulu ŋii a ku ŋmoo liiŋ. Ŋii nɛ lii-peliŋ tↄ liiŋ daboro-la. Liiŋ daboro-la faa chɛ duu tuu liiŋ bubuↄŋ. Ama Yesu fa piŋ doŋ nɛ.
40008025	Ŋii nɛ u haritooroo mu chisu a bula pu a bul, "La Tiina, laala ta, laa chɛ di la suu nɛ."
40008026	Ŋii nɛ Yesu piɛsɛba a bul, "Bɛɛ nɛ tii fawulluŋ kɛŋma? Ma yarida bi yugɛ." Ŋii nɛ u sii kpia pel-la lɛ aŋ bula pi fuo-la maa duu fiɛla piŋ, leriŋ kala guu ŋaa fuii.
40008027	U ŋaa nuu-kala wu-kpuŋkpere. Ŋii nɛ ba pipiɛsɛ dↄŋↄ, "Ni-bɛɛ nɛ ŋla? Peliŋ ari lii-peliŋ kala tuto u niiŋ."
40008028	Ŋii nɛ Yesu sii mu tiŋtee kubala baa yirɛ Gadara. Lee-la fa hɛ fuoŋ cholo nɛ. Di baalaa balia lii vaamaa tuↄŋ a ku chemu. Jiŋsiŋ nɛ fa kɛŋ baala-la. Ba nyinyaasɛ. Nuu-kala fa bi woŋbii-la wuo to.
40008029	Ba si na Yesu, ba guu ŋmoo niiŋ a piɛsu, "Bɛɛ nɛ ŋ chichɛ di ŋ ŋaala lɛ Wia Bii? Ŋ kↄ di ŋ dↄgisɛla nɛɛ, ka bua-la ha bi yiee?"
40008030	Di toonuŋ ma hɛ lee-la a yugɛ a gↄllↄ didii kiaa.
40008031	Ŋii nɛ jiŋsi-la sul Yesu a bul, "Di ŋ níi chɛ di ŋ kirila di la lii, leŋ di la mu juu toonuŋ deeŋba."
40008032	Ŋii nɛ Yesu bula piba a bul, "Má lii." Ŋii nɛ ba lii baala-la lɛ a mu juu toonu-la. Ŋii nɛ toonu-la kala sii fá a lii peel-la nyuŋ a tuu tel muga tuↄŋ a suu.
40008033	Too-daara-la fá a juu taŋ-la tuↄŋ a bul wii-la kala si ŋaa a pi niaa ari wii-la si ŋaa baala-la fa si kɛŋ jiŋsiŋ lɛ.
40008034	Ŋii nɛ nuu-kala si hɛ taŋ-la lɛ lii a mu duu na Yesu. Ba si mu nau, ba sulu duu lii ba tiŋteeŋ lɛ.
40009001	Ŋii nɛ Yesu sii juu liiŋ daboro a miira chol a mu u jaŋ,
40009002	di niaa chuŋ gbɛriku kubala si piŋ u bↄsↄ nyuŋ a kaa kↄ Yesu teeŋ. Yesu si na ari ba ŋaau yarida woruŋ, u bula pi gbɛriku-la a bul, "Sí fawulluŋ fá mi bii, mi joŋ ŋ haachɛba chɛŋ nɛ."
40009003	Ŋii nɛ Wia teniŋ kerichiba-la dↄŋsuŋ pipiɛsɛ dↄŋↄ a bul, "Baala deeŋ tuusɛ Wia joŋŋoo nɛ."
40009004	Ama Yesu jiŋ wii-la ba fa síi biinu a piɛsɛba a bul, "Bɛɛ nɛ tii maa biinɛ wu-bↄmuŋ deeŋ?
40009005	Mi si jaŋ bul di mi joŋ u haachɛba chɛu nɛ koo mi si jaŋ bul duu sii a chuoli u bↄsↄ a viiri, ba tuↄŋ kubɛɛ nɛ ŋaa mↄli?
40009006	Mi jaŋ dagɛma ari mi-na Nuhuobiine Bie kɛŋ doluŋ dunia lɛ di mi wuo joŋ haachɛba chɛ niaa." Ŋii nɛ u bula pi gbɛriku-la a bul, "Sii a joŋ ŋ bↄsↄ a mu dia."
40009007	Baal-la guu duori a sii a mu dia.
40009008	Ni-daŋ-la si na ŋii, fawulluŋ kɛŋba. Ba dɛnnɛ Wia ari u si wuo joŋ doluŋ ŋii a pi nuhuobiinee.
40009009	Yesu si lii lee-la aa vɛŋ, u na laŋpoo lilaaru kubala baa yirɛ Matiu. U fa hↄŋ u tiŋtinni-dia lɛ nɛ. Ŋii nɛ Yesu yiru a bula pu duu sii to u hariŋ. U sii a to u hariŋ.
40009010	Ŋii nɛ Yesu juu Matiu dia, ba di u haritooroo kala, a hↄnↄ didii kiaa. Laŋpoo lilaaraa yuga ari haachɛ diiree ma a kↄ, ba kala didii kialiŋ.
40009011	Farisii tiŋŋaa dↄŋsuŋ naba a piɛsɛ Yesu haritooroo a bul, "Bɛɛ nɛ tii ma kuhiaŋ ari laŋpoo lilaaraa ari haachɛ diiree kala hↄnↄ didii kiaa?"
40009012	Yesu nii wii-la ba si bula a miira bula piba a bul, "Nialiŋ si kɛŋ yarifiɛlaa, ba bi daalusuŋ ŋiŋaara ka chɛ, see nialiŋ síi wiilu.
40009013	Má mu a beŋ Wia teniŋ tuↄŋ a na wii-la ba si ŋmuŋsa bubuↄŋ. Ba ŋmuŋsa, 'Wia si, mi cho di ma fifá niaa nennige nɛ a kii ma si kpu pusuŋ pipimi.' Mi kↄ di mi yirɛ haachɛ diiree nɛ di ba leŋ ba haachɛba. Nialiŋ si kɛŋ tuↄ-pula mi sipaaŋ dee mi kↄ di mi yirɛ."
40009014	Ŋii nɛ Jↄↄŋ Wia lii-foori-la haritooroo kↄ Yesu teeŋ a piɛsu a bul, "Bɛɛ nɛ tii la di Farisii tiŋŋaa vuvↄↄ niiŋ aŋ ka ŋ haritooroo-na bi niiŋ vↄↄ?"
40009015	Ŋii nɛ Yesu piɛsɛba a bul, "Di nuu nɛ mu jaa haal kaa kↄ, ka ba duu naŋdↄŋsuŋ hↄŋ, u naŋdↄŋsu-la tuↄŋ jaŋ chei? Ai. Ama chɛɛ dↄŋ nɛ hɛ dimɛ, ba jaŋ kɛŋ baal-la kaa mu lee, aŋ ka di u naŋdↄŋsu-la vↄↄ niiŋ."
40009016	Ŋii nɛ u bira magɛ namaga a piba a bul, "Nuu-kala bi jaŋ joŋ gɛripɛ-faliŋ a kaa tↄ gɛri-biniŋ. Ŋ nɛ ŋaa ŋii, ŋ jaŋ chei gɛri-falii-la.
40009017	Ŋii titia nɛ nuu ma bi jaŋ joŋ si-huoŋ a hɛ pupoi-kpaaŋ lɛ. Ŋ nɛ ŋaa ŋii, pupoi-la jaŋ yɛrɛ, di siŋ-la kala bisa ta. Si-huoŋ maga di ŋ joŋu hɛ pupoi-zↄmuŋ lɛ nɛ, di siŋ-la ari pupoi-la kala zↄŋ."
40009018	Yesu fa síi bul wiaa ŋii, J_uu tiŋŋaa kuhiaŋ kubala kↄ u teeŋ a tuu kpirimi u sipaaŋ aŋ bula pu a bul, "Mi tolo nɛ yie suu lɛɛlɛ, ama ku joŋ ŋ nisiŋ daŋu lɛ duu duori."
40009019	Ŋii nɛ Yesu to u hariŋ, ba di u haritooroo kala.
40009020	Ba síi mu ŋii, di haal kubala ma hɛ dimɛ. U fa kɛŋ tiŋa jisiŋ fii ari balia nɛ, ka u pↄ u bi dɛrɛ. Ŋii nɛ u kↄ a bal Yesu hariŋ a digi u gɛriŋ niipiniŋ lɛ
40009021	aŋ bul u titia lɛ, "Di mi nɛ digi u gɛriŋ maa, mi jaŋ duori."
40009022	Ŋii nɛ Yesu miira daasɛ a nau a bula pu a bul, "Mi tolo, sí fawulluŋ fá, ŋ yarida nɛ ŋaa ŋ duori." Haal-la guu duori bua-la titia lɛ.
40009023	Ŋii nɛ ka Yesu-na juu J_uu tiŋŋaa kuhiaŋ-la dia. U jua di yo-daaraa china aa yel.
40009024	Ŋii nɛ Yesu bula piba di nuu-kala lii, di tolo-la bi suba, di u ta piŋ doŋ nɛ. Ŋii nɛ ba kala mumↄmu.
40009025	Ama ba si kiri nialiŋ kala ba lii, Yesu mu juu tolo-la dia a kɛŋ u nisiŋ lɛ, u sii.
40009026	Wiiŋ deeŋ Yesu si ŋaa, u teeli tiŋtee-la kala.
40009027	Yesu si lii J_uu tiŋŋaa kuhiaŋ-la dia-la lɛ aa vɛŋ, ŋii nɛ nyulimaa balia sii a tuto u hariŋ aŋ faasa yirɛ a bula pu a bul, "Yesu, Devit nihiŋ, fála nennige."
40009028	Yesu si mu dia, nyulima-la baliamiŋ ma to u hariŋ juu dia-la. Ŋii nɛ u piɛsɛba a bul, "Ma ŋaa yarida ari mi jaŋ wuo ŋaa di ma duorii?" Ŋii nɛ ba bul, "Oo, la Tiina, la ŋaa yarida."
40009029	Ŋii nɛ Yesu digi ba siaa lɛ aŋ bul, "Ma si ŋaa yarida ari ŋii jaŋ ŋaa, mi jaŋ leŋ duu ŋaa."
40009030	Ŋii nɛ ba siaa suri, ka Yesu bula piba ari siifiɛsiŋ a bul, "Ma sí wiiŋ deeŋ bula pi nuu-kala."
40009031	Ama ba lii Yesu teeŋ a bul wii-la kala Yesu si ŋaa a teeli leriŋ kala.
40009032	Nyulima-la balia si lii dia-la lɛ Yesu fa si hɛ, niaa kɛŋ baal kubala si bi wiaa wuo bul a kaa kↄ u teeŋ.
40009033	Ŋii nɛ Yesu kiri jima-la baal-la lɛ, baal-la suomo bubul wiaa. U ŋaa nuu-kala wu-kpuŋkpere. Ŋii nɛ ba bul di ba ha bi wiiŋ deeŋ yiri na Iziral lɛ.
40009034	Ama Farisii tiŋŋaa bul ari jiŋsiŋ kuoro nɛ pu doluŋ duu kikiri jiŋ-bↄŋŋↄↄ ŋii.
40009035	Ŋii nɛ Yesu sii gↄllɛ ta-balaa ari ta-biisiŋ kala a dagɛ niaa Wii-chuↄlɛ diisiŋ lɛ a bul Wia wu-zↄmↄ-la a tigɛ Wia kuorii-la lɛ aŋ pɛ vaarɛ niaa nyanyal-yiriba kala.
40009036	U fa si na ni-daŋ-la, nennige kala kɛnu. U na di wiaa nɛ faa walimɛba. Ba bi ba titia lɛ wuo pɛ, a nagɛ piesee si bi pie-daara kɛnɛ.
40009037	Ŋii nɛ u bula pi u haritooroo a bul, "Ku-kumaa yuga nɛ baga lɛ di ba kuŋ, ama tiŋtinnaa bi yugɛ di ba kuŋ kialiŋ.
40009038	Má saa sul baga-la tiina duu hɛ tiŋtinnaa yugɛ di ba tiŋ tiŋtimii-la."
40010001	Ŋii nɛ Yesu yirɛ u haritooroo fii ari balia a hɛ dↄŋↄ lɛ a piba doluŋ di ba wuo kikiri jiŋsiŋ aŋ pɛ vivaarɛ niaa nyanyal-yiriba kala.
40010002	Nialiŋ u si liisa yiraa nɛ ŋla: Saamↄŋ, ba fa kɛnu yiyirɛ Piita ma nɛ, ari u naaŋbie Aŋduru, ari Jeems, si ŋaa Zɛbidii bie, ari Jↄↄŋ. Jↄↄŋ fa ŋaa Jeems ŋaana nɛ.
40010003	U bira liisɛ Filip, ari Batolomi, ari Tↄmas, ari Matiu laŋpoo lilaari-la, ari Alifiyas bie Jeems, ari Tadiyas,
40010004	ari Saamↄŋ Zɛlↄt, ari Judas Isikarↄt, nii-la si ku ŋaa zɛŋbɛ tiina a yallɛ Yesu.
40010005	Niaa deeŋba fii ari balia, Yesu nɛ tiŋba ba lii. Ŋla nɛ u bula piba aŋ ka ba lii: "Ma sí nialiŋ si bi J_uu tiŋŋaa ŋaa tiŋteeŋ mu. Ma sí Samaria tiŋteeŋ ma mu.
40010006	Ama má mu Iziral niaa teeŋ, niaa deeŋba lɛlɛ nagɛ piesee si lɛlɛ nɛ a bira bi dia wɛniŋ jiŋ.
40010007	Má mu a bul Wia kuorii-la wiaa piba a bul duu kpaga nɛ.
40010008	Má vaarɛ nyanyal tiŋŋaa a chisɛ suunuŋ a vaarɛ gbegisiŋ a kiri jiŋ-bↄŋŋↄↄ niaa lɛ. Ma nɛ ŋaa ŋii, ma sí time kala laa, bɛɛ wiaa ma ma bi kuŋ-kala time aŋ laa.
40010009	Ma sí moribiee ma joŋo hɛ ma gɛri-fesiniŋ lɛ.
40010010	Ma ma sí sulli-gbaŋsiŋ koru a kaa vɛŋ woŋbii-la a sí gɛnniŋ tuŋ-bulia koo nɛŋtɛŋŋɛɛ tuŋ-bulia laalu, ma sí daaŋtiga ma koru. Di tiŋtinna nɛ tima, u maga di ba t_imu nɛ.
40010011	Di ma nɛ mu yi ta-bal koo ta-bie, má juu taŋ-la tuↄŋ a bee chɛ nii-la si jaŋ wuo laama bil a chuchua dii-bala-la lɛ halii di bua-la ma si jaŋ lii taŋ-la lɛ yi.
40010012	Di ma nɛ mu juu dia kala, má laa sipaaŋ chuↄlɛ dia-la niaa a bul, 'Dia deeŋ niaa jaŋ hↄŋ ari yarifiɛlaa.'
40010013	Di ba nɛ laama, ba jaŋ kɛŋ yarifiɛlaa. Di ba nɛ bima laa, yarifiɛla-la jaŋ miira kↄ ma teeŋ.
40010014	Di ma mu nuu-kala teeŋ, duu pↄ di ma sí juu a bi ma wialiŋ ma jegilee nii, má lii dia-la lɛ koo taŋ-la lɛ a kpesi ma naasiŋ hagila ta. Ba jaŋ jiŋ ari ba ŋaa wii nɛ a cheima lɛ.
40010015	Mi bulaa pima ari sariya chɛ-diiliŋ, Wia jaŋ dↄgisɛ taŋ-la niaa a kii bua-la lɛ u si dↄgisɛ Sↄdↄm niaa ŋii."
40010016	Ŋii nɛ Yesu bira bul, "Má jegile nii, ma nagɛ pie-biisiŋ nɛ. Mii tiŋma di ma guoli guŋgurusuŋ tuↄŋ. Má saa kɛŋ wu-jimiŋ a nagɛ diŋŋaa si kɛŋ wu-jimiŋ ŋii a leŋ di ma siaa fiɛlɛ a nagɛ kokosuŋ siaa si fiɛlɛ ŋii.
40010017	Má kɛŋ ma titia woruŋ ni-bↄŋŋↄↄ deeŋba teeŋ. Ba jaŋ kɛŋma kaa mu nialiŋ si yie hilime vuvuurɛ wiaa teeŋ di ba dii ma sariya. Ba jaŋ viirima Wii-chuↄlɛ diisiŋ lɛ.
40010018	A tiŋ mi wiaa, ba jaŋ kɛŋma kaa mu kuoroo ari taŋ kuhiasiŋ sipaaŋ di ma dii mi daŋsia, ba di nialiŋ si bi J_uu tiŋŋaa ŋaa kala teeŋ.
40010019	Di ba nɛ kɛŋma kaa mu di ba dii ma sariya, ma sí leŋe di ma bↄisiŋ joŋ wialiŋ ma si jaŋ bul lɛ a laa ma titia. Bua-la lɛ Wia jaŋ joŋ wu-jimiŋ a hɛ ma nyuŋ lɛ.
40010020	Wialiŋ ma si jaŋ bul, ma dee bi jaŋ bul. Ma Nyimma Wia jaŋ leŋ di u Diŋ-zↄŋ-la toma lɛ a bul wiaa pima.
40010021	Naaŋbiiriŋ jaŋ kɛŋ dↄŋↄ a kaa mu tia di ba kpu. Nyimmaba ma jaŋ ŋaa ŋii ba biiriŋ lɛ. Biiriŋ ma jaŋ ŋaa ŋii a ma kɛsɛ ba nyimmaba ari ba naaŋba a kaa mu pa di ba kpu.
40010022	Nuu-kala jaŋ bɛrɛma a tiŋ mi wiaa. Ama nii-la kala si nyalimɛ a mu dɛrɛ, Wia jaŋ laau ta.
40010023	Di ba níi dↄgisɛma taŋ-la lɛ, má lii a fá mu taŋ dↄŋↄ. Mi bulaa pima ari ma bi jaŋ wuo tiŋ tiŋtimii-la dɛrɛ Iziral tasiŋ kala lɛ, ka di mi-na Nuhuobiine Bie-na kↄ.
40010024	Sukuuri bie bi u kerichi ka kii, nii-la síi tiŋ tiŋtiŋŋaa nuu dↄŋ teeŋ ma bi yuga kii nii-la teeŋ u síi tiŋ tiŋtimii-la. Tiŋtinna bi u kuhiaŋ ka kii.
40010025	Ama di nii-la nɛ gunnɛ tiŋtimii-la dɛrɛ, u maga di ba di nii-la si dagu kala magɛ dↄŋↄ nɛ. Di ba nɛ saa kɛŋ dia tiina kaa yirɛ Bɛlizibul, ŋii-na ba jaŋ hɛ yiri-bↄŋŋↄↄ a pi u dia niaa kala.
40010026	Ŋii wiaa, ma sí nuhuobiinee fá. Wii-kala si faa jaŋ ku lii pulumuŋ, niaa ma jaŋ nii wii-la si ŋaa wu-faali.
40010027	Wii-kala mi si bula pima birimiŋ tuↄŋ, u maga di ma bulu pulumuŋ tuↄŋ. Wii-kala bira ba si muŋso bula pima birimiŋ tuↄŋ, má heele bulu lusuŋ nyuŋ."
40010028	Ŋii nɛ Yesu bira bul, "Ma sí nialiŋ si jaŋ wuo kpu ma yaaraa fá, niaa deeŋba bi ma dima wuo kpu. Ama má fá Wia. U nɛ kɛŋ doluŋ duu wuo joŋ ma yaraa ari ma diŋsiŋ kala a hɛ Wia nyiniŋ tuↄŋ. Mi bula pima, má fifáu.
40010029	Zaarikokobiisiŋ balia dee ba yie joŋo yallɛ kↄbu koo? Ama ba tuↄŋ kubala ma bi jaŋ tel tiŋteeŋ, see ma Nyimma Wia sɛyɛ.
40010030	Wia paala jiŋ ma nyu-punaa kala ma niiŋ nɛ.
40010031	Ŋii wiaa, ma sí leŋe di fawulluŋ kɛŋma. Ma nɛ paala kii zaarikokobiisiŋ a yugɛ.
40010032	Nii-la kala si jaŋ wuo bul niaa tuↄŋ ari u ŋaa mi nuu nɛ, mi ma jaŋ bul ŋii a tigɛu lɛ mi Nyimma Wia si hɛ Wia-jaŋ lɛ sipaaŋ.
40010033	Ama nii-la kala si viami niaa tuↄŋ, mi ma jaŋ viau mi Nyimma Wia si hɛ Wia-jaŋ lɛ sipaaŋ.
40010034	Ma fa biina di mi kↄ dunia di niaa siŋ nɛɛ? Ai, yuosuŋ nɛ mi kaa kↄ.
40010035	Mi kↄ di niaa pↄrɛ dↄŋↄ lɛ nɛ. Bie jaŋ kɛŋ u nyimma di ba yuo dↄŋↄ. Tolo ma jaŋ kɛŋ u naaŋ di ba guraa yuo dↄŋↄ. Bii-haala ma jaŋ kɛŋ u bala naaŋ di ba guraa yuo dↄŋↄ.
40010036	Nuu diŋdↄŋŋↄↄ paala jaŋ hɛ u dia-niaa tuↄŋ.
40010037	Nii-la kala si cho u nyimma ari u naaŋ a kiimi, u bi maga duu ŋaa mi haritooru. Nii-la kala ma si cho u bie koo u tolo a kiimi, u bi maga duu ŋaa mi haritooru.
40010038	Nii-la kala si bi u titia daa-gɛsɛɛ baasɛ a to mi hariŋ, u bi maga duu ŋaa mi haritooru.
40010039	Nii-la kala síi chɛ u titia miisiŋ, u jaŋ joŋ u miisiŋ ta. Ama nii-la kala si via u miisiŋ ta a tiŋ mi wiaa, u jaŋ kɛŋ miisiŋ.
40010040	Nii-la kala si kɛŋma woruŋ, u tiina kɛŋmi ma woruŋ nɛ. Nii-la ma kala si kɛŋmi woruŋ, u kɛŋ Tiina ma si tiŋmi woruŋ nɛ.
40010041	Nii-la kala si laa Wia tiŋtinna dↄŋↄ a kɛnu woruŋ u dia lɛ a tiŋ u si ŋaa Wia tiŋtinnu wiaa, u jaŋ laa u time. Time-la Wia si jaŋ joŋo t_imu, u jaŋ magɛ time-la Wia si jaŋ t_iŋ u tiŋtinni-la. Nii-la kala ma si laa tuↄ-pul tiina bil a tiŋ u si ŋaa tuↄ-pul tiina wiaa, time-la Wia si jaŋ joŋo t_imu, u jaŋ magɛ time-la u si jaŋ joŋo t_iŋ tuↄ-pul tiina-la.
40010042	Nii-la ma kala si ŋaa lii-fiɛla pi mi haritooroo deeŋba tuↄŋ ku-bie a tiŋ u síi to mi hariŋ wiaa, u tiina ma jaŋ laa u time."
40011001	Yesu si bul wiaa deeŋba a pi u haritooroo fii ari balia-la dɛrɛ, u lii lee-la a mu duu dagɛ niaa aŋ pɛ bul Wia wiaa tasi-la si kpagɛ lee-la.
40011002	Jↄↄŋ Wia lii-foori-la fa si hɛ sarika lɛ a nii wialiŋ Kirisito fa síi ŋaa, u tiŋ u haritooroo dↄŋsuŋ Yesu teeŋ
40011003	di ba mu piɛsɛ Yesu a bul, "Bula pila, ŋ nɛ nii-la Jↄↄŋ fa si si u jaŋ kↄ, koo la haa gbɛrɛ nuu ma dↄŋ nɛɛ?" Ŋii nɛ ba mu piɛsu.
40011004	Ba si piɛsɛ dɛrɛ, Yesu bula piba a bul, "Má miira mu Jↄↄŋ teeŋ a bula pu wialiŋ kala ma si na a nii maa.
40011005	Má bula pu di nyulimaa siaa suri nɛ, gbɛrikɛɛ vivɛŋ, gbegisiŋ ma duduori. Taŋŋaa ninii wiaa, nialiŋ si suba sisii suuŋ lɛ. Summoo ma wuo ninii Wia wu-zↄŋŋↄↄ.
40011006	Nialiŋ si bi kaa lɛrɛ ari mi nɛ ŋaa nii-la Wia si tima, ba tuↄŋ jaŋ tↄrɛ."
40011007	Ŋii nɛ Jↄↄŋ haritooro-la viiri. Ŋii nɛ Yesu suomo bul Jↄↄŋ wiaa a pipi ni-daŋ-la. U piɛsɛba, "Ma si mu Jↄↄŋ teeŋ tiŋtee-hilii-la lɛ, bɛɛ nɛ ma fa gbɛrɛ di ma na? Ma mu di ma na yaŋ peliŋ si kaa viviisi nɛɛ? Ai.
40011008	Bɛɛ nɛ saa ma lii di ma na? Ma lia di ma na nuu si laalɛ gɛri-zↄŋŋↄↄ nɛɛ? Ai. Bee na nialiŋ si yie laalɛ gɛnniŋ deeŋba, ba yie juu kuori-diisiŋ nɛ aa nii sima.
40011009	Má saa dagɛmi ku-la ma si mua di ma na. Ma mua di ma na nii-la síi bul wiaa, Wia Diŋ-zↄŋ-la doluŋ lɛ nɛɛ? Oo, mi jaŋ bula pima ari ma na nuu duu kii nii-la síi bul wiaa, Wia Diŋ-zↄŋ-la doluŋ lɛ nɛ.
40011010	U-na Jↄↄŋ wiaa nɛ ba ŋmuŋsa bil Wia teniŋ tuↄŋ a bul di Wia si, 'Má jegile nii mi teeŋ, mi jaŋ tiŋ mi tiŋdaara duu laa ŋ sipaaŋ a mu a wasɛ woŋbiiŋ biliŋ lɛ.' "
40011011	Ŋii nɛ Yesu bira bula pi niaa a bul, "Wutitii, mi bulaa pima, Jↄↄŋ, Wia lii-foori-la nɛ kii nuu-kala ba si lula. Ama nii-la si ŋaa ni-bie Wia kuorii-la tuↄŋ, u nɛ yuga kii Jↄↄŋ.
40011012	A chiŋ bua-la lɛ Jↄↄŋ si suomo bubul Wia wiaa a kaa kukↄ tapuluŋ deeŋ, niaa kɛŋ Wia kuorii-la wiaa yuyuo dↄŋↄ nɛ, ŋii nɛ ni-duoruŋ wiwalimɛ di ba kaa loriko laa.
40011013	Ka di Jↄↄŋ-na kↄ, nialiŋ fa síi bul wiaa, Wia Diŋ-zↄŋ-la doluŋ lɛ fa bul Wia kuorii-la wiaa nɛ. Wialiŋ Wia si leŋe ba ŋmuŋsa bil di niaa tuto ma dagɛ ŋii nɛ.
40011014	Di ma nɛ ŋaa yarida, ma sɛi wialiŋ ba si bula. Jↄↄŋ nɛ ŋaa Ilaaja, nii-la wiaa ba fa si bula duu jaŋ kↄ.
40011015	Digilaa tiŋŋaa, má wuoli ma digilaa a nii wiaa deeŋba."
40011016	Ŋii nɛ Yesu bira bul, "Bɛɛ nɛ mi jaŋ kɛŋ jiniŋ niaa kaa magisɛ? Ba nagɛ haŋbiisiŋ síi gbieli yↄbↄ tuↄŋ nɛ. Dↄŋsuŋ yie kpia dↄŋↄ lɛ a bula piba a bul,
40011017	'La yii yiilaa nɛ pima, aŋ ka ma bi gua, la yel yoho pima, aŋ ka ma bi yel.'
40011018	Bua-la lɛ Jↄↄŋ si kↄ ma teeŋ, uu vↄↄ niiŋ nɛ a bi siniŋ ma nyua. Ŋii nɛ ba si di jiŋ-bↄŋ nɛ kɛnu.
40011019	Aŋ ka mi-na Nuhuobiine Bie kↄ ma teeŋ a didii kiaa aŋ pɛ nyunyua siniŋ maa. Ŋii nɛ ba bula pi dↄŋↄ a bul, 'Baala deeŋ ŋaa luobii tiina nɛ a ŋaa si-nyuaru maa aŋ pɛ kɛŋ laŋpoo lilaaraa ari haachɛ diiree kala ma kaa dii naŋdↄŋsuŋ.' Nialiŋ si sɛi wu-jimii-la si lii Wia teeŋ, ba wu-ŋaalaa daga ari ba sɛnɛ sɛi nɛ."
40011020	Tasi-la lɛ Yesu si ŋaa wu-magilaa yugɛ, ba niaa bi u wiaa laa dii, ŋii wiaa ba bi birima lii ba haachɛba lɛ. Ŋii nɛ u kpiaba lɛ a bul,
40011021	"Ma Kↄraziŋ tiŋŋaa, ma jaŋ na hɛɛŋ. Bɛtisaada tiŋŋaa maa, ma ma jaŋ na hɛɛŋ. Wu-magila-la ba si ŋaa ma teeŋ, di ba nɛ fa ŋaaba Taya ari Saadↄŋ niaa teeŋ ŋla, ba fa bi jaŋ dieni aŋ hↄnↄ tɛllɛ naasiŋ a ŋaa tuↄruŋ bugɛ ba titia, a didagɛ ŋii ari ba birima lii ba haachɛba lɛ nɛ.
40011022	Mi bulaa pima, sariya chɛ-diiliŋ, Wia jaŋ dↄgisɛ Kↄraziŋ ari Bɛtisaada tiŋŋaa a kii Taya ari Saadↄŋ tiŋŋaa.
40011023	Ma-na Kapɛnam tiŋŋaa, ma nɛ paala chichɛ di ma kɛŋ ma titia a kaa jil Wia-jaŋ. Wia jaŋ joŋma yuo ta nɛ di ma tuu juu u nyiniŋ. Wu-magilaa deeŋba kala mi si ŋaa ma teeŋ, di mi fa ŋaaba Sↄdↄm lɛ nɛ, ba fa jaŋ hɛ dimɛ a kaa kukↄ jiniŋ.
40011024	Mi bulaa pima, sariya chɛ-diiliŋ Wia jaŋ fá Sↄdↄm niaa nennige a kii Kapɛnam niaa."
40011025	Bua-la titia lɛ Yesu guu yirɛ, "Mi Nyimma, ŋ nɛ ŋaa wia nyuŋ ari tiŋteeŋ kala Tiina. Mii lↄlluŋ ari ŋ si kɛŋ wialiŋ ŋ si joŋo faa a dagɛ nialiŋ si bi wiaa jiŋ, aŋ bi joŋo dagɛ nialiŋ si kɛŋ wu-jimiŋ.
40011026	Mi Nyimma, mii lↄlluŋ. Ŋ titia tuↄtↄruŋ lɛ nɛ ŋ ŋaa ŋii."
40011027	Ŋii nɛ u bira bul, "Mi Nyimma joŋ kuŋ-kala doluŋ nɛ pimi. Mi Nyimma duŋduŋa nɛ jiŋ ŋii mi si naga. Mi ma duŋduŋa nɛ jiŋ ŋii mi Nyimma ma si naga. Nuu-kala bira buu jiŋ, see nialiŋ duŋduŋa mi síi cho di mi daga."
40011028	Ŋii nɛ Yesu bira bula pi niaa, "Má kↄ mi teeŋ, ma nialiŋ kala si lↄlↄ, aŋ ka wiaa nyagɛma bil. Mi jaŋ pima wiese.
40011029	Má laa mi chuga a chuŋ aŋ gunnɛ mi teeŋ, bɛɛ wiaa mi kɛŋ mi titia muuri nɛ, mi siaa ma fiɛlɛ. Di ma ŋaa ŋii, ma jaŋ na wiese.
40011030	Chuga-la mi si jaŋ joŋo chuŋma jaŋ ŋaa chugi-mↄli, u bi yuŋ."
40012001	U bi diene aŋ ka Yesu ari u haritooroo sii to nyoŋso baga tuↄŋ chɛ-wiesii-la chɛɛŋ. Losuŋ fa kɛŋ Yesu haritooroo. Ŋii nɛ ba suomo kiilɛ nyoŋso-la aa chaŋ.
40012002	Farisii tiŋŋaa si na wiiŋ deeŋ ŋii, ba piɛsɛ Yesu a bul, "Ŋ bi naa? Chɛ-wiesii-la kisiŋ nɛ ba chichei ŋii."
40012003	Ŋii nɛ Yesu piɛsɛba a bul, "Ma bi wii-la Devit fa si ŋaa karimaa? Losuŋ fa si kɛnu ba di u hariŋ niaa,
40012004	u mu juu Wia-dia a joŋ boroboro-la ba fa si kaa ku bil Wia sipaaŋ a chↄgↄ dii, aŋ joŋo pi u hariŋ niaa maa, ba ma dii. U fa ŋaa kisiŋ nɛ di ni-wogo dii boroboro-la, see nialiŋ si kpu pusuŋ pipi Wia duŋduŋa. Ŋii-na u fa bi maga di Devit ari u hariŋ niaa dii kudiile-la.
40012005	Koo ma ha bi wialiŋ Moosis fa si ŋmuŋsa bil di la tuto karimaa? Chɛ-wiesii-la chɛɛŋ kala nialiŋ si kpu pusuŋ pipi Wia kuhiasiŋ fa yie chei la kisiŋ Wia-dia lɛ. Ama ba fa si ŋaa ŋii chɛ-wiesii-la chɛɛŋ, u bi haachɛ ŋaa.
40012006	Mi bulaa pima ari kuŋ nɛ hɛ ma tuↄŋ lɛɛlɛ a yuga kii Wia-dia.
40012007	Wia teniŋ tuↄŋ, ba ŋmuŋsa di Wia si, 'Mi cho di ma fifá niaa nennige nɛ a kii ma si kpu pusuŋ pipimi.' Di ma nɛ fa sɛnɛ jiŋ wiiŋ deeŋ bubuↄŋ, ma fa bi jaŋ joŋ cheeriŋ pi nialiŋ si bi wii cheye.
40012008	bɛɛ wiaa mi-na Nuhuobiine Bie nɛ ŋaa chɛ-wiesii-la Tiina ŋii."
40012009	Ŋii nɛ Yesu lii lee-la a mu juu Wii-chuↄlɛ dia,
40012010	di baal kubala nɛ ŋii. U nisiŋ suba nɛ. Niaa dↄŋsuŋ ma fa hɛ dimɛ a chichɛ di ba bul Yesu teeŋ ari u cheye nɛ. Ŋii nɛ ba piɛsu a bul, "U kɛŋ woŋbiiŋ nɛɛ di la vaarɛ nyanyal tiŋŋaa chɛ-wiesii-la chɛɛŋ koo?"
40012011	Ŋii nɛ Yesu piɛsɛba a bul, "Di ma kuŋ nɛ kɛŋ piesu duu tel viliŋ lɛ chɛ-wiesii-la chɛɛŋ, ŋ jaŋ liisu koo ŋ jaŋ leŋu dimɛ duu suu? Ma jaŋ liisɛ.
40012012	Nuhuobiine nɛ paala kii piese. Di la nɛ saa ŋaa wu-zↄŋŋↄↄ chɛ-wiesii-la chɛɛŋ, la bi chɛ-wiesii-la kisiŋ-la cheye."
40012013	Ŋii nɛ u bula pi na-suu-la tiina a bul, "Kɛŋ ŋ nisiŋ tiɛnɛ." U kaa tiɛnɛ. U fiɛla a nagɛ u nisi-la dↄŋↄ.
40012014	Ŋii nɛ Farisii tiŋŋaa lii lee-la a mu vuurɛ ŋii ba si jaŋ ŋaa a kpu Yesu.
40012015	Yesu si nia di ba vuurɛ di ba kpuu ŋii, u lii lee-la. Ni-daŋ to u hariŋ. Ŋii nɛ u vaarɛ nialiŋ fa síi wiilu kala
40012016	aŋ bula piba di ba sí leŋ di wiiŋ deeŋ teeli leriŋ kala.
40012017	U ŋaa wiiŋ deeŋ di wialiŋ Azaaya fa si bula ku ŋaa wutitii. Azaaya fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ.
40012018	U fa si, "Mi Tiŋtinna nɛ ŋla, nii-la mi si liisa, nii-la mi si cho, mi tuↄŋ tↄrɛ u nyuŋ. Mi jaŋ joŋ mi Diŋ-zↄŋ-la hɛu lɛ. U jaŋ bul mi sariya diiniŋ wiaa a pi dunia niaa kala.
40012019	U bi jaŋ kaa lɛrɛ, u bi jaŋ kpia goŋ maa. U bi jaŋ ŋiŋaa goŋ woŋbiee lɛ di niaa ninii.
40012020	U siaa jaŋ fiɛlɛ nialiŋ si ŋaa puwuoloo teeŋ, a kɛŋ zile ni-pugunuŋ ma teeŋ. U jaŋ pɛsɛ halii, see wutitii-la Wia síi chɛ yuo dii leriŋ kala.
40012021	U lɛ nɛ dunia niaa kala jaŋ joŋ ba yiɛlaa hɛ."
40012022	Ŋii nɛ niaa dↄŋsuŋ kɛŋ baal kubala kaa kↄ Yesu teeŋ. Jiŋsiŋ nɛ fa kɛŋ baal-la. U fa nyulima aŋ pɛ taŋ. Yesu vaarɛ baal-la. Ŋii nɛ u wuo wiaa bubul aŋ nina maa.
40012023	Yesu si ŋaa ŋii, u fa ŋaa ni-daŋ-la kala wu-kpuŋkpere. Ŋii nɛ ba pipiɛsɛ dↄŋↄ a bul, "Devit bie nɛ ŋlaa?"
40012024	Farisii tiŋŋaa fa si nii ŋii, ba bul, di jiŋsiŋ kuoro Bɛlizibul nɛ pu doluŋ, ŋii nɛ tii u wuo kikiri jiŋsiŋ ŋii.
40012025	Yesu wuo jiŋ ba tuↄbiinaa a bula piba a bul, "Di taŋ niaa nɛ hɛ dimɛ a bi nii-bala kɛnɛ, ba taŋ-la jaŋ tel. Di jaŋ niaa koo naaŋbiiriŋ ma nɛ bi nii-bala kɛnɛ, ba dia jaŋ tel.
40012026	Ŋii nɛ di Sitaani kiri Sitaani, u ma taŋ bi jaŋ wuo chiŋ."
40012027	Ŋii nɛ Yesu bira piɛsɛba a bul, "Di Bɛlizibul nɛ pimi doluŋ mi kaa kiri jiŋ-bↄŋŋↄↄ niaa lɛ, kubɛɛ nɛ saa joŋ doluŋ pi niaa deeŋba síi to ma hariŋ ba ma kikiri jiŋ-bↄŋŋↄↄ niaa lɛ? Niaa deeŋba titia daga ari maa nyia nɛ. Ba jima ari Sitaani bi u titia wuo guraa yuo.
40012028	Wia doluŋ nɛ mi kaa kiri jiŋ-bↄŋŋↄↄ niaa lɛ. Wiiŋ deeŋ nɛ daga ari Wia kuorii-la paala kↄ ma teeŋ nɛ.
40012029	Nuu tuo si jaŋ juu ni-duoŋ dia a gaa u kiaa, see duu kɛŋ ni-duo-la vↄↄ, aŋ-na juu paa u kiaa.
40012030	Nuu-kala si bi mi nuu ŋaa, u lii mi hariŋ nɛ. Nii-la kala si bi mi lɛ pɛ di la kiri kiaa hihɛ dↄŋↄ lɛ, u kaa pisa tita nɛ.
40012031	Mi bulaa pima ari Wia jaŋ joŋ niaa haachɛba ari wu-bↄmↄ-la ba síi bul a chɛba, ama nii-la kala si tuusɛ Wia Diŋ-zↄŋ-la joŋŋoo, Wia bi jaŋ joŋo chɛ u tiina.
40012032	Nii-la kala si bul wu-bↄŋŋↄↄ a mu tigɛ mi-na Nuhuobiine Bie lɛ, Wia jaŋ joŋo chɛu, ama nii-la kala si tuusɛ Wia Diŋ-zↄŋ-la joŋŋoo, Wia bi jaŋ joŋo chɛ u tiina lɛɛlɛ a kaa mu wuu."
40012033	Ŋii nɛ Yesu bira bul, "Di ŋ níi chɛ tia nɛŋ nɛŋ-zↄŋŋↄↄ, see di ŋ kɛŋ tia-la si kɛŋ yarifiɛlaa. Di ŋ nɛ kɛŋ tia-la si bi yarifiɛlaa kɛnɛ, see duu ninɛŋ nɛŋ-lↄrunuŋ. Tia-la nɛnɛɛ nɛ yie dagɛ tia-la yiri u si ŋaa.
40012034	Ma ni-bↄŋŋↄↄ deeŋba, di ma nɛ bↄmↄ, ɛɛ nɛ ma jaŋ wuo ŋaa a bubul wu-zↄŋŋↄↄ? Ŋ tuↄbiinaa si kɛŋ wii-la nɛ, u nɛ ŋ niiŋ bubul.
40012035	Ni-zↄmuŋ kɛŋ tuↄbiiŋ-zↄŋŋↄↄ nɛ aa ŋaa wu-zↄmↄ-la u síi biinu. Ni-bↄmuŋ ma kɛŋ tuↄbiiŋ-bↄŋŋↄↄ a maa ŋaa wu-bↄmↄ-la u síi biinu u tuↄŋ lɛ.
40012036	Mi bulaa pima ari sariya chɛ-diiliŋ nuu-kala paala jaŋ dagɛ wu-bↄmↄ-la u niiŋ si bula.
40012037	Wialiŋ titia ma si bula nɛ jaŋ dii ma sariya a dagɛ di ma kɛŋ tuↄ-pulaa koo ma bi tuↄ-pulaa kɛnɛ."
40012038	Ŋii nɛ Wia teniŋ kerichiba dↄŋsuŋ ari Farisii tiŋŋaa dↄŋsuŋ ma kↄ Yesu teeŋ a bula pu a bul, "La kuhiaŋ, laa chɛ di ŋ ŋaa wu-magil nɛ di la na."
40012039	Ŋii nɛ Yesu bul, "Jiniŋ niaa ŋaa ni-bↄmↄ nɛ, ba bi Wia ka fá. Ma si di mi ŋaa wu-magiliŋ. Ai, mi bi ŋaa. Wu-magiliŋ ma síi chɛ, ma bi jaŋ wuo nau, see wu-magil-la Wia fa si ŋaa a tigɛ Jona lɛ.
40012040	Jona fa si hɛ cheŋfili-bal-la tuↄŋ tapulaa batori wiihɛyɛ ari titaŋiŋ kala, ŋii titia nɛ mi-na Nuhuobiine Bie ma jaŋ hɛ vaamiŋ tuↄŋ tapulaa batori, wiihɛyɛ ari titaŋiŋ kala.
40012041	Sariya chɛ-diiliŋ, Ninivɛ niaa ma jaŋ sii a joŋ cheeriŋ pima woruŋ. Bua-la lɛ Jona ma fa si mu bul Wia wiaa pi Ninivɛ niaa, ba birima lii ba haachɛba lɛ nɛ a to Wia. Mi jaŋ bula pima ari nuu nɛ hɛ ma tuↄŋ a yuga kii Jona, ka ma bi sɛi di ma jegile nii u wiaa."
40012042	Ŋii nɛ Yesu bira bul, "Haal kubala nɛ fa hɛ dimɛ. U dii kuoruŋ tiŋtee kubala lɛ baa yirɛ Siiba. U sii lii u jaŋ lɛ a mu di-bolii duu jegile nii kuoru kubala wu-jimiŋ. U yiriŋ nɛ fa Solomↄŋ. U fa kɛŋ wu-jimiŋ kiŋkɛŋ kiŋkɛŋ. Sariya chɛ-diiliŋ haal-la jaŋ sii a joŋ cheeriŋ a pi jiniŋ niaa woruŋ. Mi jaŋ bula pima ari nuu nɛ hɛ ma tuↄŋ, u yuga kii Solomↄŋ, ka ma bi sɛi di ma jegile nii u wiaa."
40012043	Ŋii nɛ Yesu bira bula pi niaa a bul, "Di jiŋ-bↄŋ nɛ lii nuu lɛ, u yie gↄllↄ tiŋtee-hiliŋ lɛ nɛ a chichɛ di-wiesiŋ, aŋ bi na.
40012044	U si bi lee na ŋii, u yie bul u titia lɛ a bul, 'Mi jaŋ miira mu lee-la mi si lia.' U jaŋ miira mumu, di disinniŋ tuo dia-la lɛ, ba wasɛ u kala zↄŋ.
40012045	Ŋii nɛ u jaŋ miira lii a kɛŋ jiŋ-bↄŋŋↄↄ balipɛ, kialiŋ si bↄmↄ kiiu, ba ma ku juu a pɛu lɛ. Ŋii hariŋ lɛ nɛ baal-la yie kperi a kii buŋbuŋ-la. Ŋii titia nɛ u ma jaŋ ŋaa ma jiniŋ ni-bↄŋŋↄↄ deeŋba lɛ."
40012046	Yesu fa si bul wiaa pipi nialiŋ ŋii, u naaŋ ari u ŋaanaa kↄ u teeŋ a ku chiŋ jeeŋ hariŋ a chichɛ di ba nau. ((
40012047	Ŋii nɛ nuu bula pu a bul, "Bee na, ŋ naaŋ ari ŋ ŋaanaa nɛ chiŋ jeeŋ hariŋ a chichɛ di ba naŋ."
40012048	Ŋii nɛ Yesu miira piɛsɛba a bul, "Kubɛɛ nɛ ŋaa mi naaŋ ari mi ŋaanaa?"))
40012049	Ŋii nɛ u liisɛ u nisiŋ a dagɛ u haritooroo aŋ bul, "Mi naaŋ ari mi naaŋbiiriŋ nɛ ŋla:
40012050	Nii-la kala si ŋaa wii-la mi Nyimma Wia si hɛ Wia-jaŋ lɛ si cho, u nɛ ŋaa mi ŋaana ari mi dihaala ari mi naaŋ."
40013001	Tapulii-la titia Yesu lii dia-la lɛ ba di u haritooroo fa si hↄnↄ, a sii mu mugi-baliŋ niiŋ a hↄŋ dimɛ duu dagɛ niaa.
40013002	Niaa yugɛ a ku gollu chu. Ba si yuga ŋii, u sii mu juu liiŋ daboro tuↄŋ a hↄŋ liiŋ tuↄŋ, ka ni-daŋ-la chiŋ muga niiŋ. Ŋii nɛ u magɛ namagaba a dagɛba wiaa yugɛ. U namagaba-la dↄŋↄ nɛ ŋla: Yesu si, "Baal kubala nɛ sie a kɛŋ u ku-doho kaa lii duu misɛ.
40013004	U síi misɛ ŋii, ku-doho-la dↄŋsuŋ tel woŋbiiŋ tuↄŋ. Diibiisiŋ ku tuↄsa dii.
40013005	Dↄŋsuŋ ma tuu tel kpaginyiliŋ nyuŋ. Hagila si bi yugɛ ŋii, ka ba guu nyu.
40013006	Ba naapoloo bi tiŋteeŋ jua. Wia pↄsɛ a kpuba, ba suu, bɛɛ wiaa ba naapoloo bi tiŋteeŋ jua.
40013007	Ku-doho-la dↄŋsuŋ ma tel sↄsuŋ tuↄŋ. Ba nyu, sↄsu-la ma nyu a nyaga kpu. Ba bi wasa.
40013008	Ama ku-doho-la dↄŋsuŋ ma lii tel tiŋtee-zↄmuŋ lɛ a nyu a waa a wasɛ woruŋ. Dↄŋsuŋ hɛ biee zↄlↄ zↄlↄ, dↄŋsuŋ ma mahiŋ batori batori, dↄŋsuŋ ma mara ari fii fii."
40013009	Yesu si magɛ namaga-la dɛrɛ, ŋii nɛ u bul, "Digilaa tiŋŋaa, má wuoli ma digilaa a nii wiaa deeŋba."
40013010	Ŋii nɛ Yesu haritooroo kↄ u teeŋ a piɛsu a bul, "Bɛɛ nɛ tii ŋ yie kɛŋ namagaba a didagɛ niaa?"
40013011	Ŋii nɛ Yesu bula piba a bul, "Ma niaa deeŋba nɛ Wia dagɛ u kuorii-la wiaa bubuↄŋ pa, wialiŋ fa si faa, ama ni-daŋ kala dee.
40013012	Nii-la kala si to Wia niiŋ wiaa, Wia jaŋ faasa pɛu lɛ woruŋ. Nii-la ma si bi Wia niiŋ wiaa ka to, Wia bi jaŋ pɛu lɛ. U si pɛu lɛ mua-la maa, u jaŋ laa u kua.
40013013	Wii-la si tii mi yie mimagɛ namagaba nɛ ŋla: Ba yie nyilimi nyilimi nɛ aŋ bi kuŋ-kala wuo na, a jijegili wiaa aŋ bi wii-kala ka nii aŋ bi wialiŋ bubuↄŋ ma wuo jiŋ.
40013014	Wia si to Azaaya lɛ a bul wialiŋ, ba wiaa nɛ u bul ŋii. Ba ku ŋaa wutitii. Azaaya fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ. U fa bula a bul, 'Niaa deeŋba jaŋ jegili jegili wiaa aŋ bi wii-kala bubuↄŋ wuo jiŋ, ba jaŋ nyilimi nyilimi aŋ bi kuŋ-kala wuo na,
40013015	bɛɛ wiaa ba bi wu-jimiŋ kɛnɛ Wia teeŋ, ba via Wia niiŋ wiaa nɛ, ba tↄ ba digilaa ma nɛ di ba sí wii-kala nii a kɛŋ ba siaa ma tↄ di ba sí kuŋ-kala na. Wia si di ŋii dee, ba fa jaŋ nina, ba digilaa ma fa ninii wiaa. Ba fa jaŋ jiŋ wiaa bubuↄŋ a birima kↄ mi teeŋ di mi vaarɛba.'
40013016	Ma-na, ma tuↄŋ tↄrↄ ari ma wuo nina wialiŋ kala ma síi na a wuo nii wialiŋ maa.
40013017	Mi bulaa pima ari nialiŋ fa síi bul wiaa, Wia Diŋ-zↄŋ-la doluŋ lɛ, ari nialiŋ dↄŋsuŋ fa síi to Wia, ba yuga a cho di ba nina wialiŋ ma síi na aŋ bi wuo na, a ma fa cho di baa nii wialiŋ ma síi nii, aŋ ka ba bi wuo nii.
40013018	Má jegili a nii ku-duuro namaga-la bubuↄŋ.
40013019	Nialiŋ si yie nii Wia niiŋ wialiŋ a mu tigɛ Wia kuorii-la lɛ aŋ bi ba bubuↄŋ jiŋ, ba nagɛ ku-doho-la si tel woŋbiiŋ lɛ nɛ. Sitaani yie guu kↄ a kɛŋ wialiŋ a liiri ba tuↄsaa lɛ.
40013020	Kialiŋ ma si tel kpaginyiliŋ nyuŋ ma nɛ ŋaa nialiŋ si yie guu a laa Wia niiŋ wialiŋ dii ari tuↄtↄruŋ.
40013021	Ama ba bi bↄyɛ kɛnɛ a nagɛ naapoloo si bi tiŋteeŋ jua. Ba jaŋ sɛi wii-la a tou mu magɛ ŋii. Di hɛɛŋ nɛ juuba, koo di ba to naasiŋ dudↄgisɛba a tiŋ wii-la wiaa, ba tuↄŋ guu lii wii-la lɛ. Ba joŋo ta.
40013022	Kialiŋ si tel sↄsuŋ tuↄŋ ma nɛ ŋaa nialiŋ si yie nii Wia niiŋ wialiŋ, ama dunia kiaa wiaa walimɛba, ba cho di ba jigi aa chɛ kuŋ-kala. A tiŋ wiaa deeŋba, ba bi sɛi di ba to wialiŋ. Wialiŋ bi doho kɛnɛ ba teeŋ.
40013023	Kialiŋ si tel tiŋtee-zↄmuŋ lɛ ma nɛ ŋaa nialiŋ si yie nii Wia niiŋ wialiŋ a jiŋ ba bubuↄŋ, wialiŋ kɛŋ doho kiŋkɛŋ kiŋkɛŋ ba teeŋ, dↄŋsuŋ nɛŋ zↄlↄ zↄlↄ, dↄŋsuŋ mahiŋ batori batori, dↄŋsuŋ ma mara ari fii fii."
40013024	Ŋii nɛ Yesu bira magɛ namaga dↄŋↄ a piba a bul, "Wia kuorii-la nagɛ baala si sie nɛ a d_uu miiriŋ u baga lɛ.
40013025	Titaŋ kubala niaa kala si piŋ doŋ, u diŋdↄmↄ kɛŋ yaŋ kaa mu d_uu hɛ baga-la lɛ aŋ viiri.
40013026	Miiri-la si suomo nyu a ninɛŋ, yaŋ-la ma nyu.
40013027	Ŋii nɛ baal-la tiŋtinnaa mu a na baga-la a miira ku bula pi baal-la a bul, 'La kuhiaŋ, ŋ d_uu ku-zↄŋŋↄↄ nɛ ŋ baga-la lɛ, ka nii nɛ yaŋ-la ma nyu baga-la lɛ?'
40013028	Ŋii nɛ ba kuhiaŋ-la bula piba a bul, 'U naga ari mi diŋdↄŋ nɛ ŋaa ŋii.' Ŋii nɛ u tiŋtinna-la piɛsu a bul, 'Ŋŋ chɛ di la mu a churi yaŋ-la ta nɛɛ?'
40013029	Ŋii nɛ baal-la bul, 'Ai, má leŋ di miiri-la bii. Di ma nɛ mua di ma churi yaŋ-la lɛɛlɛ, ma jaŋ pɛ churi miiri-la dↄŋsuŋ ma ta.
40013030	Di miiri-la nɛ bia, mi jaŋ leŋ di nialiŋ sii mu baga di ba laa sipaaŋ churi yaŋ-la a vↄↄ a nyigɛ, aŋ-na kuŋ miiri-la kaa ku hɛ mi vire lɛ.' "
40013031	Ŋii nɛ Yesu bira magɛ namaga dↄŋↄ a bul di Wia kuorii-la nagɛ baal kubala nɛ si joŋ ku-doho kubala baa yirɛ masitad a d_uu u baga lɛ.
40013032	Ku-doho-la bi wii maga. U nɛ muuro kii ku-doho-na kala si hɛ dimɛ. Ama duu nɛ nyua, u yie waa a birimɛ tia nɛ a yuga kii baga ku-duuloo kala kala. Ŋii nɛ diibiisiŋ yie sagɛu lɛ a sua ba dɛlliŋ u naakelee lɛ.
40013033	Yesu bira magɛ namaga dↄŋↄ a piba a bul, "Wia kuorii-la nagɛ si-buruŋ nɛ ba si kaa hihɛ munuŋ lɛ. Haala joŋ munuŋ a hɛ tasi-gbaŋa tuↄŋ a joŋ si-buruŋ a kaa kuosi. U dieni mua, ka muŋ-la sii puↄra s_u tasi-gbaŋa-la kala."
40013034	Di Yesu nɛ fa bul wii-kala pipi ni-daŋ-la, namaga nɛ u yie magɛ. U bi jaŋ bul wii di u bi namaga maga.
40013035	U ŋaa ŋii di wialiŋ nuu fa si bula, Wia Diŋ-zↄŋ-la doluŋ lɛ, ku ŋaa wutitii nɛ. U fa si, "Di mi nɛ bul wiaa pipi niaa, mi jaŋ magɛ namagaba, mi jaŋ bul wialiŋ si ŋaa wu-faalaa a chiŋ dunia di-suomuŋ a piba."
40013036	Yesu si ta ni-daŋ-la, ba viiri, ka u sii juu dia. Ŋii nɛ u haritooroo kↄ u teeŋ a piɛsu a bul, "Dagɛla namaga-la ŋ si maga a tigɛ baga yaŋ lɛ bubuↄŋ."
40013037	Ŋii nɛ Yesu bul, "Nii-la si d_uu miiri-la nɛ ŋaa mi-na Nuhuobiine Bie.
40013038	Baga-la lɛ u si d_uu miiri-la, u nɛ ŋaa dunia. Miiri-la ma nɛ ŋaa nialiŋ si jaŋ juu Wia kuorii-la tuↄŋ. Yaŋ-la ma si nyu baga-la lɛ nɛ ŋaa Sitaani niaa.
40013039	Diŋdↄŋ-la si d_uu yaŋ-la nɛ ŋaa Sitaani. Miiri-la ma kumuŋ nɛ ŋaa dunia didɛriŋ. Nialiŋ ma si kuŋ miiri-la nɛ ŋaa Wia tiŋdaaraa.
40013040	Ŋii ba si hiesi yaŋ-la a nyigɛ, ŋii titia nɛ jaŋ ŋaa dunia didɛriŋ.
40013041	Mi-na Nuhuobiine Bie, mi jaŋ tiŋ mi tiŋdaaraa di ba juu Wia kuorii-la tuↄŋ a tuↄsɛ nialiŋ si ŋaa haachɛ tiŋŋaa, ari nialiŋ kala si ŋaa wu-bↄŋŋↄↄ
40013042	a joŋo yuo a hɛ Wia nyiniŋ tuↄŋ. Lee-la nɛ ba jaŋ yel aŋ pɛ didiŋ ba nyilaa.
40013043	Ka di tuↄpul tiŋŋaa tutul ari wii-pↄsuŋ síi tul ŋii la Nyimma Wia kuorii-la tuↄŋ. Digilaa tiŋŋaa, má wuoli ma digilaa a nii wiaa deeŋba."
40013044	Yesu bira bul, "Wia kuorii-la nagɛ ŋla nɛ: Baal kubala nɛ mu a pipɛrɛ baga a na di sɛlimɛ hɛ baga-la lɛ. U si na sɛlimɛ-la, u gbaa tↄ, u tuↄŋ kala faasa tↄrɛ kiŋkɛŋ. Ŋii nɛ u mu yallɛ u kiaa kala a kɛŋ moribie-la a kaa mu yↄↄ baga-la."
40013045	Yesu bira si di Wia kuorii-la nagɛ bayala si mua di u yↄↄ busiaa nɛ.
40013046	U si na dↄŋↄ duu faasa zↄŋ kiŋkɛŋ, u miira mu joŋ u kiaa kala u si kɛnɛ a yallɛ a yↄↄ busii-la.
40013047	Yesu bira si di Wia kuorii-la nagɛ joŋ nɛ, ba si joŋo yuo hɛ mugi-baliŋ tuↄŋ. U kɛsɛ cheŋfili-yiriba kala.
40013048	Di cheŋfilee nɛ suo, cheŋfili-kpuura-la yie kaa lɛrɛ lii mugi-baliŋ niiŋ nɛ a tuↄsɛ cheŋfilie-la. Ba yie tuↄsɛ ku-zↄŋŋↄↄ hɛ ba kiaa lɛ aŋ joŋ kialiŋ si bi zↄŋ a yuo ta.
40013049	Ŋla nɛ saa u jaŋ nagɛ dunia didɛriŋ. Wia tiŋdaaraa jaŋ lii a tuↄsɛ ni-bↄŋŋↄↄ ni-zↄŋŋↄↄ tuↄŋ
40013050	a joŋba yuo hɛ Wia nyiniŋ lɛ. Dimɛ nɛ ba jaŋ yel aŋ didiŋ ba nyilaa.
40013051	Ŋii nɛ Yesu piɛsɛ u haritooroo a bul, "Ma jiŋ wiaa deeŋba kala bubuↄŋ nɛɛ?" Ŋii nɛ ba si, "Oo."
40013052	Ŋii nɛ Yesu bula piba a bul, "Wiiŋ deeŋ daga ari nii-la kala si gunnɛ Wia teniŋ woruŋ a ku ŋaa Yesu haritooru a ŋaa siri duu juu Wia kuorii-la tuↄŋ, u tiina nagɛ dia tiina si yie chaarɛ mii-binaa ari mii-falaa nɛ u vire lɛ."
40013053	Yesu si magɛ namaga deeŋba dɛrɛ, u sii Kapɛnam lɛ
40013054	a miira mu Nazarɛt. Ŋii nɛ u mu dagɛ niaa Wii-chuↄlɛ dia lɛ. Nialiŋ kala si nii wialiŋ u si bula, ba hiriki. Ŋii nɛ ba pipiɛsɛ dↄŋↄ, "Nii nɛ baala deeŋ na wu-jimiŋ deeŋ ari wu-duoruŋ deeŋba kala ŋaaniŋ?
40013055	Josɛf, kapiŋta-la bie dee ŋii? Mɛɛri dee bi u naaŋ ŋaa? Jeems ari Josɛf ari Saamↄŋ ari Judas u naaŋbiiriŋ dee ŋii?
40013056	Ba di u dihaalaa kala dee daha ŋii? Nii lɛ nɛ saa u na wiaa deeŋba kala?"
40013057	Ŋii nɛ ba na baaniŋ u nyuŋ. Ŋii nɛ Yesu bula piba a bul, "Nii-la síi bul wiaa, Wia Diŋ-zↄŋ-la doluŋ lɛ, duu nɛ mu lee-kala, ba yie zizilu nɛ, aŋ ka u jaŋ-niaa siiŋ buu ka s_u."
40013058	A tiŋ ba si bi yarida kɛnɛ wiaa, u bi wu-duoruŋ wuo ŋaa yugɛ lee-la.
40014001	Bua-la lɛ nɛ Galilii kuoro Hɛrↄd nii Yesu wiaa.
40014002	U bula pi u naŋzↄↄba ari Jↄↄŋ Wia lii-foori-la nɛ ŋii. Wia nɛ chisu suuŋ lɛ, ŋii nɛ tii u kɛŋ doluŋ a wuo ŋiŋaa wu-magilaa deeŋba.
40014003	Hɛrↄd-la fa sie a mu jaa haal kubala. U yiriŋ nɛ Hɛrↄdias. U fa ŋaa u ŋaana Filip haala nɛ. U laa jaa.
40014004	Ŋii nɛ Jↄↄŋ bula pi Hɛrↄd a bul, "Ŋ si kɛŋ ŋ ŋaana haala laa jaa ŋii, u bi woŋbiiŋ ŋaa."
40014005	Ŋii nɛ Hɛrↄd faa chɛ duu kpu Jↄↄŋ, ama u faa fá J_uu tiŋŋaa nɛ. Ŋii wiaa u ŋaa ba kɛnu tↄ dia. J_uu tiŋŋaa fa si di Jↄↄŋ ŋaa nii-la síi bul wiaa, Wia Diŋ-zↄŋ-la doluŋ lɛ nɛ.
40014006	Ŋii nɛ Hɛrↄd chɛ-lulluŋ tapuluŋ bira yi. U yirɛ u niaa di ba ku gbieli. Hɛrↄdias tolo ma kↄ a gua ba kala sipaaŋ, Hɛrↄd beŋ a chou.
40014007	Ŋii nɛ u bula pi tolo-la a bul, "Mi ŋmiɛsa, mi jaŋ piŋ kuŋ-kala ŋ síi chɛ."
40014008	Ŋii nɛ tolo-la mu bul wiiŋ deeŋ a pi u naaŋ aŋ piɛsu, "Mi bul di mii chɛ bɛɛ kuŋ nɛ?" Ŋii nɛ u naaŋ bula pu duu bul duu chɛ duu keri Jↄↄŋ Wia lii-foori-la nyuŋ a hɛ pirata lɛ nɛ a pu. Tolo-la bul ŋii.
40014009	Kuoro si nii wii-la, u tuↄŋ kala chei. Ama u si ŋmiɛsa ŋii, niaa kala nii. Ŋii nɛ u bul di ba ŋaa ŋii tolo-la síi chɛ.
40014010	U ŋaa ba mu keri Jↄↄŋ nyuŋ sarika lɛ,
40014011	a hɛ pirata lɛ a kaa ku pi tolo-la. Ŋii nɛ u laa a kaa mu pi u naaŋ.
40014012	Jↄↄŋ haritooro-la si nii wii-la, ba sii ku laa u ku-suuŋ a kaa mu hugi. Ŋii nɛ ba mu bula pi Yesu wialiŋ si ŋaa.
40014013	Yesu si nii Jↄↄŋ wiaa, u sii lee-la u fa si hɛ a juu liiŋ daboro a mumu niaa si tuo lee-la, u duŋduŋa. Ama niaa nii Yesu wiaa a lii ba jaŋ lɛ a vɛŋ naasiŋ lɛ a kiri u hariŋ.
40014014	Yesu si mu lii liiŋ daboro-la lɛ, u na ni-daŋ di ba hↄnↄ gbɛru. Nennige kala kɛnu. Ŋii nɛ u vaarɛ nialiŋ síi wiilu.
40014015	Didaaniŋ ku yi, u haritooroo kↄ u teeŋ a bula pu a bul, "Taŋ bire nɛ. Leriŋ deeŋ ŋaa giriŋ nɛ. Ta nialiŋ di ba mu tasi-la si kpagɛ daha a yↄↄ kudiilee a dii."
40014016	Ŋii nɛ Yesu bul, "Ma sí leŋe di ba viiri. Má-na mu chɛ kudiilee piba di ba dii."
40014017	Ŋii nɛ u haritooro-la bul, "Ku-la kala la si kɛnɛ nɛ boroboroba banↄŋ ari cheŋfilee balia."
40014018	Ŋii nɛ Yesu bul, "Má kaa kↄ pimi."
40014019	U ŋaa nialiŋ tuu hↄŋ yaŋ nyuŋ. Ŋii nɛ u laa boroboroba banↄŋ-la ari cheŋfilie-la balia a wula beŋ wia nyuŋ aŋ lↄllɛ Wia aŋ kaa chↄgɛ chↄgɛ a pi u haritooroo. U haritooroo laa kpaa nialiŋ.
40014020	Nuu-kala dii a vↄgɛ. Ka u haritooro-la paa ku-kaaŋ-biisiŋ a s_u siŋsiŋ fii ari balia.
40014021	Nialiŋ fa si dii boroboro-la, ba tuↄŋ baalaa fa ŋaa bui banↄŋ nɛ.
40014022	Ŋii nɛ Yesu leŋ u haritooroo laa sipaaŋ mu juu liiŋ daboro a duoro chol muga cholo, aŋ ka duu ta ni-daŋ-la di ba viiri.
40014023	U si ta ni-daŋ-la ba viiri, u mu jil peeliŋ nyuŋ duu chuↄlɛ Wia. Ŋii nɛ wia tuu juu, duu duŋduŋa nɛ ha hɛ peel-la nyuŋ.
40014024	Bua-la lɛ di liiŋ daboro-la yi liiŋ tutuↄbaaniŋ. Lii-peliŋ kaa viviisi, ba fa chaasɛ pel-la nɛ.
40014025	Siipuuraa, Yesu sii vɛŋ liiŋ nyuŋ a mumu u haritooro-la teeŋ.
40014026	Ba si nau duu vɛŋ liiŋ nyuŋ, fawulluŋ kɛŋba. Ba bul di ni-dima nɛ. Fawulluŋ si kɛŋba ŋii, ba ŋmuŋmoo niiŋ.
40014027	Ŋii nɛ Yesu guu bula piba a bul, "Má nyirɛ ma bↄyɛ. Mi-na nɛ. Ma sí leŋe di fawulluŋ kɛŋma."
40014028	Ŋii nɛ Piita bul, "Mi Tiina, di ŋ nɛ, bul di mi lii kↄ ŋ teeŋ lii-la nyuŋ."
40014029	Ŋii nɛ Yesu bul duu kↄ. U si bul ŋii, Piita lii liiŋ daboro-la tuↄŋ a vɛŋ liiŋ nyuŋ aa mu Yesu teeŋ.
40014030	Ama Piita si bee na lii-pel-la, fawulluŋ kɛnu. U suomo tutuu lii-la bubuↄŋ. Ŋii nɛ u faasa ŋmoo niiŋ a bul, "Mi Tiina, laami ta."
40014031	Yesu guu liisɛ u nisiŋ a yia a kɛnu aŋ bula pu, "Ŋ yarida bi yugɛ. Bɛɛ nɛ tii ŋ bi mi wiaa laa dii?"
40014032	Ba si mu juu liiŋ daboro-la dɛrɛ, pel-la kɛrɛ.
40014033	Nialiŋ kala si hɛ liiŋ daboro-la tuↄŋ tuu kpirimi a chuↄlɛ Yesu aŋ bul, "Wutitii, ŋ nɛ ŋaa Wia Bie."
40014034	Ŋii nɛ ba chol a ku yi taŋ kubala baa yirɛ Gɛnɛzarɛt.
40014035	Ŋii nɛ nialiŋ si hɛ lee-la yie jiŋ Yesu. Ŋii nɛ ba mu paa ba nyanyal tiŋŋaa kala si hɛ tasi-la si golli Gɛnɛzarɛt a kaa kↄ Yesu teeŋ.
40014036	Ba sulu duu leŋ di nialiŋ síi wiilu digi u gɛriŋ niipiniŋ lɛ. Di ba nɛ dige, ba yie duori.
40015001	Ŋii nɛ Farisii tiŋŋaa dↄŋsuŋ ari Wia teniŋ kerichiba lii Jerusalɛm a kↄ Yesu teeŋ a piɛsu a bul,
40015002	"Bɛɛ nɛ tii ŋ haritooroo chichei la naabalimaba kisinniŋ lɛ? Bɛɛ nɛ tii ba bi ba nisaa ka sↄŋ ŋii la naabalimaba si dagɛla aŋ didii kudiilee?"
40015003	Ŋii nɛ Yesu ma piɛsɛba a bul, "Bɛɛ nɛ tii ma yie via Wia woŋbiiŋ aŋ tuto ma naabalimaba woŋbiiŋ?
40015004	Wia bula di ma fifá ma nyimmaba ari ma naaŋba, a bira bul di nuu nɛ sii a bul wu-bↄŋ a tigɛ u nyimma ari u naaŋ lɛ, di ba kpu tiina.
40015005	Ama ma-na daga ari nuu nɛ kɛŋ kuŋ a magɛ duu joŋo pɛ u nyimma koo u naaŋ lɛ, tiina mu a bula piba duu jaŋ joŋ ku-la pi Wia.
40015006	U si ŋaa ŋii, u bira bi maga duu pɛ u nyimma ari u naaŋ lɛ. A tiŋ ŋii wiaa, ma via Wia niiŋ wiaa aŋ to ma naabalimaba woŋbiiŋ nɛ.
40015007	Ma ŋaa kaŋfugi timma nɛ. Azaaya kiaa sima nɛ, wialiŋ u si bula a tigɛma lɛ. Azaaya fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ.
40015008	U fa si, 'Wia si, niaa deeŋba kɛŋ niiŋ nɛ a pipimi zile, ka ba tuↄŋ liimi.
40015009	Ba yie chuↄlɛmi pɛi nɛ aa dagɛ nuhuobiine wɛniŋ aŋ bul di Wia nɛ bula. Nuhuobiine wɛniŋ nɛ baa to aŋ via Wia niiŋ wiaa.' "
40015010	Ŋii nɛ Yesu yirɛ niaa ba kↄ. U bula piba a bul, "Má jegile nii woruŋ.
40015011	U bi naga ku-la si yie to nuhuobiine niiŋ tuu nɛ yie ŋaa u kɛŋ disinniŋ, ama ku-la si yie to u niiŋ lii nɛ kɛŋ disinniŋ."
40015012	Ŋii nɛ Yesu haritooroo kↄ u teeŋ a bula pu a bul, "Ŋ jima ari ŋ chei Farisii timma-la tuↄŋ nɛ ŋ si bul ŋii?"
40015013	Ŋii nɛ u bula piba a bul, "Tia-la kala mi Nyimma si hɛ Wia-jaŋ si yie bi chↄŋsↄ, ba jaŋ kaa churo ta.
40015014	Ma sí leŋe di ba wiaa wiima, ba ŋaa nyulimaa nɛ a laa nyulimaa sipaaŋ. Di nyulima nɛ saa kɛŋ u nyuluŋ dↄŋↄ daaŋ lɛ, ba kala balia jaŋ tuu buↄtuoŋ."
40015015	Ŋii nɛ Piita bul, "Dagɛla namaga-la bubuↄŋ."
40015016	Ŋii nɛ Yesu bul, "Ma ma ha bi wu-jimiŋ kɛnɛɛ?
40015017	Ma bi wiiŋ deeŋ bubuↄŋ jiŋ? Kuŋ-na kala si juu nuhuobiine niiŋ, u yie juu u luoruŋ nɛ a bira to u yaraa lii.
40015018	Ama wialiŋ si yie to ŋ niiŋ lii, ba yie lii ŋ tuↄŋ lɛ nɛ. Wiaa deeŋba nɛ yie ŋaa niaa kɛŋ disinniŋ.
40015019	Ŋ tuↄŋ lɛ nɛ ŋ yie biinɛ wu-bↄŋŋↄↄ ŋaaniŋ a mu kpu niaa, a mu chɛ niaa haalaa, a ŋaa ba-chↄruŋ ari ha-chↄruŋ wu-ŋaalaa, aa gaa, aa nyia wiaa a tigɛ niaa lɛ, a chichei niaa yiriŋ.
40015020	Wiaa deeŋba nɛ yie ŋaa niaa kɛŋ disinniŋ. Ama di nuu nɛ dii kiaa aŋ bi u nisiŋ sↄmↄ ari ma naabalimaba si dagɛ ŋii, ŋii bi jaŋ wuo ŋaa di tiina kɛŋ disinniŋ."
40015021	Ŋii nɛ Yesu sii lee-la a mu Taya ari Saadↄŋ tiŋteeŋ.
40015022	Di haal kubala si hɛ lee-la kↄ u teeŋ. U fa ŋaa Keenaŋ tiina nɛ. U si kↄ u teeŋ, ŋii nɛ u bul, "Mi Tiina Devit bii, fámi nennige. Jiŋsiŋ nɛ kɛŋ mi tolo. U nina hɛɛŋ woruŋ."
40015023	Ama Yesu bi wii-kala bula u teeŋ. Ŋii nɛ u haritooroo kↄ u teeŋ a bula pu duu leŋ di haal-la viiri, di u to ba hariŋ a ŋiŋaa goŋ nɛ.
40015024	Ŋii nɛ Yesu bula piba a bul, "Wia tiŋmi di mi kↄ chɛ kɛsɛ piese-la si lɛlɛ nɛ Iziral tiŋŋaa duŋduŋ nɛ ŋii."
40015025	Ŋii nɛ haal-la ku tel u naasiŋ lɛ aŋ bul, "Mi Tiina, pɛmi lɛ."
40015026	Ŋii nɛ Yesu bula pu a bul, "Ŋ nɛ kɛŋ haŋbiisiŋ, ŋ bi jaŋ joŋ ba kudiilee a yuo pi vahiŋ."
40015027	Ŋii nɛ haal-la bul, "Mi Tiina, u ŋaa wutitii nɛ, ama vahi-la tiŋŋaa síi dii kialiŋ, kialiŋ si tel tiŋteeŋ nɛ, ba ma jaŋ paa didii."
40015028	Ŋii nɛ Yesu bula pu a bul, "Ŋ ŋaa haal-la si kɛŋ yarida kiŋkɛŋ nɛ. Wii-la ŋ síi chɛ, mi jaŋ ŋaa piŋ." Bua-la titia lɛ u tolo-la duori.
40015029	Ŋii nɛ Yesu bira sii lee-la a to Galilii muga-la diiriŋ mu. U jil peeliŋ nyuŋ a hↄŋ dimɛ.
40015030	Ŋii nɛ ni-daŋ kↄ u teeŋ a kɛŋ gbɛrikɛɛ ari nyulimaa ari taŋŋaa ari nyanyal tiŋŋaa dↄŋsuŋ a kaa kↄ bil Yesu naasiŋ lɛ. U vaarɛba.
40015031	Ni-daŋ-la si na taŋŋaa di ba bul wiaa ari gbɛrikɛɛ síi vɛŋ, ari nyulimaa siaa di ba bira suro, u ŋaaba wu-kpuŋkpere. Ŋii nɛ ba didɛnnɛ Iziral tiŋŋaa Wia.
40015032	Ŋii nɛ Yesu yirɛ u haritooroo a bula piba a bul, "Mi si beŋ niaa deeŋba, nennige kɛŋmi nɛ. Ba hɛ mi teeŋ tapulaa batori nɛ ŋla aŋ bi kudiilee na di ba dii. Mi bi sɛi di ba viiri di ba nɛ bi kuŋ-kala die. Di mi ŋaa ŋii, ba jaŋ mu yiegi woŋbiiŋ lɛ."
40015033	Ŋii nɛ u haritooroo piɛsu, "Ɛɛ nɛ la jaŋ ŋaa a na kudiilee di ni-daŋ-la kala dii giriŋ deeŋ tuↄŋ?"
40015034	U piɛsɛba, "Boroboro baŋmɛɛ nɛ hɛ dimɛ?" Ba si, "Kiaa balipɛ nɛ ari cheŋfili-biisiŋ ma mua."
40015035	Ŋii nɛ u ŋaa nialiŋ tuu hↄŋ tiŋteeŋ.
40015036	Ka u joŋ boroboroba-la balipɛ ari cheŋfilie-la a lↄllɛ Wia aŋ kaa chↄgɛ chↄgɛ a pi u haritooroo di ba laa kpaa ni-daŋ-la. Ba laa kpaaba.
40015037	Nuu-kala dii a vↄgɛ. Ka ba paa ku-kaaŋ-biisiŋ a s_u siŋsiŋ balipɛ.
40015038	Nialiŋ fa si dii kialiŋ, ba yi baalaa bui banɛsɛ, ka haalaa ari haŋbiisiŋ ma hɛ dimɛ.
40015039	Ŋii nɛ u ta ni-daŋ-la aŋ mu juu liiŋ daboro aŋ mu Magadaŋ tiŋteeŋ.
40016001	Ŋii nɛ Farisii tiŋŋaa ari Sadusii tiŋŋaa dↄŋsuŋ kↄ Yesu teeŋ di ba magisu. Ba bula pu duu ŋaa wu-magiliŋ di ba na a jiŋ ari u dol-la lii Wia nɛ.
40016002	Ŋii nɛ u bula piba a bul, "Di wia níi juu, ka ma na wii-muluŋ siiŋ duu fiɛsa, ma yie bul di leriŋ jaŋ fiɛlɛ.
40016003	Chichuↄ-fiɛla maa, di leriŋ nɛ bire, ma yie bul ari duonuŋ jaŋ nii. Ma yie wuo beŋ wia nyuŋ a wuo jiŋ wii-la si jaŋ ŋaa, ama ma bi wuo jiŋ wialiŋ síi ŋaa dunia deeŋ lɛ lɛɛlɛ.
40016004	Jiniŋ niaa ŋaa ni-bↄmↄ nɛ, ba bi Wia ka fá. Ma si di mi ŋaa wu-magiliŋ. Ai, mi bi ŋaa. Wu-magil-la ma síi chɛ, ma bi jaŋ wuo nau, see Wia fa si ŋaa a tigɛ Jona lɛ." Ŋii nɛ Yesu leŋba aŋ viiri.
40016005	Yesu haritooro-la si juu liiŋ daboro a duoro chol fuoŋ cholo ŋii, ba yua ba bi kudiilee koro mu.
40016006	Ŋii nɛ Yesu bula piba di ba pↄ ba titia lɛ woruŋ ari Farisii tiŋŋaa ari Sadusii tiŋŋaa, di ba nagɛ si-buruŋ ba si joŋo hɛ boroboro lɛ duu puↄrɛ.
40016007	Ŋii nɛ ba suomo bula pipi dↄŋↄ, "La bi kudiilee koro kↄ, ŋii nɛ tii u bul wiiŋ deeŋ."
40016008	Ŋii nɛ Yesu jiŋ wii-la ba síi bul a bula piba, "Ma yarida bi yugɛ. Bɛɛ nɛ tii ma hↄnↄ vuurɛ ari ma bi kudiilee kɛnɛ? Ma ha bi wu-jimiŋ kɛnɛɛ?
40016009	Ma ha bi wiaa bubuↄŋ jiŋ? Ma bi biina yi bua-la lɛ mi si joŋ boroboroba banↄŋ kaa chↄgɛ a pi niaa bui banↄŋ ba dii? Ba si die a vↄgɛ, siŋsiŋ baŋmɛɛ nɛ ma paa ku-kaanaa s_u?
40016010	Aŋ ka boroboro balipɛ-la mi si kaa chↄgɛ a pi niaa bui banɛsɛ-laa? Ku-kaanaa siŋsiŋ baŋmɛɛ nɛ ma paa s_u?
40016011	Bɛɛ nɛ ma biinɛ ari ma teeŋ nɛ mii bul kudiilee wiaa? Má pↄ ma titia lɛ ari Farisii tiŋŋaa ari Sadusii tiŋŋaa lɛ. Ba nagɛ si-buruŋ nɛ."
40016012	Ŋii nɛ u haritooroo jiŋ ari u bi si di ba pↄ ba titia lɛ ari si-buru-la ba si kaa hihɛ boroboro lɛ nɛ, ama u si ba pↄ ba titia lɛ Farisii tiŋŋaa ari Sadusii tiŋŋaa wu-bulaa lɛ nɛ.
40016013	Ŋii nɛ Yesu sii mu Sizariya, Filipa tiŋteeŋ. Ŋii nɛ u piɛsɛ u haritooro-la a bul, "Kubɛɛ nɛ niaa si di mi-na Nuhuobiine Bie ŋaa?"
40016014	Ŋii nɛ ba bul, "Dↄŋsuŋ si di ŋ nɛ ŋaa Jↄↄŋ, Wia lii-foori-la. Dↄŋsuŋ ma si ŋ nɛ ŋaa Ilaaja. Dↄŋsuŋ ma si ŋ ŋaa Jɛrimaya, koo nii-la síi bul wiaa, Wia Diŋ-zↄŋ-la doluŋ lɛ dↄŋↄ nɛ."
40016015	Ŋii nɛ Yesu bira piɛsɛ u haritooro-la maa, "Ka ma maa, ma si mi ŋaa kubɛɛ nɛ?"
40016016	Ŋii nɛ Saamↄŋ Piita bul, "Ŋ nɛ ŋaa Kirisito, Wia-la si weye Bie."
40016017	Ŋii nɛ Yesu bul, "Saamↄŋ, Jↄↄŋ bie, Wia jaŋ pɛŋ lɛ, wu-jimiŋ deeŋ u bi naga nuhuobiine nɛ piŋ. Mi Nyimma si hɛ Wia-jaŋ nɛ piŋ.
40016018	Ŋii wiaa Piita, mi bulaa piŋ ari ŋ nagɛ buŋ nɛ. Buŋ-la nyuŋ nɛ mi jaŋ saa nialiŋ si laa mi wiaa dii dia. Suuŋ ma bi jaŋ wuo yigi dia-la lo.
40016019	Mi jaŋ joŋ Wia kuorii-la boribiee piŋ. Wii-la ŋ si via dunia lɛ, ba jaŋ viau Wia-jaŋ maa. Wii-la ma ŋ si sɛyɛ dunia lɛ, ba ma jaŋ sɛyu Wia-jaŋ."
40016020	Ŋii nɛ Yesu bula pi u haritooro-la ari siifiɛsiŋ di ba sí bula pi nuu-kala ari u nɛ ŋaa Kirisito, nii-la Wia si liisa.
40016021	A suomi bua-la lɛ Yesu chaasa bula pi u haritooroo a bul, "U maga di mi mu Jerusalɛm a na hɛɛŋ woruŋ J_uu tiŋŋaa nihiasiŋ ari nialiŋ si kpu pusuŋ pipi Wia kuhiasiŋ ari Wia teniŋ kerichiba nisiŋ lɛ. Ba jaŋ kpumi, ama mi jaŋ sii suuŋ lɛ tapulaa batori chɛɛŋ."
40016022	Ŋii nɛ Piita kɛnu kaa suusa lii a kpiau lɛ a bul, "Wia bi jaŋ sɛi, mi Tiina. Wii-la bi jaŋ kↄ duu ŋaaŋ lɛ."
40016023	Ŋii nɛ Yesu miira chaasɛ Piita a bula pu a bul, "Sitaani, mu dimɛ! Ŋŋ chɛ ŋ nyisɛmi di mi juu haachɛ lɛ nɛ. Wialiŋ ŋ síi bul, nuhuobiine woŋbiiŋ nɛ. Wia woŋbiiŋ dee."
40016024	Ŋii nɛ u bula pi u haritooroo a bul, "Di nuu-kala níi chɛ duu tomi, see duu via u titia woŋbiiŋ aŋ joŋ u daa-gɛsɛɛ baasɛ tapulii-na kala a to mi hariŋ.
40016025	Nii-la kala síi chɛ duu laa u titia miisiŋ, u jaŋ joŋ u miisiŋ ta, ama nii-la si via u miisiŋ ta a tiŋ mi wiaa, u jaŋ sɛnɛ laa u miisiŋ.
40016026	Di ŋ nɛ dii dunia kala aŋ bi miisiŋ kɛnɛ, bɛɛ kuŋ nyuurii nɛ ŋ na? Dunia deeŋ lɛ, bɛɛ kuŋ nɛ saa ŋ jaŋ wuo kaa yↄↄ ŋ miisiŋ?
40016027	Mi-na Nuhuobiine Bie, mi jaŋ kↄ a chaanɛ ari mi Nyimma kuoruŋ. La di Wia tiŋdaaraa nɛ jaŋ kↄ. Di la nɛ kↄ, Wia jaŋ t_iŋ nuu-kala a magɛ ŋii u si tima.
40016028	Wutitii nɛ, mi bulaa pima ari niaa dↄŋsuŋ hɛ dimɛ, ba bi jaŋ suu see di ba na mi-na Nuhuobiine Bie di mi kↄ ari mi kuorii-la."
40017001	Tapulaa balidu si ku bal, Yesu kɛŋ Piita ari Jeems ari u naaŋbie Jↄↄŋ, ba duŋduŋa a kaa mu peel-bal kubala nyuŋ.
40017002	Ba beŋ ba sipaaŋ a na Yesu duu birima. U siaa kala tutul a nagɛ wii-pↄsuŋ síi tul ŋii. U gɛnniŋ ma pullɛ a tutul.
40017003	Ŋii nɛ Moosis ari Ilaaja ku lii ba sipaaŋ. Ba china bubul wiaa Yesu teeŋ.
40017004	Ŋii nɛ Piita bula pi Yesu a bul, "La Tiina, u ŋaa wu-zↄŋ nɛ ari la si hɛ daha. Di ŋ níi chɛ la jaŋ hɛ lɛŋŋɛɛ batori daha, di ŋ kɛŋ dↄŋↄ, di Moosis ma kɛŋ dↄŋↄ, di Ilaaja ma kɛŋ dↄŋↄ."
40017005	Piita ha fa síi bul wiaa ŋii di duoŋbiliŋbaaniŋ ku tↄba, ka yiikoro kubala lii duoŋbiliŋbaani-la tuↄŋ a bubul, "Mi Bii-chooluŋ nɛ ŋla. Mi tuↄŋ tↄrɛ u nyuŋ. Má jegile nii u teeŋ."
40017006	Yesu haritooro-la si nii nii-la yiikoro, fawulluŋ kɛŋba, ba tuu tel tiŋteeŋ.
40017007	Ŋii nɛ Yesu kↄ ba teeŋ a digiba aŋ bula piba di ba sii aŋ sí fawulluŋ fá.
40017008	Ba si sie, ba beŋ, ba bi nuu-kala na see Yesu duŋduŋa.
40017009	Ba si lii peel-la nyuŋ ku tuu, Yesu bula piba a bul, "Mi bi chɛ di ma bul wii-la ma si naa a pi nuu-kala, see tapulii-la mi-na Nuhuobiine Bie si sii suuŋ lɛ."
40017010	Ŋii nɛ Yesu haritooro-la piɛsu a bul, "Bɛɛ nɛ tii Wia teniŋ kerichiba bul di Ilaaja nɛ laa sipaaŋ, aŋ ka di Wia Bie-na kↄ?"
40017011	Ŋii nɛ Yesu bul, "Wutitii, Ilaaja jaŋ sɛnɛ laa sipaaŋ kↄ a kɛŋ kuŋ-kala wasa bil.
40017012	Ama mi bulaa pima ari Ilaaja paala kↄ nɛ, ama niaa bi wuo jimu. Ba ŋaau ŋii kala ba síi chɛ. Ŋii titia nɛ ba ma jaŋ dↄgisɛ mi-na Nuhuobiine Bie."
40017013	Ŋii nɛ u haritooro-la jiŋ ari Jↄↄŋ Wia lii-foori-la wiaa nɛ u bul ŋii.
40017014	Ŋii nɛ Yesu ari u haritooroo batori-la sii lii peel-la nyuŋ a ku tuu ni-daŋ-la teeŋ. Di baal kubala kↄ Yesu teeŋ a kpirimi u sipaaŋ
40017015	aŋ bula pu a bul, "Mi Tiina, fá mi bie nennige, uu tel kpuŋkpusuŋ nɛ. Nyanyalii-la kɛnu nɛ woruŋ, u yie titel nyiniŋ koo liiŋ lɛ.
40017016	Mi kɛnu kaa kↄ ŋ haritooroo teeŋ, ama ba bi wuo vaaru."
40017017	Ŋii nɛ Yesu bul, "Ma lɛɛlɛ niaa deeŋba, ma bi yarida kɛnɛ, ma ŋaa ni-bↄmↄ nɛ. Ɛɛ nɛ mi jaŋ nyalimɛ a dieni ma teeŋ?" Ŋii nɛ u bula pi baal-la duu kɛŋ u bile kↄ u teeŋ.
40017018	Ŋii nɛ Yesu bul jiŋ-bↄŋ-la lɛ duu lii bile lɛ. Ŋii nɛ u lii. Bile guu duori.
40017019	Ŋii nɛ Yesu haritooro-la kↄ u teeŋ a luↄra piɛsu a bul, "Bɛɛ nɛ tii la-na bi jiŋ-bↄŋ-la wuo kiri?"
40017020	Ŋii nɛ Yesu bula piba a bul, "Ma yarida bi yugɛ, ŋii nɛ tii. Wutitii, mi bulaa pima, di ma yarida nɛ fa magɛ kuŋ biiŋ ba síi yirɛ masitad, ma fa jaŋ wuo bul peeliŋ lɛ duu sii daha a mu sɛmɛ dↄŋↄ. U jaŋ sii mu. Wii-kala tuo ma fa bi jaŋ wuo ŋaa. ((
40017021	Ama Wia bi jaŋ pima doluŋ di ma wuo kikiri jiŋ-yiri deeŋba, see ma vↄↄ niiŋ aŋ pɛ chuchuↄlɛ Wia.))"
40017022	Ŋii nɛ Yesu ari u haritooroo kala ku hilimi Galilii lɛ. Ŋii nɛ u bula piba di ba jaŋ kɛŋ u-na Nuhuobiine Bie a hɛ niaa nisiŋ lɛ
40017023	di ba kpuu, ama u hariŋ lɛ u jaŋ sii suuŋ lɛ tapulaa batori chɛɛŋ a kɛŋ miisiŋ. Yesu si bul ŋii, u haritooroo tuↄŋ chei.
40017024	Yesu ari u haritooroo si kↄ Kapɛnam, nialiŋ síi laa Wia-dia time kↄ Piita teeŋ a piɛsu a bul, "Ma kuhiaŋ ka t_iŋ Wia-dia time nɛɛ?"
40017025	Ŋii nɛ Piita bul duu t_iŋ nɛ. Piita si bul ŋii aŋ miira juu dia, Yesu laa sipaaŋ a piɛsu a bul, "Kubɛɛ nɛ t_iŋ moribiee koo laŋpoo a pipi dunia deeŋ kuoroo? U taŋ-la niaa koo nuhuↄraa nɛɛ? Bɛɛ nɛ ŋ biinɛ?"
40017026	Ŋii nɛ Piita bul di nuhuↄraa nɛ. Yesu bira bul, "Ŋii-na u taŋ-la niaa bi kuŋ-kala t_iŋ.
40017027	Ama la-na bi chɛ di la maasɛ niaa deeŋba, ŋii wiaa kɛŋ gbiaŋ tuu hɛ fuoŋ lɛ a kɛsɛ cheŋfilee. Gbiaŋ-la si kɛŋ cheŋfili-buŋbuŋ-la, kɛŋ u niiŋ suri. Ŋ jaŋ na moribiiŋ u niiŋ lɛ. Joŋ moribie-la a t_iŋ ma ari mi nyuŋ time."
40018001	Yesu si bul ŋii a pi Piita dɛrɛ, u haritooroo kↄ u teeŋ a ku piɛsu a bul, "La tuↄŋ kubɛɛ nɛ kii u dↄŋↄ tiina Wia kuorii-la tuↄŋ?"
40018002	Ŋii nɛ Yesu yirɛ bii-bie kubala a kii ba tutuↄbaaniŋ
40018003	aŋ bula piba a bul, "Wutitii nɛ mi bulaa pima, see di ma kɛŋ ma titia muuri a nagɛ haŋbiisiŋ, di ŋii dee, ma bi jaŋ wuo juu Wia kuorii-la tuↄŋ.
40018004	Nii-la si kɛŋ u titia muuri a nagɛ haŋbie, u nɛ ŋaa ma tuↄŋ kuhiaŋ Wia kuorii-la tuↄŋ.
40018005	Di nuu nɛ kɛŋ bii-bie dↄŋↄ woruŋ a tiŋ mi wiaa, mi nɛ u kɛŋ woruŋ ŋii.
40018006	Nii-la kala si na haŋbiisi-la síi tomi dↄŋↄ a nyisu duu ŋaa wu-bↄmuŋ, u maga di ba joŋ nↄmuŋ a vↄↄ laalɛ u baŋŋa lɛ a joŋu yuo hɛ muga tuↄŋ uu nyua liiŋ u suu. Di ba nɛ ŋaa ŋii, u nɛ jaŋ kpia u si weye.
40018007	U jaŋ lↄrɛ pi nialiŋ si jaŋ ŋaa di niaa juu haachɛ lɛ. U maga di wialiŋ ku bal. Ama nii-la si ŋaa ba juu haachɛ lɛ, u jaŋ na hɛɛŋ.
40018008	Di ŋ nisiŋ koo ŋ naaŋ níi chɛ duu kɛniŋ hɛ haachɛ lɛ, kere ta. Ŋ si juu Wia kuorii-la tuↄŋ ari naa-kuuŋ koo na-kuuŋ, u nɛ kpia ŋ si jaŋ kɛŋ na-pilimee koo naa-pilimee a juu Wia nyiniŋ.
40018009	Di ŋ siiŋ níi chɛ duu kɛniŋ hɛ haachɛ lɛ, liisa ta. Ŋ si jaŋ juu Wia kuorii-la tuↄŋ ari sii-togo, u nɛ kpia ba si joŋuŋ yuo hɛ Wia nyiniŋ ari sii-pilimee."
40018010	Ŋii nɛ Yesu bira si, "Má fiɛlɛ di ma sí haŋbiisiŋ deeŋba kuŋ-kala kaa gbesi. Mi bulaa pima di Wia ta u tiŋdaaraa nɛ di ba bibeŋba. Ba hɛ Wia-jaŋ bua-na kala lɛ, mi Nyimma si hɛ lee-la.((
40018011	Mi-na Nuhuobiine Bie kↄ di mi chɛ a laa nialiŋ si lɛlɛ nɛ a ta."))
40018012	Ŋii nɛ Yesu magɛ namaga a bul, "Nuu nɛ fa hɛ dimɛ a kɛŋ piesee zↄlↄ, ŋii nɛ ba tuↄŋ dↄŋↄ lɛl." Ŋii nɛ Yesu piɛsɛ, "Ɛɛ nɛ ma biinɛ ari u jaŋ ŋaa? U bi jaŋ leŋ piesee mahiŋ banɛsɛ ari fii ari nibi-la a ta peelee nyuŋ aŋ lii gↄllↄ chichɛ pie-lɛlii-laa?
40018013	Duu nɛ nau, mi jaŋ bula pima ari u tuↄŋ jaŋ tↄrɛ u pie-bala-la nyuŋ a kii piesee mahiŋ banɛsɛ ari fii ari nibi-la si bi lɛlɛ.
40018014	Ŋii titia nɛ saa mi Nyimma si hɛ Wia-jaŋ bi chɛ di haŋbiisiŋ deeŋba kuŋ lɛl."
40018015	Ŋii nɛ Yesu si, "Di ŋ naaŋbie nɛ ŋaa wii cheiŋ lɛ, mu a bula pu wii-la u si ŋaa chei, ama ŋaa ŋii ma duu duŋduŋa balia pɛgɛ. Di u nɛ jegile nii wii-la ŋ síi bul, ma di ŋ naaŋbie bira sima nɛ.
40018016	Ama duu nɛ bi jegile nii ŋ teeŋ, kɛŋ nuu dↄŋ koo niaa balia pɛ ŋ titia lɛ di ma mu u teeŋ a bul wii-la u si ŋaa chei duu wasɛ. Ŋ si ŋaa ŋii, ŋ jaŋ kɛŋ niaa di ba ŋaa ŋ daŋsia.
40018017	Ama di u nɛ via duu jegile nii ma teeŋ, ŋ-na bul wii-la pi nialiŋ kala si laa Yesu wiaa dii aa hilimi. Duu nɛ via duu jegile nii ba teeŋ maa, dↄgisu ari ŋ buu jiŋ a nagɛ nii-la si bi Wia jiŋ koo a nagɛ laŋpoo lilaaru nɛ.
40018018	Wutitii nɛ, mi bulaa pima ari wii-la ma si via dunia lɛ, ba jaŋ viau Wia-jaŋ maa. Wii-la ma ŋ si sɛi dunia lɛ, ba ma jaŋ sɛyu Wia-jaŋ.
40018019	Mi jaŋ wasa bula pima ari ma niaa balia nɛ hɛ dimɛ a kɛŋ nii-bala a chuchuↄlɛ Wia a chichɛ kuŋ, mi Nyimma si hɛ Wia-jaŋ, u jaŋ joŋo pima.
40018020	Lee-la niaa balia koo batori si hilime mi doluŋ lɛ, mi jaŋ hɛ ba teeŋ."
40018021	Ŋii nɛ Piita kↄ Yesu teeŋ a piɛsu a bul, "Mi Tiina, di mi naaŋbie nɛ ŋaa wii a cheimi lɛ, naaŋsiiŋ buŋmɛɛ nɛ mi jaŋ joŋo chɛu? Mi joŋo chɛu naaŋsiiŋ bulipɛ koo?"
40018022	Ŋii nɛ Yesu bira bul, "Ai, naaŋsiiŋ bulipɛ duŋduŋa dee. Joŋo chɛu naaŋsiiŋ mahiŋ batori ari fii leree bulipɛ."
40018023	Ŋii nɛ Yesu magɛ namaga a kɛŋ Wia kuorii-la a kaa mimagisɛ kuoro ari u tiŋtinnaa a bul, "Kuoru kubala nɛ sie a chichɛ duu piɛsɛ u tiŋtinnaa u chiŋŋaa.
40018024	U si suomo duu piɛsɛ, ba kɛŋ u tiŋtinna dↄŋↄ kↄ u teeŋ. U dii u chimiŋ siidi bui bui bui nɛ.
40018025	U bi wuo t_iŋ. Ŋii nɛ u kuhiaŋ-la bul di ba kɛnu ari u haala ari u biiriŋ ari kialiŋ kala u si kɛnɛ a kaa mu yallɛ a t_iŋ chiŋ-la bua lɛ.
40018026	Ŋii nɛ tiŋtinni-la tuu kpirimi u naadusuŋ nyuŋ a sulu, 'Mi kuhiaŋ, ŋaa kenyiri. Mi jaŋ t_iŋ ŋ chimiŋ kala.'
40018027	U kuhiaŋ-la fáu nisusuŋ woruŋ a joŋ chiŋ-la chɛu a ŋaa u mu.
40018028	Ŋii nɛ chiŋ tiina-la kuoru-la si joŋ chiŋ-la chɛu, u lii a ma na u tiŋtinni dↄŋↄ tiina si dii u chimiŋ siidi bui. U kɛŋ u gɛriŋ baŋŋa lɛ a bul duu t_iŋ u chimiŋ.
40018029	U tiŋtinni-dↄŋ-la ma tuu kpirimi u naadusuŋ nyuŋ a sulu a bul, 'Ŋaa kenyiri, mi jaŋ t_imiŋ.'
40018030	U via aŋ kɛnu mu tↄ dia, aŋ bul see duu t_iŋ chiŋ-la.
40018031	U tiŋtinni-dↄŋsuŋ si na wii-la u si ŋaa, ba tuↄŋ kala chei. Ba mu bula pi ba kuhiaŋ wii-la kala si ŋaa.
40018032	Ŋii nɛ kuoru-la yiru a piɛsu a bul, 'Ŋ-na tiŋtinna deeŋ, ŋ ŋaa ni-bↄŋ nɛ. Ŋ si sulmi, mi joŋ chiŋ-la kala ŋ si die a chɛŋ nɛ.
40018033	Bɛɛ nɛ tii ŋ-na bi wuo fá ŋ dↄŋↄ tiina-la nennige ari mi si fáŋ nennige ŋii?'
40018034	Kuoru-la na baaniŋ woruŋ u nyuŋ a ŋaa ba kɛnu tↄ dia see duu t_iŋ chiŋ-la kala."
40018035	Ŋii nɛ Yesu si, "Di ma bi sɛi di ma joŋ ma dↄŋsuŋ tiŋŋaa haachɛba chɛba ari ma tuↄŋ kala, mi Nyimma Wia si hɛ Wia-jaŋ lɛ ma jaŋ dↄgisɛma ŋii."
40019001	Yesu si bul wiaa deeŋba dɛrɛ, u lii Galilii tiŋteeŋ a mu Judiya tiŋteeŋ a chol Jↄↄdaŋ fuo-la.
40019002	Ni-daŋ bira to u hariŋ. Ŋii nɛ u vaarɛ nialiŋ síi wiilu dimɛ.
40019003	Ŋii nɛ Farisii tiŋŋaa dↄŋsuŋ ma sii kↄ u teeŋ a chichɛ di ba magisu a piɛsu a bul, "Di ŋ kɛŋ wii a tigɛ ŋ haala lɛ a chichɛ ŋ viau, u kɛŋ woŋbii nɛɛ?"
40019004	Yesu miira piɛsɛba, "Ma bi karima ari bua-la lɛ Wia si bugumo ŋaa dunia, nialiŋ u si ŋaa, ba fa ŋaa baal ari haal nɛɛ?"
40019005	Yesu bira si, "Ŋii nɛ tii baal-la jaŋ leŋ u nyimma ari u naaŋ dia aŋ ka ba di u haala mɛrɛ dↄŋↄ lɛ. Niaa deeŋba balia jaŋ kɛŋ chal-bala.
40019006	Ba bira bi jaŋ ŋaa niaa balia, see kubala. Nialiŋ saa Wia si kaa mɛrɛ dↄŋↄ lɛ, u bi maga di nuhuobiine kɛŋba pↄrɛ dↄŋↄ lɛ."
40019007	Ŋii nɛ u haritooro-la bira piɛsu wiiŋ deeŋ a bul, "Bɛɛ nɛ tii saa Moosis fa si di baala níi chɛ u via u haala, duu laa sipaaŋ a ŋmuŋsɛ teniŋ a pi haal-la aŋ-na viau?"
40019008	Ŋii nɛ Yesu bira bula piba a bul, "Ma tuↄŋ dolie. Ŋii nɛ tii Moosis fa sɛi di ma via ma haalaa. Ama dunia di-suomuŋ, ba fa bi ŋii ŋaa.
40019009	Mi bulaa pima, baala-na kala si via u haala aŋ bira jaa dↄŋↄ, u tiina juu haal-la haachɛ lɛ nɛ, see di haal-la ka ŋaa ha-chↄruŋ wu-ŋaalaa."
40019010	Ŋii nɛ Yesu haritooro-la bula pu ari ŋii-na nɛ hɛ dimɛ, u bi maga di nuu jaa haal.
40019011	Ŋii nɛ Yesu miira bula piba a bul, "Wiiŋ deeŋ bi naga ari nuu-kala jaŋ wuo ŋaa. Nialiŋ Wia si joŋ doluŋ pa, ba duŋduŋa nɛ jaŋ wuo ŋaa ŋii.
40019012	Wii-la si tii baalaa bi haalaa ka jaa, ba yuga nɛ. Ba lul dↄŋsuŋ, ba paala bi haalaa wuo piŋ. Dↄŋsuŋ ma, nuhuobiinee nɛ ŋaaba ŋii, dↄŋsuŋ ma bi haalaa jaa a tiŋ Wia kuorii-la wiaa. Nii-la si jaŋ wuo laa wiiŋ deeŋ dii, u sɛi."
40019013	Ŋii nɛ niaa sii kↄ Yesu teeŋ a kɛŋ ba haŋbiisiŋ kaa kↄ duu joŋ u nisiŋ daŋba lɛ a chuↄlɛ Wia piba. Ŋii nɛ u haritooro-la kpiaba lɛ.
40019014	Yesu si na ŋii, u bula piba a bul, "Má leŋ di haŋbiisi-la kↄ mi teeŋ. Ma síba kiru! Niaa deeŋba yiri nɛ hɛ Wia kuorii-la tuↄŋ."
40019015	Ŋii nɛ u joŋ u nisiŋ daŋba lɛ aŋ viiri.
40019016	Baal kubala nɛ ma sie a kↄ Yesu teeŋ. Baal-la kɛŋ kiaa kiŋkɛŋ. Ŋii nɛ u piɛsɛ Yesu a bul, "Mi kuhiaŋ, wu-zↄŋ bɛɛ nɛ mi jaŋ ŋaa a kɛŋ miisi-la si bi dɛrɛ?"
40019017	Ŋii nɛ Yesu piɛsu a bul, "Bɛɛ nɛ tii ŋ piɛsɛmi wu-zↄmↄ-la ŋ si jaŋ ŋiŋaa wiaa? Ni-bala duŋduŋa nɛ zↄmↄ. Di ŋ níi chɛ di ŋ kɛŋ miisi-la si bi dɛrɛ, tuto wialiŋ Wia si leŋe ba ŋmuŋsa bil di maa to."
40019018	Ŋii nɛ baal-la piɛsu, "Wu-bɛɛba nɛ?" Ŋii nɛ Yesu si, "Sí niaa kpu, sí ŋ dↄŋↄ tiina haala chɛ, sí gaa, di ŋ ŋaa daŋsia wii lɛ, sí wiaa nyia pɛ.
40019019	Fifá ŋ nyimma ari ŋ naaŋ, a cho ŋ dↄŋↄ tiina ari ŋ si cho ŋ titia ŋii."
40019020	Ŋii nɛ baal-la bula pi Yesu, "Mi kuhiaŋ, mi to wiaa deeŋba kala nɛ. Bɛɛ nɛ saa ka?"
40019021	Ŋii nɛ Yesu bula pu, "Di ŋ níi chɛ ŋ ŋaa ni-zↄŋ a sí wii-kala kɛŋ, joŋ ŋ kiaa kala yallɛ a joŋ moribie-la a pi summoo aŋ ku tomi. Ŋ nɛ ŋaa ŋii, ŋ jaŋ kɛŋ kiaa Wia-jaŋ lɛ."
40019022	Yesu si bul ŋii, baal-la tuↄŋ chei, u sii viiri, bɛɛ wiaa u kɛŋ kiaa nɛ woruŋ.
40019023	Ŋii nɛ Yesu bula pi u haritooro-la a bul, "Wutitii, mi bulaa pima, u ŋaa wu-duo nɛ ari nii-la si kɛŋ kiaa si jaŋ wuo juu Wia kuorii-la tuↄŋ.
40019024	Mi bira bulaa pima, u bi hɛi ari buŋtaŋŋa si jaŋ wuo to gɛri-hɛmiŋ buↄŋ lii ari u si hɛyɛ ŋii nii-la si kɛŋ kiaa si jaŋ wuo juu Wia kuorii-la tuↄŋ."
40019025	U haritooro-la si nii wiaa deeŋba, ba faasa hiriki a piɛsɛ Yesu a bul, "U nɛ nagɛ ŋii, kubɛɛ nɛ saa Wia jaŋ laa ta?"
40019026	Yesu miira beŋba aŋ bul, "Wii-la si jaŋ kperi nuhuobiine, u bi Wia wuo kperi. Wia wuo wii-kala ŋaa nɛ."
40019027	Ŋii nɛ Piita bula pu a bul, "Na, la-na leŋ la kuŋ-kala nɛ aŋ tuto ŋ hariŋ. Bɛɛ nɛ saa la jaŋ na?"
40019028	Ŋii nɛ Yesu bula pi u haritooro-la a bul, "Wutitii nɛ mi bulaa pima, di dunia falii-la nɛ yie, mi-na Nuhuobiine Bie jaŋ hↄŋ mi kuori-kpasa nyuŋ Wia pulumuŋ tuↄŋ. Bua-la lɛ, ma haritooro-la fii ari balia-la si to mi hariŋ, ma ma jaŋ hↄŋ kuori-kpasinniŋ fii ari balia nyuŋ a bibeŋ Iziral ta-geŋtisiŋ fii ari balia-la a dii ba sariya.
40019029	Bira nii-la kala si leŋ u diisiŋ koo u naaŋbiiriŋ koo u nyimma koo u naaŋ koo u biiriŋ koo u bagisiŋ a tiŋ mi wiaa, u tiina jaŋ bira na kiaa deeŋba naaŋsiiŋ zↄlↄ aŋ pɛ kɛŋ miisi-la si bi dɛrɛ.
40019030	Ama kuhiasiŋ yuga si jaŋ birimɛ haŋbiisiŋ. Haŋbiisiŋ ma yuga si jaŋ birimɛ kuhiasiŋ."
40020001	Ŋii nɛ Yesu bira magɛ namaga a piba a bul di Wia kuorii-la nagɛ baal kubala si kɛŋ u baga nɛ chichuↄ-fiɛla. U lii chichɛ niaa di ba mu pɛrɛ u baga-la lɛ.
40020002	Ba sɛi ari ba jaŋ mu pɛrɛ, ka u t_iŋba chɛ-bala time. Ŋii nɛ u leŋ ba mu u baga-la pipɛrɛ.
40020003	U ku magɛ kerifi nibi, u bira lii a na niaa dↄŋsuŋ di ba chiŋ yↄbↄ tuↄŋ pɛi. Ba bi tiŋtimii kala ka tiŋ.
40020004	Ŋii nɛ u bula piba di ba ma mu a pɛrɛ u baga-la lɛ, ka di u t_iŋba, duu jaŋ piba ŋii kala si maga. Ŋii nɛ ba ma mu.
40020005	Kerifi fii ari balia yi, u bira lii a na niaa dↄŋsuŋ a ŋaa ba ma mu u baga-la. U bira lii kerifi batori bua-la lɛ a bira na niaa dↄŋsuŋ a ŋaa ba ma mu u baga-la.
40020006	U bira ku kpagɛ kerifi banↄŋ, u bira lii yↄbↄ tuↄŋ a na niaa dↄŋsuŋ ma di ba ha chiŋ dimɛ. Ŋii nɛ u piɛsɛba, "Bɛɛ nɛ tii ma chiŋ daha pɛi chichuↄŋ ari wiihɛyɛ kala, ma bi tiŋtimii kala ka tiŋ?"
40020007	Ŋii nɛ ba bula pu ari ba bi tiŋtiŋŋaa na di ba tiŋ. Ŋii nɛ u bula piba di ba ma mu a tiŋ u baga lɛ. Ba ma mu.
40020008	Didaaniŋ si yie, ŋii nɛ baga-la tiina yirɛ nii-la síi beŋ u baga-la duu yirɛ nialiŋ si tiŋ u baga-la lɛ a t_iŋba, duu suomi nialiŋ si to hariŋ mu baga-la a t_iŋba aŋ-na mu yi nialiŋ si laa sipaaŋ mu baga-la.
40020009	Nialiŋ si to hariŋ mu baga-la, u t_iŋba chɛ-bala time.
40020010	Ŋii nɛ u si, ka nialiŋ si laa sipaaŋ mu baga-la, di ba ku laa ba time. Ba fa biina ari ba jaŋ laa kii haritooro-la, ama ba t_iŋba ma magɛ ŋii nɛ.
40020011	Ba ma laa moribie-la aŋ gugurimɛ wiaa nii-la baga-la lɛ ba si pɛrɛ teeŋ.
40020012	Ŋii nɛ ba bula pu a bul, "Niaa deeŋba si to hariŋ kↄ, ba tiŋ hawa kubala duŋduŋ nɛ, aŋ ka la-na tiŋ chichuↄŋ ari wiihɛyɛ kala, aŋ ka ŋ t_iŋla kala maga dↄŋↄ."
40020013	Ŋii nɛ baga-la tiina bula pi ba dↄŋↄ a bul, "Jegile nii, mi bima gura. Ma sɛyɛ ari ma jaŋ tiŋ di wia juu nɛ aŋ laa chɛ-bala time.
40020014	Má laa ma moribiee a viiri. Mii chɛ di mi t_iŋ baalaa deeŋba si to hariŋ kↄ ŋii titia mi si t_iŋma nɛ.
40020015	Mi bi woŋbiiŋ kɛnɛ di mi kɛŋ mi moribiee t_iŋ mi tuↄtↄrɛ wiaa? Koo ma yaraa bieru a tiŋ mi si kɛŋ zile wiaa nɛɛ?"
40020016	Ŋii nɛ Yesu bula dɛrɛ, "Kuhiasiŋ jaŋ birimɛ haŋbiisiŋ, haŋbiisiŋ ma jaŋ birimɛ kuhiasiŋ."
40020017	Yesu si bul ŋii di ba hɛ woŋbiiŋ lɛ nɛ aa mu Jerusalɛm. Ŋii nɛ u kɛŋ u haritooroo fii ari balia duŋduŋa a suusa lii a bula piba woŋbiiŋ lɛ,
40020018	"Má jegili mi teeŋ. Laa mu Jerusalɛm nɛ. Di la nɛ yi dimɛ, ba jaŋ kɛŋ mi-na Nuhuobiine Bie a kaa mu pi nialiŋ si kpu pusuŋ pipi Wia kuhiasiŋ ari Wia teniŋ kerichiba. Ba jaŋ dii mi sariya a ŋaa di ba kpumi
40020019	aŋ kɛŋmi kaa mu hɛ nialiŋ si bi J_uu tiŋŋaa ŋaa nisiŋ lɛ. Ba jaŋ mↄŋmi. Ba jaŋ viirɛmi maa aŋ kpaasɛmi mɛrɛ daa-gɛsɛɛ nyuŋ, ka di mi sii suuŋ lɛ tapulaa batori chɛɛŋ."
40020020	Ŋii nɛ Zɛbidii haala kɛŋ u biiriŋ balia kↄ Yesu teeŋ a kpirimi u sipaaŋ aŋ sulu duu pɛu lɛ.
40020021	Ŋii nɛ Yesu piɛsu, "Wu-bɛɛ nɛ ŋŋ chɛ di mi ŋaa piŋ?" Ŋii nɛ u bul, "Ŋ si jaŋ dii Wia kuorii-la a hↄŋ ŋ kuori-kpasa nyuŋ, leŋ di mi biiriŋ balia ŋaa ŋ bubuↄŋ huhↄnnↄↄ, di dↄŋↄ hↄŋ ŋ na-diiŋ, di dↄŋↄ ma hↄŋ ŋ na-gua."
40020022	Ŋii nɛ Yesu bula pi u biiriŋ a bul, "Ma bi jiŋ ku-la ma síi chɛ. Ma jaŋ wuo nyalima na hɛɛ-la mi si jaŋ na? Ma jaŋ wuo fo Wii-chuↄlɛ liiŋ ari ba si jaŋ fomi ŋii, koo?" Ba si, "Oo, la jaŋ wuo."
40020023	Ŋii nɛ Yesu bula piba a bul, "Wutitii nɛ ma bul. Hɛɛ-la mi si jaŋ na, u-na ma ma jaŋ na. Ama mi na-diiŋ ari mi na-gua huhↄnnↄ-la, mi dee bi jaŋ tuↄsɛba. Wia nɛ jaŋ liisɛba di ba hↄŋ dimɛ."
40020024	Yesu haritooroo fii-la si nii Jeems ari Jↄↄŋ si bul wii-la, ba na baaniŋ ba nyuŋ.
40020025	Ŋii nɛ Yesu yirɛ u haritooroo kala. Ba mu u teeŋ. U bula piba a bul, "Ma jiŋ nialiŋ si bi J_uu tiŋŋaa ŋaa, ba hↄŋ niaa nyuŋ nɛ. Ba kuhiasiŋ ma kɛŋba doluŋ.
40020026	Ama u bi maga di ma ŋiŋaa ŋii. Ma tuↄŋ nii-la síi chɛ u ŋaa ma kuhiaŋ, u maga duu nɛ tiŋ tiŋtiŋŋaa pipima.
40020027	Ma tuↄŋ nii-la ma síi chɛ u ŋaa ma tuↄŋ kuoro, u maga duu nɛ ŋaa ma tuↄŋ yomo.
40020028	Mi-na Nuhuobiine Bie, mi bi kↄ di mi chɛ niaa di ba tima pimi, mi kↄ di mi-na tima piba nɛ a suu a laa niaa miisaa yugɛ ta a piba."
40020029	Yesu ari u haritooroo si lii Jɛrikↄ lɛ, ni-daŋ nɛ to ba hariŋ.
40020030	Di nyulimaa balia hↄŋ woŋbiiŋ niiŋ a nii di Yesu níi bal. Ŋii nɛ ba faasa yirɛ a bula pu a bul, "Yesu, Devit nihii, fála nennige."
40020031	Ŋii nɛ ni-daŋ-la kpiaba lɛ di ba kɛŋ goŋ. Ama ba faasa yirɛ a kii ŋii a bul, "La Tiina, Devit nihii, fála nennige."
40020032	Ŋii nɛ Yesu chiŋ aŋ yirɛba a piɛsɛba, "Bɛɛ kuŋ nɛ ma chɛ mi ŋaa pima?"
40020033	Ŋii nɛ ba bul, "La Tiina, laa chɛ di ŋ suri la siaa nɛ."
40020034	Ŋii nɛ Yesu fába nennige a digi ba siaa lɛ. Ba siaa guu suri, ba tuto u hariŋ.
40021001	Ŋii nɛ Yesu ari u haritooroo sii mu Jerusalɛm. Ba ku yi Bɛtifagi a ku yi peel kubala baa yirɛ Oliv. Ŋii nɛ Yesu liisɛ u haritooroo balia a tiŋba a bula piba a bul, "Má mu taŋ-la si hɛ ma sipaaŋ.
40021002	Di ma nɛ mua, ma jaŋ na kakumo ari u bie di ba vↄbↄ a kii. Má puri a kaa kↄ pimi.
40021003	Di nuu nɛ piɛsɛma, má bula pu ari ma Tiina níi chɛ. U jaŋ leŋ di ma kaa kↄ lima."
40021004	Wiiŋ deeŋ ŋaa di wii-la nii-la fa síi bul wiaa, Wia Diŋ-zↄŋ-la doluŋ lɛ ku ŋaa wutitii nɛ.
40021005	U fa si, "Má bulaa pi Zaayↄŋ niaa di ba bee na, di ba kuoro níi kↄ ba teeŋ. U kɛŋ u titia muuri nɛ a jil kakumo a bira jil kakumo bie."
40021006	Ŋii nɛ Yesu haritooro-la mu a ŋaa wii-la Yesu si bula piba di ba ŋaa.
40021007	Ba kɛŋ kakumo-la ari u bie kaa kↄ a joŋ ba gɛnniŋ daŋ kakumo-la ari u bie nyuŋ, Yesu jil.
40021008	Ni-daŋ-la jesiŋ joŋ ba gɛnniŋ a jɛrɛ woŋbiiŋ lɛ, ka dↄŋsuŋ ma keri pipaariŋ a ma kaa jɛrɛ woŋbiiŋ lɛ.
40021009	Ni-daŋ-la si laa Yesu sipaaŋ ari nialiŋ síi to u hariŋ suomo ŋiŋaa goŋ a bul, "Tabarikala Devit nihiŋ! Wia jaŋ pɛ nii-la síi kↄ la Tiina doluŋ lɛ. Má leŋ di la dɛnnɛ Wia!"
40021010	Yesu si muu juu Jerusalɛm, taŋ-la kala zigili. Ŋii nɛ niaa piɛsɛ a bul, "Kubɛɛ nɛ ŋla?"
40021011	Ŋii nɛ ni-daŋ-la bul, "Yesu si lii Nazarɛt si hɛ Galilii tiŋteeŋ lɛ, nii-la síi bul wiaa, Wia Diŋ-zↄŋ-la doluŋ lɛ, u nɛ ŋii."
40021012	Ŋii nɛ Yesu juu Wia-dia. Nialiŋ dↄŋsuŋ hɛ dimɛ a yiyallɛ kiaa, dↄŋsuŋ ma yuyↄↄ kiaa. Yesu kiriba kala ta ba lii. Baalaa ma hɛ dimɛ a yiyɛrɛ moribiee. Yesu ŋmoo ba teebulba lo. Baalaa dↄŋsuŋ ma yallɛ kokosuŋ. U ŋmoo ba ma kpasinniŋ a lo.
40021013	Ŋii nɛ Yesu bula piba a bul, "Ba ŋmuŋsa di Wia si, u dia jaŋ ŋaa lee-la niaa si jaŋ chuchuↄlɛ Wia, aŋ ka ma-na miira kaa birimɛ gaari-dia."
40021014	Ŋii nɛ nyulimaa ari gbegisiŋ kↄ Yesu teeŋ Wia-dia lɛ. U vaarɛba.
40021015	Ama nialiŋ si kpu pusuŋ pipi Wia kuhiasiŋ ari Wia teniŋ kerichiba si na wu-magila-la u síi ŋaa a bira na haŋbiisiŋ síi ŋaa goŋ ŋii Wia-dia lɛ, ba na baaniŋ. Haŋbiisi-la fa yirɛ, "Tabarikala Devit nihiŋ."
40021016	Ŋii nɛ nialiŋ si kpu pusuŋ pipi Wia ari Wia teniŋ kerichiba piɛsɛ Yesu a bul, "Ŋ nii wialiŋ ba síi bul nɛɛ?" Yesu bul, "Mi nia nɛ." Ŋii nɛ Yesu ma piɛsɛba, "Ma bi Wia teniŋ karimaa? Ba ŋmuŋsɛ Wia teniŋ tuↄŋ a bul, 'Wia jaŋ leŋ di bii-mulluŋ didɛnnɛ Wia.' "
40021017	Ŋii nɛ Yesu leŋba aŋ sii mu Bɛtani a chua dimɛ.
40021018	Taŋ si pula, Yesu miira mu Jerusalɛm. U síi mu, losuŋ kɛnu woŋbiiŋ lɛ.
40021019	U na tutogo duu chiŋ u sipaaŋ woŋbiiŋ niiŋ. U mu yi tutogo-la bubuↄŋ a wula beŋ di nɛnɛɛ tuo, see pipaariŋ. Ŋii nɛ u bul tia-la lɛ a bul, "A lii jiniŋ a kaa mumu, ŋ bira bi jaŋ nɛŋ." Tia-la guu suu.
40021020	U haritooroo si na wiiŋ deeŋ, u ŋaaba wu-kpuŋkpere. Ba pipiɛsɛ dↄŋↄ a bul, "Ɛɛ nɛ tia-la guu suu lima ŋii?"
40021021	Ŋii nɛ Yesu bula piba a bul, "Wutitii nɛ mi bulaa pima, di ma nɛ kɛŋ yarida a bi tuↄsaa balia kɛnɛ, ma ma jaŋ wuo ŋaa wii-la si ŋaa tutogo-la lɛ. Ŋla ma duŋduŋa dee, ama ma jaŋ wuo paala bul peeliŋ deeŋ lɛ duu sii a mu tel muga tuↄŋ. U jaŋ ŋaa pima.
40021022	Kialiŋ-na kala ma si chuↄlɛ Wia a susul, di ma nɛ kɛŋ yarida, ma jaŋ naba."
40021023	Ba si mu Jerusalɛm, Yesu mu juu Wia-dia. U si juu Wia-dia-la ŋii a didagɛ niaa, nialiŋ si kpu pusuŋ pipi Wia kuhiasiŋ ari Wia teniŋ kerichiba ari J_uu tiŋŋaa kuhiasiŋ, ba kala sii kↄ u teeŋ a piɛsu a bul, "Dol bɛɛ nɛ ŋ kɛŋ a ŋiŋaa wiaa deeŋba? Kubɛɛ nɛ piŋ doluŋ ŋ kaa ŋiŋaa ŋii?"
40021024	Ŋii nɛ Yesu bula piba a bul, "Mi ma jaŋ piɛsɛma wu-bala. Di ma nɛ dagɛmi u bubuↄŋ, mi ma jaŋ dagɛma dol-la mi si kɛnɛ bubuↄŋ."
40021025	Ŋii nɛ u piɛsɛba a bul, "Jↄↄŋ, Wia lii-foori-la doluŋ, u lii nii nɛ? U lii Wia teeŋ nɛɛ koo u lii nuhuobiine teeŋ nɛɛ? Má dagɛmi." Ba suomo kɛŋ wii-la lilɛrɛ dↄŋↄ lɛ aa bul, "Wu-bɛɛ nɛ laa chɛ di la bul? Di la nɛ bula pu a bul di Wia teeŋ nɛ u lii, u jaŋ piɛsɛla a bul, 'Bɛɛ nɛ saa tii ma bi wialiŋ u si bula laa dii?'
40021026	Di la nɛ saa si u lii nuhuobiine teeŋ nɛ, fawulluŋ jaŋ kɛŋla a tiŋ ni-daŋ-la si chiŋ dimɛ wiaa. Niaa bula ari Jↄↄŋ fa sɛnɛ ŋaa nialiŋ síi bul wiaa, Wia Diŋ-zↄŋ-la doluŋ lɛ dↄŋↄ nɛ."
40021027	Ŋii nɛ ba bula pi Yesu a bul, "La bi jiŋ." Ŋii nɛ Yesu ma bula piba a bul, "Tↄↄ, mi ma bi jaŋ dagɛma dol-la mi si kɛnɛ bubuↄŋ."
40021028	Ŋii nɛ Yesu magɛ namaga a pi nialiŋ si kpu pusuŋ pipi Wia kuhiasiŋ ari J_uu tiŋŋaa a bul, "Baal kubala nɛ hɛ dimɛ a kɛŋ haŋbolibiisiŋ balia. U sii mu u bii-hiaŋ teeŋ a bula pu a bul, 'Mi bii, mu baga jiniŋ a tiŋ.'
40021029	Ŋii nɛ bile bul, 'Mi bi jaŋ mu baga jiniŋ.' U ŋii hariŋ lɛ, u tuↄŋ chei wii-la u si bula pi u nyimma lɛ aŋ sii mu baga-la. Ŋii nɛ ba nyimma bira mu a bul u bii-bie-la ma lɛ a bul duu mu baga. Ŋii nɛ bile bul duu jaŋ mu aŋ via.
40021030	Haŋbiisiŋ deeŋba balia tuↄŋ, kubɛɛ nɛ to ba nyimma niiŋ lɛ? Bɛɛ nɛ ma biinɛ?" Ŋii nɛ ba bula pu di u bii-hiaŋ-la nɛ. Ŋii nɛ Yesu bula piba a bul, "Wutitii, mi bulaa pima ari laŋpoo lilaaraa ari jagumuloba jaŋ laa sipaaŋ ma lɛ a juu Wia kuorii-la tuↄŋ.
40021032	Bɛɛ wiaa Jↄↄŋ Wia lii-foori-la kↄ a dagɛma woŋbii-titii-la nɛ ma si jaŋ to, aŋ ka ma bi u wiaa laa dii, ama laŋpoo lilaaraa ari jagumuloba, ba laa u wiaa dii. Ma si paala na ba si laa u wiaa dii ŋii, aŋ ka ma ha bi birima di ma laa u wiaa dii."
40021033	Ŋii nɛ Yesu bira magɛ namaga dↄŋↄ a bul, "Baal kubala nɛ bil baga a chↄŋsɛ kiaa si kɛŋ nɛnɛɛ yugɛ a nagɛ chichuɛŋ. Ba yiyirɛ gireps. U saa ligɛ baga-la golli nɛ. U lu bua baga-la tuↄŋ di ba chagɛ tii-nɛnɛ-la liiŋ hihɛ. U ma saa lusuŋ nyuŋ dia a hↄnↄ pↄ. Ŋii nɛ u paa niaa a hɛ u baga-la tuↄŋ di ba titiŋ. Ka u mu taŋ dↄŋ.
40021034	Tii-nɛnɛ-la biiniŋ si yie, u tiŋ u dia tiŋtinnaa di ba mu tiŋtinna-la teeŋ di ba mu laa tii-nɛnɛ-la kaa kↄ. Ba mu.
40021035	Ba kɛŋ dↄŋↄ a ŋmobu, a kpu dↄŋↄ, a yagɛ dↄŋↄ ari tabiaa a kpuu.
40021036	Ŋii nɛ u tiŋ niaa dↄŋsuŋ a wasa kii buŋbuŋ-la. Ba ŋaa ŋii titia nialiŋ ma lɛ.
40021037	Ŋii hariŋ lɛ nɛ u tiŋ u bie. U biina duu bie nɛ mua, ba jaŋ zilu. U ma bira mu.
40021038	Tiŋtinna-la si na bile, ba bula pi dↄŋↄ a bul, 'Di baga-la tiina nɛ suba, bie deeŋ nɛ jaŋ dii u kiaa. Má kↄ di la kpuu. Di la nɛ kpuu, la nɛ jaŋ miira tii u kialiŋ.'
40021039	Ba kɛŋ bile a joŋu yuo ta baga-la hariŋ a kpuu."
40021040	Ŋii nɛ Yesu piɛsɛba, "Di baga-la tiina nɛ kↄ, ɛɛ nɛ u jaŋ ŋaa baga tiŋtinna-la lɛ?"
40021041	Ŋii nɛ ba bula pu a bul, "U jaŋ kↄ a kpu ni-bↄmↄ-la aŋ joŋ baga-la a pi ni-tania. Di tii-nɛnɛɛ-la biiniŋ nɛ yi, ba jaŋ kɛŋ tii-nɛnɛ-la kaa mu pu."
40021042	Ŋii nɛ Yesu piɛsɛ nialiŋ si nii namaga-la, "Ma bi Wia teŋ-la karimaa? a mu yi lee-la ba si bul ŋla: 'Tiebii-la dii-saaraa si via, u nɛ miira ku ŋaa tiebii-duoŋ ba si joŋo bil dia geŋtine. La Tiina Wia tiŋtiŋŋaa nɛ ŋii. U ŋaala wu-kpuŋkpere nɛ.' "
40021043	Ŋii nɛ Yesu bula pi nialiŋ a bul, "Wia jaŋ kɛŋ u kuorii-la laa ma teeŋ, a joŋo pi nialiŋ si jaŋ to Wia niiŋ woruŋ a ŋiŋaa wialiŋ si jaŋ dagɛ ari ba birima lii ba haachɛba lɛ nɛ. ((
40021044	Nii-la si tel tiebii-la nyuŋ, u tiina jaŋ yɛrɛ muno muno. Di tiebii-la ma nɛ tel nuu-kala nyuŋ, u jaŋ yɛrɛ u tiina muno muno.))"
40021045	Nialiŋ si kpu pusuŋ pipi Wia kuhiasiŋ ari Farisii tiŋŋaa nii Yesu si magɛ namaga-la a jiŋ ari ba wiaa nɛ u bubul ŋii.
40021046	Ŋii nɛ ba wiwalimɛ di ba kɛnu kaa mu tↄ dia. Ama ba faa fá ni-daŋ-la si hɛ dimɛ, bɛɛ wiaa ni-daŋ-la joŋ Yesu ari u ŋaa nialiŋ síi bul wiaa, Wia Diŋ-zↄŋ-la doluŋ lɛ dↄŋↄ nɛ.
40022001	Ŋii nɛ Yesu bira magɛ namaga dↄŋↄ a didagɛ niaa.
40022002	U si, "Wia kuorii-la nagɛ kuoru kubala nɛ. U bie jaa haala. Ŋii nɛ u ŋaa ba gbigbieli ha-jaari gbiele a ŋaa ba yirɛ niaa di ba kↄ gbiele-la.
40022003	Ba si ŋaa kudiile-la dɛrɛ, u tiŋ u tiŋtinnaa di ba mu yirɛ nialiŋ u si yira, ari ba ŋaa siri di ba gbieli gbiele-la nɛ. Ba si mu yirɛba, ba via.
40022004	Ŋii nɛ u bira tiŋ u tiŋtinnaa dↄŋsuŋ di ba mu bula pi nialiŋ u si yira di ba kpu nɛ-belliŋ ari nɛ-niiniŋ kala nɛ a ŋaa kudiile-la dɛrɛ, di ba kↄ ha-jaari gbiele-la.
40022005	Ŋii nɛ nialiŋ u si yira bira via di ba mu aŋ titiŋ ba tiŋtiŋŋaa. Dↄŋↄ sii mu u baga, dↄŋↄ ma sii mu u kiaa di-yalliŋ.
40022006	Ka dↄŋsuŋ ma kɛsɛ kuoro dia tiŋtinna-la a ŋmooba aŋ kpuba.
40022007	Ŋii nɛ kuoru-la na baaniŋ a ta u laali-yuoroo. Ba mu kpu nialiŋ si kpu u dia tiŋtinna-la aŋ nyigɛ ba taŋ kala.
40022008	Ŋii nɛ u yirɛ u tiŋtinnaa dↄŋsuŋ a bira bula piba, 'Mi gbiele kudiile-la ŋaa siri nɛ, ama nialiŋ mi si yira bi maga di ba kↄ gbiele-la.
40022009	Má saa lii mu woŋbii-porunuŋ a yirɛ nialiŋ kala ma si na dimɛ a bula piba di ba kↄ a dii kudiile-la.'
40022010	Ŋii nɛ tiŋtinna-la lii woŋbii-porunu-la a yirɛ nialiŋ kala ba si na lee-la, ni-zↄŋŋↄↄ ari ni-bↄŋŋↄↄ kala. Ŋii nɛ ba kala ku juu s_u dia-la lɛ ba fa síi gbieli gbiele-la.
40022011	Ŋii nɛ kuoru-la juu duu na nialiŋ si kↄ a na baal kubala duu bi ha-jaari gbiele gɛriŋ laala.
40022012	U piɛsu a bul, 'Mi naŋdↄŋ, ɛɛ nɛ ŋ ŋaa ku juu daha aŋ bi ha-jaari gbiele gɛriŋ laala?' Baal-la tↄrɛ u niiŋ.
40022013	Ŋii nɛ kuoru-la bula pi u tiŋtinnaa a bul, 'Má kɛŋ baala deeŋ a vↄↄ u nisaa ari u naasiŋ a joŋu yuo ta jeeŋ hariŋ birimiŋ tuↄŋ duu pina yiyel aŋ didiŋ u nyilaa.' "
40022014	Ŋii nɛ Yesu bula dɛrɛ aŋ bul, "Ba yie yirɛ niaa yugɛ nɛ, ama ba tuↄŋ ba yie tuↄsɛ niaa baŋmɛnɛ nɛ."
40022015	Ŋii nɛ Farisii tiŋŋaa sii lii a vuurɛ ŋii ba si jaŋ magisɛ Yesu a bɛrɛ kɛnu ari wu-piɛsaa. Ŋii nɛ ba tiŋ ba haritooroo dↄŋsuŋ ari Hɛrↄd ma haritooroo dↄŋsuŋ di ba mu Yesu teeŋ.
40022016	Ŋii nɛ ba kↄ u teeŋ a piɛsu a bul, "La kuhiaŋ, la jima di ŋ kɛŋ wutitii nɛ a didagɛ Wia tonuŋ woŋbii-titii-la. Ŋ sipaaŋ tuo nuu lɛ. Ŋ bi ni-bal síi ka fá.
40022017	Saa bula pila ari u ŋaa woŋbii nɛɛ di la t_iŋ laŋpoo a pi Rom tiŋteeŋ kuori-baliŋ ba síi yirɛ Siiza? Ɛɛ nɛ ŋ ma biinɛ?"
40022018	Yesu fa jiŋ ba tuↄbiiŋ-bↄmↄ-la nɛ a bula piba a bul, "Ma kaŋfugi timma! Bɛɛ nɛ tii maa magisɛmi?
40022019	Má kɛŋ ma laŋpo-la moribiiŋ kaa kↄ di mi bee na."
40022020	Ba kɛŋ dↄŋↄ kaa kↄ. Ŋii nɛ u piɛsɛba, "Kubɛɛ nyuŋ nɛ hɛ dimɛ? Kubɛɛ yiriŋ ma nɛ ba tuuro hɛ moribii-la lɛ?"
40022021	Ŋii nɛ ba bul di Siiza yiriŋ nɛ. U bula piba a bul, "Tↄↄ, má joŋ Rom tiŋteeŋ kuori-bal-la kiaa pu aŋ joŋ Wia ma kiaa pu."
40022022	Yesu si bul ŋii, u ŋaaba wu-kpuŋkpere ba sii viiri.
40022023	Chɛɛ-la titia nialiŋ dↄŋsuŋ ba síi yirɛ Sadusii tiŋŋaa, ba kↄ u teeŋ. Sadusii tiŋŋaa yie si di nuu nɛ suba, u bira bi sii. Ba piɛsu wiaa a bul,
40022024	"La kuhiaŋ, Moosis fa si di baala nɛ jaa haala, di haal-la ari baal-la nɛ bi bii lula, aŋ ka di baal-la suu, u maga di u ŋaana joŋ yo-haal-la jaa nɛ. Di u lul biiriŋ pi u maala-la si suba, biiri-la jaŋ chiŋ u nyuŋ lɛ.
40022025	Naaŋbiiriŋ balipɛ nɛ fa hɛ dimɛ. Ba kala ŋaa baalaa. Ba naaŋ kubala, ba nyimma kubala. Ba kuhiaŋ jaa haala. Ba di haal-la bi bii lula, aŋ ka u suu. U si suba, u ka haal-la a pi u ŋaana dↄŋↄ nɛ.
40022026	Liamiŋ ma suu. Torimuŋ tiina ma joŋ haal-la jaa. U ma ŋii titia nɛ. Naaŋbiiri-la balipɛ kala nɛ jaa haal-la. U bi lula.
40022027	Ŋii hariŋ lɛ nɛ haal-la ma titia suu.
40022028	Tapulii-la niaa si jaŋ sii suuŋ lɛ, baalaa deeŋba balipɛ tuↄŋ, kubɛɛ nɛ jaŋ tii haal-la? Ba kala balipɛ nɛ jaau."
40022029	Ŋii nɛ Yesu bula piba a bul, "Ma bi Wia teniŋ jiŋ. Ma ma bi Wia doluŋ jiŋ. Ŋii nɛ tii ma yeŋŋi.
40022030	Tapulii-la niaa si jaŋ sii suuŋ lɛ, baalaa bira bi jaŋ jaa haalaa, haalaa ma bira bi jaŋ jaa balaba. Ba kala jaŋ nagɛ Wia tiŋdaaraa si hɛ Wia-jaŋ lɛ."
40022031	Ŋii nɛ Yesu bula piba a bul, "Na ma piɛsɛmi nialiŋ si jaŋ sii suuŋ lɛ wiaa nɛ. Ma bi karimɛ wialiŋ Wia fa si bula pi niaa u teniŋ lɛɛ?
40022032	U fa si duu nɛ ŋaa Abiraham Wia ari Aizik Wia ari Jekↄb kala Wia. (Bua-la lɛ u si bul ŋii di Abiraham ari Aizik ari Jekↄb fa suba nɛ.) Wiaa deeŋba u si bula, ba bubuↄŋ nɛ di Abiraham ari Aizik ari Jekↄb bira sii suuŋ lɛ nɛ a hɛ Wia kuorii-la tuↄŋ. Wia bi jaŋ wuo ŋaa nialiŋ si suba Wia, u ŋaa ni-weyee Wia nɛ."
40022033	Ni-daŋ-la si nii ŋii u síi dagɛ niaa, u ŋaaba wu-kpuŋkpere.
40022034	Farisii tiŋŋaa si nia ari Yesu bul wiaa lo Sadusii tiŋŋaa ba ŋaa fuii, ba kala ku pɛ dↄŋↄ lɛ.
40022035	Ŋii nɛ Wia teniŋ kerichiba dↄŋↄ wiwalimɛ duu magisɛ Yesu a pipiɛsu wiaa.
40022036	U piɛsɛ Yesu a bul, "Kuhiaŋ, wialiŋ Wia si dagɛ niaa baa to, kubɛɛ nɛ ŋaa ba tuↄŋ siifiaŋ wiiŋ?"
40022037	Ŋii nɛ Yesu bul, "Kɛŋ ŋ tuↄŋ kala ari ŋ tuↄbiinaa kala ari ŋ wii-wii-kala a cho ŋ Tiina Wia.'
40022038	Wialiŋ Wia si dagɛ niaa baa to, ba tuↄŋ wu-baliŋ ari ba tuↄŋ buŋbuŋ nɛ ŋii ari ba tuↄŋ siifiaŋ wiiŋ nɛ ŋii.
40022039	Wu-liamiŋ ma nɛ ŋla: 'Cho ŋ dↄŋↄ tiina ari ŋ si cho ŋ titia ŋii.'
40022040	Wialiŋ Moosis fa si ŋmuŋsa bil di niaa tuto ari wialiŋ kala nialiŋ síi bul wiaa, Wia Diŋ-zↄŋ-la doluŋ lɛ, ba kala lii wiaa deeŋba baliamiŋ tuↄŋ nɛ."
40022041	Farisii tiŋŋaa ha si hilimi ŋii, Yesu ma piɛsɛba a bul,
40022042	"Bɛɛ nɛ ma biinɛ Kirisito, nii-la Wia si liisa wiaa? Kubɛɛ doho nuu nɛ u ŋaa?" Ŋii nɛ ba bul duu ŋaa Devit doho nuu nɛ.
40022043	Ŋii nɛ Yesu bira piɛsɛba a bul, "Bɛɛ nɛ saa tii Wia Diŋ-zↄŋ-la fa dagɛ Devit duu kɛnu yirɛ u Tiina?
40022044	Ŋla nɛ u bul: 'Mi Tiina Wia bula pi mi Tiina duu hↄŋ u sɛmɛ, ni-duoŋ di-hↄnuŋ, see duu yuo dii u diŋdↄŋŋↄↄ kala dɛrɛ.'
40022045	Devit titia si yirɛ nia deeŋ u Tiina, ɛɛ nɛ saa u jaŋ wuo ŋaa u nihiŋ duŋduŋa?"
40022046	Yesu si bul ŋii, nuu-kala bira bi wii wuo bul. A chiŋ tapulii-la kala a kaa mu, nuu-kala ma bira bi nyu-duoŋ kɛnɛ duu piɛsu wii-kala.
40023001	Ŋii nɛ Yesu bula pi ni-daŋ-la ari u haritooroo a bul,
40023002	"Wia teniŋ kerichiba-la ari Farisii timma-la, ba nɛ ŋaa nialiŋ síi dagɛ wialiŋ Moosis fa si bile di niaa tuto.
40023003	Ŋii wiaa ma maga di ma to wialiŋ kala ba si bula pima di ma ŋaa, ama ma sí ba wu-ŋaalaa chesu, bɛɛ wiaa ba titia bi wialiŋ ba síi dagu ka to.
40023004	Ba yie vↄↄ chugi-yuŋoo nɛ a kaa chuŋ niaa, ama ba titia bi chɛ di ba pɛba lɛ a laa chuga-la.
40023005	Ba yie ŋaa wii-kala di niaa naba nɛ. Ba yie ŋmuŋsɛ Wia niiŋ wiaa a hɛ teŋ-jalaa lɛ a kaa vuvↄↄ ba gɛnniŋ nisaa lɛ ari ba nyuŋ-chuuluŋ lɛ aŋ leŋ ba gɛnniŋ juↄsaa ma duomi duomi.
40023006	Di niaa nɛ yirɛba di ba ku dii kiaa, ba cho di ba hↄŋ ni-balaa di-hↄnↄↄ. Ba nɛ juu Wii-chuↄlɛ diisiŋ maa, ba cho di ba hↄŋ ni-balaa di-hↄnↄↄ.
40023007	Ba yie chichɛ di niaa chuchuↄlɛba aŋ jujoŋba jirima niaa tuↄŋ aŋ yiyirɛba kerichiba.
40023008	Ama ma-na sí leŋe di niaa kɛŋma kaa yirɛ kerichiba. Ma kala ŋaa naaŋbiiriŋ nɛ. Ma kala kerichi ŋaa kubala nɛ.
40023009	U saa bi maga di ma yirɛ nuu-kala ma nyimma dunia deeŋ lɛ, bɛɛ wiaa ma Nyimma ŋaa kubala nɛ a hɛ Wia-jaŋ.
40023010	Ma bira sí nuu-kala yirɛ ma kuhiaŋ, bɛɛ wiaa ma kuhiaŋ nɛ ŋaa Kirisito, nii-la Wia si liisa.
40023011	U maga di ma tuↄŋ kuhiaŋ nɛ birimɛ haŋbie a tiŋ tiŋtiŋŋaa pipima.
40023012	Nii-la kala síi bigisi u titia lɛ, Wia jaŋ kɛnu muuri, ka nii-la ma si kɛŋ u titia muuri, Wia jaŋ ŋaa duu yugɛ.
40023013	Ma Wia teniŋ kerichiba ari ma Farisii tiŋŋaa, ma kaŋfugi timma-la, ma jaŋ na hɛɛŋ. Ma kɛŋ Wia kuorii-la dia-boro yagɛ nɛ di niaa sí juu, bɛɛ wiaa ma titia bi chɛ di ma juu, aŋ bira pↄ di nialiŋ síi walimɛ di ba juu, di ba ma sí juu. ((
40023014	Ma Wia teniŋ kerichiba-la ari ma Farisii timma-la, ma kaŋfugi timma-la, ma jaŋ na hɛɛŋ. Ma yie kɛŋ yo-haalaa kiaa laa didii a yie fugo chuↄlɛ Wia didieni. Bua-la lɛ Wia si jaŋ dii ma sariya, ma nɛ jaŋ na hɛɛŋ a kii nuu-kala.))
40023015	Ma Wia teniŋ kerichiba ari ma Farisii tiŋŋaa, ma kaŋfugi timma-la, ma jaŋ na hɛɛŋ. Ma yie sii a duori liiŋ a mu tiŋteyee dↄŋsuŋ a bul Wia wiaa dimɛ. Di ni-bala nɛ laa dii, ma yie leŋ u wasa bↄŋ a nagɛ ma si nagɛ ŋii nɛ. Wia ma jaŋ joŋu hɛ nyiniŋ lɛ ari u si jaŋ joŋma hɛ ŋii. Ma nyuluŋ sipaa-laaraa, ma jaŋ na hɛɛŋ. Ma yie bul, 'Di nuu nɛ ŋmiɛsɛ Wia-dia, u bi ŋmiaŋ ŋaa, ama duu nɛ ŋmiɛsɛ sɛlimɛ kialiŋ si hɛ Wia-dia tuↄŋ, u chaasa ŋmiɛsɛ ŋmiaŋ nɛ.'
40023017	Ma nyuluŋ-tↄↄ nɛ! Sɛlimɛ kialiŋ si hɛ Wia-dia tuↄŋ ari dia-la si ŋaa sɛlimɛ-la bi disinniŋ kɛnɛ, deeŋba balia tuↄŋ kubɛɛ nɛ yuga?
40023018	Ma bira bula di nuu nɛ ŋmiɛsɛ koru-la lɛ ba si kpu pusuŋ pipi Wia, u bi chaasa ŋmiɛsɛ ŋmiaŋ, ama duu nɛ ŋmiɛsɛ ku-la ba si yie joŋo daŋ koru-la nyuŋ a pi Wia, u chaasa ŋmiɛsɛ ŋmiaŋ nɛ.
40023019	Ma nyulimaa, ku-la ba si yie joŋo daŋ koru-la nyuŋ ari koru-la si ŋaa di ku-la bi disinniŋ kɛnɛ, kiaa deeŋba balia tuↄŋ kubɛɛ nɛ yuga?
40023020	Ŋii wiaa di nuu nɛ ŋmiɛsɛ koru-la lɛ ba si yie kpu pusuŋ pipi Wia, u yie ŋmiɛsɛ ba di ku-la kala nɛ ba si yie joŋo daŋ u nyuŋ a pi Wia.
40023021	Di nuu nɛ bira ŋmiɛsɛ Wia-dia, u ŋmiɛsɛ Wia dia-la ari Wia kala nɛ, bɛɛ wiaa Wia hɛ dia-la lɛ nɛ.
40023022	Di nuu nɛ bira ŋmiɛsɛ Wia-jaŋ, u ŋmiɛsɛ Wia kuori-kpasa-la ari nii-la si hↄŋ u lɛ ma nɛ.
40023023	Ma Wia teniŋ kerichiba ari ma Farisii tiŋŋaa, ma kaŋfugi timma-la, ma jaŋ na hɛɛŋ. Di ma jaa pipaari-la suↄra si sima, ari pipaari-la si hɛyɛ, ari pipaa-diilee, ma yie kɛŋba kala kaa kpaa leree fii fii a joŋ ba kuŋ-kala leriŋ dↄŋↄ a pi Wia aŋ via di ma to siifiaŋ wialiŋ Moosis fa si bile pima di ma tuto. Ba nɛ ŋla: Má to wutitii woŋbiiŋ a fá niaa nennige a laa Wia dii. U maga di ma kpaa ma kialiŋ leree fii fii nɛ a joŋ kubala pi Wia, ama u bi maga di ma via wutitii woŋbiiŋ.
40023024	Ma nyuluŋ sipaa-laaraa! Ma yie chuori ma siniŋ a liisɛ naŋchuↄsuŋ kala ta aŋ bi buŋtaŋŋaba na aŋ liliŋ.
40023025	Ma Wia teniŋ kerichiba ari ma Farisii tiŋŋaa, ma kaŋfugi timma-la, ma jaŋ na hɛɛŋ. Ma yie chɛsɛ ma nyunyualusuŋ ari ma gbaŋsiŋ hariŋ woruŋ di ba zↄŋ aŋ bi ba tuↄŋ ka tiisi, ka ba tuↄŋ kala birisi. Ma nagɛ nyunyualuŋ ari gbaŋsiŋ deeŋba nɛ. Ma yaraa nɛ zↄmↄ, ama ma tuↄŋ lɛ ma to ma tuↄtↄruŋ lɛ a gigaa niaa kiaa.
40023026	Ma nyuluŋ Farisii tiŋŋaa, má laa sipaaŋ tiisi ma nyunyualuŋ tuↄŋ aŋ-na tiisi hariŋ ma duu zↄŋ.
40023027	Ma Wia teniŋ kerichiba ari ma Farisii tiŋŋaa, ma kaŋfugi timma-la, ma jaŋ na hɛɛŋ. Ma nagɛ vaamaa ba si kɛŋ tuↄruŋ bugɛ nɛ. Ba hariŋ zↄŋ, aŋ ka ba tuↄŋ kala s_u ari haŋgbelee ari ni-suunuŋ.
40023028	Ŋii titia nɛ ma ma nagɛ niaa teeŋ. Di ba nama, ba yie biinɛ di ma ŋaa ni-zↄmↄ nɛ, ka ma tuↄŋ s_u ari wu-bↄŋŋↄↄ ari kaŋfugi wu-ŋaalaa.
40023029	Ma Wia teniŋ kerichiba ari ma Farisii tiŋŋaa, ma jaŋ na hɛɛŋ. Ma kpu nialiŋ fa síi bul wiaa, Wia Diŋ-zↄŋ-la doluŋ lɛ, aŋ ka ma saa ba vaamaa.
40023030	Ma si, 'Di la nɛ fa hɛ dimɛ bua-la lɛ la naabalimaba fa si hɛ ba miisiŋ lɛ, la fa bi jaŋ ŋaa ŋii ba si ŋaa a kpu nialiŋ.'
40023031	Ama ma si yirɛba ma naabalimaba ŋii, ma sɛnɛ sɛi ari ma ŋaa nialiŋ si kpu nialiŋ fa síi bul wiaa, Wia Diŋ-zↄŋ-la doluŋ lɛ, ba doho niaa nɛ.
40023032	Má saa mu a dɛrɛ wialiŋ ma naabalimaba fa si suomo a ŋiŋaa.
40023033	Ma ni-bↄŋŋↄↄ ari ma ni-bↄŋŋↄↄ biiriŋ, ma biina ari ma jaŋ wuo fá kagɛ Wia nyiŋ-la lɛɛ? Ai.
40023034	Ŋii wiaa, mi jaŋ bira tiŋ nialiŋ síi bul wiaa, Wia Diŋ-zↄŋ-la doluŋ lɛ ari wu-jinnaa ari kerichiba. Ma jaŋ kpu dↄŋsuŋ a kɛŋ dↄŋsuŋ kpaasa mɛrɛ daa-gɛsɛɛ nyuŋ, a viirɛ dↄŋsuŋ maa, ma Wii-chuↄlɛ diisiŋ lɛ, a to naasiŋ dↄgisɛ dↄŋsuŋ maa tasiŋ dↄŋsuŋ lɛ.
40023035	Wia jaŋ dↄgisɛ jiniŋ niaa a tiŋ ba si kpu niaa, a chiŋ bua-la lɛ ba si kpu nialiŋ si bi wii cheye, a suomi Ebil lɛ a kaa kↄ bua-la lɛ ba si kpu Zekaraya, Berakia bie. Ba kpuu Wia-dia tuↄŋ a kpagɛ koru-la nyuŋ ba si yie nyigɛ pusuŋ pipi Wia nɛ. Ba cheeriŋ jaŋ hɛ ba nyuŋ.
40023036	Wutitii nɛ mi bulaa pima, dↄgisunu-la Wia si jaŋ dↄgisɛ ni-kpuuraa deeŋba, u jaŋ joŋo dↄgisɛ jiniŋ niaa.
40023037	Ma Jerusalɛm niaa, ma kpu nialiŋ síi bul wiaa, Wia Diŋ-zↄŋ-la doluŋ lɛ a joŋ tabiaa a yagɛ tiŋdaara-la Wia si tima di ba kↄ ma teeŋ. Naaŋsiiŋ yuga nɛ mi fa cho di mi chu tↄ ma niaa kala ari j_imiŋ si yie chu tↄ u biiriŋ ŋii, ka ma bi sɛyɛ.
40023038	Bee na, Wia jaŋ leŋ ma taŋ pima.
40023039	Ma bira bi jaŋ nami see bua-la lɛ ma si jaŋ chuↄlɛmi a bul, 'Wia jaŋ pɛ nii-la síi kↄ la Tiina Wia doluŋ lɛ.' "
40024001	Ŋii nɛ Yesu sii lii Wia-dia-la lɛ a viiri. Ŋii nɛ u haritooroo kↄ a bula pu duu bee na Wia-dia-la si zↄmↄ ŋii, u jáŋ kala ma saa zↄmↄ ŋii nɛ.
40024002	Ŋii nɛ Yesu si, "Oo, ma bee na u si zↄmↄ ŋii nɛ. Wutitii, mi bulaa pima, ba jaŋ ŋmoo jaŋ-la kala lo. Ba bi jaŋ leŋ di tiebii-bala ma ka daŋ u dↄŋↄ lɛ."
40024003	Ŋii nɛ Yesu mu hↄŋ Oliv peel-la nyuŋ. U haritooroo luↄra kↄ u teeŋ a bira piɛsu a bul, "Bua bɛɛ lɛ nɛ wiaa deeŋba jaŋ ŋaa? Bɛɛ kiaa nɛ la jaŋ na a jiŋ bua-la lɛ ŋ si jaŋ kↄ, ari bua-la lɛ dunia si jaŋ dɛrɛ?"
40024004	Ŋii nɛ Yesu bula piba a bul, "Má kɛŋ ma titia woruŋ di nuu-kala síma nyisu.
40024005	Niaa jaŋ yugɛ a kↄ a joŋ mi yiriŋ hɛ ari ba nɛ ŋaa Kirisito, a nyisɛ niaa yugɛ.
40024006	Ma jaŋ nii ari laaliŋ hɛ daha a hɛ di-bolii. Di ma nɛ ku nii ŋii, ma sí leŋe di ma bↄyɛ joŋ. Wiaa deeŋba kala jaŋ ŋaa bal, ama dunia didɛriŋ ha dee ŋii.
40024007	Tiŋteeŋ dↄŋↄ niaa jaŋ sii a mu a yuo tiŋteeŋ dↄŋↄ niaa. Taŋ kuoro ari u niaa jaŋ sii giri a mu yuo kuoro dↄŋↄ ari u niaa. Losuŋ ma jaŋ juu. Tiŋteeŋ jaŋ zigili leree yugɛ.
40024008	Hɛɛŋ di-suomuŋ nɛ ŋla.
40024009	Ba jaŋ kɛsɛma a joŋma hɛ niaa nisiŋ lɛ di ba dↄgisɛma aŋ kpu ma dↄŋsuŋ.
40024010	Tiŋtee dↄŋsuŋ niaa kala jaŋ bɛrɛma a tiŋ mi wiaa. Bua-la lɛ niaa jaŋ yugɛ a joŋ ba yarida ta, ba jaŋ joŋ dↄŋↄ yiyallɛ, a bɛrɛ dↄŋↄ maa.
40024011	Nialiŋ si nyia wiaa a bul di baa bul wiaa, Wia Diŋ-zↄŋ-la doluŋ lɛ, ba jaŋ yugɛ a kↄ a nyisɛ niaa yugɛ.
40024012	Wu-bↄŋŋↄↄ jaŋ purikɛ. A tiŋ ŋii wiaa niaa fa si cho niaa ŋii, ba chonu-la jaŋ dɛrɛ.
40024013	Ama nii-la kala si nyalimɛ a mu dɛrɛ, Wia jaŋ laau ta.
40024014	Ba jaŋ laa sipaaŋ bul Wia wu-zↄmↄ-la a tigɛ Wia kuorii-la lɛ lee-na kala di dunia nuu-kala nii, ka di dunia didɛriŋ-na yi.
40024015	Ma jaŋ na ku-lↄru-la, u wiaa Daniɛl fa si bula. Daniɛl fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ. Ba jaŋ joŋ ku-la bil Wia-dia lɛ, lee-la si bi disinniŋ kɛnɛ (lee-la nii-la si kɛŋ disinniŋ si bi maga duu mu). Ma nialiŋ si karimɛ wiaa deeŋba, ma jaŋ jiŋ ba bubuↄsaa.
40024016	Di ma na ŋii, má leŋ di nialiŋ si hɛ Judiya lɛ, di ba fá jil peelee nyuŋ a faa.
40024017	Di nuu nɛ hɛ u lusuŋ nyuŋ a nii wiaa deeŋba, di u nɛ ku tuu, duu sí u dia juu a chichɛ duu paa u kiaa dia lɛ.
40024018	Di nuu-kala nɛ hɛ u baga lɛ a nii wiaa deeŋba, duu sí miira mu dia a chichɛ duu paa u gɛnniŋ.
40024019	Nialiŋ si kɛŋ luoroo ari nialiŋ si nↄgɛ biiriŋ, oi, ba jaŋ na hɛɛŋ woruŋ.
40024020	Má sul Wia di wiiŋ deeŋ sí yibiiniŋ koo chɛ-wiesiŋ ŋaa.
40024021	Wia si ŋaa dunia a kuu lii jiniŋ, nuu-kala ha bi hɛɛ-yiri deeŋ na a nagɛ ŋii, ba bira bi jaŋ na hɛɛŋ ŋii a kaa mu wuu.
40024022	Di Wia fa bi tapulia-la kere ta, ni-bala ma fa bi jaŋ ka. Ama nialiŋ Wia si liisa di baa tou, ba wiaa nɛ tii u keri tapulia-la ta.
40024023	Di nuu-kala nɛ bula piŋ di ŋ beŋ daha a na Kirisito-la, koo di ŋ beŋ dimɛ a nau, síu yarida ŋaa.
40024024	Niaa dↄŋsuŋ jaŋ sii fugo bul di ba nɛ ŋaa Kirisito, nii-la Wia si liisa. Dↄŋsuŋ ma jaŋ sii fugo bul di ba ŋaa nialiŋ síi bul wiaa, Wia Diŋ-zↄŋ-la doluŋ lɛ nɛ. Ba jaŋ ŋaa wu-magilaa ari wu-kpuŋkperisiŋ kala a chichɛ di ba nyisɛ nialiŋ Wia si liisa di baa toba.
40024025	Wiaa deeŋba kala mi laa sipaaŋ bula pima nɛ, ka di bua-la-na yi.
40024026	Má bee na, di niaa nɛ bula pima ari nii-la Wia si liisa nɛ hɛ giri-bine tuↄŋ, ma sí dimɛ mu, koo di ba nɛ bula pima ari u nɛ faa daha, ma sí laa dii,
40024027	bɛɛ wiaa bua-la lɛ mi-na Nuhuobiine Bie si jaŋ miira kↄ, u jaŋ nagɛ duonuŋ si ligisa, pulumuŋ chaanɛ wia nyuŋ ŋii a lii wii-pↄsuŋ a tuu wii-juuluŋ.
40024028	Lee-la kala ku-pua si pina, duunoo ma yie hihilimi nɛ."
40024029	Ŋii nɛ Yesu bira bula piba a bul, "Tapulia-la hɛɛŋ deeŋ si jaŋ dɛrɛ, u bira bi jaŋ dieni, di taŋ nɛ pula maa, leriŋ jaŋ biri, chɛnɛ ma bira bi jaŋ pↄsɛ. Chɛŋwulaa jaŋ lii wia nyuŋ ku tuu titel. Ba jaŋ kiri wia nyuŋ kialiŋ kala si kɛŋ doluŋ di ba lii ba leree.
40024030	Ŋii nɛ ma jaŋ na mi-na Nuhuobiine Bie magiliŋ wia nyuŋ. Di dunia niaa nɛ nau, ba kala jaŋ yel. Ŋii lɛ nɛ ma jaŋ na mi-na Nuhuobiine Bie, di mi to duoŋbiliŋbaanaa tuↄŋ ku tuu. Mi jaŋ kɛŋ doluŋ yugɛ a chaanɛ.
40024031	Ŋii nɛ ba jaŋ ŋmuu nyil-baliŋ, a tiŋ Wia tiŋdaaraa di ba mu dunia sɛmɛ-na kala a kɛŋ nialiŋ kala Wia si liisa di baa tou a hilimi.
40024032	Di ma na sↄjaamiŋ nɛ kuu tↄsɛ, ma jima ari liŋbaŋa yie nɛ.
40024033	Namaga deeŋ dagɛma wu-jimiŋ nɛ. Di ma na wiaa deeŋba kala di baa ŋaa, ma jiŋ di mi-na Nuhuobiine Bie kpaga nɛ.
40024034	Wutitii mi bulaa pima, ma lɛɛlɛ niaa deeŋba si hɛ miisiŋ lɛ bi jaŋ suu, ka wiaa deeŋba ŋaa bal.
40024035	Wia nyuŋ ari tiŋteeŋ kala jaŋ dɛrɛ, ama wialiŋ mi si bula bi jaŋ lɛl.
40024036	Ama nuu-kala bi jaŋ jiŋ chɛɛ-la wiaa deeŋba si jaŋ ŋaa. Wia tiŋdaaraa si hɛ Wia-jaŋ ma paala bi jaŋ jiŋ, see mi Nyimma duŋduŋa.
40024037	Bua-la lɛ mi-na Nuhuobiine Bie si jaŋ miira kↄ, u jaŋ nagɛ bua-la lɛ Nowa fa si hɛ u miisiŋ lɛ nɛ.
40024038	Ka di duonuŋ nii a s_u dunia, nialiŋ dii kudiilee a nyunyua siniŋ. Baalaa ari haalaa ma jijaa dↄŋↄ a mu yi tapulii-la Nowa fa si juu liiŋ daboro-la tuↄŋ.
40024039	Ba fa bi jiŋ wii-la kala si ŋaa see bua-la lɛ lii-la si ku pɛllɛ paa ba kala, ba suu. Ŋii titia nɛ jaŋ ŋaa bua-la lɛ mi-na Nuhuobiine Bie si jaŋ kↄ.
40024040	Bua-la lɛ baalaa balia jaŋ pipɛrɛ baga lɛ. Wia jaŋ joŋ dↄŋↄ aŋ leŋ dↄŋↄ ta.
40024041	Haalaa balia ma jaŋ nunↄŋ munuŋ nↄmuŋ lɛ. Wia jaŋ joŋ dↄŋↄ aŋ leŋ dↄŋↄ ta.
40024042	Má saa kɛŋ ma titia woruŋ, bɛɛ wiaa ma bi jiŋ tapulii-la ma Tiina si jaŋ kↄ.
40024043	Di nuu nɛ fa jiŋ bua-la lɛ gaara si jaŋ ku gaa u kiaa u dia lɛ, u fa jaŋ hↄnↄ pↄ u dia. U fa bi jaŋ piŋ doŋ. U jaŋ wei a pↄ di gaaru-la sí ku juu a gaa u kiaa.
40024044	Má ma saa ŋaa siri, bɛɛ wiaa mi-na Nuhuobiine Bie jaŋ kↄ bua-la lɛ ma si buu yiɛlɛ."
40024045	Ŋii nɛ la Tiina Yesu miira piɛsɛba a bul, "Kubɛɛ nɛ saa ŋaa tiŋtinni-titii-la si jiŋ wiaa? U nɛ nii-la u kuhiaŋ si yie liisɛ duu bibeŋ u dia, aŋ pɛ pipi u tiŋtinni-dↄŋsuŋ ma kudiilee.
40024046	Di tiŋtinni-la ŋaa wialiŋ u kuhiaŋ si dagu duu ŋaa, u tuↄŋ jaŋ tↄrɛ bua-la lɛ u kuhiaŋ-la si jaŋ miira kↄ.
40024047	Wutitii, mi bulaa pima, u kuhiaŋ-la jaŋ joŋ u kiaa kala hɛ tiŋtinna deeŋ nisiŋ lɛ duu bibeŋ.
40024048	Ama di tiŋtinni-bↄmↄ-la nɛ bula pi u titia ari u kuhiaŋ-la jaŋ dieni
40024049	aŋ suomo ŋmuŋmoo u tiŋtinni-dↄŋsu-la, baalaa ari haalaa, aŋ faasa didii kudiilee a nyua siniŋ bubugi,
40024050	duu ŋaa ŋii, u bi siri ŋaa gbɛrɛ u kuhiaŋ-la. U kuhiaŋ-la jaŋ kↄ tapulii-la lɛ u si bi yiɛla.
40024051	U jaŋ dↄgisu woruŋ aŋ kɛnu kaa mu hɛ lee-la kaŋfugi timma-la si hɛ. Lee-la nɛ niaa jaŋ yel aŋ didiŋ ba nyilaa."
40025001	Ŋii nɛ Yesu bira magɛ namaga. U si, "Bua kubala lɛ Wia kuorii-la jaŋ nagɛ ŋla: Haalaa fii nɛ fa hɛ dimɛ. Ba sii a paa ba chaanaa a mu di ba cheŋ ha-faliŋ bala, ha-jaari gbiele-la lɛ.
40025002	Haala-la deeŋba tuↄŋ banↄŋ yaarɛ, ka banↄŋ ma kɛŋ wu-jimiŋ.
40025003	Banↄŋ-la si yaara, ba bi nuuŋ lↄgↄ kori, di ba chaanaa nɛ disa, di ba joŋo hɛ.
40025004	Ama banↄŋ-la si kɛŋ wu-jimiŋ, ba lↄgɛ nuuŋ kori.
40025005	Ha-faliŋ bala-la bi lima kↄ. Ba gbɛrɛ gbɛrɛ lↄl aŋ joŋo piŋ doŋ.
40025006	Tita-siesee niaa yirɛ, 'Má bee na baal-la níi kↄ, má ku lii chemu.'
40025007	Ŋii nɛ haala-la kala sii a kɛŋ ba chaanaa milima ta di ba jil.
40025008	Ŋii nɛ ni-yaara-la bula pi wu-jinna-la a bul, 'La chaanaa chɛ di ba disɛ nɛ, má pila nuuŋ mua.'
40025009	Ŋii nɛ wu-jinna-la bula piba a bul, 'Ai, ŋ bi pↄↄ nuu-la bi jaŋ yi la kala. Má mu yↄↄ ma titia nuuŋ.'
40025010	Ŋii nɛ ba mu di ba yↄↄ. Ba si mua di ba yↄↄ nuu-la, ha-faliŋ bala-la kↄ. Haala-la banↄŋ fa si ŋaa siri, ba to u hariŋ a juu ha-jaari gbiele-la leriŋ, ka ba kɛŋ boiŋ tↄ.
40025011	U ŋii hariŋ lɛ haalaa banↄŋ-la ku-kaanaa ma kↄ a bul, 'La Tiina, la Tiina, kɛŋ boro suro pila.'
40025012	Ŋii nɛ u bul, 'Wutitii, mi bulaa pima, mi bima jiŋ.'
40025013	Ŋii wiaa má pↄ ma titia lɛ woruŋ. Ma bi jiŋ tapulii-la la Tiina Yesu si jaŋ kↄ."
40025014	Ŋii nɛ Yesu bira magɛ namaga a tigɛ Wia kuorii-la lɛ. U si, "Bua kubala lɛ Wia kuorii-la jaŋ nagɛ baal kubala si kɛŋ u tiŋtinnaa nɛ. Tapulii kubala u sii duu vɛŋ woŋbiiŋ. Ŋii nɛ u yirɛ u tiŋtinna-la ba kↄ. U joŋ u kiaa hɛ ba nisiŋ lɛ di ba bibeŋ.
40025015	U kɛŋ kialiŋ kaa kpaaba ŋii nuu-kala si wuo bibeŋ. U joŋ siidi bui zↄ-balia a pi dↄŋↄ duu bibeŋ, a joŋ siidi bui mahiŋ banɛsɛ a pi dↄŋↄ maa aŋ joŋ siidi bui mahiŋ balia a pi dↄŋↄ-la maa. Ŋii nɛ ka u vɛŋ u woŋbii-la.
40025016	Tiŋtinni-la si laa siidi bui zↄ-balia-la, u kaa mu a yↄↄ kiaa a yallɛ a na siidi bui zↄ-balia nyuuruŋ.
40025017	Tiŋtinni-la ma si laa siidi bui mahiŋ banɛsɛ-la, u ma kɛŋ u kiaa bibirimɛ, a ma na siidi bui mahiŋ banɛsɛ nyuuruŋ.
40025018	Ama tiŋtinni-la si laa siidi bui mahiŋ balia-la, u-na kaa mu lu bua a joŋ moribie-la a hugi.
40025019	U diene woruŋ, ka tiŋtinna-la batori kuhiaŋ-la kↄ a yirɛba duu na ba kuŋ-kala si na nyuuruŋ magɛ ŋii.
40025020	Tiŋtinni-la si laa siidi bui zↄ-balia-la kɛŋ u kiaa ku juu aŋ bula pi u kuhiaŋ a bul, 'Ŋ pimi siidi bui zↄ-balia nɛ, mi ma na siidi bui zↄ-balia nɛ pɛ.'
40025021	Ŋii nɛ u kuhiaŋ-la bula pu a bul, 'Ŋ ŋaa tiŋtinni-titii nɛ. Ŋ hɛ doluŋ nɛ a wuo beŋ kubii-bie-la nyuŋ woruŋ, mi jaŋ leŋ di ŋ bibeŋ ku-kɛnɛɛ. Ku juu di la di ŋ kala ninii sima.'
40025022	Ŋii nɛ tiŋtinni-la ma si laa siidi bui mahiŋ banɛsɛ-la ma kɛŋ u kiaa kaa ku juu a bula pi u kuhiaŋ a bul, 'Ŋ pimi siidi bui mahiŋ banɛsɛ nɛ. Mi ma na siidi bui mahiŋ banɛsɛ nɛ a pɛ.'
40025023	Ŋii nɛ u bula pu maa, 'Ŋ ma ŋaa tiŋtinni-titii nɛ, ŋ ma hɛ doluŋ nɛ a wuo beŋ kubii-bie-la nyuŋ woruŋ, mi ma jaŋ leŋ di ŋ bibeŋ ku-kɛnɛɛ. Ku juu di la di ŋ kala nii sima.'
40025024	Ŋii nɛ tiŋtinni-la u si joŋ siidi bui mahiŋ balia pa, u ma ku juu a bul, 'Mi kuhiaŋ, mi jima ari ŋ ŋaa ni-tɛrɛ nɛ, ŋ yie kukuŋ kialiŋ ŋ si bi duo nɛ aŋ pipaa kialiŋ lee-la ŋ si bi tima.
40025025	Ŋii nɛ tii mi fifáŋ a joŋ moribie-la a hugi tiŋteeŋ di ŋ kↄ. Laa ŋ moribiee.'
40025026	Ŋii nɛ u kuhiaŋ-la bula pu a bul, 'Ŋ ŋaa tiŋtinni-bↄŋ nɛ a kɛŋ yariwiiŋ. Ŋ jima ari mi yie kukuŋ kialiŋ mi si bi duo nɛ a paa kiaa lee-la mi si bi tima.
40025027	Ŋ si jiŋ ŋla lɛ, u fa maga di ŋ joŋ mi moribiee bil lee-la ba síi bil moribiee nɛ. Mi fa si miira kↄ ŋla, mi fa jaŋ laa moribie-la ari mi nyuuruŋ kala.
40025028	Ŋii-na má laa moribie-la u teeŋ a joŋo pi nii-la si kɛŋ siidi bui zↄ-banɛsɛ-la.' "
40025029	Ŋii nɛ Yesu bula piba a bul, "Nii-la si paala kɛŋ kiaa yugɛ nɛ, Wia jaŋ wasa chɛ a pɛ pu duu kaa yugɛ kiŋkɛŋ, ama nii-la si bi faasa kɛŋ kiaa yugɛ, muapilii-la ma u si kɛnɛ, Wia jaŋ kaa laa u teeŋ.
40025030	Má kɛŋ tiŋtinni-bↄmↄ-la a joŋu yuo ta birimiŋ tuↄŋ. Lee-la nɛ nialiŋ jaŋ yel aŋ didiŋ ba nyilaa.
40025031	Di mi-na Nuhuobiine Bie nɛ dii mi kuoruŋ a kↄ, mi di Wia tiŋdaaraa kala jaŋ kↄ. Ŋii nɛ mi jaŋ hↄŋ mi kuori-kpasa nyuŋ a chaanɛ.
40025032	Dunia nuu-kala jaŋ ku hilimi mi sipaaŋ. Mi jaŋ kɛŋba kaa kpaa leree balia, ari pie-daara si yie kɛŋ u piesee pↄrɛ buunaa lɛ ŋii.
40025033	Mi jaŋ leŋ di tuↄ-pul tiŋŋaa chiŋ mi na-diiŋ, ka di tuↄ-bↄŋ tiŋŋaa ma chiŋ mi na-gua.
40025034	Ŋii nɛ kuoro jaŋ bula pi nialiŋ si chiŋ u na-diiŋ a bul, 'Má kↄ. Mi Nyimma Wia nɛ pɛma lɛ. Má ku dii Wia kuorii-la ba si wasa bilma lɛ dunia di-suomuŋ.
40025035	Bɛɛ wiaa, bua-la lɛ losuŋ fa si kɛŋmi, ma ŋaa kudiilee pimi mi dii, bua-la lɛ lii-nyuasuŋ ma fa si kɛŋmi, ma ŋaa liiŋ pimi mi nyua nɛ. Bua-la lɛ mi fa si ŋaa nuhuↄru, ma kɛŋmi woruŋ nɛ.
40025036	Bua-la lɛ mi fa kɛŋ yaribiree nɛ, ma joŋ gɛriŋ laalɛmi. Bua-la lɛ mi fa síi wiilu, ma beŋ mi nyuŋ nɛ, bua-la lɛ ba si kɛŋmi tↄ dia, ma ku nami nɛ.'
40025037	Tuↄ-pul timma-la jaŋ piɛsɛmi a bul, 'La Tiina, chɛ bɛɛ nɛ la naŋ di losuŋ kɛniŋ la joŋ kudiilee piŋ, chɛ bɛɛ nɛ lii-nyuasuŋ kɛniŋ la ŋaa liiŋ piŋ?
40025038	Chɛ bɛɛ nɛ la naŋ di ŋ ŋaa nuhuↄru la kɛniŋ woruŋ, koo chɛ bɛɛ nɛ la ma naŋ di ŋ kɛŋ yaribiree la joŋ gɛriŋ laaliŋ?
40025039	Chɛ bɛɛ ma nɛ la naŋ di ŋ wiilu, koo di ba kɛniŋ tↄ dia la ku naŋ?'
40025040	Kuoru-la jaŋ bula piba a bul, 'Wutitii nɛ mi bulaa pima, bua-la kala lɛ ma si ŋaa wu-zↄmuŋ a pi mi naaŋbiiriŋ deeŋba tuↄŋ nii-la si bi lee kɛnɛ, ma ŋaa ŋii pimi nɛ.'
40025041	Ŋii nɛ u jaŋ bula pi nialiŋ si hɛ u na-gua a bul, 'Má surisɛ mi sɛmɛ, Wia via ma wiaa nɛ. Má mu a juu nyiŋ-la si bi disɛ. Wia hɛ nyiŋ-la bil Sitaani ari u tiŋdaara-la nɛ di ba ku juu.
40025042	Bɛɛ wiaa bua-la lɛ losuŋ fa si kɛŋmi, ma bi kudiilee ŋaa pimi, bua-la lii-nyuasuŋ fa si kɛŋmi, ma bi liiŋ ŋaa pimi.
40025043	Bua-la lɛ mi fa si ŋaa nuhuↄru, ma bimi kɛnɛ woruŋ. Bua-la lɛ mi fa si kɛŋ yaribiree maa, ma bi gɛriŋ joŋo laalɛmi. Bua-la lɛ mi fa síi wiilu maa, ma bi ku nami. Bua-la lɛ ba si kɛŋmi tↄ dia maa, ma bi ku nami.'
40025044	Ŋii nɛ ba jaŋ piɛsɛ kuoru-la a bul, 'La Tiina, chɛ bɛɛ nɛ losuŋ kɛniŋ koo lii-nyuasuŋ kɛniŋ koo ŋ fa ŋaa nuhuↄru koo, ŋ fa kɛŋ yaribiree koo, ŋ fa wiilu koo, ba kɛniŋ tↄ dia aŋ ka la bi ŋ lɛ pɛ?'
40025045	Kuoru-la jaŋ bul, 'Wutitii nɛ, bua-la kala lɛ ma si via di ma pɛ nii-la si bi lee kɛnɛ mi niaa tuↄŋ, ma via di ma pɛmi ma lɛ nɛ ŋii.'
40025046	Ŋii nɛ ba jaŋ juu lee-la hɛɛ-la si bi dɛrɛ, aŋ ka di tuↄ-pul tiŋŋaa ma juu lee-la miisi-la si bi dɛrɛ."
40026001	Yesu si dagɛ niaa dɛrɛ, u bula pi u haritooroo a bul, "Ma jima,
40026002	tapulaa balia nɛ ka, ka di diisiŋ kieliŋ gbiele-la yi. Bua-la lɛ ba jaŋ kɛŋ mi-na Nuhuobiine Bie a joŋmi hɛ niaa nisiŋ lɛ di ba kpaasɛmi daa-gɛsɛɛ nyuŋ."
40026003	Ŋii nɛ nialiŋ si kpu pusuŋ pipi Wia kuhiasiŋ ari J_uu tiŋŋaa kuhiasiŋ, ba hilimi Kayafas dia lɛ. Bua-la lɛ u fa ŋaa nii-la si kpu pusuŋ pipi Wia kuhiaŋ nɛ.
40026004	Ba hilimi a vuvuurɛ ba si jaŋ to woŋbii-la a luↄra kɛŋ Yesu a kpu.
40026005	Ama ba bul di ba síu kɛŋ ba chɛ-bal-la, di ba nɛ ŋaa ŋii, niaa jaŋ ŋaa taawɛi.
40026006	Yesu fa si hɛ Bɛtani lɛ ŋii, u mu hↄŋ baal kubala dia lɛ baa yirɛ Saamↄŋ. Saamↄŋ fa ŋaa gbege nɛ aŋ duori.
40026007	Yesu fa si dii kiaa Saamↄŋ dia lɛ, haal kubala kↄ u teeŋ a kɛŋ tulaali ari loŋ a joŋo bisɛ hɛ u nyuŋ lɛ. Tulaalii-la yalliŋ hɛyɛ.
40026008	U haritooro-la si na ŋii, ba baaniŋ sii. Ba gurima pipiɛsɛ dↄŋↄ a bul, "Bɛɛ nɛ tii haala deeŋ kɛŋ nuu-la kaa chei ŋla?
40026009	Ba fa jaŋ wuo joŋ tulaalii-la a yallɛ a na moribiee yugɛ a joŋo pi summoo."
40026010	Ama Yesu fa jiŋ wii-la ba síi bul. Ŋii nɛ u piɛsɛba a bul, "Bɛɛ nɛ tii ma wiwalimɛ haala deeŋ? Wu-zↄŋ nɛ u ŋaami lɛ.
40026011	Ma di summoo jaŋ hɛ dimɛ bua-na kala lɛ, ama la di ma bi jaŋ hɛ dimɛ deeŋ deeŋ.
40026012	U bisɛ tulaalii-la hɛmi lɛ a ŋaa siri di mi nɛ suba, di ba joŋmi hugi.
40026013	Wutitii nɛ mi bulaa pima, dunia sɛmɛ-na kala ba si jaŋ wuo mu a bul Wia wu-zↄmↄ-la, ba jaŋ liisi haala deeŋ ma wiaa a bul."
40026014	Ŋii nɛ Yesu haritooro-la fii ari balia dↄŋↄ mu nialiŋ si kpu pusuŋ pipi Wia kuhiasiŋ teeŋ. U yiriŋ nɛ fa Judas Isikarↄt. U piɛsɛba a bul,
40026015	"Di mi nɛ kɛŋ Yesu yallɛ a pima, bɛɛ nɛ ma jaŋ pimi?" Ŋii nɛ ba diisɛ moribii-biiŋ mara ari fii a joŋo pu.
40026016	A chiŋ bua-la lɛ Judas suomo chichɛ woŋbii-la u si jaŋ to a kɛŋ Yesu yallɛ a piba.
40026017	Gbiele-la lɛ ba si yie dii boroboro-la si bi si-buruŋ kɛnɛ, ba chɛ-buŋbuŋ, Yesu haritooroo kↄ u teeŋ a piɛsu a bul, "Nii nɛ ŋ cho di la mu ŋaa diisiŋ kieliŋ gbiele-la kudiilee di ŋ ku dii?"
40026018	Ŋii nɛ Yesu bula piba a bul, "Má mu juu taŋ-la tuↄŋ. Má mu baal kubala teeŋ. Má mu bula pu a bul, 'La kuhiaŋ si, bua-la lɛ u síi chɛ di ba di u haritooroo dii diisiŋ kieliŋ gbiele-la kudiilee yie nɛ, laa chɛ di la dii kia-la ŋ dia lɛ nɛ.' "
40026019	Ŋii nɛ Yesu haritooro-la ŋaa ŋii ari Yesu si dagɛba a ŋaa diisiŋ kieliŋ gbiele-la kudiilee ba dii.
40026020	Wia si jua, Yesu ari u haritooro-la fii ari balia-la ku juu hↄŋ a didii kudiile-la.
40026021	Ba síi dii kiaa ŋii, ŋii nɛ Yesu bula piba a bul, "Wutitii nɛ mi bulaa pima, ma dↄŋↄ jaŋ joŋmi yallɛ."
40026022	Ŋii nɛ u haritooro-la tuↄŋ chei. Ba suomo pipiɛsu, kuŋ kuŋ. Dↄŋↄ yie piɛsɛ, "Mi Tiina, mi nɛɛ?"
40026023	Ŋii nɛ Yesu bula piba a bul, "La di nii-la si chala kɛŋ boroboro tuu yuu gbaŋa tuↄŋ nɛ jaŋ joŋmi yallɛ.
40026024	Mi-na Nuhuobiine Bie jaŋ suu ari ba si ŋmuŋsɛ ŋii a tigɛmi lɛ. Ama nii-la si jaŋ joŋ mi-na Nuhuobiine Bie yallɛ, aa, u jaŋ na hɛɛŋ yugɛ. Ba fa si buu lula nɛ kpia."
40026025	Ŋii nɛ Judas zɛŋbɛ tiina-la piɛsɛ Yesu a bul, "Mi nɛ ŋ didagɛɛ?" Ŋii nɛ Yesu bula pu a bul, "Oo, ŋ nɛ."
40026026	Ba si hↄnↄ didii kiaa, ŋii nɛ Yesu sii a joŋ boroboro a lↄllɛ Wia aŋ kaa chↄgɛ chↄgɛ a joŋo pi u haritooroo a bula piba a bul, "Má laa. Mi yaraa namia nɛ ŋii."
40026027	Ŋii nɛ u bira joŋ nyunyuala maa ari siniŋ. U lↄllɛ Wia aŋ joŋo piba a bul, "Má kala nyua nyunyual-bala-la tuↄŋ,
40026028	bɛɛ wiaa mi chaliŋ nɛ ŋii. Chaliŋ deeŋ wiaa nɛ tii Wia ta niiŋ ma teeŋ. Mi chaliŋ jaŋ jaasɛ ni-kɛnɛ wiaa, di Wia joŋ ba haachɛba chɛba.
40026029	Mi bulaa pima, mi bira bi jaŋ kↄ di mi nyua siniŋ deeŋ, see tapulii-la mi si jaŋ kↄ, ŋii nɛ mi jaŋ nyua si-faliŋ mi Nyimma Wia kuorii-la tuↄŋ."
40026030	Ŋii nɛ ba yii Wii-chuↄlɛ yiiliŋ aŋ sii lii a mu peel kubala baa yirɛ Oliv.
40026031	Ŋii nɛ Yesu bula piba a bul, "Titaŋiŋ deeŋ titia ma kala jaŋ fá viiri a tiŋ mi wiaa. Ba ŋmuŋsɛ Wia teniŋ tuↄŋ di ba jaŋ kpu pie-daara aŋ ka piesee fá pisɛ.
40026032	Ama Wia jaŋ chisɛmi suuŋ lɛ. U nɛ chisɛmi, mi jaŋ laa ma sipaaŋ a mu Galilii."
40026033	Ŋii nɛ Piita bula pi Yesu a bul, "Di ba kala fá maa aŋ leŋiŋ, mi-na bi jaŋ miirɛ ŋ hariŋ da."
40026034	Ŋii nɛ Yesu bula pu a bul, "Wutitii nɛ, jiniŋ titaŋiŋ deeŋ ŋ-na Piita, ŋ jaŋ bul naaŋsiiŋ butori ari ŋ bimi jiŋ, ka di ji-bele-na yel."
40026035	Ŋii nɛ Piita bula pu a bul, "La diŋ paala susuu maa, mi bi jaŋ bul ari mi biŋ jiŋ." Ku-kaana-la ma kala bul ŋii.
40026036	Ŋii nɛ Yesu ari u haritooroo mu juu lee kubala baa yirɛ Gɛtisɛmani. Yesu bula pi u haritooroo di ba hↄŋ daha, ka u mu chuↄlɛ Wia aŋ kↄ.
40026037	U kɛŋ Piita ari Zɛbidii biiriŋ balia a kaa mu dimɛ. U tuↄŋ faasa chei woruŋ. U tuↄŋ bi pina.
40026038	U bula pi u haritooroo a bul, "Mi tuↄŋ kala nɛ cheye a magɛ di mi suu. Má hↄŋ di la kala pↄ na."
40026039	Ba hↄŋ. Ka u surisa mu sipaaŋ mua a tuu pina chigi tiŋteeŋ a sul Wia a bul duu nɛ kɛŋ woŋbiiŋ, duu sí leŋe di wii-la juu-u lɛ a bira bul, "Mi Nyimma, di ŋ níi chɛ, liisɛ hɛɛ-la síi kↄ mi lɛ. Ama mi-na ŋla tuↄtↄruŋ lɛ dee, ŋ-na tuↄtↄruŋ lɛ nɛ."
40026040	U chuↄla dɛrɛ aŋ sii kↄ u haritooroo teeŋ di ba piŋ doŋ. Ŋii nɛ u piɛsɛ Piita a bul, "Ŋ pina nɛɛ? Ŋ bi doŋ muapilii ma wuo bɛrɛɛ a diene yi hawa kubalaa?
40026041	Má chuↄlɛ Wia a pupↄ di Sitaani sí wuo nyisɛma. Ma tuↄŋ lɛ ma cho di ma ŋaa wu-zↄŋŋↄↄ, aŋ ka ma bi doluŋ kɛnɛ."
40026042	U bira mu a chuↄlɛ Wia liamiŋ lɛ a bira bul,
40026043	"Mi Nyimma, di ŋ nɛ bi sɛi di ŋ laa hɛɛŋ deeŋ mi nisiŋ lɛ, leŋ di wii-la ŋ síi chɛ, duu ŋaa." U miira kↄ di ba bira piŋ doŋ, bɛɛ wiaa doŋ kɛŋba nɛ woruŋ.
40026044	Ŋii nɛ Yesu mu chuↄlɛ Wia torimuŋ lɛ a bira bul ŋii titia.
40026045	Ŋii nɛ u miira kↄ u haritooroo teeŋ a piɛsɛba, "Ma ha pinaa wiesi nɛɛ? Má bee na, bua-la yie nɛ. Ba jaŋ kɛŋ mi-na, Nuhuobiine Bie a pi haachɛ diiree.
40026046	Má sii la mu. Nii-la si jaŋ joŋmi yallɛ ka kↄ nɛ."
40026047	Yesu ha bi wiaa bula dɛrɛ, di Judas níi kↄ ŋii. U fa ŋaa Yesu haritooro-la fii ari balia dↄŋↄ nɛ. Niaa yugɛ a tuto u hariŋ. Dↄŋsuŋ kori tokobiee ari taŋguloo. Nialiŋ si kpu pusuŋ pipi Wia kuhiasiŋ ari ba taŋ kuhiasiŋ nɛ tiŋba, ba kↄ.
40026048	Zɛŋbɛ tiina-la fa pi nialiŋ magil nɛ a bul, "Nii-la mi si mu guori, u nɛ ŋii. Má kɛnu."
40026049	Ŋii nɛ Judas vɛŋ tegi a mu Yesu teeŋ a bula pu, "Mi kuhiaŋ, mii chuↄluŋ", aŋ guoru.
40026050	Ŋii nɛ Yesu bula pu a bul, "Mi naŋdↄŋↄ, bɛɛ nɛ tii ŋ hɛ daha?" Ŋii nɛ ba kala guriku a kɛnu.
40026051	Yesu haritooro-la dↄŋↄ liisɛ u tokobii a ta nuu digiliŋ keri. Nii-la fa ŋaa nialiŋ si kpu pusuŋ pipi Wia kuhiaŋ dia-yomo nɛ.
40026052	Ŋii nɛ Yesu bula pu a bul, "Joŋ ŋ tokobii a hɛ u di-hɛɛliŋ. Nii-la si liisɛ tokobii, tokobii nɛ ba jaŋ kaa kpuu.
40026053	Ŋ bi jiŋ ari mi fa jaŋ wuo yirɛ mi Nyimma duu pɛmi lɛɛ? Di mi nɛ fa yiru, u fa jaŋ ta u tiŋdaaraa bui buiba di ba ku pɛmi lɛ.
40026054	Ama duu nɛ fa saa ŋaa ŋii, ɛɛ nɛ wialiŋ ba fa si ŋmuŋsa Wia teniŋ tuↄŋ jaŋ ku ŋaa wutitiiba?"
40026055	Ŋii nɛ Yesu piɛsɛ ni-daŋ-la a bul, "Mi ŋaa gaaru nɛɛ? Ma si kɛŋ tokobiee ari taŋguloo a kukↄ di ma kɛŋmii? Ma na tapulii-na kala la di ma nɛ yie hↄŋ Wia-dia lɛ mi didagɛ wiaa a pipima. Aŋ ka ma bi walima di ma kɛŋmi dimɛ.
40026056	Ama wiiŋ deeŋ kala ŋaa di wialiŋ nialiŋ fa si bula, Wia Diŋ-zↄŋ-la doluŋ lɛ ku ŋaa wutitii." Ŋii nɛ Yesu haritooro-la kala viau aŋ fá.
40026057	Ŋii nɛ nialiŋ si kɛŋ Yesu, ba kɛnu kaa mu Kayafas dia. U nɛ fa ŋaa nialiŋ si kpu pusuŋ pipi Wia kuhiaŋ. Di Wia teniŋ kerichiba ari ba taŋ kuhiasiŋ kala hilimi dimɛ.
40026058	Piita daa tuto ba hariŋ a to juu nialiŋ si kpu pusuŋ pipi Wia kuhiaŋ kaala. U juu kaala-la a mu hↄŋ nialiŋ síi pↄ kaala-la teeŋ duu na wii-la si jaŋ ŋaa Yesu lɛ.
40026059	Ŋii nɛ nialiŋ si kpu pusuŋ pipi Wia kuhiasiŋ ari nialiŋ kala si yie hilime vuvuurɛ wiaa chichɛ di ba nyia wiaa a tigɛ Yesu lɛ di ba kpuu. Ba chɛ chɛ wii ka.
40026060	Niaa paala yugɛ nɛ a ku nyia wiaa pu, ama ba fa bi wuo na wii-kala u si ŋaa chei.
40026061	Ŋii nɛ niaa balia ku lii a bul, "Baala deeŋ, u si u jaŋ wuo ŋmoo Wia-dia-la lo aŋ bira saau tapulaa batori pɛgɛ."
40026062	Ŋii nɛ nialiŋ si kpu pusuŋ pipi Wia kuhiaŋ sii chiŋ a piɛsɛ Yesu a bul, "Ŋ bi nia niaa deeŋba si bul wialiŋ a tigɛŋ lɛɛ? Ŋ-na bi wii kɛnɛ ŋ si jaŋ bul?"
40026063	Yesu tↄrɛ u niiŋ. Ŋii nɛ nialiŋ si kpu pusuŋ pipi Wia kuhiaŋ bula pu a bul, "Wia-la si weye yiriŋ lɛ, bula pila, ŋ nɛ ŋaa Kirisito, nii-la Wia si liisaa? Ŋ nɛ Wia Biee?"
40026064	Ŋii nɛ Yesu bula pu a bul, "Mi-na nɛ, ama mi bulaa pima kala, a lii bua deeŋ lɛ a kaa mu, ma jaŋ na mi-na Nuhuobiine Bie di mi hↄŋ Wia sɛmɛ, ni-duoŋ di-hↄnuŋ a to duoŋbiliŋbaanaa tuↄŋ ku tuu."
40026065	Yesu si bul ŋii, nialiŋ si kpu pusuŋ pipi Wia kuhiaŋ kɛŋ u gɛnniŋ kiɛsɛ aŋ bul, "Ŋ chei Wia yiriŋ. U bi maga di la bira chɛ daŋsiaba. Ma kala bi nia u si chei Wia yiriŋ ŋii?
40026066	Bɛɛ nɛ ma biinɛ?" Ŋii nɛ ba bul, "U cheye nɛ. U maga di ba kpuu nɛ."
40026067	Ŋii nɛ ba tu naŋtuↄruŋ hɛ u siaa lɛ a ŋmobu. Nialiŋ dↄŋsuŋ síi ŋmobu ŋla nɛ, ba bula pu a bul,
40026068	"Ŋ-na Kirisito, nii-la síi bul wiaa, Wia Diŋ-zↄŋ-la doluŋ lɛ, dagɛ nii-la si ŋmobuŋ."
40026069	Piita si hↄŋ kaala-la lɛ, ŋii nɛ nialiŋ si kpu pusuŋ pipi Wia kuhiaŋ dia tiŋtinni-tolo kubala ku lii a bul, "Ŋ ma faa to Yesu hariŋ nɛ, baal-la si lii Galilii."
40026070	Ŋii nɛ Piita nyia wiaa a bul ba kala nii, "Mi bi Yesu jiŋ. Mi bi wii-la ŋ si paala bubul jiŋ," aŋ sii lii chiŋ zawura tuↄŋ.
40026071	Piita si chiŋ dimɛ, ŋii nɛ tiŋtinni-tolo dↄŋↄ ma bira nau a bula pi nialiŋ si china kpagu a bul, "Baala deeŋ ma ŋaa Yesu si lii Nazarɛt haritooro-la dↄŋↄ nɛ."
40026072	Piita bira nyia wiaa aŋ ŋmiɛsa bul duu dee.
40026073	Muasuaa nialiŋ si chiŋ dimɛ ma bula pu a bul, "Wutitii nɛ, ŋ ma ŋaa ba dↄŋↄ nɛ, ŋ yiikoro nɛ dagɛ ŋii."
40026074	Ŋii nɛ Piita ŋmiɛsɛ a bul, "Mi bi baala deeŋ jiŋ." U si bul ŋii dɛrɛ di ji-bele yele.
40026075	Ŋii nɛ Piita liisi wii-la Yesu si bula pu ari u jaŋ nyia wiaa a pu naaŋsiiŋ butori, ŋii nɛ u lii a faasa yel.
40027001	Taŋ-pul nialiŋ si kpu pusuŋ pipi Wia kuhiasiŋ kala ari J_uu tiŋŋaa kuhiasiŋ hilimi a vuurɛ. Ba kala vuura di ba kpu Yesu.
40027002	Ba kɛnu a vↄbu a kɛnu kaa mu Paalit teeŋ. U nɛ fa hↄŋ Rom kuori-baliŋ nyuŋ Judiya tiŋteeŋ lɛ.
40027003	Judas zɛŋbɛ tiina-la si nia di baa chɛ di ba kpu Yesu nɛ, u tuↄŋ chei ari u si yallɛ Yesu ŋii. U miira kɛŋ moribii-biiŋ mara ari fii a kaa mu nialiŋ si kpu pusuŋ pipi Wia kuhiasiŋ ari J_uu tiŋŋaa kuhiasi-la teeŋ a bul,
40027004	"Mi ŋaa haachɛ nɛ. Mi joŋ nii-la si bi wii cheye yallɛ di ba kpuu." Ŋii nɛ nialiŋ bul di ba sipaa kala tuo dimɛ. Di u wii nɛ.
40027005	Ŋii nɛ Judas joŋ moribie-la a yuo ta Wia-dia tiŋteeŋ aŋ lii a mu yuo ŋmɛniŋ.
40027006	Nialiŋ si kpu pusuŋ pipi Wia kuhiasiŋ paa moribie-la aŋ bul, "Chaliŋ moribiee nɛ ŋla. La kisiŋ nɛ la joŋba hɛ Wia-dia moribiee lɛ."
40027007	Ŋii nɛ ba vuurɛ di ba jiŋ wii-la ba si jaŋ joŋ moribie-la a ŋaa. Ba joŋ moribie-la yↄↄ tiŋteeŋ. Lee-la nɛ ba huhugi nuhuↄraa. Ba laa tiŋtee-la yↄↄ pupoi-mɛɛrɛ teeŋ nɛ.
40027008	Ŋii nɛ ba kɛŋ lee-la yiyirɛ chaliŋ tiŋteeŋ ari jiniŋ kala.
40027009	Ba si ŋaa ŋii, wialiŋ Jɛrimaya fa si bul, Wia Diŋ-zↄŋ-la doluŋ lɛ ku ŋaa wutitii. U fa si, "Iziral doho niaa dↄŋsuŋ sɛi di ba t_iŋ moribii-biiŋ mara ari fii aŋ kɛŋ Wia Tuↄ-pul Tiina-la.
40027010	Ba joŋ moribie-la ba si miira laa a yↄↄ tiŋteeŋ pupoi-mɛɛrɛ teeŋ. Mi Tiina Wia nɛ fa bula di mi ŋaa ŋii."
40027011	Yesu si chiŋ nii-la si hↄŋ kuori-baliŋ nyuŋ sipaaŋ Judiya tiŋteeŋ lɛ, ŋii nɛ kuoru-la piɛsu a bul, "Ŋ nɛ ŋaa J_uu tiŋŋaa kuoro koo?" Ŋii nɛ Yesu bula pu a bul, "Oo, mi nɛ."
40027012	Ama nialiŋ fa si kpu pusuŋ pipi Wia kuhiasiŋ ari J_uu tiŋŋaa kuhiasiŋ si joŋ cheeriŋ pu ŋii, u bi wii bula.
40027013	Ŋii nɛ Paalit piɛsu, "Ŋ bi wiaa deeŋba kala nia ba si bula a tigɛŋ lɛɛ?"
40027014	Ama Yesu bi u niiŋ suro, u bi wu-bala ma bula. Wii-la kperi Paalit woruŋ.
40027015	Di diisiŋ kieliŋ gbiele nɛ yie-na kala, Paalit fa yie leŋ ba liisɛ nialiŋ ba si kaa tↄ dia dↄŋↄ nɛ, nii-la niaa si cho.
40027016	Bua-la lɛ di ba kɛŋ baal kubala baa yirɛ Barabas a tↄ dia.
40027017	Ni-daŋ-la si hilime, ŋii nɛ Paalit piɛsɛba, "Ni-bɛɛ nɛ ma cho di mi liisa pima? Barabas koo Kirisito, nii-la Wia si liisaa?"
40027018	Paalit fa jima woruŋ ari J_uu tiŋŋaa kuhiasiŋ yaraa faa bieru nɛ, ŋii nɛ tii ba kɛŋ Yesu kaa kↄ u teeŋ.
40027019	Paalit fa si hↄŋ sariya didiiliŋ ŋii, u haala tiŋ tiŋdaariŋ a leŋ di ba bula pu a bul, "Sí baala deeŋ wii-kala ŋaa. U ŋaa tuↄ-pul tiina nɛ. Diamiŋ titaŋiŋ mi duosi wiaa a tigɛu lɛ nɛ. U wiaa wiimi woruŋ nɛ."
40027020	Ŋii nɛ nialiŋ si kpu pusuŋ pipi Wia kuhiasiŋ ari J_uu tiŋŋaa kuhiasi-la nyisɛ ni-daŋ-la hɛ di ba bul di Paalit liisɛ Barabas ta aŋ ka di ba kpu Yesu.
40027021	Ŋii nɛ Paalit piɛsɛ ni-daŋ-la a bul, "Niaa deeŋba baliamiŋ tuↄŋ, kubɛɛ nɛ ma chɛ di mi liisa pima?" Ŋii nɛ ba bul, "Barabas!"
40027022	Ŋii nɛ Paalit piɛsɛ nialiŋ a bul, "Aŋ ka Yesu ba síi yiru Kirisito, bɛɛ nɛ ma si mi kɛnu kaa ŋaa?" Ŋii nɛ ba kala bul, "Leŋ di ba kɛnu kpaasa mɛrɛ daa-gɛsɛɛ nyuŋ."
40027023	Ŋii nɛ Paalit piɛsɛba a bul, "Wu-bↄŋ bɛɛ nɛ u ŋaa?" Ŋii nɛ ba kpia a kii buŋbuŋ-la a bul, "Leŋ di ba kɛnu kpaasɛ daa-gɛsɛɛ nyuŋ."
40027024	Ŋii nɛ Paalit na ari goŋ-la yuga kiŋkɛŋ, ari yuosuŋ jaŋ juu. Ŋii wiaa u bi wii-kala wuo ŋaa. Di liiŋ chiŋ u sɛmɛ. U ŋaa a sↄŋ u nisaa nialiŋ sipaaŋ aŋ bul, "Mi sipaa tuo baala deeŋ suunuŋ lɛ. U hɛ ma teeŋ."
40027025	Ŋii nɛ ni-daŋ-la kala bul, "Di la nɛ cheye wiiŋ deeŋ lɛ, leŋ di Wia dↄgisɛla ari la biiriŋ a tiŋ la si kpuu."
40027026	Ŋii nɛ Paalit liisɛ Barabas ta a piba aŋ ŋaa ba viirɛ Yesu aŋ joŋu piba di ba kaa mu kpaasa mɛrɛ daa-gɛsɛɛ nyuŋ.
40027027	Ŋii nɛ Paalit laali-yuoroo dↄŋsuŋ kɛŋ Yesu kaa juu Paalit dia kaala tuↄŋ. Laali-yuoro-la ku-kaanaa kala ma ku pɛba lɛ a hilimi.
40027028	Ba wuri Yesu gɛnniŋ kala aŋ joŋ gɛri-fiaŋ laalu
40027029	a chɛ sↄsuŋ a kaa sua nyuŋ-chuulo a nagɛ kuoro nyuŋ-chuulo a joŋo chuu a joŋ daaŋtiga hɛ u na-diiŋ lɛ aŋ tuu kpirimi u sipaaŋ a mↄmu lɛ a bul, "J_uu tiŋŋaa kuoro, laa chuↄluŋ."
40027030	Ba tu naŋtuↄruŋ a hɛu lɛ a laa daa-la a ŋmoo u nyuŋ lɛ.
40027031	Ba si mↄmu lɛ dɛrɛ, ba wuri gɛri-fiaŋ-la aŋ paa u titia gɛnniŋ a laalu aŋ kɛnu kaa lii woŋbiiŋ di ba kpaasu mɛrɛ daa-gɛsɛɛ nyuŋ.
40027032	Ba si kɛnu kaa lilii di ba kpaasu daa-gɛsɛɛ nyuŋ ŋii, ba cheŋ baal kubala baa yiru Saamↄŋ. U jáŋ yiriŋ nɛ Sariini. Ŋii nɛ laali-yuoro-la fugu u laa Yesu daa-gɛsɛ-la a baasɛ.
40027033	Ŋii nɛ ba ku yi lee kubala baa yirɛ Gↄligↄta. Yiri-la bubuↄŋ nɛ nyu-kuŋkogulo.
40027034	Ba si yi dimɛ, ba joŋ siniŋ a guoli ku-haariŋ lɛ a joŋo pi Yesu duu nyua. U si lenne di u hɛyɛ, u via.
40027035	Ŋii nɛ ba kpaasu mɛrɛ daa-gɛsɛɛ nyuŋ aŋ tↄŋsɛ Yesu gɛnniŋ wiaa, di ba paa kpaa dↄŋↄ a jiŋ gɛri bɛɛ nɛ nuu-kala jaŋ laa.
40027036	Ŋii nɛ ba hↄŋ dimɛ a bibenu.
40027037	Ba si si Yesu ŋaa wialiŋ chei, ba ŋmuŋsa hɛ daa-gɛsɛ-la lɛ a bul, "J_uu tiŋŋaa kuoro Yesu nɛ ŋla."
40027038	Ŋii nɛ ba kpaasɛ gaaraa balia ma a pɛ Yesu lɛ. Dↄŋↄ hɛ u na-diiŋ, dↄŋↄ ma hɛ u na-gua.
40027039	Ba si kpaasu mɛrɛ daa-gɛsɛ-la nyuŋ ŋii, nialiŋ si to dimɛ bibal, ba tutuusu aŋ kɛŋ ba nyuŋ chuchugisi
40027040	a bul, "Oi, ŋ nɛ ŋaa nii-la si si ŋ jaŋ ŋmoo la Wia-dia lo aŋ bira wuo saau tapulaa batori pɛgɛ. Ŋ si ŋaa Wia Bie, lii daa-gɛsɛ-la nyuŋ a laa ŋ titia ta."
40027041	Nialiŋ si kpu pusuŋ pipi Wia kuhiasi-la ari Wia teniŋ kerichiba ari taŋ-la kuhiasiŋ ma sisieri Yesu lɛ a bula pipi dↄŋↄ,
40027042	"U wuo niaa laa tita nɛ aŋ bi u titia wuo laa ta. U si si u nɛ ŋaa Kirisito, J_uu tiŋŋaa kuoro, leŋ duu lii daa-gɛsɛ-la nyuŋ ku tuu di la na a laa u wiaa dii.
40027043	U laa Wia dii nɛ a bula duu ŋaa Wia Bie nɛ. Tↄↄ, má leŋ di la na di Wia nɛ jaŋ laau ta lɛɛlɛ."
40027044	Gaara-la balia ma ba si kpaasa a pɛ Yesu lɛ, ba ma tuusu ŋii titia.
40027045	Wia ku magɛ nyu-gbaŋa, leriŋ kala biri lim a mu yi didaaniŋ, ka leriŋ bira pullɛ.
40027046	Ŋii nɛ Yesu faasa yirɛ u yiikoro lɛ a bul, "Eloi, Eloi, lama sabakitani." U bubuↄŋ nɛ: "Mi Tiina Wia, bɛɛ nɛ tii ŋ joŋmi ta?"
40027047	Di niaa dↄŋsuŋ chiŋ dimɛ a jegile nii wialiŋ u si bula. Ŋii nɛ ba bula pi dↄŋↄ a bul, "Ilaaja nɛ baal-la yiyirɛ ŋii."
40027048	Nialiŋ dↄŋↄ fa si chiŋ dimɛ fá mu joŋ suosuo a kaa mu yuu siniŋ si nyala a joŋo tuu sakeliŋ lɛ a kaa mu hɛ u niiŋ lɛ duu nyua.
40027049	Ŋii nɛ nialiŋ dↄŋsuŋ fa si hɛ dimɛ bul, "Má leŋ la gbɛrɛ a na ari Ilaaja jaŋ ku soru daa-gɛsɛ-la nyuŋ koo."
40027050	Ŋii nɛ Yesu faasa yel aŋ wiesi u wiesi kati.
40027051	Patiisa nɛ fa hɛ Wia-dia tuↄŋ. Ba kaa kɛrɛ. U kiɛsɛ balia a chiŋ nyu-gbaŋa a kiɛsa ku tuu. Ŋii nɛ tiŋteeŋ zigili, busuŋ ma yɛrɛ a kpaa kpaa.
40027052	Vaamaa ma suri suri. Nialiŋ Wia si liisa, ba yuga a sii suuŋ lɛ a lii vaama-la lɛ.
40027053	Yesu si sii suuŋ lɛ, ba mu Jerusalɛm. Niaa yuga a naba lee-la.
40027054	Laali-yuoroo zↄlↄ kuhiaŋ ari laali-yuoro-la fa si chiŋ dimɛ a bibeŋ Yesu a na tiŋteeŋ si zigili ŋii ari wialiŋ kala si ŋaa, fawulluŋ kɛŋba. Ŋii nɛ ba bul, "Wutitii, baala deeŋ sɛnɛ ŋaa Wia Bii nɛ."
40027055	Haalaa yuga a ma fa chiŋ di-bolii a bibenu. Haala-la fa to Yesu hariŋ nɛ a lii Galilii tiŋteeŋ a pipɛu lɛ.
40027056	Ba tuↄŋ Mɛɛri Magidaliŋ ari Mɛɛri dↄŋↄ. U fa ŋaa Jeems ari Josɛf naaŋ nɛ. Zɛbidii haala ma pɛba lɛ.
40027057	Didaaniŋ si yie, baal kubala a lii taŋ kubala baa yirɛ Arimatiya ma kↄ. U fa ŋaa kiaa tiina nɛ. U yiriŋ nɛ fa Josɛf. U ma fa ŋaa Yesu haritooro-la dↄŋↄ nɛ.
40027058	U mu Paalit teeŋ a sul Yesu ku-suuŋ. Ŋii nɛ Paalit bul di ba mu joŋo pu.
40027059	Ŋii nɛ Josɛf laa a kɛŋ gɛripɛ-pul-faliŋ a bɛu
40027060	a joŋo hugi u titia bua falii-la lɛ u fa si lↄsↄ buŋ nyuŋ. U bilimi tabii-baliŋ kaa kↄ tↄ bua-la niiŋ aŋ viiri.
40027061	Ka Mɛɛri Magidaliŋ ari Mɛɛri dↄŋↄ-la faa hↄŋ a chaasɛ bua-la leriŋ.
40027062	U taŋ si pula, chɛ-wiesii-la chɛɛŋ, nialiŋ si kpu pusuŋ pipi Wia kuhiasiŋ ari Farisii tiŋŋa-la, ba mu Paalit teeŋ a bula pu a bul,
40027063	"Kuhiaŋ, la liisi wii nɛ. Bua-la lɛ wu-nyiaru-la si hɛ u miisiŋ lɛ, u fa bula ari u nɛ suba, u jaŋ sii suuŋ lɛ tapulaa batori chɛɛŋ.
40027064	Ŋii wiaa leŋ di niaa mu a pↄ u vaaŋ-la woruŋ di tapulaa batori-la yi, di u haritooroo sí wuo mu a gaa kuusi aŋ bula pi niaa ari u sii suuŋ lɛ nɛ. Di ba nɛ ŋaa wiiŋ deeŋ, u nɛ jaŋ paala kii wialiŋ kala u si nyia."
40027065	Ŋii nɛ Paalit bula piba di ba kɛŋ laali-yuoroo mu di ba pↄ vaaŋ-la niiŋ woruŋ.
40027066	Ŋii nɛ ba laali-yuoro-la mu a joŋ buŋ a tↄ bua-la niiŋ aŋ leŋ niaa pↄ lee-la.
40028001	Ba chɛ-wiesii-la chɛɛŋ si dɛrɛ, Lahadi chɛɛŋ siipuuraa, Mɛɛri Magidaliŋ ari Mɛɛri-la dↄŋↄ mu bua-la niiŋ di ba na lee-la ba si hugi Yesu.
40028002	Ba si yi lee-la, muasuaa di leriŋ guu zigili. Di Wia tiŋdaara lii wia nyuŋ ku tuu a bilimi tabii-la ta aŋ hↄŋ u nyuŋ.
40028003	U siaa nagɛ duonuŋ si ligisa nɛ, aŋ ka u gɛnniŋ pullɛ kpul kpul.
40028004	Laali-yuoro-la fa si pↄ bua-la, fawulluŋ kɛŋba. Ba chichel a nagɛ di ba suba.
40028005	Ŋii nɛ Wia tiŋdaari-la bula pi haala-la si hɛ dimɛ a bul, "Ma sí fawulluŋ fá. Mi jima ari Yesu nɛ maa chɛ, nii-la ba si kpaasa mɛrɛ daa-gɛsɛɛ nyuŋ.
40028006	U tuo daha, u sie nɛ ari u fa si bul ŋii pima. Má ku na lee-la ba fa si joŋu hugi.
40028007	Má mu lima lima a bula pi u haritooroo ari u sii suuŋ lɛ nɛ. Má bee na, u laa ma sipaaŋ a mu Galilii. Di ma nɛ mu dimɛ, ma jaŋ nau. Mi paala bula pima."
40028008	Ŋii nɛ ba lii vaaŋ-la leriŋ aa tuosi. Fawulluŋ fa kɛŋba nɛ, ama ba tuↄŋ ma tↄrɛ. Ba fá mu di ba bula pi Yesu haritooroo wii-la si ŋaa.
40028009	Ŋii nɛ Yesu guu cheŋba a bula piba a bul, "Ma jaŋ hↄŋ ari yarifiɛlaa." Ba mu u teeŋ a kɛŋ u naaŋ lɛ a chuↄlu.
40028010	Ŋii nɛ Yesu bula piba a bul, "Ma sí leŋe di fawulluŋ kɛŋma. Má mu bula pi mi haritooroo di ba mu Galilii. Ba jaŋ nami dimɛ."
40028011	Haala-la si miira viiri, laali-yuoro-la fa si pↄ bua-la, ba dↄŋsuŋ miira mu taŋ tuↄŋ a bula pi nialiŋ si kpu pusuŋ pipi Wia kuhiasiŋ wii-la si ŋaa.
40028012	Ŋii nɛ nialiŋ si kpu pusuŋ pipi Wia kuhiasiŋ ari J_uu tiŋŋaa kuhiasiŋ hↄŋ a vuurɛ wii-la ba si jaŋ ŋaa. Ba vuura di ba jaŋ joŋ moribii-daŋ a kpal laali-yuoro-la fa si pↄ bua-la aŋ bula piba a bul,
40028013	"Má bula pi niaa ari ma piŋ doŋ nɛ, aŋ ka u haritooroo ku gaa a kuusi Yesu.
40028014	Di nii-la si hↄŋ kuori-baliŋ nyuŋ nɛ nii wiiŋ deeŋ, la jaŋ bula pɛma lɛ ari ma bi wii cheye. Wii-kala bi jaŋ walimɛma."
40028015	Ŋii nɛ laali-yuoro-la fa si pↄ vaaŋ-la laa moribie-la aŋ nyia wiaa ari nialiŋ si kpu pusuŋ pipi Wia kuhiasiŋ fa si bula piba di ba ŋaa. Wii-la J_uu tiŋŋaa fa si nyia teeli leriŋ kala a kaa kↄ ari jiniŋ.
40028016	Ŋii nɛ Yesu haritooro-la fii ari kubala-la mu Galilii tiŋteeŋ a jil peel-la nyuŋ, ari Yesu fa si bul ŋii piba.
40028017	Ŋii nɛ ba nau dimɛ a chuↄlu, ama dↄŋsuŋ bi laa dii.
40028018	Ŋii nɛ Yesu ku kpagɛba a bula piba a bul, "Wia joŋ doluŋ kala a pimi nɛ Wia-jaŋ ari dunia kala lɛ.
40028019	Má saa mu dunia sɛmɛ-na kala a bul mi wiaa pi niaa a leŋ di ba ŋaa mi haritooroo a foba Wii-chuↄlɛ liiŋ mi Nyimma ari u Bie ari u Diŋ-zↄŋ-la doluŋ lɛ.
40028020	Má dagɛba a leŋ di ba to wialiŋ kala mi si bula pima di ma to. Mi jaŋ hɛ ma teeŋ bua-na kala lɛ a kaa mumu dunia didɛriŋ."
41001001	Wia wu-zↄŋŋↄↄ di-suomuŋ nɛ ŋla. Wiaa deeŋba ŋaa Wia Bie Yesu Kirisito wu-zↄŋŋↄↄ wiaa nɛ.
41001002	Nii-la síi bul wiaa, Wia Diŋ-zↄŋ-la doluŋ lɛ ba síi yirɛ Azaaya fa ŋmuŋsa ari Wia si, "Bee na, mi jaŋ tiŋ mi tiŋdaara duu laa ŋ sipaaŋ mu a wasɛ woŋbiiŋ biliŋ lɛ di ŋ kↄ."
41001003	U bira si, "Nuu nɛ chiŋ giri-bine tuↄŋ a heele bul, 'Má kↄ a wasɛ woŋbiiŋ bil di ma Tiina kↄ a tuto. Ma ŋaa ŋii, duu nɛ kↄ, u di-vɛniŋ jaŋ piŋ woruŋ.' "
41001004	Ŋii nɛ baala deeŋ sii. Baa yiru Jↄↄŋ, Wia lii-fooro. U sii ku lii giri-bine tuↄŋ a heele bul, "Má birimɛ a lii ma haachɛba lɛ, ka di mi foma Wii-chuↄlɛ liiŋ. Di ma nɛ ŋaa ŋii, Wia jaŋ joŋ ma haachɛba a chɛma."
41001005	U si bul ŋii, Judiya tiŋŋaa ari Jerusalɛm tiŋŋaa kala lii a mu u teeŋ a dagɛ ba haachɛba aŋ tuu Jↄↄdaŋ fuo-la u foba Wii-chuↄlɛ liiŋ.
41001006	Buŋtaŋŋa puna gɛnniŋ nɛ Jↄↄŋ fa laalɛ a kɛŋ teŋbiiŋ vↄↄ u tiŋa. Nyaŋgirikɛba ari tuuŋ nɛ fa ŋaa u kudiilee.
41001007	U yie bul Wia wiaa pipi niaa a bul, "Nuu dↄŋ jaŋ to mi hariŋ kↄ. U nɛ jaŋ kiimi. Mi paala bi maga di mi kpagu a kɛŋ u nɛŋtɛŋŋɛɛ ŋmɛsiŋ ma kaa puri.
41001008	Liiŋ duŋduŋa nɛ mi-na kaa fufoma, ama u-na jaŋ joŋ Wia Diŋ-zↄŋ-la hɛma lɛ.
41001009	Bua-la lɛ Yesu sii a lii taŋ-la ba síi yirɛ Nazarɛt a hɛ Galilii tiŋteeŋ lɛ a kↄ lee-la Jↄↄŋ fa si hɛ. U ku juu fuo-la. Jↄↄŋ fou Wii-chuↄlɛ liiŋ.
41001010	U miira lii fuo-la tuↄŋ ku lii a wula beŋ, di wia nyuŋ guu kpaa balia. Ŋii nɛ ka Wia Diŋ-zↄŋ-la ku tuu hɛu lɛ a nagɛ kokomo.
41001011	Ka u nii nuu yiikoro duu lii wia nyuŋ a bula pu a bul, "Mi Bii-chooluŋ nɛ ŋla. Mi tuↄŋ tↄrɛ ŋ nyuŋ."
41001012	U bi diene ka Wia Diŋ-zↄŋ-la kɛnu juu giriŋ.
41001013	U hɛ dimɛ ŋii halii tapulaa mahiŋ balia, ba di giriŋ tuↄŋ kiaa duŋduŋa. Sitaani yie kↄ a magisu. Yesu bi sɛyɛ. Ŋii nɛ Wia tiŋdaaraa ku tuu tima pu.
41001014	U bi diene, ka ba kɛŋ Jↄↄŋ tↄ dia. Ŋii nɛ Yesu sii a mu Galilii tiŋteeŋ a bubul Wia wu-zↄmↄ-la aa pi niaa
41001015	a bul, "Bua-la yie nɛ. Wia kuorii-la kↄ nɛ. Má birima lii ma haachɛba lɛ a laa Wia wu-zↄmↄ-la dii."
41001016	Ŋii nɛ u yi Galilii muga a mu to muga-la niiŋ a na Saamↄŋ ari u ŋaana Aŋduru. Ba ŋaa cheŋfili-kpuuraa nɛ. Uu mu, di ba kɛŋ ba joŋba a kaa kikɛsɛ cheŋfilee.
41001017	U yirɛba a bul, "Má sii to mi hariŋ. Mi jaŋ ŋaa di ma kɛsɛ niaa pɛ ma titia lɛ ari ma síi kɛsɛ cheŋfilee ŋii."
41001018	Ba sii a joŋ ba joŋba ta aŋ guu to u hariŋ.
41001019	U joŋ ŋii baa mu, di baalaa balia nɛ ŋii. Baa yirɛ Jeems ari Jↄↄŋ. Ba fa ŋaa Zɛbidii biiriŋ nɛ. Ba hↄŋ ba liiŋ daboro lɛ a tutↄ ba joŋba buasuŋ.
41001020	U si naba, u yirɛba. Ba leŋ ba nyimma ari nialiŋ kala ba fa si ŋaa ba tima pipiba aŋ lii liiŋ daboro-la tuↄŋ aŋ mu to u hariŋ.
41001021	Ba joŋ ŋii aa mu a ku yi Kapɛnam. Ŋii nɛ chɛ-wiesii-la chɛɛŋ, Yesu sii a mu juu Wii-chuↄlɛ dia a didagɛ niaa.
41001022	U síi dagɛba ŋii, u ŋaaba wu-kpuŋkpere. U bi baa daga ari Wia teniŋ kerichiba si yie didagɛba ŋii. U bul wiaa ari u nɛ kɛŋ wii-la doluŋ.
41001023	Ŋii nɛ di baal nɛ ŋii. Jiŋ-bↄmuŋ kɛnu. U ku juu aa chiirɛ,
41001024	"Yesu, ŋ si lii Nazarɛt, bɛɛ nɛ ŋ chichɛ ŋ ŋaala? Ŋ kↄ di ŋ kpula nɛɛ? Mi jimiŋ nɛ, ŋ nɛ ŋaa Wia Tuↄ-pul Tiina."
41001025	Yesu si nii wialiŋ baal-la si bula, u kpia jiŋ-bↄŋ-la lɛ a bul, "Kɛŋ goŋ aŋ ku lii baal-la lɛ."
41001026	Jiŋ-bↄŋ-la kɛŋ baal-la teriki aŋ faasa chiirɛ kiŋkɛŋ a lii baal-la lɛ.
41001027	Nialiŋ kala miira hiriki a pipiɛsɛ dↄŋↄ, "Bɛɛ nɛ ŋlaa? Wu-falii nɛ uu dagɛ. U paala kɛŋ doluŋ a wuo jiŋ-bↄŋŋↄↄ a bul wiaa piba, ba tuto u niiŋ."
41001028	A lii ŋii lɛ nɛ, u yiriŋ guu teeli Galilii tiŋteeŋ kala.
41001029	Ŋii nɛ Yesu guu sii a lii Wii-chuↄlɛ dia-la lɛ, ba di Jeems ari Jↄↄŋ, a mu juu Saamↄŋ ari Aŋduru dia.
41001030	Ba mua di Saamↄŋ hiili-haala pina wiwiilɛ. U yaraa kala liŋ. Yesu si kↄ ŋii, ba bula pu.
41001031	Ŋii nɛ u ku juu a kɛŋ haal-la nisiŋ lɛ a kaa chuulɛ. U yaraa fa si lima ŋii, u fiɛlɛ. U sii ŋaa kudiilee piba ba dii.
41001032	U didaaniŋ si yie, ba kɛŋ nialiŋ kala síi wiilu ari jiŋsiŋ si kɛŋ nialiŋ kala a kaa kↄ Yesu teeŋ.
41001033	Taŋ tiŋŋaa kala gire kↄ a hilimi Saamↄŋ dia boiŋniiŋ.
41001034	Yesu vaarɛ nialiŋ yugɛ síi wiilu a kiri jiŋ-bↄmↄ-la ma a yugɛ a ta niaa lɛ. Jiŋsi-la jiŋ Yesu. Ŋii nɛ tii u biba woŋbiiŋ pa di ba bul wiaa.
41001035	Siipuuraa Yesu sii lii dia-la lɛ a mu lee-la niaa si tuo a chuchuↄlɛ Wia.
41001036	Ka Saamↄŋ ari u naŋdↄŋsuŋ ma sii kↄ a chichɛu.
41001037	Ba si nau, ba bula pu ari nuu-kala nɛ kↄ a chichɛu.
41001038	Ŋii nɛ Yesu bula piba a bul, "Má leŋ la mu tasiŋ dↄŋsuŋ di mi bul Wia wiaa dimɛ maa. Ŋii wiaa nɛ mi kↄ."
41001039	U saa sii a mu duurɛ Galilii tiŋteeŋ kala a juu Wii-chuↄlɛ diisiŋ aa bul Wia wiaa aŋ pɛ kiri jiŋsiŋ ma niaa lɛ a ta.
41001040	Ŋii nɛ gbege kubala ma sii kↄ Yesu teeŋ a tuu kpirimi a sulu a bul, "Di ŋ nɛ cho, ŋ jaŋ wuo ŋaa di mi duori."
41001041	Nisusuŋ kɛŋ Yesu. U liisɛ u nisiŋ a digu aŋ bul, "Mi cho nɛ, duori."
41001042	Ŋii nɛ yawiil-la guu leŋ baal-la. U duori.
41001043	Ŋii nɛ Yesu bula pu ari siifiɛsiŋ a bul,
41001044	"Viiri aŋ sí wii bula pi nuu-kala. Ama kɛŋ ŋ titia kaa mu dagɛ nii-la si kpu pusuŋ pipi Wia duu kpu pusuŋ pi Wia a piisɛ ŋ disinniŋ ta ari Moosis fa si dagɛma ŋii. Di ŋ nɛ ŋaa ŋii, niaa jaŋ na ari ŋ bira bi disinniŋ kɛnɛ."
41001045	Ama baal-la kɛŋ wii-la kaa lii a bula gaarɛ leriŋ kala. Ŋii nɛ Yesu bira bi wuo chaasa juu taŋ kala tuↄŋ, ama u yie hↄŋ giriŋ tuↄŋ nɛ, ka niaa lii lee-na kala a kukↄ u teeŋ.
41002001	Tapulaa baŋmɛnɛ, Yesu miira mu Kapɛnam. Niaa nii duu miira kↄ a hɛ dia lɛ.
41002002	Ŋii nɛ ba yugɛ a gire kↄ a tↄ lee-la kala a tↄ boiŋniiŋ maa. Ka u bul Wia wiaa pipiba.
41002003	Ŋii nɛ di niaa dↄŋsuŋ nɛ ŋii. Ba banɛsɛ joŋ gbɛriku kubala kaa kↄ. U piŋ u bↄsↄ lɛ.
41002004	Niaa si tↄ leriŋ kala ŋii, ba bi jiŋ lee-la ba si jaŋ to a juu. Ŋii nɛ ba jil lusuŋ nyuŋ a ta luri a joŋ bↄsↄ-la ari gbɛriku-la kala a to bua-la ta u tuu Yesu sipaaŋ.
41002005	Ŋii nɛ Yesu jiŋ ari ba ŋaau yarida nɛ woruŋ a bul gbɛriku-la lɛ a bul, "Mi bii, mi joŋ ŋ haachɛba a chɛŋ nɛ."
41002006	Di Wia teniŋ kerichiba dↄŋsuŋ ma hↄŋ dimɛ a kɛŋ ba tuↄsaa pipiɛsɛ ba titia,
41002007	"Bɛɛ nɛ tii baala deeŋ bubul ŋii? Uu tuusɛ Wia joŋŋoo ŋla. Kubɛɛ nɛ jaŋ wuo joŋ haachɛba chɛ nuu, di Wia duŋduŋa dee?"
41002008	Yesu wuo jiŋ ba tuↄbiinaa a pipiɛsɛba, "Bɛɛ nɛ tii ma bibiinɛ wiaa deeŋba?
41002009	Mi si jaŋ bul gbɛriku-la lɛ di mi joŋ u haachɛba chɛu nɛ, koo mi si jaŋ bul duu sii chuoli u bↄsↄ a viiri, ba tuↄŋ kubɛɛ nɛ ŋaa mↄli?
41002010	Mi jaŋ dagɛma ari mi-na, Nuhuobiine Bie, kɛŋ doluŋ dunia lɛ di mi joŋ haachɛba chɛ niaa."
41002011	Ŋii nɛ u bula pi gbɛriku-la a bul, "Sii a joŋ ŋ bↄsↄ a mu dia."
41002012	Baal-la guu sii a joŋ u bↄsↄ a vɛnɛ lii ba sipaaŋ. Ba kala hiriki a dɛnnɛ Wia yiriŋ a bul, "La ha bi wiiŋ deeŋ dↄŋↄ naa."
41002013	Ŋii nɛ Yesu sii dimɛ a miira tuu muga niiŋ. Niaa yugɛ a ku hilimi, u didagɛba.
41002014	U si kiele mu sipaaŋ, u na baal kubala baa yirɛ Liivai. U nyimma yiriŋ nɛ Alifiyas. U fa ŋaa laŋpoo lilaaru nɛ a hↄŋ u tiŋtiŋŋaa dia lɛ. Ŋii nɛ u yiru a bula pu duu sii a tuto u hariŋ. U sii to.
41002015	Ŋii nɛ Yesu mu juu Liivai dia, ba di u haritooroo kala, a hↄnↄ didii kiaa. Laŋpoo laara-la dↄŋsuŋ ari haachɛ diiree ma kↄ, ba kala didii kialiŋ. Ba fa yuga woruŋ a tuto Yesu hariŋ.
41002016	Wia teniŋ kerichiba ari Farisii tiŋŋaa naba a ku piɛsɛ Yesu haritooroo a bul, "Bɛɛ nɛ tii Yesu ari haachɛ diiree ari laŋpoo laaraa, ba kala hↄnↄ didii kiaa?"
41002017	Yesu si nii wii-la ba síi bul, u bula piba a bul, "Nialiŋ si kɛŋ yarifiɛlaa, ba bi daaluŋ ŋiŋaaru ka chɛ, see nialiŋ síi wiilu. Mi kↄ di mi yirɛ haachɛ diiree nɛ di ba leŋ ba haachɛba. Nialiŋ si kɛŋ tuↄ-pula mi sipaaŋ dee mi kↄ di mi yirɛ."
41002018	Chɛɛ dↄŋ Jↄↄŋ, Wia lii-foori-la haritooroo ari Farisii tiŋŋaa haritooroo, baa vↄↄ niiŋ. Ŋii nɛ niaa sii ku piɛsɛ Yesu, "Bɛɛ nɛ tii Jↄↄŋ haritooroo ari Farisii tiŋŋaa haritooro-naa vↄↄ niiŋ, aŋ ka ŋ haritooro-na bi niiŋ vↄↄ?"
41002019	Ŋii nɛ Yesu piɛsɛba a bul, "Di nuu mu jaa haal kaa kↄ, ka ba duu naŋdↄŋsuŋ hↄŋ, u naŋdↄŋsu-la jaŋ vↄↄ niiŋ? Ai, di baal-la ari u naŋdↄŋsuŋ nɛ hↄnↄ, ba bi niiŋ ka vↄↄ.
41002020	Ama chɛɛ dↄŋ nɛ hɛ dimɛ, ba jaŋ kɛŋ baal-la kaa mu lee, aŋ ka di u naŋdↄŋsu-la vↄↄ niiŋ."
41002021	Ŋii nɛ u bira bula piba a bul, "Di ŋ nɛ kɛŋ gɛri-biniŋ duu luri, ŋ jaŋ joŋ gɛripɛ-faliŋ a tↄↄ? Ai, ŋ ŋaa ŋii, ku-falii-la jaŋ kuurɛ di gɛri-la wasa kiɛsɛ kii ŋii.
41002022	Di ŋ nɛ kɛŋ pupoi-kpaaŋ, ŋ jaŋ ŋaa si-huoŋ a hɛ duu yel? Ai, ŋ nɛ ŋaa ŋii, pupoi-la jaŋ yɛrɛ, di siŋ-la kala ta. Ŋ yie joŋ si-huoŋ a hɛ pupoi-zↄmuŋ lɛ nɛ."
41002023	Chɛ-wiesiŋ chɛɛ kubala Yesu ari u haritooroo sii a mu nyoŋso tuↄŋ. Baa mu ŋii, u haritooro-la kiilɛ nyoŋso-la a chichaŋ.
41002024	Ŋii nɛ Farisii tiŋŋaa piɛsu a bul, "Ŋ bi naa? Chɛ-wiesii-la chɛɛŋ kisiŋ nɛ ba chichei ŋii. Bɛɛ nɛ tii?"
41002025	Ŋii nɛ Yesu miira piɛsɛba a bul, "Ma ha bi wii-la Devit fa si ŋaa karimaa? Losuŋ fa si kɛnu ba di u hariŋ niaa, u mu juu Wia-dia a joŋ boroboroba-la ba fa si kaa ku bil Wia sipaaŋ a chↄgↄ dii aŋ joŋo pi u niaa maa, ba ma dii.
41002026	U fa ŋaa kisiŋ nɛ ari ni-wogo si jaŋ joŋ boroboro-la dii, see nii-la si kpu pusuŋ pipi Wia duŋduŋa. Ka u joŋo dii ŋii. Bua-la lɛ Abiata nɛ fa ŋaa nialiŋ si kpu pusuŋ pipi Wia kuhiaŋ."
41002027	Ŋii nɛ Yesu bira bula piba a bul, "Wia liisɛ chɛ-wiesii-la pi niaa nɛ di ba tiiu. U bi si di chɛ-wiesii-la nɛ tii niaa.
41002028	Mi-na Nuhuobiine Bie nɛ saa ŋaa chɛ-wiesii-la tiina ŋii."
41003001	Yesu sii a miira mu juu Wii-chuↄlɛ dia, di baal kubala nɛ ŋii. U nisiŋ suu.
41003002	Ba si na Yesu duu jua, ba kala chaarɛ siaa bibenu di ba na ari u jaŋ vaarɛ baal-la chɛ-wiesii-la chɛɛŋ. Baa chɛ di ba na wii nɛ a to ŋii lɛ a kɛŋ Yesu a bul u teeŋ duu chei ba kisiŋ lɛ nɛ.
41003003	Ŋii nɛ Yesu bul na-suu-la tiina lɛ duu sii kↄ ba tutuↄbaaniŋ. U sii mu.
41003004	Ŋii nɛ Yesu piɛsɛ nialiŋ a bul, "Ɛɛ nɛ la naabalimaba kisinniŋ bul di la ŋiŋaa chɛ-wiesii-la chɛɛŋ? Di la pipɛ niaa lɛ koo di la dudↄgisɛba? Di la laa niaa miisiŋ koo di la kpukpuba?" U si piɛsɛ ŋii, ba ŋaa fuii.
41003005	Ŋii nɛ Yesu na baaniŋ ba nyuŋ. U tuↄŋ chei a tiŋ ba digilaa si bi nii wiaa. Ŋii nɛ u bula pi na-suu-la tiina a bul, "Kɛŋ ŋ nisiŋ tiɛnɛ." U kaa tiɛnɛ. U nisi-la fiɛlɛ a nagɛ u nagiŋ.
41003006	Ŋii nɛ Farisii tiŋŋaa sii lii. Ba di Hɛrↄd niaa mu vuurɛ ŋii ba si jaŋ wuo ŋaa a kɛŋ Yesu a kpu.
41003007	Yesu ari u haritooroo sii a mu mugi-baliŋ niiŋ. Niaa yugɛ a lii Galilii tiŋteeŋ a tuto ba hariŋ. Dↄŋsuŋ ma lii Judiya tiŋteeŋ,
41003008	dↄŋsuŋ ma lii Jerusalɛm ari Idumiya tiŋteeŋ. Dↄŋsuŋ ma lii Jↄↄdaŋ fuo-la cholo. Dↄŋsuŋ ma lii Taya ari Saadↄŋ tiŋteeŋ. Niaa deeŋba kala fa nii Yesu wiaa a lii ba tasiŋ a kukↄ u teeŋ.
41003009	Ŋii nɛ u bula pi u haritooro-la di ba mu joŋ liiŋ daboro a kaa ku kii liiŋ niiŋ duu juu, di nialiŋ síu kaa yigi.
41003010	Yesu fa vaarɛ niaa a yugɛ. Ŋii wiaa nyanyal tiŋŋaa kala ku kɛŋ u baŋŋa lɛ aa chɛ di ba digu.
41003011	Di jiŋ-bↄŋŋↄↄ kɛŋ niaa dↄŋsuŋ nialiŋ tuↄŋ. Di ba nɛ na Yesu kala, ba yie ku tel u naasiŋ lɛ nɛ a chichiirɛ ari u nɛ ŋaa Wia Bie.
41003012	U bula piba ari siifiɛsiŋ di ba sí leŋe di wiiŋ deeŋ teeli leriŋ kala.
41003013	Yesu sii a mu lee-la si kɛŋ peelee a yirɛ u si cho nialiŋ kala, ba mu u teeŋ.
41003014	U bira liisɛ ba tuↄŋ niaa fii ari balia di ba nɛ hɛ u teeŋ. U liisɛba ŋii di ba ma mu bul Wia wiaa.
41003015	U piba doluŋ maa di ba wuo kikiri jiŋsiŋ niaa lɛ.
41003016	Nialiŋ fii ari balia yiraa nɛ ŋla: Saamↄŋ, Yesu nɛ hɛ Piita pu,
41003017	Zɛbidii bie Jeems ari Jↄↄŋ. Jↄↄŋ fa ŋaa Jeems ŋaana nɛ. Yesu kɛŋba kaa yirɛ Buanaajis. Yiri-la bubuↄŋ nɛ baaniŋ tiŋŋaa.
41003018	Ba ku-kaanaa ma nɛ ŋla: Aŋduru ari Filip ari Batolomi ari Matiu ari Tↄmas ari Jeems Alifiyas bie, ari Tadiyas ari Saamↄŋ Zɛlↄt
41003019	ari Judas Isikarↄt, nii-la si ku ŋaa zɛŋbɛ tiina a yallɛ Yesu. U liisɛ nialiŋ dɛrɛ aŋ miira mu dia.
41003020	Ŋii nɛ niaa bira ku hilimi. U di u haritooroo paala bi chiniŋ na di ba dii kudiilee.
41003021	Ŋii nɛ u taŋ niaa nii a sii lii di ba kɛnu aŋ bul, "Uu chɛ u nyaasɛ nɛ."
41003022	Wia teniŋ kerichiba dↄŋsuŋ ma hɛ dimɛ. Ba lii Jerusalɛm nɛ a kↄ. Ba ma bul di jiŋ-bↄŋŋↄↄ kala kuoro ba síi yirɛ Bɛlizibul nɛ kɛnu. U nɛ pu doluŋ u kikiri jiŋsiŋ niaa lɛ ŋii.
41003023	Ŋii nɛ Yesu yirɛba a magɛ namagaba a pipiba a bul, "Ɛɛ nɛ Sitaani jaŋ wuo ŋaa a kiri u titia?
41003024	Di taŋ niaa nɛ hɛ dimɛ aŋ bi nii-bala kɛnɛ, ba taŋ jaŋ tel.
41003025	Di niaa nɛ bira bi nii-bala kɛnɛ, ba dia jaŋ tel.
41003026	Di Sitaani niaa saa bi nii-bala kɛnɛ, ba taŋ bi jaŋ chiŋ. U jaŋ tele dɛrɛ.
41003027	Nuu tuo si jaŋ juu ni-duoŋ dia a gaa u kiaa see duu kɛŋ ni-duo-la vↄↄ bil aŋ-na juu paa u kiaa."
41003028	Ŋii nɛ Yesu bira bula pi niaa a bul, "Wutitii nɛ mi bulaa pima, di niaa nɛ ŋaa haachɛba kala aŋ pɛ tuusɛ Wia joŋŋoo maa, Wia jaŋ wuo joŋba kala chɛba.
41003029	Ama di nuu nɛ tuusɛ Wia Diŋ-zↄŋ-la joŋŋoo, Wia bi jaŋ joŋo chɛu da. U tiina ŋaa haachɛ-la si maga di u suu nɛ. Wia jaŋ laa wii-la hɛ u tuↄŋ lɛ."
41003030	Nialiŋ dↄŋsuŋ fa bula ari jiŋ-bↄmuŋ nɛ kɛŋ Yesu. Ŋii nɛ tii u bul ŋii.
41003031	Muapilii Yesu naaŋ ari u ŋaanaa kↄ a chiŋ di-jaliŋ aŋ tiŋ niaa di ba yiru.
41003032	Di ni-daŋ hↄnↄ gollu chu. Ŋii nɛ ba bula pu a bul, "Ŋ naaŋ ari ŋ ŋaanaa nɛ chiŋ jeeŋ hariŋ aa chɛŋ."
41003033	Ŋii nɛ Yesu miira piɛsɛba, "Kubɛɛ nɛ ŋaa mi naaŋ ari mi naaŋbiiriŋ?"
41003034	U miira beŋ nialiŋ si hↄnↄ gollu chu aŋ bula piba a bul, "Mi naaŋ ari mi naaŋbiiriŋ nɛ ŋla.
41003035	Nii-la kala síi ŋaa wialiŋ Wia si cho, u nɛ ŋaa mi ŋaana ari mi dihaala ari mi naaŋ."
41004001	Ŋii nɛ Yesu miira mu hↄŋ Galilii muga-la niiŋ a didagɛ niaa. Niaa yugɛ a ku gollu chu. Ba si yuga ŋii nɛ, u sii mu juu liiŋ daboro tuↄŋ a hↄŋ liiŋ tuↄŋ. Ka nialiŋ hↄŋ muga niiŋ.
41004002	Ŋii nɛ u magɛ namagaba a dagɛba wiaa yugɛ. U namagaba-la dↄŋↄ nɛ ŋla: U si,
41004003	"Má jegile nii mi teeŋ. Baal kubala nɛ sie a kɛŋ u ku-doho kaa lii duu misɛ.
41004004	U síi misɛ ŋii, ku-doho-la dↄŋsuŋ tel woŋbiiŋ tuↄŋ. Diibiisiŋ ku tuↄsa dii.
41004005	Dↄŋsuŋ ma tuu tel kpaginyiliŋ nyuŋ. Hagila bi yuga, ka ba guu nyu. Ba naapoloo bi tiŋteeŋ jua. Wia pↄsɛ a ŋmooba ba suu, a tiŋ bɛɛ wiaa ba naapoloo bi tiŋteeŋ jua.
41004007	Ku-doho-la dↄŋsuŋ ma tuu tel sↄsuŋ tuↄŋ a nyu. Sↄsu-la ma nyu a nyagɛba kpu. Ba bi wasa.
41004008	Ku-doho-la dↄŋsuŋ ma lii tel tiŋtee-zↄmuŋ lɛ a nyu a waa a wasɛ woruŋ. Dↄŋsuŋ hɛ biee mara ari fii fii, dↄŋsuŋ ma mahiŋ batori batori, dↄŋsuŋ ma zↄlↄ zↄlↄ."
41004009	Yesu magɛ namaga-la dɛrɛ, ŋii nɛ u bul, "Digilaa tiŋŋaa, má wuoli ma digilaa a nii wiaa deeŋba."
41004010	Ŋii nɛ nialiŋ viiri. Aŋ ka Yesu duŋduŋa hↄŋ. U haritooroo ari nialiŋ si kpagɛ dimɛ, ba ku piɛsɛ namagaba-la bubuↄsaa.
41004011	Ŋii nɛ u bula piba a bul, "Ma niaa deeŋba nɛ Wia dagɛ u kuorii-la bubuↄŋ pa. Ama ni-kaanaa-na kala, namagaba nɛ u yie kaa didagɛba.
41004012	Ŋii nɛ ba yie jegili jegili aŋ bi ba bubuↄsaa wuo jiŋ, a bira nyilimi nyilimi aŋ bi kuŋ-kala ma wuo na. Di ba nɛ fa jiŋ ba bubuↄsaa, ba fa jaŋ birima to Wia, di u joŋ ba haachɛba chɛba."
41004013	Ŋii nɛ Yesu piɛsɛba a bul, "Ma bi namaga deeŋ bubuↄŋ jiŋ? Ɛɛ nɛ saa ma jaŋ ŋaa a jiŋ namagaba kala bubuↄsaa?" aŋ dagɛ namaga-la bubuↄŋ. U si,
41004014	"Baal-la síi d_uu kiaa, u nagɛ Wia niiŋ wiaa nɛ u kaa lii di u d_uu ŋii.
41004015	Kialiŋ si tel woŋbiiŋ lɛ nɛ ŋaa nialiŋ si yie nii Wia niiŋ wialiŋ. Di ba nii wialiŋ dɛrɛ, Sitaani yie guu kↄ a kɛŋ wii-la a liiri ba tuↄsaa lɛ.
41004016	Kialiŋ ma si tel kpaginyiliŋ nyuŋ nɛ ŋaa nialiŋ si yie nii Wia niiŋ wialiŋ a guu laa wialiŋ dii ari tuↄtↄruŋ.
41004017	Ama ba bi bↄyɛ kɛnɛ a nagɛ kialiŋ naapoloo si bi tiŋteeŋ jua. Ba jaŋ sɛi wii-la a tou mu magɛ ŋii. Di hɛɛŋ nɛ juuba, koo di ba to naasiŋ dudↄgisɛba a tiŋ wii-la wiaa, ba tuↄŋ lii wii-la lɛ. Ba joŋo ta.
41004018	Kialiŋ ma si tel sↄsuŋ tuↄŋ ma nɛ ŋaa nialiŋ si yie nii Wia niiŋ wialiŋ, ama dunia kiaa wiaa wiwalimɛba, ba cho di ba jigi aa chɛ kuŋ-kala. A tiŋ kiaa deeŋba wiaa ba bi sɛi di ba to wialiŋ. Wialiŋ bi doho kɛnɛ ba teeŋ.
41004020	Kialiŋ ma si tel tiŋtee-zↄmuŋ lɛ ma nɛ ŋaa nialiŋ si yie nii Wia niiŋ wialiŋ. Ba nii wialiŋ a laa hɛ ba tuↄsaa lɛ a kɛŋ doho, dↄŋsuŋ mara ari fii fii, dↄŋsuŋ mahiŋ batori batori, dↄŋsuŋ zↄlↄ zↄlↄ."
41004021	Ŋii nɛ Yesu bira bul, "Ŋ níi chɛ pulumuŋ a chol chaaniŋ ku juu dia, ŋ jaŋ kɛŋ gbaŋa a chu tↄↄ? Koo ŋ jaŋ joŋo kii godo bubuↄŋ? Ai, ŋ jaŋ joŋo kii kua nyuŋ duu chaanɛ.
41004022	Wu-faali tuo, see duu ku lii di-jaliŋ. Wii-kala si hɛ birimiŋ tuↄŋ ma jaŋ ku lii pulumuŋ.
41004023	Digilaa tiŋŋaa, má wuoli ma digilaa a nii."
41004024	U bira bula piba a bul, "Má fiɛlɛ ma siaa woruŋ ari wialiŋ ma síi nii. Ŋii titia ma si to ma dↄŋsuŋ tiŋŋaa lɛ, ŋii titia nɛ Wia ma jaŋ joŋo toma lɛ.
41004025	Nii-la kala síi to Wia niiŋ wiaa, Wia jaŋ faasa pɛu lɛ duu to woruŋ. Nii-la ma si bi Wia niiŋ wiaa ka to, Wia bi jaŋ pɛu lɛ. U si pɛu lɛ mua-la maa, u jaŋ laa u kua."
41004026	U bira bula piba a bul, "Wia kuorii-la nagɛ ari nia si sie a mu di u d_uu kiaa baga lɛ nɛ.
41004027	Taŋ biri u miira mu piŋ. Taŋ pul u bira sii. Tapulaa baŋmɛnɛ u sie di kialiŋ nyua a waa, ka u bi jiŋ ba si ŋaa ŋii a nyu.
41004028	Ba yie nyu ba titia lɛ a waa a hɛ nyuŋ a bii ba titia lɛ.
41004029	Ba bia, u ŋaa ba joŋ sia a kaa mu kuŋ."
41004030	Ŋii nɛ Yesu bira piɛsɛba a bul, "Bɛɛ nɛ la jaŋ joŋ Wia kuorii-la a magisɛ? Wu-bɛɛ nɛ la jaŋ kaa dagɛ u bubuↄŋ?
41004031	U nagɛ ku-doho kubala ba síi yirɛ masitad nɛ, ba yie joŋ a d_uu. Baa d_uu, di u bi wii maga. U nɛ muuro kii ku-doho-na kala si hɛ dimɛ.
41004032	Ba nɛ d_uu dɛrɛ, u nyu. U yie sii waa a ŋaa tia a kii baga ku-duuloo kala kala. U naakelee yugɛ. Diibiisiŋ yie ku sagɛu lɛ a saa ba dɛlliŋ dimɛ."
41004033	Yesu magɛ namagaba a yugɛ a didagɛ niaa. U yie didagɛba a magɛ ŋii ba si jaŋ wuo laa a hɛ ba nyuŋ lɛ nɛ.
41004034	U yie bi sɛi duu bul wii-kala polli see u magɛ namaga. Ama ba di u haritooroo duŋduŋa nɛ hↄnↄ, u yie dagɛ namagaba-la bubuↄŋ a piba nɛ.
41004035	Chɛɛ-la titia didaaniŋ u bula pi u haritooro-la a bul, "Má leŋ di la chol muga cholo."
41004036	Ba ta ni-daŋ-la kala ba viiri, aŋ ku juu liiŋ daboro-la u fa si hↄnↄ a kɛnu baa mu. Liiŋ daborusuŋ dↄŋsuŋ ma nɛ hɛ dimɛ a mumu.
41004037	Ŋii nɛ di pel-duo kubala suomo ŋiŋaa a ku ŋmoo liiŋ hɛ liiŋ daboro-la lɛ u chichɛ duu s_u.
41004038	Ama Yesu fa piŋ doŋ nɛ daboro-la hariŋ a yelli nyu-yelle. Ba ku chisu a bula pu a bul, "La kuhiaŋ, ŋ bi jiŋ di laa chɛ la suu nɛɛ?"
41004039	Ŋii nɛ u sii doŋ lɛ a kpia pel-la lɛ a bula pi muga-la maa duu fiɛla piŋ. Pel-la kɛrɛ, ka leriŋ kala ŋaa fuii.
41004040	Ŋii nɛ Yesu piɛsɛ u haritooro-la a bul, "Bɛɛ nɛ tii fawulluŋ kɛŋma? Ma ha bi yarida ŋaa?"
41004041	Ŋii nɛ fawulluŋ kɛŋba woruŋ, ba pipiɛsɛ dↄŋↄ, "Kubɛɛ nɛ saa paala ŋaa nia deeŋ? Peliŋ ari mugisuŋ kala tuto u niiŋ."
41005001	Ŋii nɛ ba sii chol muga cholo a ku yi Gɛrasa tiŋŋaa tiŋteeŋ a lii liiŋ daboro lɛ.
41005002	Ba lia di ba chiŋ, di baal nɛ ŋii, jiŋ-bↄmuŋ kɛnu.
41005003	U lii vaamaa tuↄŋ a kↄ.
41005004	Ba fa yie kɛŋ chↄrumↄↄ vↄbu a lↄl. Ba vↄbu u kaa kɛrɛ. Ba yie kɛnu hɛ kuruŋ maa, u ta kuru-la yɛrɛ aŋ sii mu hↄŋ vaamaa tuↄŋ. Nuu-kala bi doluŋ kɛnɛ duu wuo kɛnu.
41005005	Wiihɛyɛ ari titaŋiŋ kala u yie hɛ vaamaa tuↄŋ ari peelee nyuŋ a yie sii a duduurɛ. U duurɛ vaama-la tuↄŋ a chichiirɛ a kɛŋ tabiaa pipaasɛ u titia.
41005006	U si na Yesu duu hɛ di-bolii, u fá mu a chemu a kpirimi a chuↄlu.
41005007	Ŋii nɛ Yesu bula pi jiŋ-bↄŋ-la duu lii baal-la lɛ. Baal-la chiirɛ a bul, "Yesu, Wii-baliŋ Bie, bɛɛ nɛ ŋ chɛ di ŋ ŋaami lɛ? Mi joŋ Wia chuŋuŋ di ŋ sími dↄgisu!"
41005009	Ŋii nɛ Yesu piɛsu a bul, "Ŋ yiriŋ nɛ bɛɛ?" U si, "Mi yiriŋ nɛ ku-kɛnɛ, bɛɛ wiaa la yuga nɛ."
41005010	Ŋii nɛ u sulu kiŋkɛŋ a bul duu sí leŋe di jiŋsi-la lii tiŋtee-la lɛ.
41005011	Di toonuŋ ma hɛ lee-la a yugɛ a didii kiaa peel-la nyuŋ.
41005012	Jiŋsi-la sul Yesu duu leŋ di ba mu juu toonu-la.
41005013	U sɛi. Ŋii nɛ ba lii baal-la lɛ a mu juu toonu-la. Toonu-la kala sii a fá lii peel-la nyuŋ tuu. Ba tuu tel muga tuↄŋ a nyua liiŋ a suu. Toonu-la fa yi bui balia.
41005014	Ŋii nɛ too-daara-la fá mu a kɛŋ doworo mu bula pi bagi-daaraa ari taŋ-la niaa kala. Ba sii ku lii Yesu teeŋ.
41005015	Baa kↄ, di baal-la jiŋ-bↄmuŋ fa si kɛnɛ, duu hↄnↄ a laalɛ gɛriŋ a kɛŋ yarifiɛlaa. Ba si na ŋii, fawulluŋ kɛŋba.
41005016	Nialiŋ fa si hɛ dimɛ a na wii-la si ŋaa baal-la ari toonu-la lɛ, ba bul wii-la pi nialiŋ.
41005017	Ba si nii ŋii, ba ku sul Yesu a bul duu lii ba tiŋteeŋ lɛ.
41005018	Ŋii nɛ Yesu mu duu juu liiŋ daboro. Baal-la jiŋsiŋ fa si kɛnɛ sulu a bul duu leŋ duu kↄ di ba mu.
41005019	Yesu bi sɛyɛ aŋ bula pu duu miira mu dia a bula pi u dia niaa wii-la kala la Tiina Wia si ŋaau lɛ, ari u si fáu nennige ŋii.
41005020	Baal-la miira mu Dɛkapↄlis tiŋteeŋ a bul wii-la kala Yesu si ŋaau lɛ. Niaa nii, u ŋaaba wu-kpuŋkpere.
41005021	Ŋii nɛ Yesu miira mu juu liiŋ daboro a chol muga cholo a mu hↄŋ muga niiŋ. Niaa gire ku chu.
41005022	Ŋii nɛ baal kubala hɛ dimɛ. Baa yirɛ Jaaris. U fa ŋaa Wii-chuↄlɛ dia kuhiaŋ nɛ. Ŋii nɛ u na Yesu a tuu tel u naasiŋ lɛ
41005023	a sulu a bul, "Mi tolo níi wiilu a pina kikiiki duu suu. Mii chɛ di ŋ kↄ a joŋ ŋ nisiŋ daŋu lɛ, duu duori nɛ."
41005024	Yesu sii to u hariŋ, ba mumu. Niaa ma sii tuto u hariŋ a gollu chu.
41005025	Baa mu di haal nɛ ŋii. Nyanyalii kubala nɛ kɛnu. U fa kɛŋ tiŋa nɛ deeŋ deeŋ jisiŋ fii ari balia.
41005026	U fa gↄllↄ ŋaa daalusuŋ kiŋkɛŋ a na hɛɛŋ woruŋ a paala chei u moribiee kala pɛi. Ka u nyanyalii-la wasa juu-u lɛ.
41005027	U si nii Yesu wiaa nɛ, u ku to niaa tuↄŋ a biina u tuↄŋ lɛ, "Di mi digi u gɛriŋ maa, mi jaŋ duori." Ŋii nɛ u piɛgɛ nialiŋ a mu chiŋ Yesu hariŋ a kɛŋ nisiŋ a digi u gɛriŋ lɛ.
41005029	U si digi u gɛriŋ lɛ ŋii, u tiŋa-la guu dɛrɛ. Ŋii nɛ u titia jiŋ ari u tiŋa-la dɛrɛ nɛ.
41005030	Ka Yesu ma jiŋ u tuↄŋ lɛ ari dol kubala nɛ liiu lɛ. U birimɛ nialiŋ teeŋ a piɛsɛba a bul, "Kubɛɛ nɛ digi mi gɛriŋ lɛ ŋii?"
41005031	Ŋii nɛ u haritooroo bul, "Ŋ bi na niaa si yuga ŋii a golluŋ chuu? Ka ŋ pipiɛsɛ di kubɛɛ nɛ digi ŋ gɛriŋ lɛ."
41005032	Aŋ ka Yesu ha bibeŋ duu na nii-la si digu. Ama haal-la jiŋ wii-la si ŋaau lɛ nɛ. Ŋii nɛ u kↄ a chichel a tuu tel Yesu naasiŋ lɛ a bul wii-la kala pu.
41005034	Ŋii nɛ Yesu miira bula pu a bul, "Mi tolo, ŋ yarida nɛ ŋaa ŋ duori. Mu ari yarifiɛlaa. Nyanyalii-la bira bi jaŋ kɛniŋ."
41005035	Yesu haa bul wiaa ŋii haal-la teeŋ di tiŋdaaraa lii kuhiaŋ Jaaris dia kↄ a bula pi Jaaris a bul, "Ŋ tolo-la suba nɛ, bira sí la kuhiaŋ-la walimu."
41005036	Yesu nii ba si bul ŋii a bula pi Wii-chuↄlɛ dia kuhiaŋ Jaaris a bul, "Sí leŋe di ŋ bↄyɛ joŋ. Ŋaa mi yarida."
41005037	Ŋii nɛ Yesu sii a bi leŋe nuu-kala to u hariŋ see Piita ari Jeems ari u ŋaana Jↄↄŋ. Ba duŋduŋa nɛ to u hariŋ.
41005038	Ŋii nɛ ba ku yi Wii-chuↄlɛ dia kuhiaŋ-la dia. Baa kↄ di baa ŋaa goŋ aa ŋmoo niiŋ bagɛ bagɛ a yiyel.
41005039	U mu juu a piɛsɛba, "Bɛɛ nɛ tii maa ŋaa goŋ deeŋ kala? Bile bi suba. U piŋ doŋ nɛ."
41005040	Ba kala miira china mumↄmu. Ŋii nɛ u kiriba ta ba lii, aŋ ka u kɛŋ bile nyimma ari u naaŋ ari u hariŋ niaa ba juu dia-la bile si pina.
41005041	Ba si juu dia-la ŋii, Yesu mu kɛŋ bile nisiŋ lɛ aŋ bul, "Talita kumi." U bubuↄŋ nɛ: Haŋtolibie, mi si di ŋ sii!
41005042	Bile guu sii aa vɛŋ. Bile fa ŋaa jisiŋ fii ari balia nɛ. U ŋaa wu-kpuŋkpere ba lɛ.
41005043	Ŋii nɛ Yesu bul ari siifiɛsiŋ di ba sí leŋe di nuu-kala nii wii-la, aŋ bul di ba ŋaa kudiilee pi bile duu dii.
41006001	Ŋii nɛ u lii dimɛ a mu u tiŋteeŋ. U haritooroo ma to mu.
41006002	Chɛ-wiesii-la chɛɛŋ u mu juu Wii-chuↄlɛ dia a didagɛ niaa. Ba si nii, ba jesiŋ kala hiriki a bul, "Ɛɛ nɛ u ŋaa a jiŋ wiaa deeŋba? Kubɛɛ nɛ pu wu-jimiŋ deeŋ? Ɛɛ nɛ u wuo ŋiŋaa wu-duoruŋ deeŋba?
41006003	La jimu, kapiŋta dee ŋii? Mɛɛri nɛ u naaŋ. Jeems ari Joozis ari Judas ari Saamↄŋ, ba ŋaa u ŋaanaa nɛ. U dihaalaa ma nɛ hɛ daha ŋla." Ŋii nɛ ba na baaniŋ u nyuŋ.
41006004	Yesu bula piba a bul, "Nii-la síi bul wiaa, Wia Diŋ-zↄŋ-la doluŋ lɛ, u yie mu lee-kala, ba zizilu nɛ, aŋ ka u jaŋ-niaa ari u dia-niaa siiŋ buu ka s_u."
41006005	A tiŋ ba sí bi yarida kɛnɛ wiaa, u bi wu-duo kala wuo ŋaa lee-la, u ta joŋ u nisiŋ nɛ daŋ nyanyal tiŋŋaa baŋmɛnɛ lɛ nɛ ba duori.
41006006	U kperi Yesu ari ba si buu yarida ŋaa. Ŋii nɛ u sii a mu gↄllɛ tasiŋ a didagɛ niaa.
41006007	U yirɛ u haritooroo fii ari balia a hilimi a tiŋba balia balia a piba doluŋ di ba wuo jiŋ-bↄŋŋↄↄ. Ŋii nɛ u bula piba a bul,
41006008	"Ma sí kuŋ-kala kaa pɛ vɛŋ woŋbii-la, see ma daaŋtigisiŋ duŋduŋa. Ma sí kudiilee kaa mu. Ma bira sí sulli-gbaŋa ma koru. Ma sí moribiee ma joŋo hɛ ma gɛri-fesiniŋ lɛ. Ma sí gɛnniŋ tuŋ bulia ma laalu.
41006009	Ama má paa ma nɛŋtɛŋŋɛɛ hɛ a laalɛ gɛri-bala-bala aa vɛŋ."
41006010	U bira bula piba a bul, "Di ma nɛ mua a juu taŋ kala, má juu dia-la niaa si cho ma wiaa a hɛ dii-bala lɛ halii di bua-la lɛ ma si jaŋ lii taŋ-la lɛ yi.
41006011	Di ma mu taŋ kala, di ba pↄ di ma sí juu a bi ma wialiŋ jegile nii, má kiele mu. Di ma lia, má kpesi ma naasiŋ hagila ta. Ba jaŋ jiŋ ari ba ŋaa wii nɛ a cheima."
41006012	U tiŋba ŋii, ba lii a mu bul niaa lɛ di ba birimɛ a lii ba haachɛba lɛ.
41006013	Ba kiri jiŋsiŋ ma a yugɛ niaa lɛ, ba lii. Ba joŋ nuuŋ mua ma a bisa hɛ nyanyal tiŋŋaa lɛ ba duori.
41006014	Ŋii nɛ Yesu yiriŋ teeli lee-na kala. Kuoro Hɛrↄd ma nii u wiaa. Niaa dↄŋsuŋ si, "U nɛ ŋaa Jↄↄŋ, Wia lii-foori-la. Wia chisu suuŋ lɛ nɛ. Ŋii nɛ tii u kɛŋ doluŋ a ŋiŋaa wu-magilaa deeŋba."
41006015	Ka dↄŋsuŋ ma si u nagɛ Ilaaja nɛ. Dↄŋsuŋ ma si, "U ŋaa nii-la síi bul wiaa, Wia Diŋ-zↄŋ-la doluŋ lɛ nɛ ari faafaa nialiŋ síi bul wiaa, Wia Diŋ-zↄŋ-la doluŋ lɛ ŋii."
41006016	Kuoro Hɛrↄd si nii u wiaa u bul, "Jↄↄŋ nɛ ŋii. U nɛ nii-la mi si ŋaa ba keri u nyuŋ. U nɛ sii suuŋ lɛ ŋii." Wii-la si tii u ŋaa ba keri u nyuŋ nɛ ŋla:
41006017	Hɛrↄd fa sie a mu jaa haal kubala. U yiriŋ nɛ Hɛrↄdias. U fa ŋaa u ŋaana Filip haala nɛ. U laa jaa.
41006018	Ŋii nɛ Jↄↄŋ fa bula pi Hɛrↄd, "Ŋ si kɛŋ ŋ ŋaana haala laa jaa ŋii, u bi woŋbiiŋ ŋaa."
41006019	U si bul ŋii, Hɛrↄdias na baaniŋ u nyuŋ a chichɛ di ba kpu Jↄↄŋ.
41006020	Ŋii nɛ Hɛrↄd ŋaa ba kɛnu tↄ dia. Ama u na Jↄↄŋ duu ŋaa tuↄ-pul tiina a ŋiŋaa wialiŋ síi to woŋbiiŋ. Ŋii nɛ tii u fifáu a bibenu woruŋ a bi chɛ di ba kpuu. Wialiŋ kala Jↄↄŋ si bula kperu nɛ, ari ŋii kala u ha cho duu jegile nii wialiŋ u síi bul.
41006021	Kuoro Hɛrↄd chɛ-lulluŋ tapuluŋ nɛ bira yie. Ŋii nɛ u sii a ŋaa kudiilee yugɛ a kɛŋ u kuori-biisiŋ ari u laali-yuoro-hiasiŋ ari Galilii kuhiasiŋ kala, ba kala kↄ a hↄnↄ didii kiaa.
41006022	Ba hↄnↄ di Hɛrↄdias tolo nɛ ŋii. U ku juu gugua. Hɛrↄd ari nialiŋ kala bibeŋ a chou. Ŋii nɛ Hɛrↄd bula pu di ku-la-na kala u síi chɛ, u jaŋ pu.
41006023	U paala ŋmiɛsɛ a bul, "Ŋ síi chɛ ku-la-na kala, mi jaŋ piŋ. Ŋ níi chɛ mi tiŋteeŋ sɛŋpɛɛŋ dↄŋↄ a yi lebi maa, mi jaŋ pↄi a piŋ."
41006024	Haŋtolibie-la sii lii a piɛsɛ u naaŋ, "Mi bul mii chɛ bɛɛ kuŋ?" Ŋii nɛ Hɛrↄdias si, "Bula pu a bul ŋŋ chɛ Jↄↄŋ Wia lii-foori-la nyuŋ nɛ."
41006025	Tolo-la miirɛ lima lima a mu kuoru-la teeŋ a bula pu a bul, "Mii chɛ di ŋ keri Jↄↄŋ Wia lii-foori-la nyuŋ a hɛ pirata lɛ a kaa ku pimi."
41006026	Kuoro si nii wii-la, u tuↄŋ kala chei. Ama u si ŋmiɛsa ŋii, niaa kala nii. U bira bi u niiŋ wuo birimɛ.
41006027	Ŋii nɛ di laali-yuoroo china a pↄ ba kuoro. U yirɛ ba dↄŋↄ duu mu keri Jↄↄŋ nyuŋ kaa kↄ. Laali-yuori-la sii a mu lee-la ba si kɛnu mu tↄ a keri u nyuŋ a hɛ pirata lɛ a kaa kↄ pi tolo-la. U laa a kaa mu pi u naaŋ.
41006029	Jↄↄŋ haritooro-la si nii wii-la, ba sii kↄ a laa u ku-suuŋ a kaa mu hugi.
41006030	Yesu naŋzↄↄba saa sii a miira kↄ Yesu teeŋ a bula pu wialiŋ kala ba si ŋaa ari wialiŋ kala ba si daga.
41006031	Niaa dↄŋsuŋ yie lilii, ka dↄŋsuŋ ku jujuu. Yesu ari u haritooroo paala bi chiniŋ na di ba dii kiaa. Ŋii nɛ u bula piba a bul, "Má leŋ di la mu lee-la niaa si tuo di ma wiesi mua."
41006032	Ba sii a juu liiŋ daboro a mumu niaa si tuo lee-la.
41006033	Niaa yugɛ a naba a wuo jiŋ di ba nɛ. Ŋii nɛ niaa lii tasiŋ yugɛ a fá mu lee-la Yesu fa síi mu a laa sipaaŋ yi dimɛ.
41006034	Ba ma kↄ a lii liiŋ daboro lɛ. Yesu si mu lii liiŋ daboro-la lɛ, u na ni-daŋ di ba hↄnↄ gbɛru. Nennige kala kɛnu. Nialiŋ nagɛ piesee si bi pie-daara kɛnɛ nɛ. U sii a dagɛba wiaa yugɛ.
41006035	Didaaniŋ ku yi, u haritooroo kↄ u teeŋ a bula pu a bul, "Leriŋ deeŋ ŋaa giriŋ nɛ. Ka wia fiɛla ŋla. Ta nialiŋ di ba mu tasiŋ ari bagisiŋ si kpagɛ daha a mu yↄↄ kudiilee a dii."
41006037	Di u si, "Má mu chɛ kudiilee piba ba dii." Ba piɛsu a bul, "Ŋŋ chɛ di la kɛŋ siidi bui balia a kaa mu yↄↄ kudiilee a kaa kↄ piba di ba dii?"
41006038	U piɛsɛba a bul, "Boroboro baŋmɛɛ nɛ hɛ dimɛ? Má mu na." Ba mu aŋ miira ku bul, "Banↄŋ nɛ ari cheŋfilee balia."
41006039	Ŋii nɛ u bul di nialiŋ kala tuu gulimo hↄŋ hↄŋ ya-fiɛliŋ nyuŋ.
41006040	Dↄŋsuŋ hↄŋ zↄlↄ zↄlↄ, dↄŋsuŋ ma mahiŋ balia ari fii fii.
41006041	Ŋii nɛ u joŋ boroboro-la banↄŋ ari cheŋfilee balia-la a wula beŋ wia nyuŋ aŋ lↄllɛ Wia aŋ kaa chↄgɛ a pi u haritooroo. Ba laa a kaa mu kpaa nialiŋ. U saa joŋ cheŋfilee balia-la maa a kaa chↄgɛ ŋii, ba kala dii.
41006042	Nuu-kala dii a vↄgɛ. Ka ba mu paa ku-kaanaa, boroboroba ari cheŋfilie-la si ka, a paa s_u siŋsiŋ fii ari balia.
41006044	Nialiŋ si dii kialiŋ, ba tuↄŋ baalaa fa ŋaa bui banↄŋ nɛ.
41006045	Ŋii nɛ u leŋ u haritooroo mu juu daboro a laa sipaaŋ duoro chol muga cholo a mu Bɛtisaada. Ka u ta ni-daŋ-la ba viiri.
41006046	U haritooroo mua, u mu jil peel kubala nyuŋ duu chuↄlɛ Wia dimɛ.
41006047	Wia tuu juu di liiŋ daboro-la hɛ liiŋ tutuↄbaaniŋ. Aŋ ka u duŋduŋa ha hɛ muga niiŋ.
41006048	Ŋii nɛ Yesu bee na di peliŋ ka lu a pↄ di liiŋ daboro-la sí mu. Ba duori duori liiŋ daboro-la lↄl. Siipuuraa u sii a vɛŋ liiŋ nyuŋ a mumu a ku kpagɛba a chichɛ duu kieliba.
41006049	Ba nau duu vɛŋ liiŋ nyuŋ. Ba si nau, ba biina di ni-dima nɛ. Fawulluŋ kɛŋba, ba ŋmoo niiŋ.
41006050	Ŋii nɛ u guu bula piba a bul, "Má nyirɛ ma bↄyɛ. Mi-na nɛ. Ma sí leŋe di fawulluŋ kɛŋma."
41006051	U saa ku juu ba teeŋ liiŋ daboro-la lɛ. Pel-la kɛrɛ. U ŋaaba wu-kpuŋkpere.
41006052	Ba fa na Yesu duu kɛŋ boroboro banↄŋ a kpaa niaa bui banↄŋ, ka ba ha bi u doluŋ jiŋ. Ba siaa ha bi suro.
41006053	Ŋii nɛ ba chol a ku yi taŋ kubala baa yirɛ Gɛnɛzarɛt a lii liiŋ daboro-la lɛ aŋ kaa vↄↄ liiŋ niiŋ.
41006054	Ba lii didɛrɛ, di niaa jima ari Yesu nɛ.
41006055	Ba mu duurɛ ba tiŋteeŋ kala a paa nyanyal tiŋŋaa ari ba bↄsunuŋ a kaa mu lee-na kala ba si nia di Yesu hɛ.
41006056	Lee-na kala Yesu si mua, ta-balaa koo ta-biisiŋ koo bagisiŋ, niaa yie paa ba nyanyal tiŋŋaa kaa juu yↄsuŋ tuↄŋ a sulu duu leŋ ba digi u gɛriŋ niipiniŋ lɛ. Di ba nɛ dige, ba yie duori nɛ.
41007001	Ŋii nɛ chɛɛ kubala nialiŋ ba síi yirɛ Farisii tiŋŋaa ari Wia teniŋ kerichiba dↄŋsuŋ si lii Jerusalɛm kↄ, ba kala sii gire kↄ Yesu teeŋ.
41007002	Ba kↄ di Yesu haritooroo dↄŋsuŋ hↄnↄ didii kiaa aŋ bi liiŋ sↄmↄ. Ba si u ŋii ŋaa disiŋ nɛ.
41007003	Farisii tiŋŋaa ari J_uu tiŋŋaa kala, ba bi kuŋ-kala ka dii, see di ba sↄŋ liiŋ, ari ba naabalimaba si dagɛba ŋii.
41007004	Di ba nɛ yↄↄ kiaa lii yↄbↄ ma kaa kↄ, ba bi dii, see di ba sↄŋ liiŋ. Ba kisinniŋ yuga. Ba kɛŋ woŋbii dↄŋ nɛ ba síi tiisi ba nyunyualusuŋ ari ba gbaŋsiŋ ari ba hↄↄŋ pupoyee kala maa.
41007005	Ŋii nɛ ba ku piɛsɛ Yesu a bul, "Bɛɛ nɛ tii ŋ haritooroo chichei la naabalimaba kisinniŋ lɛ? Bɛɛ nɛ tii ba bi liiŋ sↄmↄ aŋ didii kiaa?"
41007006	Ŋii nɛ u miira bula piba a bul, "Ma ŋaa kaŋfugi timma nɛ. Wialiŋ kala Azaaya fa síi bul, Wia Diŋ-zↄŋ-la doluŋ lɛ a tigɛma lɛ ŋaa wutitii nɛ. Ba ŋmuŋsɛ Wia teniŋ tuↄŋ ari u bul di Wia si, 'Niaa deeŋba kɛŋ niiŋ nɛ a pipimi zile, ka ba tuↄŋ liimi.
41007007	Ba yie chuↄlɛmi pɛi nɛ aa dagɛ nuhuobiine wɛniŋ aŋ bul di Wia nɛ bula.'
41007008	Nuhuobiine wɛniŋ nɛ maa to aŋ via Wia niiŋ wiaa."
41007009	U bira si, "Ma kɛŋ wu-jimiŋ a via Wia wɛniŋ aŋ tuto ma naabalimaba woŋbiiŋ. Ma síi ŋaa ŋii, ma kiaa simaa?
41007010	Moosis fa ŋmuŋsa a bul ari Wia si di ŋ fá ŋ nyimma ari ŋ naaŋ, a bira ŋmuŋsɛ di nuu nɛ sii a bul wu-bↄmuŋ a tigɛ u nyimma koo u naaŋ lɛ, di ba kpu tiina.
41007011	Moosis fa ŋmuŋsɛ ŋii nɛ. Ama ma-na si di nuu nɛ kɛŋ kuŋ a magɛ duu joŋo pɛ u nyimma koo u naaŋ lɛ, tiina mu a bula piba, ku-la u fa si jaŋ joŋo pɛba lɛ ŋaa kuŋ nɛ baa yirɛ 'Koobaŋ'. U bubuↄŋ nɛ: Wia nɛ tiiu. Ŋii wiaa u bi jaŋ joŋo piba."
41007012	Ŋii nɛ Yesu bira bula piba a bul, "Ma bira bi sɛi di nuu ŋaa wii-kala pɛ u nyimma ari u naaŋ lɛ.
41007013	Ma yie ŋaa ŋii a via Wia niiŋ wiaa aŋ tuto ma naabalimaba woŋbiiŋ a bira joŋoo dagɛ ma haŋbiisiŋ maa. Wu-yiriba-la yuga nɛ ma síi ŋaa."
41007014	Ŋii nɛ Yesu bira yirɛ niaa ba kↄ. Ba si kↄ, u bula piba a bul, "Má kala jegili a nii woruŋ.
41007015	Kuŋ-kala síi tuu ŋ tuↄŋ bi disinniŋ kɛnɛ. Ama wialiŋ si hɛ ŋ tuↄŋ a kuu lii, ba nɛ kɛŋ disinniŋ. ((
41007016	Digilaa tiŋŋaa, má wuoli ma digilaa a nii."))
41007017	U si bul ŋii dɛrɛ, u mu juu dia aŋ leŋ nialiŋ. Ŋii nɛ u haritooroo ku piɛsu namaga-la bubuↄŋ.
41007018	Ŋii nɛ u piɛsɛba, "Ma ha bi wu-jimiŋ kɛnɛɛ? Ma bi jiŋ ari nuu nɛ dii kuŋ, u bi jaŋ wuo ŋaa u kɛŋ disinniŋ?
41007019	Ŋ nɛ dii kuŋ ŋii, u bi ŋ tuↄŋ ka tuu see ŋ luoruŋ, a bira to ŋ yaraa lii." (U dagɛba ŋii ari kudiilee kisiŋ bira tuo.)
41007020	Ŋii nɛ u bul, "Wialiŋ kala si hɛ ŋ tuↄŋ a kuu lii, ba nɛ kɛŋ disinniŋ.
41007021	Ŋ tuↄŋ lɛ nɛ ŋ yie biinɛ wu-bↄŋŋↄↄ ŋaaniŋ a ŋiŋaa ba-chↄruŋ ari ha-chↄruŋ wu-ŋaalaa, a gigaa niaa kiaa, a bira kpukpu niaa, a chichɛ niaa haalaa,
41007022	a bira cho ŋ kɛŋ niaa kiaa lilaa, a ŋiŋaa wu-bↄŋ-na kala, a ŋmuŋmoo niaa puo, a ŋaa wialiŋ kala si bi maga di ŋ ŋaa. Ŋ yaraa ma bibieri niaa lɛ. Ŋ yie chichei niaa yiriŋ maa, a bibigisi ŋ titia lɛ, a ŋaa ni-yaari.
41007023	Wu-bↄŋŋↄↄ deeŋba kala yie lii ŋ tuↄŋ nɛ a kɛŋ disinniŋ."
41007024	Ŋii nɛ Yesu sii a lii dimɛ a mu Taya ari Saadↄŋ tiŋteeŋ a mu juu faa dia kubala lɛ a bi chɛ di nuu-kala jiŋ u wiaa, ka ba via aŋ jiŋ.
41007025	Haal kubala nɛ hɛ dimɛ. U ŋaa nuhuↄru nɛ a lii Fↄniisia taŋ-la si hɛ Siiria tiŋteeŋ lɛ. U yiikoro ŋaa Giriik. Jiŋ-bↄŋ nɛ fa kɛŋ u tolo. Ŋii nɛ u nii Yesu wiaa a sii kↄ a tuu tel u naasiŋ lɛ a sulu duu kiri jiŋ-bↄŋ-la u bie lɛ.
41007027	Yesu piɛsu, "Ŋ nɛ kɛŋ haŋbiisiŋ, ŋ jaŋ joŋ ba kudiilee a pi va-biisiŋ? Ai, ŋ laa sipaaŋ ŋaa kudiilee pi ŋ haŋbiisiŋ nɛ di ba dii. Ba nɛ die aŋ ka, ŋ saa joŋo pi vahiŋ."
41007028	Haal-la si, "Wutitii nɛ, mi Tiina. Ŋ bi jaŋ joŋ haŋbiisiŋ kudiilee a pi vahiŋ. Ama haŋbiisi-la síi dii kialiŋ, kialiŋ si tel tiŋteeŋ nɛ, vahi-la ma jaŋ paa dii."
41007029	Ŋii nɛ Yesu bula pi haal-la a bul, "A tiŋ ŋ si bul wiiŋ deeŋ wiaa, jiŋ-bↄŋ-la lii ŋ tolo lɛ nɛ. Mu dia."
41007030	Haal-la viiri. U mua di u bile pina. Jiŋ-bↄŋ-la liiu lɛ.
41007031	Ŋii nɛ Yesu miira lii Taya tiŋteeŋ lɛ a mu to Saadↄŋ ari tasiŋ fii tiŋteeŋ a mu yi Galilii muga.
41007032	Ŋii nɛ di taŋiŋ hɛ dimɛ. Ba kɛnu kaa kↄ a sul Yesu duu joŋ u nisiŋ daŋu lɛ.
41007033	Yesu kɛnu kaa lii niaa tuↄŋ. Ba duŋduŋa balia hↄŋ. Ŋii nɛ u joŋ u neniee a kaa mu tuu u digilaa lɛ a tu naŋtuↄruŋ hɛ u neŋdelimiŋ lɛ,
41007034	aŋ beŋ wia nyuŋ aŋ faasa wiesi fir aŋ bul baal-la lɛ, "Ɛfata." Ɛfata bubuↄŋ nɛ: Kaa suri.
41007035	Baal-la digilaa suri. U neŋdelimiŋ ma birimɛ. U bubul wiaa woruŋ.
41007036	Ŋii nɛ Yesu bula pi nialiŋ ari siifiɛsiŋ di ba sí wiiŋ deeŋ bula pi nuu-kala. Ŋii titia u sisi di ba sí wii-la bula pi niaa, ŋii titia nɛ ba ma fiɛsɛ sii a bul wii-la gaara bal.
41007037	Nialiŋ kala si nii wii-la, ba hiriki a bul, "Wii-na kala nɛ u ŋiŋaa woruŋ. U paala ŋaa taŋiŋ digilaa suri nɛ u ninii wiaa a bubul wiaa."
41008001	Ni-daŋ bira ku hilimi bua kubala lɛ. Tapulii kubala, ba bira bi kudiilee kɛnɛ di ba dii. Ŋii nɛ Yesu yirɛ u haritooroo a bula piba,
41008002	"Mi beŋ niaa deeŋba, nennige kɛŋmi nɛ. Ba hɛ mi teeŋ tapulaa batori nɛ ŋla, ba bi kudiilee na di ba dii.
41008003	Di ba nɛ bi kuŋ-kala die, ka di mi bul di ba viiri, ba jaŋ mu yiegi woŋbiiŋ lɛ. Ba dↄŋsuŋ ma lii di-bolii nɛ."
41008004	Ŋii nɛ u haritooroo piɛsu, "Ɛɛ nɛ ŋ jaŋ ŋaa a na kudiilee di niaa deeŋba kala dii giriŋ deeŋ tuↄŋ?"
41008005	U piɛsɛba, "Boroboroba baŋmɛɛ nɛ hɛ dimɛ?" Ba si, "Kiaa balipɛ nɛ."
41008006	Ŋii nɛ u ŋaa nialiŋ tuu hↄŋ tiŋteeŋ. Ka u joŋ boroboroba-la balipɛ a lↄllɛ Wia, aŋ kaa chↄgɛ chↄgɛ, a pi u haritooroo di ba laa kpaa nialiŋ. Ba laa kpaaba.
41008007	Di ba kɛŋ cheŋfili-biisiŋ ma mua. U joŋba maa a chuↄlɛ Wia aŋ ŋaa u haritooroo laa kpaa nialiŋ.
41008008	Nuu-kala dii a vↄgɛ. Ka ba paa ku-kaaŋ-biisiŋ a s_u siŋsiŋ balipɛ.
41008009	Nialiŋ fa si dii kialiŋ, ba yi bui banɛsɛ.
41008010	Ŋii nɛ u taba aŋ kɛŋ u haritooroo ba mu juu liiŋ daboro a mu Dalimanuuta tiŋteeŋ.
41008011	Ŋii nɛ Farisii tiŋŋaa dↄŋsuŋ sii kↄ aa chɛ di ba magisɛ Yesu a ku kɛŋ wiaa lilɛrɛ a bul, "Ŋ si kɛŋ doluŋ, ŋaa wu-magil di la na a jiŋ ari ŋ dol-la lii Wia nɛ."
41008012	Yesu tuↄŋ chei. U faasa wiesi. Ŋii nɛ u piɛsɛba, "Ma lɛɛlɛ niaa deeŋba, bɛɛ nɛ tii ma yie chichɛ di mi dagɛ mi doluŋ? Wutitii, mi bulaa pima, mi bi jaŋ ŋaa wu-magil kala di ma lɛɛlɛ niaa deeŋba na."
41008013	Ŋii nɛ u leŋba aŋ miira juu liiŋ daboro a duoro chol muga cholo.
41008014	Yesu ari u haritooroo si duoro chol muga cholo ŋii, u haritooroo liisi ari ba yu ba kudiilee ta, aŋ ka boroboro kubala, u hɛ liiŋ daboro lɛ.
41008015	Ŋii nɛ Yesu bul ari siifiɛsiŋ di ba pↄ ba titia lɛ ari Farisii tiŋŋaa ari Hɛrↄd lɛ. U di ba nagɛ si-buruŋ nɛ. Di ŋ joŋo hɛ kuŋ-kala lɛ, u yie puↄrɛ nɛ.
41008016	U si bul ŋii, ba hↄnↄ vuvuurɛ a bul, "La bi boroboro kɛnɛ, ŋii nɛ tii u bul ŋii."
41008017	Yesu jiŋ ba síi vuurɛ wii-la a piɛsɛba, "Bɛɛ nɛ tii ma hↄnↄ vuurɛ a bul, 'La bi boroboro kɛnɛ?' Ma ha bi wu-jimiŋ kɛnɛɛ? Ɛɛ nɛ ma tuↄŋ dol ŋii?
41008018	Ma kɛŋ siaa nɛ, ba bi naa? Ma kɛŋ digilaa nɛ, ba bi nii? Ma bi wii-la liisee?
41008019	Mi joŋ boroboroba banↄŋ a chↄgↄ kpaa baalaa bui banↄŋ. Ma si paa ku-kaanaa, siŋsiŋ baŋmɛɛ nɛ ma paa s_u?" Ba si, "Siŋsiŋ fii ari balia."
41008020	U bira piɛsɛba, "Mi si joŋ boroboroba balipɛ a chↄgↄ kpaa niaa bui banɛsɛ, ma si paa ku-kaanaa, siŋsiŋ baŋmɛɛ nɛ ma paa s_u?" Ba si siŋsiŋ balipɛ nɛ.
41008021	Ŋii nɛ u piɛsɛba, "Ma saa ha bi wu-jimiŋ kɛnɛɛ?"
41008022	Yesu ari u haritooroo bira ku yi taŋ kubala baa yirɛ Bɛtisaada. Ŋii nɛ niaa dↄŋsuŋ sii a kɛŋ nyuluŋ kubala a kaa kↄ a sul Yesu duu joŋ u nisiŋ a digu.
41008023	U kɛŋ nyuluŋ-la nisiŋ lɛ a lɛru lii taŋ-la tuↄŋ a tu naŋtuↄruŋ hɛ u siaa lɛ a joŋ u nisaa daŋu lɛ aŋ piɛsu di uu na leriŋ nɛɛ?
41008024	U beŋ leriŋ aŋ bul, "Mii na niaa nɛ, ama ba nagɛ tiisiŋ nɛ aa gↄllɛ."
41008025	Ŋii nɛ Yesu miira kɛŋ u nisaa daŋ u siaa lɛ. Baal-la faasa chaarɛ siaa woruŋ a na kuŋ-kuŋ-kala woruŋ. U siaa bira nina.
41008026	Ŋii nɛ Yesu bula pu duu bira sí taŋ-la tuↄŋ juu, duu mu u jaŋ.
41008027	Yesu ari u haritooroo bira sii lee-la a mumu Sizariya Filipa tiŋteeŋ. Ba síi mu ŋii, Yesu piɛsɛ u haritooroo a bul, "Kubɛɛ nɛ niaa si di mi ŋaa?"
41008028	Ba si, "Dↄŋsuŋ si di ŋ ŋaa Jↄↄŋ nɛ, Wia lii-foori-la. Dↄŋsuŋ ma si di ŋ nɛ ŋaa Ilaaja, nii-la fa síi bul wiaa, Wia Diŋ-zↄŋ-la doluŋ lɛ nɛ. Dↄŋsuŋ ma si di ŋ nɛ ŋaa nialiŋ síi bul wiaa, Wia Diŋ-zↄŋ-la doluŋ lɛ dↄŋↄ nɛ."
41008029	Ŋii nɛ Yesu bira piɛsɛ u haritooroo maa a bul, "Ka ma maa, ma si mi ŋaa kubɛɛ nɛ?" Piita si, "Ŋ nɛ ŋaa Kirisito, nii-la Wia si liisa."
41008030	Piita si bul ŋii, Yesu bula piba ari siifiɛsiŋ di ba pↄ di ba sí wii-la bula pi nuu-kala.
41008031	Ŋii nɛ Yesu didagɛ u haritooro-la a bul, "Mi-na, Nuhuobiine Bie, mi jaŋ na hɛɛŋ woruŋ. Kuhiasiŋ ari nialiŋ si kpu pusuŋ pipi Wia kuhiasiŋ ari Wia teniŋ kerichiba, ba kala jaŋ viami aŋ ŋaa di ba kpumi. Di ba nɛ kpumi, mi jaŋ ŋaa tapulaa batori aŋ bira sii suuŋ lɛ."
41008032	U chaasa bul wiiŋ deeŋ nɛ piba. Ŋii nɛ Piita kɛnu kaa suusa lii, a kpiau lɛ, a bul u teeŋ ari u sí ŋii bul, u bi woruŋ bula.
41008033	Ŋii nɛ Yesu birimɛ u haritooroo teeŋ aŋ kpia Piita lɛ a bul, "Sitaani, mu dimɛ. Wialiŋ ŋ síi bul, nuhuobiine woŋbiiŋ nɛ, Wia woŋbiiŋ dee."
41008034	Ŋii nɛ u yirɛ u haritooroo ari nialiŋ kala di ba kↄ a bula piba a bul, "Di nuu-kala níi chɛ duu tomi, see duu via u titia woŋbiiŋ aŋ joŋ u daa-gɛsɛɛ baasɛ a tomi.
41008035	Nii-la kala síi chɛ duu laa u miisiŋ, u jaŋ via u miisiŋ ta. Ama nii-la si via u miisiŋ ta a tiŋ mi wiaa ari Wia wu-zↄmↄ-la wiaa, u jaŋ sɛnɛ laa u miisiŋ.
41008036	Di ŋ nɛ dii dunia kala aŋ bi miisiŋ kɛnɛ, bɛɛ kuŋ nyuurii nɛ ŋ na?
41008037	Dunia deeŋ lɛ, bɛɛ kuŋ nɛ saa ŋ jaŋ wuo kaa yↄↄ laa ŋ miisiŋ?
41008038	Ma lɛɛlɛ ni-bↄŋŋↄↄ deeŋba, ma yie fifá hiisiŋ a tiŋ mi wiaa ari mi wu-bulaa lɛ. Ama chɛɛ kubala mi-na Nuhuobiine Bie, mi jaŋ kↄ a chaanɛ, ari mi Nyimma si chaanɛ ŋii. Mi jaŋ kɛŋ Wia tiŋdaaraa di la kala kↄ. Bua-la lɛ nɛ, nii-la si fá mi hiisiŋ, mi ma jaŋ fáu hiisiŋ."
41009001	Ŋii nɛ Yesu bira bula pi u haritooro-la a bul, "Wutitii nɛ mi bulaa pima, niaa dↄŋsuŋ hɛ dimɛ, ba bi jaŋ suu, see di ba na Wia kuorii-la china dɛrɛ ari doluŋ, ka di ba-na suu."
41009002	Tapulaa balidu si ku bal, Yesu kɛŋ Piita ari Jeems ari Jↄↄŋ, ba duŋduŋa, a kaa mu jil peel-bal kubala nyuŋ. Ba beŋ ba sipaaŋ a na Yesu duu birima.
41009003	U gɛnniŋ kala pullɛ kiŋkɛŋ a tutul. Gɛri-chɛsɛru kala bi jaŋ wuo chɛsɛ gɛnniŋ di ba pulla nagɛ ŋii.
41009004	Ilaaja ari Moosis ku lii ba sipaaŋ a china bubul wiaa Yesu teeŋ.
41009005	Ŋii nɛ Piita bula pi Yesu a bul, "La kuhiaŋ, u ŋaa wu-zↄŋ nɛ ari la si hɛ daha. Leŋ di la hɛ lɛŋŋɛɛ batori, di ŋ kɛŋ dↄŋↄ, di Moosis ma kɛŋ dↄŋↄ, di Ilaaja ma kɛŋ dↄŋↄ."
41009006	Fawulluŋ fa kɛŋba nɛ woruŋ. Ŋii nɛ tii u bul ŋii. U bi jiŋ wii-la kala u si jaŋ bul.
41009007	Ŋii nɛ duoŋbiliŋbaaniŋ ku tↄba. Ka yiikoro kubala lii duoŋbiliŋbaaŋ-la tuↄŋ a bubul, "Mi Bii-chooluŋ nɛ ŋla. Má jegile nii u teeŋ."
41009008	Ba nii yiikoro deeŋ a miira daasɛ. Ba bi nuu-kala na see Yesu duŋduŋa.
41009009	Ba si lii peel-la nyuŋ kuu tuu, ŋii nɛ Yesu bula piba a bul, "Mi bí chɛ di ma bul wii-la ma si na, see di mi-na, Nuhuobiine Bie sii suuŋ lɛ."
41009010	Ŋii nɛ ba sɛi a kɛŋ wii-la ba tuↄŋ aŋ pipiɛsɛ dↄŋↄ, "U si jaŋ sii suuŋ lɛ, u bubuↄŋ nɛ bɛɛ?"
41009011	Ŋii nɛ ba piɛsɛ Yesu, "Bɛɛ nɛ tii Wia teniŋ kerichiba bul ari Ilaaja nɛ jaŋ laa sipaaŋ kↄ, aŋ ka di Wia Bie-na kↄ?"
41009012	U bula piba a bul, "Wutitii, Ilaaja jaŋ sɛnɛ laa sipaaŋ kↄ a kɛŋ kuŋ-kala wasa bil. Ba saa ŋmuŋsa bil Wia teniŋ tuↄŋ a mu tigɛ Nuhuobiine Bie lɛ duu jaŋ na hɛɛŋ kiŋkɛŋ, di ba jaŋ benu a nagɛ ni-pɛi. Bɛɛ nɛ tii ba ŋmuŋsɛ ŋii?
41009013	Lɛɛlɛ mi jaŋ bula pima ari Ilaaja paala kↄ nɛ. Ba ŋaau ŋii kala ba síi chɛ. Ba fa ŋmuŋsɛ ŋii nɛ a tigɛu lɛ Wia teniŋ tuↄŋ."
41009014	Ba si ku yi haritooroo ku-kaana-la di niaa yuga a hilimi dimɛ. Ba di Wia teniŋ kerichiba kɛŋ wiaa lilɛrɛ.
41009015	Nialiŋ si na Yesu duu kↄ, ba guu hiriki a sii fá a mu chemu a chuↄlu.
41009016	Ŋii nɛ u piɛsɛba, "Wu-bɛɛ nɛ ma hilimi ŋii a kaa lilɛrɛ?"
41009017	Nialiŋ dↄŋↄ bul, "La kuhiaŋ, mi bie nɛ mi kaa kↄ ŋ teeŋ. Jiŋ-bↄŋ nɛ kɛnu. U birimɛ taŋi.
41009018	U yie ku kɛnu u tuu tel tiŋteeŋ, naŋtuↄ-fuŋfuga tↄ u niiŋ, u chichaŋ u nyilaa a teriki. La saa sul ŋ haritooroo di ba kiri jiŋ-bↄŋ-la u lɛ, ama ba bi wuo kiri."
41009019	Ŋii nɛ Yesu bula piba a bul, "Ma lɛɛlɛ niaa, ma bi yarida kɛnɛ. Ɛɛ nɛ mi jaŋ nyalimɛ a dieni ma teeŋ? Má kɛŋ bile kaa kↄ mi teeŋ."
41009020	Ŋii nɛ ba kɛŋ bile kaa kↄ u teeŋ. Jiŋ-bↄŋ-la si ku na Yesu, u kɛŋ bile teriki, u tuu tel tiŋteeŋ a bibilimi, naŋtuↄ-fuŋfuga-la ku tↄ u niiŋ.
41009021	Ŋii nɛ Yesu piɛsɛ u nyimma, "Chɛ bɛɛ nɛ u suomiu lɛ?" U si, "U haŋbiiriŋ kala lɛ nɛ u suomi.
41009022	Bua dↄŋↄ u yie joŋu a lulo nyiniŋ lɛ ari liiŋ lɛ a chichɛ duu kpuu. Ŋ-na si wuo wii-na kala ŋiŋaa, fála nennige aŋ pɛla lɛ."
41009023	Ŋii nɛ Yesu si di nii-la kala si ŋaa yarida, u jaŋ wuo ŋaa wii-na kala.
41009024	Ŋii nɛ bile nyimma sii chiŋ a faasa bubuŋsi, "Mi ŋaa yarida, ama u bi yugɛ. Pɛmi lɛ di mi yarida yugɛ."
41009025	Ba si china bubul ŋii, niaa yuga a fá ku hilimi. Yesu ku na a bula pi jiŋ-bↄŋ-la ari siifiɛsiŋ a bul, "Jiŋ-taŋi, mi nɛ bula di ŋ leŋ bile. Pupↄ di ŋ maachie bira suu kɛŋ."
41009026	Jiŋ-bↄŋ-la chiirɛ aŋ kɛnu teriki a ku leŋu, ka bile nagɛ duu suba. Nialiŋ jesiŋ kala bul di bile suba nɛ.
41009027	Ama Yesu mu kɛŋ u nisiŋ lɛ u sii chiŋ.
41009028	Ŋii nɛ Yesu ari u haritooroo juu dia. Ba luↄra piɛsu, "Bɛɛ nɛ tii la-na bi jiŋ-bↄŋ-la wuo kiri?"
41009029	U bula piba, "Nuu-kala bi jiŋ-bↄŋ-la si nagɛ ŋii wuo kire tita, see u chuↄlɛ Wia woruŋ."
41009030	Ŋii nɛ ba sii lii lee-la a mu to Galilii tiŋteeŋ. Yesu bi cho di nuu-kala jiŋ lee-la u si hɛ,
41009031	bɛɛ wiaa uu dagɛ u haritooroo nɛ ari ba jaŋ kɛŋ u-na, Nuhuobiine Bie a hɛ niaa nisiŋ lɛ di ba kpuu, ka duu sii suuŋ lɛ tapulaa batori chɛɛŋ a kɛŋ miisiŋ.
41009032	Ama ba fa bi jiŋ wii-la u si bula bubuↄŋ aŋ fifá fawulluŋ di ba piɛsu.
41009033	Ŋii nɛ ba sii kↄ Kapɛnam. Ba si juu dia, Yesu piɛsɛ u haritooro-la a bul, "Bɛɛ kuŋ nɛ ma fa kaa lilɛrɛ woŋbiiŋ lɛ ŋii?"
41009034	Ŋii nɛ ba tↄrɛ ba niiŋ, bɛɛ wiaa ba fa kɛŋ ba tuↄŋ kuhiaŋ wiaa nɛ lilɛrɛ woŋbiiŋ lɛ.
41009035	Ŋii nɛ Yesu hↄŋ aŋ yirɛ u haritooro-la fii ari balia a bula piba, "Nii-la síi chɛ duu ŋaa ma tuↄŋ kuhiaŋ, see duu ku ŋaa ma tuↄŋ haŋbie a timaa pi ma kala!"
41009036	Ŋii nɛ u kɛŋ bii-bie a kaa ku bil ba tutuↄbaaniŋ a guoru aŋ bula piba a bul,
41009037	"Di nuu nɛ kɛŋ bii-bie deeŋ dↄŋↄ woruŋ a tiŋ mi wiaa, mi nɛ u kɛŋ woruŋ ŋii. Nii-la ma kala si kɛŋmi woruŋ, mi duŋduŋa dee u kɛŋ woruŋ ŋii. Nii-la si tiŋmi ma nɛ u kɛŋ woruŋ ŋii."
41009038	Ŋii nɛ Jↄↄŋ bula pi Yesu a bul, "La kuhiaŋ, la na baal kubala duu kiri jiŋ-bↄŋŋↄↄ niaa lɛ ŋ doluŋ lɛ. La kiru duu sí ŋii ŋaa, bɛɛ wiaa u bi la dↄŋↄ ŋaa."
41009039	Ama Yesu bula piba a bul, "Duu níi ŋaa ŋii, má bira síu kiru. Di nuu nɛ ŋaa wu-kpuŋkpere kala mi doluŋ lɛ, u chie bira bi jaŋ chei mi yiriŋ.
41009040	Nii-la kala si bi la hariŋ lia, u ŋaa la dↄŋↄ nɛ.
41009041	Wutitii mi bulaa pima, nii-la kala si joŋ gbaŋa ari liiŋ a pima a tiŋ ma síi tomi wiaa, u jaŋ laa u time.
41009042	Nii-la kala si na haŋbiisi-la síi tomi dↄŋↄ a nyisu duu ŋaa wu-bↄmuŋ, u maga di ba joŋ nↄmuŋ a vↄↄ laalɛ u baŋŋa lɛ a joŋu yuo hɛ muga tuↄŋ. Di ba nɛ ŋaa ŋii, u nɛ jaŋ kpia u si weye.
41009043	Di ŋ nisiŋ níi chɛ duu kɛniŋ hɛ haachɛ lɛ, kere ta. Ŋ si jaŋ juu Wia kuorii-la tuↄŋ ari na-kuuŋ, u nɛ kpia ŋ si kɛŋ na-pilimee aŋ juu Wia nyiniŋ. Lee-la nyiŋ-la bi jaŋ disɛ. ((
41009044	Lee-la naŋchuↄlaa jaŋ dii ŋ yaraa deeŋ deeŋ a bi jaŋ suu, ka nyiŋ-la ma bi jaŋ disɛ.))
41009045	Di ŋ naaŋ níi chɛ u kɛniŋ hɛ haachɛ lɛ, kere ta. Ŋ si jaŋ juu Wia kuorii-la tuↄŋ ari naa-kuuŋ, u nɛ kpia ba si jaŋ joŋuŋ yuo hɛ Wia nyiniŋ lɛ ari naa-pilimee. ((
41009046	Lee-la naŋchuↄlaa jaŋ dii ŋ yaraa deeŋ deeŋ a bi jaŋ suu, ka nyiŋ-la ma bi jaŋ disɛ.))
41009047	Di ŋ siiŋ níi chɛ duu kɛniŋ hɛ haachɛ lɛ, liisa ta. Ŋ si jaŋ juu Wia kuorii-la tuↄŋ ari sii-togo, u nɛ kpia ba si joŋuŋ yuo hɛ Wia nyiniŋ lɛ ari siaa balia.
41009048	Lee-la naŋchuↄlaa jaŋ dii ŋ yaraa deeŋ deeŋ a bi jaŋ suu, ka nyiŋ-la ma bi jaŋ disɛ.
41009049	Wia jaŋ leŋ di ŋ na hɛɛŋ aŋ-na na wu-zↄmuŋ.
41009050	Yisiŋ sima, ama di u nɛ sɛbisɛ, ŋ bira bi jaŋ wuo ŋaa duu siŋ. Má leŋ di ma tuↄsaa siŋ, ari yisiŋ si sima ŋii, aŋ leŋ di ma kala kɛŋ nii-bala."
41010001	Ŋii nɛ Yesu sii a lii dimɛ a mu Judiya tiŋteeŋ a chol Jↄↄdaŋ fuo-la. Ni-daŋ bira hilimi u teeŋ. U bira dagɛba ari u si yie dagɛba ŋii.
41010002	Ŋii nɛ Farisii tiŋŋaa dↄŋsuŋ ma sii kↄ u teeŋ a chichɛ di ba magisu a piɛsu a bul, "Ŋ si via ŋ haala, u kɛŋ woŋbiiŋ nɛɛ?"
41010003	Yesu miira piɛsɛba, "Ɛɛ nɛ Moosis dagɛma di ma tuto?"
41010004	Ba bul, "Moosis si di baala níi chɛ u via u haala, duu laa sipaaŋ a ŋmuŋsɛ teniŋ a pi haal-la aŋ-na viau."
41010005	Yesu bula piba a bul, "Ma tuↄŋ dolie, ŋii nɛ tii Moosis ŋmuŋsɛ ŋii pima.
41010006	Ama Wia si bugumo ŋaa dunia, nialiŋ u si ŋaa, ba ŋaa baal ari haal nɛ.
41010007	Ŋii nɛ baal-la jaŋ leŋ u nyimma ari u naaŋ dia ((aŋ ka ba di u haala mɛrɛ dↄŋↄ lɛ)).
41010008	Niaa deeŋba balia jaŋ kɛŋ chal-bala. Ba bira bi jaŋ ŋaa niaa balia, see kubala.
41010009	Nialiŋ saa Wia si kaa mɛrɛ dↄŋↄ lɛ, u bi maga di nuhuobiine kaa pↄrɛ."
41010010	Yesu ari u haritooroo miira sii juu dia. Ŋii nɛ ba bira piɛsu wiiŋ deeŋ.
41010011	U bula piba, "Baal-la-na kala si via u haala aŋ bira jaa dↄŋↄ, u tiina ŋaa haal-la juu Wia haachɛ lɛ nɛ.
41010012	Di haala ma nɛ via u bala aŋ ma bira mu jaa baal dↄŋ, u ma ŋaa baal-la juu Wia haachɛ lɛ nɛ."
41010013	Niaa sii kↄ Yesu teeŋ a kɛŋ ba haŋbiisiŋ kaa kↄ, duu joŋ u nisiŋ daŋba lɛ di Wia pɛba lɛ. Ŋii nɛ u haritooro-la kpiaba lɛ.
41010014	Yesu si na ŋii, u na baaniŋ u haritooro-la nyuŋ a bula piba a bul, "Má leŋ di haŋbiisi-la kↄ mi teeŋ. Ma síba kiru. Niaa deeŋba yiri nɛ hɛ Wia kuorii-la tuↄŋ.
41010015	Wutitii nɛ, mi bulaa pima, di ŋ bi Wia to a nagɛ haŋbie si yie to u nyimma ari u naaŋ ŋii, ŋ bi jaŋ wuo juu Wia kuorii-la tuↄŋ."
41010016	Ŋii nɛ u joŋ haŋbiisi-la a nↄgɛ, a joŋ u nisiŋ daŋba lɛ, a chuↄlɛ Wia pipiba di Wia pɛba lɛ.
41010017	Yesu bira sie duu vɛŋ woŋbiiŋ. Baal kubala fá ku kpirimi u sipaaŋ a piɛsu, "Mi kuhia-zↄmuŋ, ɛɛ nɛ mi jaŋ ŋaa a kɛŋ miisi-la si bi dɛrɛ?"
41010018	Yesu piɛsu, "Bɛɛ nɛ tii ŋ yirɛmi kuhia-zↄmuŋ? Nuu-kala bi zↄŋ see Wia duŋduŋa.
41010019	Na ŋ jiŋ wialiŋ Wia si leŋe ba ŋmuŋsa bil di niaa tuto. Ba nɛ ŋla: Sí niaa kpu, sí ŋ dↄŋↄ tiina haala chɛ, sí gaa, di ŋ ŋaa daŋsia wii lɛ, sí wiaa nyia. Sí nuu-kala kuŋ girima laa. Fifá ŋ nyimma ari ŋ naaŋ."
41010020	Ŋii nɛ baal-la bula pi Yesu, "Mi kuhiaŋ, mi to wiaa deeŋba kala mi haŋbiiriŋ lɛ nɛ."
41010021	Ŋii nɛ Yesu nyilimi u siaa lɛ a chou aŋ bula pu, "Wu-bala nɛ ka, ŋ ha bi ŋaa. Joŋ ŋ kiaa kala yallɛ a joŋ moribie-la a pi summoo aŋ ku tomi. Ŋ nɛ ŋaa ŋii, ŋ jaŋ kɛŋ kiaa Wia-jaŋ lɛ."
41010022	Yesu si bul ŋii, u ŋaa baal-la siaa biri, bɛɛ wiaa u kɛŋ kiaa nɛ woruŋ. U tuↄŋ chei, u sii viiri.
41010023	Ŋii nɛ Yesu beŋ niaa aŋ miira bula pi u haritooro-la a bul, "U ŋaa wu-duo nɛ ari nialiŋ si kɛŋ kiaa si jaŋ wuo juu Wia kuorii-la tuↄŋ."
41010024	U bul ŋii, u haritooro-la hiriki. U saa miira bula piba a bul, "Mi naŋdↄŋsuŋ, u ŋaa wu-duo nɛ ari nialiŋ si kɛŋ kiaa si jaŋ juu Wia kuorii-la tuↄŋ.
41010025	U bi hɛi ari buŋtaŋŋa si jaŋ wuo to gɛri-hɛmiŋ buↄŋ lii ari u si hɛyɛ ŋii nii-la si kɛŋ kiaa si jaŋ wuo juu Wia kuorii-la tuↄŋ."
41010026	Yesu si bul ŋii, u haritooro-la faasa hiriki a pipiɛsɛ dↄŋↄ, "U nɛ nagɛ ŋii, kubɛɛ nɛ saa Wia jaŋ laa ta?"
41010027	Yesu miira beŋba aŋ bul, "Wii-la si jaŋ kperi nuhuobiine, u bi Wia wuo kperi. Wia wuo wii-kala ŋaa nɛ."
41010028	Ŋii nɛ Piita bula pu a bul, "Na, la-na leŋ la kuŋ-kala nɛ aŋ tuto ŋ hariŋ."
41010029	Yesu bula pu a bul, "Wutitii nɛ, ma leŋ ma kiaa kala nɛ aŋ tutomi. Mi saa jaŋ bula pima, nii-la kala si jaŋ wuo leŋ u dia koo u naaŋbiiriŋ koo u naaŋ koo u nyimma koo u biiriŋ koo u bagisiŋ mi wiaa ari Wia wu-zↄmↄ-la wiaa,
41010030	u tiina jaŋ bira na diisiŋ ari naaŋbiiriŋ ari naaŋba ari biiriŋ ari bagisiŋ naaŋsiiŋ zↄlↄ dunia deeŋ lɛ. Ba ma jaŋ to u naasiŋ dudↄgisu. Di u nɛ ku suu, u ma jaŋ na miisi-la si bi dɛrɛ.
41010031	Ama kuhiasiŋ yuga si jaŋ birimɛ haŋbiisiŋ. Haŋbiisiŋ ma yuga si jaŋ birimɛ kuhiasiŋ."
41010032	Yesu si bul ŋii di ba hɛ woŋbiiŋ lɛ nɛ aa mu Jerusalɛm. Yesu laa ba sipaaŋ. U haritooroo hiriki, fawulluŋ ma kɛŋ nialiŋ dↄŋsuŋ síi to ba hariŋ. Ŋii nɛ Yesu kɛŋ u haritooroo duŋduŋa a suusa lii, a bula piba wii-la kala niaa si jaŋ ŋaau lɛ a bul,
41010033	"Má jegili mi teeŋ. Laa mu Jerusalɛm nɛ. Di la nɛ yi dimɛ, ba jaŋ kɛŋ mi-na Nuhuobiine Bie kaa mu pi nialiŋ si kpu pusuŋ pipi Wia kuhiasiŋ ari Wia teniŋ kerichiba. Ba jaŋ dii mi sariya a bul di u maga di mi suu nɛ, aŋ kɛŋmi kaa mu hɛ nialiŋ si bi J_uu tiŋŋaa ŋaa nisiŋ lɛ di ba kpumi.
41010034	Ba jaŋ mↄŋmi a jaŋ tu naŋtuↄruŋ ma hɛmi lɛ. Ba jaŋ viirɛmi aŋ kpumi maa, ka di mi sii suuŋ lɛ tapulaa batori chɛɛŋ."
41010035	Ŋii nɛ Jeems ari Jↄↄŋ sii. Ba fa ŋaa Zɛbidii biiriŋ nɛ a mu Yesu teeŋ a bula pu a bul, "La kuhiaŋ, laa suluŋ di ŋ ŋaa wii nɛ a pila."
41010036	Ŋii nɛ Yesu piɛsɛba a bul, "Wu-bɛɛ nɛ maa chɛ di mi ŋaa pima?"
41010037	Ba bul, "Ŋ si jaŋ dii Wia kuorii-la a kɛŋ yiriŋ a hↄŋ ŋ kuori-kpasa nyuŋ, leŋ la ŋaa ŋ bubuↄŋ huhↄnnↄↄ, di dↄŋↄ hↄŋ ŋ na-diiŋ, di dↄŋↄ ma hↄŋ ŋ na-gua."
41010038	Ŋii nɛ Yesu bula piba a bul, "Ma bi jiŋ ku-la ma síi chɛ. Ma jaŋ wuo nyalima na hɛɛ-la mi si jaŋ naa? Ma jaŋ wuo fo Wii-chuↄlɛ liiŋ ari ba si jaŋ fomi ŋii koo?"
41010039	Ba si, "Oo, la jaŋ wuo." Ŋii nɛ Yesu bula piba a bul, "Wutitii nɛ ma bul. Hɛɛ-la mi si jaŋ na, u-na ma ma jaŋ na. Ba si jaŋ fomi Wii-chuↄlɛ liiŋ ŋii, ba jaŋ foma ma ŋii.
41010040	Ama mi na-diiŋ ari mi na-gua huhↄnnↄ-la, mi dee bi jaŋ tuↄsɛba. Wia nɛ jaŋ liisɛba di ba hↄŋ dimɛ."
41010041	Yesu haritooroo fii-la si ka nii Jeems ari Jↄↄŋ si bul wii-la, ba na baaniŋ ba nyuŋ.
41010042	Ŋii nɛ Yesu yirɛ u haritooroo kala. Ba mu u teeŋ. U bula piba a bul, "Ma jiŋ nialiŋ si ŋaa nialiŋ si bi J_uu tiŋŋaa ŋaa kuoroo, a fa magɛ di ba beŋ niaa woruŋ, aŋ ka ba via aŋ hↄŋ ba nyuŋ. Ba kuhiasiŋ ma kɛŋba doluŋ.
41010043	Ama u bi maga di ma ŋiŋaa ŋii. Ma tuↄŋ nii-la síi chɛ u ŋaa ma kuhiaŋ, u maga duu nɛ tiŋ tiŋtiŋŋaa pipima.
41010044	Ma tuↄŋ nii-la síi chɛ u ŋaa ma tuↄŋ kuoro, u maga duu nɛ ŋaa ma tuↄŋ yomo.
41010045	Mi-na Nuhuobiine Bie, mi bi kↄ di mi chɛ niaa di ba tima pimi, mi kↄ di mi-na tima piba, a suu, a laa niaa miisaa yugɛ ta a piba nɛ."
41010046	Ŋii nɛ ba ku yi taŋ kubala baa yirɛ Jɛrikↄ. Ni-daŋ ku hilimi a toba. Ba kala kuu lii dimɛ di nyulima hↄŋ woŋbiiŋ niiŋ. U ŋaa sullu nɛ. U yiriŋ nɛ Batimeyas a ŋaa Timeyas bie.
41010047	U nia di Yesu si lii Nazarɛt níi kↄ. U si nii ŋii, u faasa yirɛ a bula pu a bul, "Yesu, Devit nihiŋ, fámi nennige."
41010048	Niaa yuga a kpiau lɛ duu kɛŋ goŋ, ama u faasa yirɛ a kii ŋii a bul, "Yesu, Devit nihiŋ, fámi nennige."
41010049	Ŋii nɛ Yesu chiŋ aŋ bul di ba yiru duu kↄ. Ŋii nɛ ba yirɛ nyuluŋ-la a bula pu a bul, "Nyirɛ ŋ bↄyɛ aŋ sii kↄ. Uu yiriŋ nɛ."
41010050	U si nii ŋii, u wuri u gɛri-baliŋ ta aŋ sii fula mu yi Yesu.
41010051	Ŋii nɛ Yesu piɛsu, "Bɛɛ kuŋ nɛ ŋ chɛ mi ŋaa a piŋ?" Ŋii nɛ u bula pu, "Mi kuhiaŋ, leŋ di mi siaa suri di mi nina."
41010052	Ŋii nɛ Yesu bula pu a bul, "Ŋ yarida nɛ ŋaa ŋ duori. Mumu." Ŋii nɛ u siaa guu suri, u tuto Yesu hariŋ.
41011001	Ŋii nɛ Yesu ari u haritooro-la sii mumu Jerusalɛm. Ba ku yi Bɛtifagi ari Bɛtani diiriŋ, a ku yi peel kubala baa yirɛ Oliv.
41011002	Ŋii nɛ Yesu liisɛ u haritooroo balia a tiŋba a bula piba a bul, "Má mu taŋ-la si hɛ ma sipaaŋ. Di ma nɛ mua, ma jaŋ na kaku-bie di ba vↄↄ bil. Nuu-kala ha buu jila. Má puri a kaa kↄ.
41011003	Di ma níi puru, di ba piɛsɛma a bul di bɛɛ nɛ tii maa puri, má bul di 'la Tiina níi chɛ. U nɛ si la puro kaa kↄ. La jaŋ miira kɛnu kaa kↄ lɛɛlɛ.' "
41011004	Ba to woŋbiiŋ bibal di ba vↄↄ kaku-bie a kii dia kubala boiŋniiŋ. Ba mu di ba puri.
41011005	Ba síi puri kaku-bie-la, di niaa dↄŋsuŋ chiŋ dimɛ a piɛsɛba, "Bɛɛ nɛ tii maa puri kaku-bie-la?"
41011006	Ŋii nɛ ba bul wialiŋ kala Yesu si si di ba bul. Ba si bul ŋii, ba leŋ ba puro mu.
41011007	Ba kɛŋ kaku-bie-la kaa mu pi Yesu a wuri ba gɛnniŋ a daŋ kaku-bie-la nyuŋ. Yesu jila hↄŋ.
41011008	Dↄŋsuŋ ma joŋ ba gɛnniŋ a jɛrɛ woŋbiiŋ lɛ. Dↄŋsuŋ ma keri pipaariŋ a ma kaa lii jɛrɛ woŋbiiŋ lɛ duu vivɛŋ.
41011009	Niaa dↄŋsuŋ hɛ u sipaaŋ. Dↄŋsuŋ maa to u hariŋ. Ba kala faasaa ŋaa goŋ a bubul, "Tabarikala! Wia jaŋ pɛ baala deeŋ síi kↄ la Tiina Wia doluŋ lɛ.
41011010	La naabalima Devit kuorii-la sii kↄ. Wia jaŋ pɛu lɛ duu kↄ. Má leŋ di la dɛnnɛ Wia."
41011011	Ŋii nɛ Yesu mu Jerusalɛm a mu juu Wia-dia a beŋ kialiŋ kala si hɛ dimɛ. U bene dɛrɛ di taŋ bire. Ŋii nɛ ba di u haritooro-la fii ari balia miira mu Bɛtani a mu chua dimɛ.
41011012	Taŋ si pula, ba sii lii Bɛtani a joŋ woŋbiiŋ mumu. Losuŋ kɛŋ Yesu.
41011013	U na tutogo duu mu chiŋ sipaaŋ a kɛŋ pipaariŋ. U mu yi u bubuↄŋ a biinɛ ari nɛnɛɛ hɛ dimɛ nɛ. U mu wula beŋ, di nɛnɛɛ tuo see pipaariŋ, bɛɛ wiaa ba nɛniŋ ha bi yie.
41011014	Ŋii nɛ Yesu bul tia-la lɛ a bul, "A lii jiniŋ a kaa mumu, nuu-kala bira bi jaŋ dii ŋ nɛnɛɛ." U haritooroo nii Yesu si bul ŋii.
41011015	Ŋii nɛ ba mu yi Jerusalɛm. Ba si yie, Yesu juu Wia-dia. Nialiŋ dↄŋsuŋ hɛ dimɛ a yiyallɛ kiaa, dↄŋsuŋ ma yuyↄↄ kiaa. Yesu kiriba kala ta ba lii. Baalaa ma hɛ dimɛ a yiyɛrɛ moribiee. Yesu ŋmoo ba teebulba lo. Baalaa dↄŋsuŋ ma yallɛ kokosuŋ. U ŋmoo ba ma kpasinniŋ a lo.
41011016	U bi sɛyɛ di nuu-kala kɛŋ kiaa kaa ku to Wia-dia-la tuↄŋ.
41011017	Ŋii nɛ Yesu dagɛba a bula piba a bul, "Ma bi liisɛ wialiŋ ba si ŋmuŋsa Wia teniŋ lɛɛ? Ba ŋmuŋsa di Wia si, u dia jaŋ ŋaa lee-la niaa si jaŋ chuchuↄlɛ Wia, aŋ ka ma-na miira kaa birimɛ gaari-dia."
41011018	Nialiŋ si kpu pusuŋ pipi Wia kuhiasiŋ ari Wia teniŋ kerichiba, ba kala nii wii-la u si bula. Ŋii nɛ baa chɛ woŋbiiŋ di ba to kpuu. Wialiŋ Yesu si daga, niaa yuga a jegile nii, u ŋaaba wu-kpuŋkpere. Ŋii nɛ tii fawulluŋ kɛŋ nialiŋ si kpu pusuŋ pipi Wia kuhiasiŋ ari Wia teniŋ kerichiba. Ba chichɛ di ba kpuu.
41011019	Didaaniŋ si yie, Yesu ari u haritooroo lii taŋ-la lɛ di ba mu piŋ.
41011020	Chichuↄ-fiɛla ba joŋ woŋbiiŋ aa vɛŋ, a bira na tutogo-la duu kala suba a tuu kɛŋ u naapoloo pɛ.
41011021	Ŋii nɛ Piita liisi wii-la Yesu si bul tia-la lɛ a bula pi Yesu a bul, "La kuhiaŋ, bee na tia-la lɛ ŋ si kaliba hɛ, u suba nɛ."
41011022	Ŋii nɛ Yesu bula piba a bul, "Má ŋaa yarida ari Wia.
41011023	Wutitii nɛ mi bulaa pima, di ma nɛ ŋaa Wia yarida a bi tuↄsaa balia kɛnɛ, ma jaŋ bul di peeliŋ sii mu tel muga tuↄŋ. U jaŋ ŋaa a pima.
41011024	Ŋii wiaa kialiŋ-na kala ma si chuↄlɛ Wia a susul, di ma nɛ kɛŋ yarida, ma jaŋ naba.
41011025	Bua-na kala di ŋ nɛ sii chiŋ a chuchuↄlɛ Wia, biina na di ma di nuu kɛŋ wii. Di u cho duu nagɛ ŋii ma kala, ŋ́ joŋo chɛu. Ŋ nɛ ŋaa ŋii, Wia si hɛ Wia-jaŋ lɛ, u ma jaŋ joŋ ŋ haachɛba chɛŋ. ((
41011026	Ama di ŋ nɛ bi wiaa joŋo chɛ ŋ dↄŋsuŋ tiŋŋaa, ŋ Nyimma Wia si hɛ Wia-jaŋ lɛ, u ma bi jaŋ joŋ ŋ haachɛba chɛŋ."))
41011027	Ba bira kↄ Jerusalɛm a mu juu Wia-dia. Yesu síi vɛŋ Wia-dia tuↄŋ ŋii, nialiŋ si kpu pusuŋ pipi Wia kuhiasiŋ ari Wia teniŋ kerichiba ari J_uu tiŋŋaa kuhiasiŋ, ba kala sii kↄ u teeŋ
41011028	a piɛsu a bul, "Dol bɛɛ nɛ ŋ kɛŋ a ŋiŋaa wiaa deeŋba? Kubɛɛ nɛ piŋ doluŋ ŋ ŋiŋaa ŋii?"
41011029	Ŋii nɛ Yesu bula piba a bul, "Mi ma jaŋ piɛsɛma wu-bala. Di ma nɛ dagɛmi u bubuↄŋ, mi ma jaŋ dagɛma dol-la mi si kɛnɛ bubuↄŋ."
41011030	Ŋii nɛ u piɛsɛba a bul, "Jↄↄŋ, Wia lii-foori-la doluŋ, u lii Wia teeŋ nɛɛ koo u lii nuhuobiine teeŋ nɛɛ? Má dagɛmi."
41011031	Ba suomo kɛŋ wii-la lilɛrɛ dↄŋↄ lɛ aa bul, "Wu-bɛɛ nɛ laa chɛ di la bul? Di la nɛ bula pu a bul di Wia teeŋ nɛ u lii, u jaŋ piɛsɛla a bul, 'Bɛɛ nɛ saa tii ma bi wialiŋ u si bula laa dii?'
41011032	La saa jaŋ wuo bul u lii nuhuobiinee teeŋ nɛɛ? Ai." Fawulluŋ kɛŋba a tiŋ nialiŋ si chiŋ dimɛ wiaa. Niaa bula ari Jↄↄŋ fa sɛnɛ ŋaa nii-la síi bul wiaa, Wia Diŋ-zↄŋ-la doluŋ lɛ nɛ.
41011033	Ŋii nɛ ba bula pi Yesu a bul, "La bi jiŋ." Yesu ma bula piba a bul, "Tↄↄ, mi ma bi jaŋ dagɛma dol-la mi si kɛnɛ bubuↄŋ."
41012001	Yesu bira magɛ namaga a piba a bul, "Baal kubala nɛ bil baga a chↄŋsɛ kiaa si kɛŋ nɛnɛɛ yugɛ a nagɛ chichuɛŋ. Ba yiyirɛ gireps. U saa ligɛ baga-la golli nɛ. U lu bua baga-la tuↄŋ di ba chagɛ tii-nɛnɛ-la liiŋ hihɛ, a saa lusuŋ nyuŋ dia ma a hↄnↄ pↄ. U paa niaa a hɛ u baga-la tuↄŋ di ba titiŋ. Ka u mu taŋ dↄŋ.
41012002	Tii-nɛnɛ-la bii, u tiŋ u dia tiŋtinnaa dↄŋↄ duu mu tiŋtinna-la teeŋ a laa tii-nɛnɛɛ kaa kↄ. U mu.
41012003	Ba kɛnu a ŋmobu aŋ leŋ u kɛŋ na-hilliŋ miira mu baga tiina teeŋ.
41012004	U bira miira tiŋ tiŋtinna-la dↄŋↄ. U ma bira mu. Ba kɛnu a ŋmobu a yagɛ u nyuŋ luri a jolimu.
41012005	U bira tiŋ tori, u bira mu. Ba kpuu. U tiŋ niaa yugɛ. Ba ŋaa ŋii titia nialiŋ ma lɛ. Ba ŋmoo dↄŋsuŋ aŋ kpu dↄŋsuŋ maa.
41012006	Nii-la si ka, u bii-chooluŋ nɛ ŋii. Ŋii hariŋ lɛ nɛ u timu. U biina u bie nɛ mua, ba jaŋ zilu. U ma bira mu.
41012007	Tiŋtinna-la si na bile, ba bula pi dↄŋↄ a bul, 'Di baga-la tiina nɛ suba, bie deeŋ nɛ jaŋ dii u kiaa. Má kↄ di la kpuu. Di la nɛ kpuu, la nɛ jaŋ miira tii u kialiŋ.'
41012008	Ba kɛŋ bile a kpuu a joŋu yuo ta baga-la hariŋ."
41012009	Ŋii nɛ Yesu piɛsɛba, "Ɛɛ nɛ baga-la tiina jaŋ ŋaa? U jaŋ kↄ a kpu tiŋtinna-la kala, aŋ joŋ baga-la a pi ni-tania."
41012010	Ŋii nɛ Yesu piɛsɛ nialiŋ si nii namaga-la, "Ma bi Wia teŋ-la karimaa a mu yi lee-la ba si bul ŋlaa? 'Tiebii-la dii-saaraa si via, u nɛ miira ku ŋaa tiebii-duoŋ ba si joŋo bil dia geŋtine.
41012011	La Tiina Wia tiŋtiŋŋaa nɛ ŋii. U ŋaala wu-kpuŋkpere nɛ.' "
41012012	Yesu si bul ŋii, J_uu tiŋŋaa kuhiasiŋ chichɛ di ba kɛnu kaa mu tↄ dia, bɛɛ wiaa ba jima ari u magɛ namaga-la a tigɛba lɛ nɛ. Ama ba fá nialiŋ si hɛ dimɛ. Ŋii nɛ tii ba leŋu aŋ viiri.
41012013	Ba miira mu aŋ tiŋ Farisii tiŋŋaa dↄŋsuŋ ari Hɛrↄd haritooroo dↄŋsuŋ di ba bira mu Yesu teeŋ a magisu a bɛrɛ kɛnu.
41012014	Ba kↄ u teeŋ a bula pu a bul, "La kuhiaŋ, la jima di ŋ kɛŋ wutitii nɛ. Ŋ sipaaŋ tuo nuu lɛ. Ŋ bi ni-bal síi ka fá. Ŋŋ dagɛ Wia woŋbii-titii nɛ. U ŋaa woŋbiiŋ nɛ di la tiŋ laŋpoo a pi Rom tiŋteeŋ kuori-baliŋ ba síi yirɛ Siiza koo? Dagɛla.
41012015	La time pu koo la sí pa?" Yesu jima nɛ di ba fugoo bul nɛ, ŋii nɛ u piɛsɛba a bul, "Bɛɛ nɛ tii maa magisɛmi? Má kɛŋ moribii-biiŋ kaa kↄ di mi bee na."
41012016	Ba kɛŋ dↄŋↄ kaa kↄ. Ŋii nɛ u piɛsɛba, "Kubɛɛ nyuŋ nɛ hɛ dimɛ? Kubɛɛ yiriŋ ma nɛ ba tuuro hɛ moribii-la lɛ?" Ŋii nɛ ba bul di Siiza yiriŋ nɛ.
41012017	U bula piba a bul, "Tↄↄ, má joŋ Rom tiŋteeŋ kuori-bal-la kiaa pu aŋ joŋ Wia ma kiaa pu." Yesu si bul ŋii, ba niiriŋ kala maa. Ba leŋu aŋ viiri.
41012018	Ŋii nɛ nialiŋ dↄŋsuŋ ba síi yirɛ Sadusii tiŋŋaa, ba kↄ u teeŋ. Sadusii tiŋŋaa yie si di nuu nɛ suba, u bira bi sii. Ba piɛsu wiaa a bul,
41012019	"La kuhiaŋ, Moosis dagɛla Wia teniŋ tuↄŋ ari baala nɛ jaa haala, di haal-la ari baal-la nɛ bi bii lula, aŋ ka di baal-la suu, u maga di u ŋaana joŋ haal-la jaa nɛ. Di u lul biiriŋ pi u maala-la si suba, biiri-la jaŋ chiŋ u nyuŋ lɛ.
41012020	Naaŋbiiriŋ balipɛ nɛ fa hɛ dimɛ. Ba kala ŋaa baalaa nɛ. Ba naaŋ kubala, ba nyimma ma kubala. Ba kuhiaŋ jaa haala. Ba di haal-la bi bii lula, aŋ ka u suu.
41012021	Liamiŋ tiina joŋ haal-la jaa. Ba duu ma bi bii lula. Ka u ma suu. Torimuŋ tiina ma joŋ haal-la jaa. U ma ŋii titia nɛ.
41012022	Naaŋbiiri-la balipɛ kala nɛ jaa haal-la. U bi lula. Ŋii hariŋ lɛ nɛ haal-la ma titia suu.
41012023	Tapulii-la niaa si jaŋ sii suuŋ lɛ, baalaa deeŋba balipɛ tuↄŋ, kubɛɛ nɛ jaŋ tii haal-la? Ba kala balipɛ nɛ jaau."
41012024	Ŋii nɛ Yesu bula piba a bul, "Ma bi Wia teniŋ jiŋ. Ma ma bi Wia doluŋ jiŋ. Ŋii nɛ tii ma yeŋŋi.
41012025	Tapulii-la niaa si jaŋ sii suuŋ lɛ, baalaa bira bi jaŋ jaa haalaa, haalaa ma bira bi jaŋ jaa balaba. Ba kala jaŋ nagɛ Wia tiŋdaaraa si hɛ Wia-jaŋ lɛ."
41012026	Ŋii nɛ Yesu bula piba a bul, "Na ma piɛsɛmi nialiŋ si jaŋ sii suuŋ lɛ wiaa. Ma bi karimɛ wialiŋ Moosis si bula Wia teniŋ tuↄŋ, lee-la u fa si bul wiaa a tigɛ tii-bie síi dii nyiniŋ lɛɛ? Wia nɛ bula pu duu nɛ ŋaa Abiraham Wia ari Aizik Wia ari Jekↄb Wia. (Bua-la lɛ u si bul ŋii di Abiraham ari Aizik ari Jekↄb fa suba nɛ.)
41012027	Wiaa deeŋba u si bula, ba bubuↄsaa nɛ di Abiraham ari Aizik ari Jekↄb bira sii suuŋ lɛ nɛ a hɛ Wia kuorii-la tuↄŋ. Wia bi jaŋ wuo ŋaa nialiŋ si suba Wia. U ŋaa ni-weyee Wia nɛ. Ma bi wii-kala jiŋ."
41012028	Wia teniŋ kerichiba dↄŋↄ nia ba si kɛŋ wii-la lilɛrɛ. U kↄ ba teeŋ. U si na di Yesu chaarɛ wiaa siaa woruŋ, u piɛsu a bul, "Wialiŋ Wia si dagɛ niaa baa to, kubɛɛ nɛ ŋaa ba tuↄŋ wu-baliŋ?"
41012029	U bula piba a bul, "Ba bula pi Iziral niaa a bul, 'Iziral niaa, má jegile nii mi teeŋ. La Tiina Wia duŋduŋa nɛ hɛ dimɛ.
41012030	Ŋ́ kɛŋ ŋ tuↄŋ kala ari ŋ tuↄbiinaa kala ari ŋ wii-wii-kala a cho ŋ Tiina Wia.' Ba tuↄŋ ku-baliŋ nɛ ŋii.
41012031	Wu-liamiŋ ma nɛ ŋla: 'Cho ŋ dↄŋↄ tiina ari ŋ si cho ŋ titia ŋii.' Wialiŋ Wia si bula, wii-kala tuo a kii wiaa deeŋba baliamiŋ."
41012032	Ŋii nɛ Wia teniŋ kerichi-la bula pu a bul, "La kuhiaŋ, wutitii nɛ ŋ bul ŋii. Wia duŋduŋa nɛ hɛ dimɛ, kuŋ-kala bira tuo see Wia duŋduŋa.
41012033	Ŋ si jaŋ kɛŋ ŋ tuↄŋ kala ari ŋ tuↄbiinaa kala ari ŋ wii-wii-kala a cho Wia, a cho ŋ dↄŋↄ tiina ari ŋ si cho ŋ titia ŋii, u nɛ kpia ŋ si joŋ pusuŋ kpu a nyiga pi Wia, koo ŋ si joŋ kiaa dↄŋsuŋ a bile pi Wia."
41012034	Yesu na di baal-la kɛŋ wu-jimiŋ. Ŋii nɛ u bula pu a bul, "Ma di Wia kuorii-la bi bol." U si bul ŋii dɛrɛ, nuu-kala bira bi nyu-duoŋ kɛnɛ duu piɛsu wii-kala.
41012035	Yesu bira dagɛ niaa Wia-dia tuↄŋ a piɛsɛba, "Ɛɛ nɛ Wia teniŋ kerichiba jaŋ wuo bul ari Kirisito, nii-la Wia si liisa, jaŋ ŋaa Devit nihi duŋduŋ nɛ?
41012036	Wia Diŋ-zↄŋ-la nɛ fa dagɛ Devit duu bul wiaa a tigɛ Kirisito lɛ. Ŋla nɛ u bul, 'La Tiina Wia bula pi mi Tiina duu hↄŋ u sɛmɛ, ni-duoŋ di-hↄnuŋ, see duu yuo dii u diŋdↄŋŋↄↄ kala dɛrɛ.'
41012037	Devit titia yirɛ nia deeŋ u Tiina. Ɛɛ nɛ saa u jaŋ wuo ŋaa u nihi duŋduŋ?" Yesu síi bul wiaa, niaa yuga a jegile nii u teeŋ ari tuↄtↄruŋ.
41012038	Yesu bira dagɛba a bul, "Má kɛŋ ma titia woruŋ Wia teniŋ kerichiba lɛ. Ba yie gugↄllɛ yↄbↄ lɛ ari ba gɛri-duduosuŋ aa chɛ di niaa jujoŋba jirima a chuchuↄlɛba.
41012039	Ba yie chichɛ ni-balaa di-hↄnuŋ Wii-chuↄlɛ diisiŋ lɛ. Di ba nɛ yirɛba di ba ku dii kiaa, ba cho di ba hↄŋ ni-balaa di-hↄnↄↄ maa.
41012040	Ba yie fugo chuↄlɛ Wia didieni a kɛŋ yo-haalaa kiaa laa didii. Bua-la lɛ Wia si jaŋ dii ba sariya, ba nɛ jaŋ na hɛɛŋ a kii ba dↄŋsuŋ tiŋŋaa kala."
41012041	Yesu mu hↄŋ lee-la niaa si joŋ ba moribiee bil a pipi Wia a nina ŋii ba síi hɛ. Nialiŋ si kɛŋ kiaa, ba faasa hihɛ moribiee.
41012042	Ŋii nɛ yo-haal kubala ma kↄ. U ŋaa summu nɛ a mu joŋ amiisiŋba balia a ma hɛ. Kↄbu nɛ ŋii.
41012043	Ŋii nɛ Yesu yirɛ u haritooroo a bula piba a bul, "Wutitii nɛ mi bulaa pima, yo-haala deeŋ moribii-bie-la u si joŋo hɛ, u nɛ kii nialiŋ moribie-la kala.
41012044	Nialiŋ kala si joŋ moribiee a pi Wia, ba liisa aŋ ka nɛ. Aŋ ka u-na joŋ u summu moribiiŋ kala a hɛ, ku-la kala u si kɛnɛ nɛ ŋii."
41013001	Yesu si lii Wia-dia ku lii, ŋii nɛ u haritooroo dↄŋↄ bula pu a bul, "Mi kuhiaŋ, na tiebie-la ba si kaa saa dia-la, ba zↄmↄ kiŋkɛŋ, jaŋ-la ma kala zↄŋ."
41013002	Ŋii nɛ Yesu bula pu a bul, "Ŋ na ja-baliŋ deeŋ? Ba jaŋ ŋmoo jaŋ-la kala lo. Ba bi jaŋ leŋ di tiebii-bala ma ka daŋ u dↄŋↄ lɛ."
41013003	Ba mu jil peel kubala baa yirɛ Oliv, a hↄŋ u nyuŋ, a bee nina ja-bal-la. Piita ari Jeems ari Jↄↄŋ ari Aŋduru luↄra piɛsu,
41013004	"Bua bɛɛ lɛ nɛ wiaa deeŋba jaŋ ŋaa? Bɛɛ kiaa nɛ la jaŋ na, ka wiaa deeŋba-na ŋaa?"
41013005	Ŋii nɛ Yesu bula piba a bul, "Má kɛŋ ma titia woruŋ di nuu-kala sí ma nyisu.
41013006	Niaa jaŋ yugɛ a kↄ a joŋ mi yiriŋ hɛ ari ba nɛ ŋaa Kirisito, a nyisɛ niaa yugɛ.
41013007	Ma jaŋ nii ari laaliŋ hɛ daha a hɛ di-boluŋ maa. Di ma nɛ ku nii ŋii, ma sí leŋe di ma bↄyɛ joŋ. Wiaa deeŋba kala jaŋ ŋaa bal, ama dunia didɛriŋ ha dee ŋii.
41013008	Tiŋteeŋ dↄŋↄ niaa jaŋ sii a mu a yuo tiŋteeŋ dↄŋↄ niaa. Taŋ kuoro ari u niaa jaŋ sii giri a mu yuo kuoro dↄŋↄ ari u niaa. Tiŋteeŋ jaŋ zigili leree yugɛ. Losuŋ ma jaŋ juu. Hɛɛŋ di-suomuŋ nɛ ŋla.
41013009	Ama má kɛŋ ma titia woruŋ. Ba jaŋ kɛŋma kaa mu nialiŋ si yie hilime vuvuurɛ wiaa teeŋ di ba dii ma sariya. Ba jaŋ ŋmooma Wii-chuↄlɛ diisiŋ lɛ. Ma ma jaŋ chiŋ kuoroo ari taŋ kuhiasiŋ sipaaŋ a tiŋ mi wiaa a dii mi daŋsia.
41013010	Ba jaŋ laa sipaaŋ bul Wia wu-zↄŋŋↄↄ a pi niaa leriŋ kala aŋ ka di wiaa deeŋba-na ŋaa.
41013011	Di ba nɛ kɛŋma kaa mu di ba dii ma sariya, ma sí leŋe di ma bↄisiŋ joŋ wialiŋ ma si jaŋ bul lɛ a laa ma titia. Bua-la lɛ Wia jaŋ joŋ wu-jimiŋ a hɛ ma nyuŋ lɛ. Wii-la kala si kↄ ma nyuŋ, má bul. Ma dee bi jaŋ bul, Wia Diŋ-zↄŋ-la nɛ jaŋ joŋo hɛ ma nyuŋ lɛ.
41013012	Naaŋbiiriŋ jaŋ kɛŋ dↄŋↄ a kaa mu pa di ba kpu. Nyimmaba ma jaŋ ŋaa ŋii ba biiriŋ lɛ. Biiriŋ ma jaŋ ŋaa ŋii a ma kɛsɛ ba nyimmaba ari ba naaŋba, a ma kaa mu pa di ba kpu.
41013013	Nuu-kala jaŋ bɛrɛma a tiŋ mi wiaa. Ama nuu-kala si nyalimɛ a mu dɛrɛ, Wia jaŋ laau ta.
41013014	Ma jaŋ na di ba joŋ ku-lↄruŋ a bil lee-la u si bi maga u hɛ. Kua deeŋ jaŋ ŋaa wu-bↄŋŋↄↄ. U jaŋ chei Wia yiriŋ. (Ma si jaŋ karimɛ wiaa deeŋba, ma jaŋ jiŋ ba bubuↄsaa.) Di ma na ŋii, má leŋ di nialiŋ si hɛ Judiya lɛ, di ba fá jil peelee nyuŋ a faa.
41013015	Di nuu-kala hɛ lusuŋ nyuŋ a nii wiaa deeŋba, di u nɛ ku tuu, duu sí u dia juu a chichɛ u paa u kiaa.
41013016	Di nuu nɛ hɛ baga lɛ a nii wiaa deeŋba, duu sí miira mu dia a chichɛ duu joŋ u gɛriŋ.
41013017	Nialiŋ si kɛŋ luoroo ari nialiŋ si nↄgɛ biiriŋ, oi, ba jaŋ na hɛɛŋ yugɛ.
41013018	Máa sul Wia di wiiŋ deeŋ sí yibiiniŋ ŋaa.
41013019	Wia si ŋaa dunia a ku lii jiniŋ, nuu-kala ha bi hɛɛŋ deeŋ na a nagɛ ŋii, nuu bira bi jaŋ na hɛɛŋ ŋii a kaa mu wuu.
41013020	Di Wia fa bi tapulia-la kere ta, ni-bala ma fa bi jaŋ ka. Ama nialiŋ Wia si liisa di baa tou, ba wiaa nɛ tii u keri tapulia-la ta.
41013021	Di nuu-kala nɛ bula piŋ di ŋ beŋ daha a na Kirisito-la, koo di ŋ beŋ dimɛ a nau, síu yarida ŋaa.
41013022	Niaa dↄŋsuŋ jaŋ sii fugo bul di ba nɛ ŋaa Kirisito, nii-la Wia si liisa. Dↄŋsuŋ ma jaŋ sii fugo bul di ba ŋaa nialiŋ síi bul wiaa, Wia Diŋ-zↄŋ-la doluŋ lɛ nɛ. Ba jaŋ ŋaa wu-magilaa ari wu-kpuŋkperisiŋ a chichɛ di ba nyisɛ nialiŋ Wia si liisa di baa tou.
41013023	Wiaa deeŋba kala mi laa sipaaŋ bula pima, ka di bua-la-na yi. Má kɛŋ ma titia woruŋ."
41013024	Ŋii nɛ Yesu bira bula piba a bul, "Tapulia-la hɛɛŋ deeŋ si kiele, taŋ jaŋ biri di taŋ nɛ pula maa. Chɛnɛ ma bira bi jaŋ pↄsɛ.
41013025	Chɛŋwulaa jaŋ lii wia nyuŋ ku tuu a titel. Ba jaŋ kiri wia nyuŋ kialiŋ kala si kɛŋ doluŋ di ba lii ba leree.
41013026	Ŋii lɛ nɛ ma jaŋ na mi-na Nuhuobiine Bie, di mi to duoŋbiliŋbaanaa tuↄŋ ku tuu. Mi jaŋ kɛŋ doluŋ yugɛ a chaanɛ.
41013027	Ŋii lɛ nɛ mi jaŋ tiŋ Wia tiŋdaaraa di ba mu dunia sɛmɛ-na kala a kɛŋ nialiŋ kala Wia si liisa di baa tou a hilimi.
41013028	Di ma na sↄjaamiŋ duu kuu tↄsɛ, ma jima ari liŋbaŋa yie nɛ.
41013029	Namaga deeŋ lɛ ma jaŋ gunnɛ wiaa. Di ma na wiaa deeŋba kala di baa ŋaa, ma jiŋ di mi-na Nuhuobiine Bie kpaga nɛ.
41013030	Wutitii mi bulaa pima, ma lɛɛlɛ niaa deeŋba si hɛ ma miisiŋ deeŋ lɛ bi jaŋ suu, ka wiaa deeŋba ŋaa bal.
41013031	Wia nyuŋ ari tiŋteeŋ kala jaŋ dɛrɛ, ama wialiŋ mi si bula bi jaŋ lɛl.
41013032	Ama nuu-kala bi jaŋ jiŋ chɛɛ-la wiaa deeŋba si jaŋ ŋaa. Wia tiŋdaaraa si hɛ Wia-jaŋ ma paala bi jaŋ jiŋ. Mi-na Wia Bie ma bi jaŋ jiŋ, see mi Nyimma duŋduŋa.
41013033	Má kɛŋ ma titia woruŋ a pↄ, bɛɛ wiaa ma bi wialiŋ si jaŋ ŋaa chɛɛ-la jiŋ.
41013034	U nagɛ baala si sie aa chɛ u vɛŋ woŋbiiŋ nɛ. Di u lii dia lɛ, u jaŋ dagɛ u tiŋtinnaa ba tiŋtiŋŋaa aŋ bula pi nii-la síi beŋ u dia maa duu pↄ woruŋ duu miira kↄ.
41013035	Má saa pↄ woruŋ, bɛɛ wiaa ma bi jiŋ chɛɛ-la dia-la tiina si jaŋ kↄ, di didaaniŋ nɛɛ, di tita-siesee nɛɛ, di siipuuraa nɛɛ, koo chichuↄŋ nɛɛ, ma bi jiŋ.
41013036	Má bibeŋ a pↄ woruŋ, di ŋii dee, u jaŋ guu kↄ di ma piŋ doŋ.
41013037	Wii-la mi si bulaa pima, u nɛ mi bulaa pi nuu-kala, má pↄ woruŋ."
41014001	Tapulaa balia nɛ ka duu yi ba chɛ-bal-la: Diisiŋ kieliŋ gbiele-la. Tapulii-la nɛ ba yie dii boroboro si bi si-buruŋ kɛnɛ. Ŋii nɛ nialiŋ si kpu pusuŋ pipi Wia ari Wia teniŋ kerichiba, baa chɛ woŋbiiŋ di ba luↄra kɛŋ Yesu a kpu.
41014002	Ba bula di ba síu kɛŋ ba chɛ-bal-la chɛɛŋ, di ba nɛ ŋaa ŋii, niaa jaŋ ŋaa taawɛi.
41014003	U mu Bɛtani a hↄŋ Saamↄŋ dia lɛ a didii kiaa. Saamↄŋ fa ŋaa gbege nɛ aŋ ku duori. Uu dii kiaa di haal kubala ku juu a kɛŋ tulaali ari loŋ. U suↄra sima, u yalliŋ ma hɛyɛ. U kɛŋ loŋ-la suri a liisɛ nuu-la a bisa hɛ Yesu nyuŋ lɛ.
41014004	Ka nialiŋ dↄŋsuŋ hↄnↄ gugurimɛ a pipiɛsɛ dↄŋↄ a bul, "Bɛɛ nɛ tii haala deeŋ kɛŋ nuu-la a kaa chei ŋla?
41014005	Di ba nɛ fa yaara joŋ nuu-la a yallɛ, u fa jaŋ kii siidi bui balia di ba fa joŋo pi summoo." Ba sii tutuusɛ haal-la.
41014006	Ŋii nɛ Yesu bula piba a bul, "Má leŋ haal-la. Bɛɛ nɛ tii ma wiwalimu? Wu-zↄŋ nɛ u ŋaami lɛ.
41014007	Ma di summoo jaŋ hɛ dimɛ bua-na kala lɛ. Bua-na kala lɛ nɛ ma chichɛ ma ŋaa wu-zↄmuŋ a pi summo-la, ma jaŋ wuo ŋaa, ama la di ma bi jaŋ hɛ dimɛ deeŋ deeŋ.
41014008	Haal-la ŋaa kukeri nɛ. U ŋaa wii-la kala u si jaŋ wuo ŋaa nɛ. U tisɛ mi yaraa di ba hugi nɛ, ka mi ha bi suba.
41014009	Wutitii nɛ mi bulaa pima, dunia sɛmɛ-na kala ba si jaŋ wuo mu a bul Wia wu-zↄmↄ-la, ba jaŋ liisi haala deeŋ ma wiaa a bul."
41014010	Ŋii nɛ Judas Isikarↄt sii. U ŋaa Yesu haritooro-la fii ari balia dↄŋↄ nɛ. U sii mumu nialiŋ si kpu pusuŋ pipi Wia kuhiasiŋ teeŋ duu kɛŋ Yesu yalla piba.
41014011	Ba si nii ŋii, ba tuↄŋ tↄrɛ. Ba bul ba jaŋ joŋ moribiee pu. A chiŋ bua-la lɛ u suomo chichɛ woŋbii-la u si jaŋ to a kɛŋ Yesu yalla piba.
41014012	Ba chɛ-bal-la tapul-buŋbuŋ ba si yie dii boroboro-la si bi si-buruŋ kɛnɛ aŋ kpu piese-la ba si yie kaa ŋaa gbiele-la kudiilee, Yesu haritooro-la sii a piɛsu, "Nii nɛ ŋ cho di la mu ŋaa diisiŋ kieliŋ gbiele-la kudiilee di ŋ ku dii?"
41014013	Ŋii nɛ u tiŋ u haritooroo balia a bula piba a bul, "Má mu juu taŋ-la tuↄŋ. Di ma nɛ mua, ma jaŋ cheŋ baal kubala duu chuŋ nyuvie ari liiŋ. Má to u hariŋ.
41014014	Dia-na kala u si jua, má to juu bula pi dia-la tiina a bul, 'La kuhiaŋ si, la piɛsiŋ di nii lɛ nɛ nuhuↄra dia hɛ di ba di u haritooroo juu a hↄnↄ dii diisiŋ kieliŋ gbiele kudiilee?'
41014015	U jaŋ dagɛma dii-bal kubala. U ŋaa lusuŋ nyuŋ dia nɛ. Ba wasu kala. Lee-la nɛ ma jaŋ ŋaa kudiile-la."
41014016	Ŋii nɛ u haritooro-la sii lii a mu taŋ tuↄŋ a na wialiŋ kala Yesu si bula piba di ba ŋaa wutitii a ŋaa diisiŋ kieliŋ gbiele-la kudiilee ba dii.
41014017	Wia si jua, Yesu ari u haritooroo ku juu a hↄŋ a didii kialiŋ.
41014018	Ba síi dii kiaa ŋii, ŋii nɛ Yesu bula piba a bul, "Wutitii, mi bulaa pima, ma niaa deeŋba síi dii kialiŋ, ma dↄŋↄ jaŋ joŋmi yallɛ. La duu nɛ pɛ dↄŋↄ a didii kiaa lɛɛlɛ."
41014019	Ba si nii wii-la, ba tuↄŋ chei. Ba kala pipiɛsɛ kuŋ kuŋ. Dↄŋↄ yie piɛsɛ, "Mi nɛɛ?"
41014020	Yesu bula piba a bul, "Ma fii ari balia deeŋba tuↄŋ kubala nɛ, la kala nɛ chala kɛŋ boroboro tutuu gbaŋa-la tuↄŋ.
41014021	Mi-na, Nuhuobiine Bie, mi jaŋ suu ari ba si ŋmuŋsɛ ŋii a tigɛmi lɛ. Ama nii-la si joŋ mi-na Nuhuobiine Bie yallɛ, aa, u jaŋ na hɛɛŋ yugɛ. Ba fa si buu lula, u nɛ kpia."
41014022	Ba si hↄnↄ didii kiaa, ŋii nɛ Yesu sii a joŋ boroboro a lↄllɛ Wia aŋ kaa chↄgɛ chↄgɛ, a joŋo pi u haritooroo, a bula piba a bul, "Má laa. Mi yaraa namia nɛ ŋii."
41014023	Ŋii nɛ u bira joŋ nyunyuala maa ari siniŋ a lↄllɛ Wia aŋ joŋo piba. Ba kala nyua nyunyual-bala-la tuↄŋ.
41014024	Ŋii nɛ Yesu bula piba, "Mi chaliŋ nɛ ŋii. Chaliŋ deeŋ wiaa nɛ tii Wia ta niiŋ ma teeŋ. Mi chaliŋ jaŋ jaasɛ ni-kɛnɛ wiaa, di Wia joŋ ba haachɛba chɛba.
41014025	Wutitii nɛ mi bulaa pima, mi bira bi jaŋ kↄ di mi nyua siniŋ deeŋ, see tapulii-la mi si jaŋ kↄ nɛ, mi jaŋ nyua si-faliŋ Wia kuorii-la tuↄŋ."
41014026	Ŋii nɛ ba yii Wii-chuↄlɛ yiiliŋ a dɛrɛ aŋ sii lii a mu peel kubala baa yirɛ Oliv.
41014027	Ŋii nɛ Yesu bula piba a bul, "Ma kala jaŋ fá viiri. Ba ŋmuŋsɛ Wia teniŋ tuↄŋ di Wia jaŋ kpu pie-daara, aŋ ka piesee fá pisɛ. Ba si ŋmuŋsɛ ŋii Wia teŋ-la, wii-la jaŋ ŋaa. Ma kala jaŋ fá mi teeŋ aŋ leŋmi.
41014028	Wia jaŋ chisɛmi suuŋ lɛ. U nɛ chisɛmi, mi jaŋ laa ma sipaaŋ a mu Galilii."
41014029	Ŋii nɛ Piita bula pi Yesu a bul, "Di ba kala fá maa aŋ leŋiŋ, mi-na bi jaŋ miirɛ ŋ hariŋ."
41014030	Ŋii nɛ Yesu bula pu a bul, "Wutitii nɛ, jiniŋ titaŋiŋ deeŋ, ŋ-na Piita, ŋ jaŋ bul naaŋsiiŋ butori ari ŋ bimi jiŋ, ka di ji-bele-na yel naaŋsiiŋ bulia."
41014031	Ŋii nɛ Piita bul ari siifiɛsiŋ a bul, "La diŋ paala susuu maa, mi bi jaŋ bul ari mi biŋ jiŋ." Ku-kaanaa ma kala bul ŋii.
41014032	Ŋii nɛ ba mu juu lee kubala baa yirɛ Gɛtisɛmani. Yesu bula pi u haritooroo di ba hↄŋ daha, ka u mu chuↄlɛ Wia aŋ kↄ.
41014033	U kɛŋ Piita ari Jeems ari Jↄↄŋ a kaa mu dimɛ. Yesu tuↄŋ kala chei. U tuↄŋ bi pina.
41014034	U bula pi u haritooroo a bul, "Mi tuↄŋ kala nɛ cheye a magɛ di mi suu. Má hↄnↄ pↄ daha."
41014035	Ba hↄŋ. Ka u suusa mu sipaaŋ mua a tuu kpirimi tiŋteeŋ a sul Wia a bul duu nɛ kɛŋ woŋbiiŋ, duu sí leŋe di wii-la juu-u lɛ
41014036	a bira bul, "Mi Nyimma, ŋ jaŋ wuo ŋaa wii-kala. Liisɛ hɛɛ-la síi kↄmi lɛ. Ama mi-na ŋla tuↄtↄruŋ lɛ dee, ŋ-na tuↄtↄruŋ lɛ nɛ."
41014037	U chuↄla dɛrɛ aŋ sii kↄ u haritooroo teeŋ di ba piŋ doŋ. Ŋii nɛ u piɛsɛ Piita a bul, "Ŋ pina nɛɛ? Ŋ bi doŋ muapilii ma wuo bɛrɛɛ a diene yi hawa kubalaa?
41014038	Má chuↄlɛ Wia a pupↄ di Sitaani sí wuo nyisɛma. Ma tuↄŋ lɛ ma cho di ma ŋaa wu-zↄŋŋↄↄ, aŋ ka ma bi doluŋ kɛnɛ."
41014039	U bira mu a chuↄlɛ Wia a bira bul ŋii titia.
41014040	U miira kↄ di ba bira piŋ doŋ, bɛɛ wiaa doŋ kɛŋba nɛ woruŋ. Ba bi jiŋ ba si jaŋ bul wii-la kala a pu.
41014041	U miira mu torimuŋ aŋ ku piɛsɛba, "Ma ha pinaa wiesi nɛɛ? Má sii, bua-la yie nɛ. Ba jaŋ kɛŋ mi-na, Nuhuobiine Bie a pi haachɛ diiree.
41014042	Má sii, la mu. Nii-la si jaŋ joŋmi yallɛ ka kↄ nɛ."
41014043	Yesu ha bi wiaa bula dɛrɛ, di Judas níi kↄ ŋii. U fa ŋaa Yesu haritooro-la fii ari balia dↄŋↄ nɛ. Niaa yugɛ a tuto u hariŋ. Dↄŋsuŋ kori tokobiee ari taŋguloo. Nialiŋ si kpu pusuŋ pipi Wia kuhiasiŋ ari Wia teniŋ kerichiba ari ba taŋ kuhiasiŋ nɛ tiŋba, ba kↄ.
41014044	Zɛŋbɛ tiina-la fa pi nialiŋ magil nɛ a bul, "Nii-la mi si mu guori, u nɛ ŋii. Má kɛnu."
41014045	Judas si yi lee-la Yesu si hɛ, u mu u teeŋ tegi tegi aŋ bul, "La kuhiaŋ!" aŋ guoru.
41014046	Ba kala guriku a kɛnu.
41014047	Ka niaa china bibeŋ. Ba tuↄŋ dↄŋↄ liisɛ u tokobiiŋ, a ta nuu digiliŋ keri. Nii-la fa ŋaa nialiŋ si kpu pusuŋ pipi Wia kuhiaŋ dia-yoŋ nɛ.
41014048	Ŋii nɛ Yesu piɛsɛba a bul, "Mi ŋaa gaaru nɛɛ? Ma si kori tokobiee ari taŋguloo a kukↄ di ma kɛŋmii?
41014049	Na, tapulii-na kala la di ma nɛ yie hɛ Wia-dia lɛ, mi dagɛ Wia wiaa a pipima. Aŋ ka ma bi walima di ma kɛŋmi dimɛ. Ama wialiŋ kala ba si ŋmuŋsa Wia teniŋ tuↄŋ a tigɛmi lɛ, ba kala jaŋ ŋaa."
41014050	Ŋii nɛ u haritooroo kala viau aŋ fá.
41014051	Ka bapuↄsi kubala baagɛ gɛri-bↄsↄ a tuto Yesu hariŋ a mumu. Baa walimɛ di ba kɛnu.
41014052	Ama u wuri gɛri-bↄsↄ-la a ta aŋ kɛŋ yaribiree a fá viiri.
41014053	Ba saa kɛŋ Yesu a kaa mu nialiŋ si kpu pusuŋ pipi Wia kuhiaŋ teeŋ. Ba kↄ dimɛ di nialiŋ si kpu pusuŋ pipi Wia kuhiasiŋ ari ba Wii-chuↄlɛ hiasiŋ ari Wia teniŋ kerichiba kala hilime.
41014054	Ba kɛnu mumu ŋii, ka Piita daa tuto ba hariŋ a mu juu nialiŋ si kpu pusuŋ pipi Wia kuhiaŋ kaala. U jua di nialiŋ síi pↄ kaala-la hↄnↄ wiwieni nyiniŋ. U mu pɛba lɛ.
41014055	Ŋii nɛ nialiŋ si kpu pusuŋ pipi Wia kuhiasi-la ari nialiŋ kala si yie hilime vuvuurɛ wiaa chichɛ di ba na Yesu si ŋaa wii-la chei di ba kpuu a chɛ chɛ wii ka.
41014056	Niaa yuga a nyia wiaa pu. Ama ba bul nii-liɛriŋ nɛ, ba bi nii-bala bula.
41014057	Ŋii nɛ niaa dↄŋsuŋ sii chiŋ a nyia wiaa pupu a bul,
41014058	"La nia ari Yesu si u jaŋ ŋmoo Wia-dia-la niaa si saa a lo aŋ bira wuo saa u dↄŋↄ tapulaa batori chɛɛŋ, di niaa dee bi jaŋ saa dia-la-na."
41014059	Ama ba wialiŋ kala bi kubala ŋaa.
41014060	Ŋii nɛ nialiŋ si kpu pusuŋ pipi Wia kuhiaŋ sii lii chiŋ nialiŋ tutuↄbaaniŋ a piɛsɛ Yesu a bul, "Ŋ bi nia niaa deeŋba si bul wialiŋ a tigɛŋ lɛɛ? Ŋ-na bi wii kɛnɛ ŋ jaŋ bul?"
41014061	Ŋii nɛ Yesu tↄrɛ u niiŋ. U bi wii-kala bula. Ŋii nɛ baal-la bira piɛsu, "Ŋ nɛ ŋaa Kirisito, nii-la Wia si liisa? Ŋ nɛ Wia Biee?"
41014062	Ŋii nɛ Yesu bul, "Mi-na nɛ. Ma jaŋ na mi-na Nuhuobiine Bie di mi hↄŋ Wia sɛmɛ, ni-duoŋ di-hↄnuŋ, a to duoŋbiliŋbaanaa tuↄŋ a kuu tuu."
41014063	U bul ŋii, baal-la kɛŋ u gɛnniŋ kaa kiɛsɛ aŋ bul, "U bi maga di la bira chɛ daŋsiaba.
41014064	Ma kala bi nia u si chei Wia yiriŋ ŋii? Bɛɛ nɛ ma biinɛ?" Ŋii nɛ nialiŋ kala bul di u cheye nɛ, u maga di ba kpuu nɛ.
41014065	Dↄŋsuŋ ma sii a tu naŋtuↄruŋ a hɛ u siaa lɛ aŋ vↄↄ u siaa tↄ a ŋmobu aŋ bula pu duu dagɛ nii-la si ŋmobu. Ŋii nɛ ka ba kɛnu kaa mu pi laali-yuoroo. Ba fallɛ u chaŋkpaŋŋaa lɛ.
41014066	Piita si hↄŋ kaala-la lɛ, ŋii nɛ nialiŋ si kpu pusuŋ pipi Wia kuhiaŋ dia tiŋtinni-tolo kubala ku lii
41014067	a na Piita duu hↄnↄ wiwieni nyiniŋ. U benu woruŋ aŋ bula pu a bul, "Ŋ ma faa to Yesu hariŋ nɛ, baal-la si lii Nazarɛt."
41014068	Ŋii nɛ Piita nyia wiaa a bul, "Mi bi Yesu jiŋ. Mi bi wii-la ŋ si paala bubul jiŋ," aŋ sii lii chiŋ zawura tuↄŋ.
41014069	Piita si chiŋ dimɛ, ŋii nɛ tiŋtinni-tolo dↄŋↄ bira nau a bula pi nialiŋ si china kpagu a bul, "Baala deeŋ ma ŋaa Yesu haritooro-la dↄŋↄ nɛ."
41014070	Piita bira nyia wiaa a bul duu dee. Muasuaa nialiŋ si chiŋ dimɛ ma bula pu a bul, "Wutitii nɛ, ŋ ma ŋaa ba dↄŋↄ nɛ, ŋ lii Galilii nɛ."
41014071	Ŋii nɛ Piita ŋmiɛsɛ a bul, "Mi bi baala deeŋ jiŋ."
41014072	U si bul ŋii dɛrɛ di ji-bele yele liamiŋ lɛ. Piita liisi wii-la Yesu si bula pu ari u jaŋ nyia wiaa a pu naaŋsiiŋ butori, ka di ji-bele-na yel naaŋsiiŋ bulia. U saa kɛŋ nyuŋ gurɛ a yiyel.
41015001	Ŋii nɛ taŋ-pul. Nialiŋ si kpu pusuŋ pipi Wia kuhiasiŋ ari ba taŋ kuhiasiŋ ari Wia teniŋ kerichiba ari nialiŋ kala si yie hilimi aa vuurɛ wiaa, ba kala ku hilimi a vuurɛ. Ba kɛŋ Yesu a vↄbu a kɛnu kaa mu Paalit teeŋ.
41015002	Ŋii nɛ Paalit piɛsɛ Yesu a bul, "Ŋ nɛ ŋaa J_uu tiŋŋaa kuoro, koo?" Yesu bula pu a bul, "Oo, mi nɛ."
41015003	Ŋii nɛ nialiŋ si kpu pusuŋ pipi Wia kuhiasiŋ bul wiaa yugɛ Yesu si ŋaa chei, ka u bi wii bula.
41015004	Ŋii nɛ Paalit bira piɛsɛ Yesu a bul, "Ŋ bi wii kɛnɛ ŋ si jaŋ bula pibaa? Bee na wiaa si magɛ ŋii ba bul di ŋ cheye."
41015005	Yesu bira bi u niiŋ suro. Wii-la kperi Paalit.
41015006	Ba gbieli-bal-la nɛ yie-na kala Paalit yie liisɛ nialiŋ ba si kaa tↄ dia dↄŋↄ nɛ a ta, nii-la niaa si sula laa ta.
41015007	Di nialiŋ dↄŋsuŋ ma fa hɛ sarika lɛ. Ba fa ŋaa taawɛi nɛ a kpu niaa. Ba kɛŋba kaa mu tↄ dia. Ba dↄŋↄ yiriŋ nɛ Barabas.
41015008	Ŋii nɛ niaa yugɛ a gire mu Paalit teeŋ a bul duu ŋaa ŋii u si vɛnɛɛ ŋaa piba.
41015009	Paalit jima ari nialiŋ si kpu pusuŋ pipi Wia kuhiasiŋ yaraa bieri nɛ, ŋii nɛ tii ba kɛŋ Yesu a kↄ u teeŋ. Ŋii nɛ u piɛsɛ nialiŋ a bul, "Ma cho di mi liisɛ J_uu tiŋŋaa kuoru-la nɛ a pimaa?"
41015011	Ŋii nɛ nialiŋ si kpu pusuŋ pipi Wia kuhiasiŋ nyisɛ niaa hɛ di ba sɛi di ba liisɛ Barabas a ta aŋ leŋ Yesu.
41015012	Ŋii nɛ Paalit bira piɛsɛ nialiŋ a bul, "Aŋ ka baal-la ma síi yirɛ J_uu tiŋŋaa kuoro, bɛɛ nɛ ma si mi kɛnu kaa ŋaa?"
41015013	Ŋii nɛ ba kala faasa kpia a bul, "Leŋ di ba kɛnu kaa kpaasa mɛrɛ daa-gɛsɛɛ nyuŋ."
41015014	Ŋii nɛ Paalit piɛsɛba a bul, "Wu-bↄŋ bɛɛ nɛ u ŋaa?" Ŋii nɛ ba faasa kpia a kii buŋbuŋ-la a bul, "Leŋ di ba kɛnu kpaasa mɛrɛ daa-gɛsɛɛ nyuŋ."
41015015	Paalit chɛ duu ŋaa di nialiŋ tuↄŋ tↄrɛ. U liisɛ Barabas aŋ leŋ ba viirɛ Yesu aŋ bul ba kɛnu kaa mu kpaasa mɛrɛ daa-gɛsɛɛ nyuŋ.
41015016	Ŋii nɛ laali-yuoroo kɛnu kaa lii ba kuori-baliŋ dia kaala tuↄŋ a yirɛ ba laali-yuoroo dↄŋsuŋ kala. Ba kala ku hilimi.
41015017	Ŋii nɛ ba joŋ gɛri-fiaŋ a laalu a chɛ sↄsuŋ a kaa sua nyuŋ-chuulo a nagɛ kuoro nyuŋ-chuulo a joŋo chuu.
41015018	Ba saa tuu kpirimi u sipaaŋ a zilu a bul, "J_uu tiŋŋaa kuoro, laa chuↄluŋ."
41015019	Ba joŋ sekeliŋ a viirɛ u nyuŋ lɛ, a tu naŋtuↄruŋ ma a hɛu lɛ a tuu kpirimi a zilu.
41015020	Ba si mↄmu lɛ a dɛrɛ, ba wuri gɛri-fiaŋ-la aŋ paa u titia gɛnniŋ a laalu, a kɛnu kaa lii woŋbiiŋ di ba kɛnu kaa mu kpaasɛ daa-gɛsɛɛ nyuŋ.
41015021	Ba si ku lii ŋii di ba cheŋ baal kubala baa yirɛ Saamↄŋ. U jaŋ yiriŋ nɛ Siriini. U nɛ fa ŋaa Alɛkizaŋda ari Rufas nyimma. U lii baga a jujuu taŋ-la tuↄŋ. Uu kↄ ŋii, ba kɛnu a fugu u joŋ daa-gɛsɛ-la a baasɛ.
41015022	Ba kɛŋ Yesu kaa mu lee kubala, baa yirɛ Gↄligↄta. Yiri-la bubuↄŋ nɛ nyu-kuŋkogulo.
41015023	Ba si yi dimɛ, ba joŋ siniŋ a guoli tii-keliŋ kubala baa yirɛ mɛɛ lɛ a joŋo pu duu nyua. U via.
41015024	Di wia magɛ ji-looluŋ, ba kɛnu kpaasɛ a mɛrɛ daa-la nyuŋ. Ŋii nɛ ba tↄŋsɛ Yesu gɛnniŋ wiaa di ba kpaa, a jiŋ gɛri bɛɛ nɛ nuu-kala jaŋ laa.
41015026	Ba si si Yesu ŋaa wialiŋ chei, ba ŋmuŋsa mɛrɛ daa-gɛsɛ-la lɛ a bul, "J_uu tiŋŋaa kuoro nɛ ŋla."
41015027	Gaaraa balia ma nɛ ba kpaasɛ a pɛ Yesu lɛ. Dↄŋↄ hɛ Yesu na-diiŋ, dↄŋↄ ma hɛ u na-gua. ((
41015028	Ba fa ŋmuŋsa bil Wia teniŋ tuↄŋ a bul di ba jaŋ kɛnu kaa pɛ haachɛ diiree lɛ. Lɛɛlɛ wiaa deeŋba kala sɛnɛ ŋaa.))
41015029	Ba si kpaasu mɛrɛ daa-gɛsɛ-la nyuŋ ŋii, nialiŋ si to dimɛ bibal, ba tutuusu aŋ kɛŋ ba nyuŋ chuchugisi a bul, "Oi, ŋ nɛ ŋaa nii-la si si ŋ jaŋ ŋmoo la Wia dia lo aŋ bira wuo saau tapulaa batori pɛgɛ.
41015030	Lii daa-la nyuŋ a laa ŋ titia ta."
41015031	Nialiŋ si kpu pusuŋ pipi Wia kuhiasi-la ari Wia teniŋ kerichiba, ba ma sisieri Yesu lɛ a bulaa pi dↄŋↄ, "U wuo niaa laa tita nɛ aŋ bi u titia wuo laa ta.
41015032	U si si u nɛ ŋaa Kirisito, J_uu tiŋŋaa kuoro, leŋ duu lii daa-la nyuŋ ku tuu di la na a laa u wiaa dii." Nialiŋ balia ma ba si kpaasa a pɛ Kirisito lɛ, ba ma tuusu.
41015033	Wia ku magɛ nyu-gbaŋa, leriŋ kala biri lim a mu yi didaaniŋ, ka leriŋ bira pullɛ.
41015034	Ŋii nɛ Yesu faasa yirɛ u yiikoro lɛ a bul, "Eloi, Eloi, lama sabakitani." U bubuↄŋ nɛ: "Mi Tiina Wia, bɛɛ nɛ tii ŋ joŋmi ta?"
41015035	Di niaa dↄŋsuŋ chiŋ dimɛ a jegile nii wialiŋ u si bula. Ŋii nɛ ba bula pi dↄŋↄ a bul, "Na Ilaaja nɛ u yiyirɛ ŋii."
41015036	Nialiŋ dↄŋↄ fa si chiŋ dimɛ mu joŋ suosuo a kaa mu yuu siniŋ si nyala a joŋo tuu sekeliŋ lɛ, a kaa mu hɛ u niiŋ lɛ duu nyua. U si ŋaa ŋii, u bul, "Má leŋ la gbɛrɛ a na ari Ilaaja jaŋ ku soru daa-la nyuŋ koo."
41015037	Ŋii nɛ Yesu faasa yirɛ aŋ wiesi u wiesi kati.
41015038	Patiisa nɛ fa hɛ Wia-dia tuↄŋ. Ba kaa kɛrɛ. U kiɛsɛ balia a chiŋ nyu-gbaŋa a kiɛsa ku tuu.
41015039	Ŋii nɛ di laali-yuoroo zↄlↄ kuhiaŋ kubala fa chiŋ Yesu sipaaŋ a pↄu. U si na Yesu duu wiesi u wiesi kati ŋii, u bul, "Wutitii, baala deeŋ sɛnɛ ŋaa Wia Bii nɛ."
41015040	Haalaa dↄŋsuŋ ma fa chiŋ di-bolii a bibenu. Ba tuↄŋ Mɛɛri Magidaliŋ ari Saloomi ma fa hɛ dimɛ. Jeems ari Joozis naaŋ ma hɛ dimɛ. Ba fa kɛŋ Jeems kaa yirɛ bapuↄsuŋ nɛ.
41015041	Haalaa deeŋba kala faa to Yesu hariŋ nɛ a pipɛu lɛ Galilii lɛ. Haala-la ma fa si to Yesu hariŋ a kↄ Jerusalɛm, ba jesiŋ ma fa hɛ dimɛ.
41015042	Tapulii-la di ba ŋaa siri didaaniŋ a gbɛrɛ ba chɛ-wiesii-la, baal kubala ma fa hɛ dimɛ. U yiriŋ nɛ Josɛf. U lii Arimatiya nɛ. U fa ŋaa nialiŋ si yie hilimi a vuvuurɛ wiaa dↄŋↄ nɛ. Niaa jujoŋu jirima. U ma fa gbɛrɛ Wia kuorii-la nɛ duu kↄ. Ŋii nɛ didaaniŋ si yie, u kɛŋ nyu-duoŋ a mu Paalit teeŋ a sul Yesu ku-suuŋ.
41015044	Ŋii nɛ Paalit guu hiriki a pipiɛsɛ u titia, "Yesu daŋa suba nɛɛ?" Ŋii nɛ u yirɛ laali-yuoroo zↄlↄ kuhiaŋ-la a piɛsu, "Yesu daŋa suba nɛɛ?"
41015045	U bul, "Oo, u suba nɛ." U si nii ŋii, u pi Josɛf woŋbiiŋ duu mu sori Yesu ku-suuŋ a kaa ku tuu tiŋteeŋ.
41015046	Ŋii nɛ Josɛf mu yↄↄ gɛripɛ-pula a kaa bɛu a joŋu hugi. U kɛnu kaa mu hugi buŋ ba si lↄsↄ lɛ. U bilimi tabii-baliŋ nɛ a tↄ bua-la niiŋ.
41015047	Mɛɛri Magidaliŋ ari Joozis naaŋ Mɛɛri ma hɛ dimɛ a na lee-la ba si joŋu hugi.
41016001	Ba chɛ-wiesii-la si dɛrɛ, Lahadi chɛɛŋ siipuuraa, Mɛɛri Magidaliŋ ari Jeems naaŋ Mɛɛri ari Saloomi mu yↄↄ tulaali di ba kaa mu a tisɛ Yesu ku-suuŋ.
41016002	Lahadi chɛɛŋ chichuↄŋ, wia si pↄsↄ, ba sii mu Yesu bua-la leriŋ.
41016003	Ba síi mu ŋii, ba pipiɛsɛ dↄŋↄ, "Kubɛɛ nɛ jaŋ wuo bilimi tabii-la ta bua-la niiŋ?"
41016004	Ŋii nɛ ba mu kpagɛ bua-la leriŋ di ba kɛŋ tabii-la suri bua-la niiŋ a bilime ta. Tabii-la fa yuga nɛ woruŋ.
41016005	Ŋii nɛ ba mu juu bua-la a na bapuↄsi-bie duu hↄŋ bua-la tuↄŋ na-diiŋ a laalɛ gɛri-pula. Ba hiriki.
41016006	Ŋii nɛ u bula piba a bul, "Ma sí fawulluŋ fá. Mi jima ari Yesu si lii Nazarɛt nɛ maa chɛ, nii-la ba si kpaasa mɛrɛ daa-la lɛ. U tuo daha. U sie nɛ. Má ku na lee-la ba si joŋu hugi.
41016007	Má mu a bula pi Piita ari Yesu haritooroo, ari Yesu jaŋ laa ma sipaaŋ a mu Galilii. Di ma nɛ mu dimɛ, ma jaŋ nau dimɛ ari u si bul ŋii pima."
41016008	Ba hiriki a chichel a sii lii bua-la lɛ a fá. Fawulluŋ kɛŋba, ba bi wii wuo bula pipi nuu-kala. ((
41016009	Yesu sii suuŋ lɛ Lahadi chɛɛŋ siipuuraa nɛ. U si sie, u leŋe Mɛɛri Magidaliŋ nɛ laa sipaaŋ nau, nii-la lɛ u si kiri jiŋ-bↄŋŋↄↄ balipɛ ta.
41016010	Ŋii nɛ Mɛɛri sii a mu bula pi Yesu haritooroo wii-la si ŋaa. U mua di ba hↄnↄ yiyel.
41016011	Ŋii nɛ u bula piba ari Yesu sii suuŋ lɛ a hɛ u miisiŋ lɛ, di u-na nau. Ba si nii wii-la, ba bi laa dii.
41016012	Ŋii hariŋ baalaa balia sii lii a joŋ woŋbiiŋ aa mu taŋ dↄŋↄ. Ba síi mu ŋii, Yesu bira to woŋbiiŋ dↄŋↄ a kɛŋ u titia ku dagɛba.
41016013	Ŋii nɛ ba miira ku bula pi Yesu haritooro-la ku-kaanaa wii-la si ŋaa. Ba bi laa dii.
41016014	Ŋii hariŋ nɛ Yesu haritooro-la fii ari kubala hↄnↄ didii kiaa. Baa dii di Yesu nɛ ŋii. U kpiaba lɛ a tiŋ ba tuↄŋ si dolie wiaa ari ba si bi laa dii ari nialiŋ si si ba nau duu sii suuŋ lɛ, di ba bul wutitii nɛ.
41016015	Ŋii nɛ u bula piba a bul, "Má mu dunia sɛmɛ-na kala a bul Wia wu-zↄmↄ-la a pi nuu-na kala.
41016016	Nii-la kala si laa mi wiaa dii a leŋ ba fou Wii-chuↄlɛ liiŋ, Wia jaŋ laau ta, ama nii-la si bi mi wiaa laa dii, Wia jaŋ joŋ cheeriŋ pu chɛɛ-la u si jaŋ dii dunia niaa kala sariya.
41016017	Wu-magilaa deeŋba nɛ ma jaŋ wuo na a jiŋ nialiŋ si laa mi wiaa dii. Ba nɛ ŋla: Ba jaŋ wuo kikiri jiŋ-bↄŋŋↄↄ mi doluŋ lɛ. Ba jaŋ wuo bubul yiikori-yiriba.
41016018	Ba jaŋ wuo kukori diŋŋaa, a nyua daalusuŋ síi kpu niaa, ka u bi jaŋ ŋaaba wii-kala. Ba jaŋ wuo joŋ ba nisaa a daŋ nyanyal tiŋŋaa lɛ di ba duori."
41016019	La Tiina Yesu si bul wialiŋ dɛrɛ, Wia joŋu a kaa mu Wia-jaŋ, u hↄŋ Wia sɛmɛ, ni-duoŋ di-hↄnuŋ.
41016020	Ŋii nɛ u haritooroo sii lii a mu lee-na kala a bubul Wia wiaa. La Tiina Wia pɛba lɛ ba mu a ŋiŋaa wu-magilaa, di nialiŋ jiŋ wialiŋ ba síi bul ŋaa wutitii nɛ. Ami.))
42001001	Mi-na Luuk nɛ ŋmuŋsɛ teniŋ deeŋ a pipi ŋ-na mi naŋdↄŋↄ Tiafilas. Niaa yuga a hɛ ba doluŋ a ŋmuŋsɛ wialiŋ kala si ŋaala lɛ. Ba ŋmuŋsɛ wialiŋ kala niaa si bula pila. Ba nɛ na wiaa deeŋba kala a suomi buŋbuŋ kala, a ma bul Wia niiŋ wiaa a pipi niaa.
42001003	Mi kuhiaŋ, mi jegile nii wiaa deeŋba woruŋ a gunnɛ ba kala ma woruŋ. U ŋaa wu-zↄŋ nɛ di mi ŋmuŋsɛ wialiŋ kala a piŋ.
42001004	Mi ŋmuŋsaa piŋ di ŋ wuo jiŋ ari wialiŋ kala ba si dagiŋ ŋaa wutitiiba nɛ.
42001005	Baal kubala nɛ fa hɛ dimɛ. Baa yirɛ Zakaraya. U fa ŋaa nialiŋ si kpu pusuŋ pipi Wia dↄŋↄ nɛ. Bua-la lɛ di ba kɛŋ nialiŋ si kpu pusuŋ pipi Wia kala kaa kpaa leree mara ari banɛsɛ nɛ. Baal kubala ma fa hɛ dimɛ. U fa ŋaa kuhiaŋ lee-la Zakaraya fa si hɛ nɛ. U yiriŋ nɛ Abija. Zakaraya haala ma yiriŋ nɛ Ɛlizabɛt. U ma fa lii nialiŋ si kpu pusuŋ pipi Wia doho niaa tuↄŋ nɛ. Aarↄŋ fa ŋaa u nihiliɛrɛ. Bua-la lɛ di Hɛrↄd nɛ fa ŋaa Judiya tiŋteeŋ kuoro.
42001006	Zakaraya ari u haala kala fa ŋaa tuↄ-pul timma nɛ. Ba kala balia fa to Wia niiŋ wialiŋ kala nɛ woruŋ.
42001007	Ɛlizabɛt fa ŋaa ha-piri nɛ, ba bi bii kala lula, aŋ ka ba di u bala Zakaraya ma kala hiɛsɛ.
42001008	Ŋii nɛ Zakaraya ari u niaa tapuluŋ yi di ba tiŋ tiŋtiŋŋaa nialiŋ si kpu pusuŋ pipi Wia si vɛnɛɛ ŋaa. Ba síi tiŋ ba tiŋtiŋŋaa ŋii, ba yie tↄŋsɛ di ba jiŋ nii-la ba si jaŋ liisɛ duu juu Wia-dia. Ba si ŋaa ŋii, Zakaraya dii a juu Wia-dia. Ŋii nɛ u hɛ nyiniŋ a nyigɛ tii-keliŋ tulaali a pi Wia, Wia koruŋ lɛ.
42001010	U si jua ŋii, nialiŋ si ka, ba hɛ kaala lɛ a chuchuↄlɛ Wia.
42001011	Zakaraya si nyigɛ nyiniŋ ŋii, di Wia tiŋdaara kubala kↄ u teeŋ a chiŋ koru-la sɛmɛ na-diiŋ.
42001012	Zakaraya nau a chichel. Fawulluŋ kɛnu.
42001013	Ŋii nɛ Wia tiŋdaari-la bula pu a bul, "Zakaraya, sí leŋe di fawulluŋ kɛniŋ. Wialiŋ ŋ si sul Wia teeŋ, u joŋo piŋ nɛ. Ŋ haala Ɛlizabɛt jaŋ lul baal. Ŋ jaŋ hɛ u yiriŋ Jↄↄŋ.
42001014	Ŋ tuↄŋ jaŋ faasa tↄrɛ. Ni-daŋ ma tuↄŋ jaŋ tↄrɛ u lulluŋ wiaa.
42001015	U jaŋ ŋaa ni-bal Wia teeŋ. U bi jaŋ nyunyua si-duoruŋ. Ba si lulu bua-la lɛ, Wia Diŋ-zↄŋ-la jaŋ hɛu lɛ woruŋ a kaa mu deeŋ deeŋ.
42001016	U jaŋ wuo ŋaa di Iziral tiŋŋaa yugɛ a birima to ba Tiina Wia.
42001017	U jaŋ ŋaa Wia tiŋtinnu a kɛŋ doluŋ ari Ilaaja fa si kɛŋ doluŋ ŋii. (Ilaaja fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ.) U jaŋ wuo ŋaa di biiriŋ ari ba nyimmaba kala miira siŋ. U ma jaŋ wuo ŋaa di nialiŋ si bi Wia niiŋ wiaa ka to, di ba birimɛ a to tuↄ-pul tiŋŋaa woŋbiiŋ a leŋ di niaa ŋaa siri di ba Tiina kↄ di ba tou."
42001018	Ŋii nɛ Zakaraya piɛsɛ Wia tiŋdaari-la a bul, "Ɛɛ nɛ mi jaŋ wuo ŋaa, a jiŋ di wialiŋ ŋ si bula ŋaa wutitii? Mi ŋaa ba-nihiaŋ nɛ, mi haala ma ŋaa ha-nihiaŋ."
42001019	Ŋii nɛ Wia tiŋdaari-la bula pu a bul, "Mi yiriŋ nɛ Gebiral a hↄŋ Wia sɛmɛ. U nɛ tiŋmi di mi ku bul wu-zↄmuŋ deeŋ a piŋ.
42001020	Wialiŋ mi si bula piŋ jaŋ ku ŋaa, aŋ ka ŋ bi laa dii. Ŋii wiaa ŋ bira bi wiaa jaŋ wuo bul, see tapulii-la si yie di wiaa deeŋba mi si bula piŋ ŋaa."
42001021	Wia tiŋdaari-la síi bul wiaa Zakaraya teeŋ ŋii, nialiŋ si gbɛrɛ Zakaraya kaala tuↄŋ bi jiŋ wii-la si tii u didieni ŋii Wia dia-la tuↄŋ. U kperiba.
42001022	Ŋii nɛ Wia tiŋdaari-la viiri, aŋ ka Zakaraya ku lii kaala nialiŋ teeŋ. U bi wiaa wuo bula piba. Ŋii nɛ u kɛŋ u nisaa a bul wiaa ba teeŋ. U si bi wiaa wuo bubul ŋii, ba jiŋ ari u na wiaa ari duosoo tuↄŋ Wia-dia-la tuↄŋ nɛ.
42001023	Ŋii nɛ Zakaraya tiŋtiŋŋaa tapulaa dɛrɛ Wia-dia-la lɛ. U miira mu u dia.
42001024	U bi diene, ka u haala Ɛlizabɛt kɛŋ luoruŋ. U si kɛŋ luoruŋ ŋii, u bi dia lɛ lia chɛŋsiŋ banↄŋ
42001025	a bul, "Wia diene aŋ lɛɛlɛ pɛmi lɛ ŋla. U tↄ mi hiisiŋ nɛ dunia lɛ."
42001026	Ɛlizabɛt si kɛŋ luoruŋ u chɛŋsiŋ balidu lɛ, Wia bira tiŋ u tiŋdaara Gebiral duu mu Galilii tiŋteeŋ taŋ kubala baa yirɛ Nazarɛt.
42001027	U timu duu kɛŋ tiŋdaariŋ a kaa mu pi tolo kubala ha si bi baal jiŋ baa yirɛ Mɛɛri. U faa chɛ duu jaa baal kubala nɛ baa yirɛ Josɛf. Josɛf fa ŋaa kuoro Devit doho nuu nɛ.
42001028	Ŋii nɛ Wia tiŋdaari-la kↄ u teeŋ a chuↄlu aŋ bula pu a bul, "Wia cho ŋ wiaa a pɛŋ lɛ woruŋ."
42001029	Mɛɛri si nii wialiŋ Wia tiŋdaari-la si bula pu, fawulluŋ kɛnu. U kɛŋ wialiŋ u si bula bubuↄŋ bibiinɛ.
42001030	Ŋii nɛ Wia tiŋdaari-la bula pu a bul, "Mɛɛri, Wia cho ŋ wiaa, sí leŋe di fawulluŋ kɛniŋ.
42001031	Ŋ jaŋ kɛŋ luoruŋ a lul baal. Ŋ jaŋ hɛ u yiriŋ Yesu.
42001032	U jaŋ ŋaa ni-bal. Ba jaŋ kɛnu yirɛ Wii-baliŋ Bie. Wia jaŋ ŋaa duu dii kuoruŋ ari u naabalima Devit fa si dii kuoruŋ ŋii.
42001033	U jaŋ dii kuoruŋ Jekↄb doho niaa tuↄŋ a kaa mu wuu. U bi jaŋ dɛrɛ da."
42001034	Ŋii nɛ Mɛɛri bula pi Wia tiŋdaari-la a bul, "Mi ha bi baal jiŋ. Ɛɛ nɛ saa wiiŋ deeŋ jaŋ wuo ŋaa?"
42001035	Ŋii nɛ Wia tiŋdaari-la bula pu a bul, "Wia Diŋ-zↄŋ-la jaŋ hɛŋ lɛ. Ŋ jaŋ kɛŋ luoruŋ Wia doluŋ lɛ. Ŋii wiaa bile jaŋ ŋaa Tuↄ-pul Tiina. Ba kɛnu yiyirɛ Wia Bie.
42001036	Na ŋ naaŋbie Ɛlizabɛt si hiɛsa ŋii. Ba si u bi bii wuo lul, aŋ ka u kɛŋ luoruŋ u chɛŋsiŋ balidu nɛ ŋla.
42001037	Wia kɛŋ doluŋ. U jaŋ wuo ŋaa wii-kala."
42001038	Ŋii nɛ Mɛɛri bula pu a bul, "Mi ŋaa Wia tiŋtinnu nɛ. Leŋ di wialiŋ ŋ si bula pimi, di ba ŋaa." Ŋii nɛ Wia tiŋdaari-la tau aŋ viiri.
42001039	Ŋii nɛ Mɛɛri sii lima lima a mu duu chuↄlɛ Ɛlizabɛt u jaŋ lɛ. U fa hɛ Judiya tiŋteeŋ lɛ nɛ. Peelee nɛ golli lee-la chu.
42001040	U si yi dimɛ, u mu juu Zakaraya dia a mu chuↄlɛ u haala Ɛlizabɛt.
42001041	U laa Mɛɛri chuↄlaa. U si laa ŋii, bile si hɛ u luoruŋ lɛ sii birimɛ. Ŋii nɛ Wia Diŋ-zↄŋ-la ku hɛ Ɛlizabɛt lɛ woruŋ.
42001042	U faasa bula pi Mɛɛri a bul, "Wia pɛŋ lɛ a kii haalaa kala. Wia ma jaŋ pɛ bile ŋ si jaŋ lul lɛ.
42001043	Mi ma ŋaa kubɛɛ nɛ, Wia Bie naaŋ kↄ duu chuↄlɛmi?
42001044	Mi si laa ŋ chuↄlaa ŋii, bile si hɛ mi luoruŋ lɛ tuↄŋ ma tↄrɛ. U sii fuful.
42001045	Ŋ ma laa dii ari wialiŋ Wia si bula piŋ jaŋ ŋaa wutitiiba. Ŋii wiaa ŋ tuↄŋ jaŋ tↄrɛ."
42001046	Ŋii nɛ Mɛɛri bula pu a bul, "Mi tuↄŋ tↄrↄ nɛ. Mi didɛnnɛ Wia.
42001047	Wia nɛ ŋaa mi Laataara. Ŋii nɛ tii mi jujuↄsɛ.
42001048	Mi ŋaa u tiŋtinni-bii nɛ, u liisi mi wiaa. A lii lɛɛlɛ a kaa mu, nuu-kala jaŋ kɛŋmi yiyirɛ tuↄtↄrɛ tiina.
42001049	Wia ŋaa Wii-bal nɛ a ŋaa wu-kpuŋkperisiŋ mi lɛ. U ŋaa Tuↄ-pul Tiina nɛ.
42001050	Uu fá nialiŋ kala síi fáu, nennige, doho-na kala lɛ nɛ.
42001051	U kɛŋ u na-duo-la kaa tiɛnɛ a ŋmoo babii-balaa a ŋaa ba wu-ŋaala-la kala pugi.
42001052	U kiri ni-balaa ba kuori-kpasinniŋ nyuŋ aŋ ka ni-biisiŋ hↄŋ.
42001053	U joŋ ku-zↄŋŋↄↄ a pi summoo aŋ kiri nialiŋ si kɛŋ kiaa ba kɛŋ na-hilliŋ miirɛ.
42001054	U fa bil niiŋ nɛ a pi la naabalimaba duu jaŋ pɛ u tiŋtinnaa Iziral tiŋŋaa lɛ. Wii-la u fa si bula ku ŋaa wutitii. U pɛba lɛ.
42001055	U fa fá Abiraham nennige. U saa jaŋ fá u doho niaa kala ma nennige a kaa mu wuu."
42001056	Mɛɛri si bul wialiŋ dɛrɛ, u hↄŋ Ɛlizabɛt teeŋ a yi chɛŋsiŋ batori nɛ, aŋ-na miira mu dia.
42001057	Ŋii nɛ Ɛlizabɛt lulluŋ yi. U lul baal.
42001058	U si lul ŋii, u dↄŋsuŋ tiŋŋaa ari u naaŋbiiriŋ nii ŋii Wia si fáu nennige. Ba tuↄŋ kala tↄrɛ, ba jujuↄsɛ.
42001059	Bile si yi tapulaa chori di ba keri u peniŋ aŋ hɛ u yiriŋ. Ba faa chɛ di ba joŋ u nyimma Zakaraya yiriŋ nɛ hɛ pu.
42001060	Ŋii nɛ u naaŋ via aŋ bul di ba hɛ Jↄↄŋ pu.
42001061	Nihiasi-la bula pu ari ba bi naaŋbii kala kɛnɛ u yiriŋ dii Jↄↄŋ.
42001062	Ŋii nɛ ba kɛŋ nisaa bul wiaa pi u nyimma a piɛsu di yiri bɛɛ nɛ uu chɛ duu hɛ pu.
42001063	Zakaraya ŋaa ba kɛŋ daa-bori-bie kaa kↄ duu ŋmuŋsɛ bile yiriŋ a piba. Ba joŋo pu. U ŋmuŋsɛ daa-boro-la lɛ di bile yiriŋ nɛ Jↄↄŋ. Ba karimɛ. Ba si karimɛ a na bile yiriŋ, u ŋaaba wu-kpuŋkpere.
42001064	Zakaraya si ŋaa ŋii dɛrɛ, u bira suomi a bubul wiaa a didɛnnɛ Wia.
42001065	Nialiŋ fa si hɛ dimɛ a na wii-la si ŋaa, fawulluŋ kɛŋba. Ba kɛŋ wii-la lii a bula gaarɛ Judiya tiŋteeŋ sɛmɛ-na kala, lee-la peelee si gollo chu.
42001066	Nialiŋ kala si nii ŋii, ba kɛŋ wii-la bibiinɛ ba tuↄsaa lɛ aa bul, "Bie deeŋ saa jaŋ ŋaa kubɛɛ nɛ?" Ba na ari Wia doluŋ hɛu lɛ nɛ. Ŋii nɛ tii ba bul ŋii.
42001067	Ŋii nɛ Wia Diŋ-zↄŋ-la ku hɛ Zakaraya lɛ, u bul wiaa, Wia Diŋ-zↄŋ-la doluŋ lɛ a bul,
42001068	"Má leŋ di la dɛnnɛ Wia, Wia-la Iziral tiŋŋaa síi to. U kↄ duu pɛ u niaa lɛ nɛ a laaba ta.
42001069	U liisɛ ni-duoŋ nɛ pila duu kↄ laala ta. U lii Devit doho niaa tuↄŋ nɛ.
42001070	Faafaa kala nɛ Wia to u nialiŋ fa síi bul wiaa u Diŋ-zↄŋ-la doluŋ lɛ, a bula pila
42001071	ari u jaŋ laala ta la diŋdↄŋŋↄↄ ari nialiŋ kala si bɛrɛla nisiŋ lɛ.
42001072	U ma bula ari u jaŋ fá la doho niaa nennige, a liise yi wii-la u fa si bula pi la naabalimaba.
42001073	U fa bula pi la naabalima Abiraham a ŋmiɛsɛ ari u jaŋ laala ta la diŋdↄŋŋↄↄ nisiŋ lɛ a pila woŋbiiŋ di la kɛŋ nyu-duoŋ a tima pu.
42001075	Ŋii lɛ nɛ la jaŋ wuo to a kɛŋ tuↄ-pula u teeŋ, la miisiŋ kala lɛ."
42001076	Zakaraya si bul wiaa deeŋba dɛrɛ, u bul wiaa a pi u bie ma a bul, "Ŋ-na mi bii, ŋ jaŋ ŋaa nii-la síi bul wiaa, Wii-baliŋ Diŋ-zↄŋ-la doluŋ lɛ. Ŋ jaŋ laa la Tiina-la si jaŋ kↄ sipaaŋ a wasɛ woŋbiiŋ bilu lɛ.
42001077	Ŋ ma jaŋ bula pi nialiŋ si ŋaa siri di ba tou, di Wia joŋ ba haachɛba chɛba aŋ laaba ta.
42001078	Wia kɛŋ zile aŋ fifá niaa nennige. U jaŋ laala ta a leŋ di la hↄŋ pulumuŋ tuↄŋ.
42001079	Puluŋ-la jaŋ lii Wia-jaŋ a pↄsɛ hɛ nialiŋ kala si hↄŋ birimiŋ tuↄŋ a faa chɛ di ba suu. U jaŋ dagɛla woŋbii-la si kɛŋ yarifiɛlaa di la to."
42001080	Ŋii nɛ bile sii waa a hɛ yaraa a kɛŋ doluŋ ari wu-jimiŋ. U mu hɛ giri-bine tuↄŋ a mu yi tapulii-la u si kɛŋ u titia kaa ku lii dagɛ Iziral tiŋŋaa.
42002001	Baal kubala nɛ fa hɛ dimɛ, baa yirɛ Ɔgasitas. U nɛ fa ŋaa Rom tiŋŋaa kuori-baliŋ. Bua-la lɛ u bul di ba diisɛ u tiŋteeŋ niaa. Ba ha bi ŋii ŋaa, see lɛɛlɛ nɛ ba ŋaa ŋii.
42002002	Ba si bugumo diisɛ niaa ŋii, baal kubala nɛ fa chiŋ kuori-baliŋ nyuŋ Siiria tiŋteeŋ lɛ. Baa yirɛ Kiriinias.
42002003	Ŋii nɛ nuu-kala mu u jaŋ di ba diisu dimɛ.
42002004	Josɛf ma sii Nazarɛt Galilii tiŋteeŋ lɛ a mu Judiya tiŋteeŋ, a mu juu taŋ kubala baa yirɛ Bɛtilɛhɛm. Lee-la nɛ ba fa lul kuoro Devit. Josɛf fa ŋaa kuoro Devit doho nuu nɛ. Ŋii nɛ tii u mu dimɛ.
42002005	Ba di Mɛɛri kala mu dimɛ. Mɛɛri fa ŋaa nii-la si si u jaŋ jaau nɛ, ka u kɛŋ luoruŋ.
42002006	Ba si yi Bɛtilɛhɛm, ba hↄŋ dimɛ. Ŋii nɛ Mɛɛri lulluŋ yi,
42002007	aŋ ka ba bi leriŋ na nuhuↄraa dia-la lɛ di ba juu. Ŋii nɛ tii ba mu juu ja-dia. Dimɛ nɛ Mɛɛri lul u bii-buŋbuŋ, baal, a kɛŋ gɛriŋ a bɛu a joŋu bil yaŋ nyuŋ.
42002008	Bua-la lɛ pie-daaraa nɛ fa hɛ tiŋtee-la sɛmɛ dↄŋↄ a hɛ yaŋ tuↄŋ a chua dimɛ titaŋiŋ aa beŋ ba piesee.
42002009	Ŋii nɛ Wia tiŋdaara kubala kↄ ba teeŋ. U si kↄ ŋii, Wia pulumuŋ chaana hɛba lɛ. Fawulluŋ kɛŋba.
42002010	Ŋii nɛ Wia tiŋdaari-la bula piba a bul, "Ma sí leŋe di fawulluŋ kɛŋma. Mi kɛŋ wu-zↄŋŋↄↄ nɛ kↄ di mi bula pima. Nii-la kala si nii wu-zↄmↄ-la, u tuↄŋ jaŋ tↄrɛ.
42002011	Titaŋiŋ deeŋ ba lul ma Laataara nɛ Devit jaŋ lɛ. Baa yiru la Tiina Kirisito, nii-la Wia si liisa.
42002012	Ŋla nɛ ma jaŋ wuo to jiŋ. Di ma mu dimɛ, ma jaŋ na bile di ba kɛŋ gɛnniŋ bɛu a joŋu bil yaŋ nyuŋ."
42002013	Ŋii nɛ Wia tiŋdaaraa yugɛ a guu lii a pɛ Wia tiŋdaari-la lɛ a yii yiilaa a dɛnnɛ Wia a bul,
42002014	"Má leŋ di la dɛnnɛ Wia si hɛ Wia-jaŋ lɛ. Wia ma tuↄŋ tↄrɛ nialiŋ si hɛ tiŋteeŋ lɛ nɛ. Ba ma jaŋ na yarifiɛlaa."
42002015	Ŋii nɛ Wia tiŋdaara-la miira mu Wia-jaŋ. Ka pie-daara-la bula pi dↄŋↄ a bul, "Má leŋ di la mu Bɛtilɛhɛm a na wii-la la Tiina Wia si to u tiŋdaaraa lɛ a bula pila."
42002016	Ba sii fá lima lima a mu na Mɛɛri ari Josɛf. Ba naba aŋ na bile maa di u piŋ yaŋ nyuŋ.
42002017	Ŋii nɛ pie-daara-la bula pi bile naaŋ ari u nyimma wialiŋ Wia tiŋdaara-la si bula piba a tigɛ bile lɛ.
42002018	Nialiŋ kala si nii ŋii, u ŋaaba wu-kpuŋkpere.
42002019	Mɛɛri laa wiaa deeŋba kala a hɛ u nyuŋ lɛ a kaa bibiinɛ.
42002020	Ŋii nɛ pie-daara-la miira mu ba pie-daaliŋ. Baa mu a yiyii yiilaa a didɛnnɛ Wia. Wialiŋ kala Wia tiŋdaara-la si bula piba, ba naba.
42002021	Bile si yi tapulaa chori, ba keri u peniŋ aŋ hɛ u yiriŋ. Ba hɛ Yesu pu, yiri-la Wia tiŋdaari-la fa si daga bua-la lɛ Mɛɛri fa ha si bi luoruŋ kɛnɛ.
42002022	Wialiŋ Moosis fa si ŋmuŋsa bil di niaa tuto dↄŋↄ nɛ ŋla: "Di baal ari u haal nɛ lul ba bii-buŋbuŋ, duu nɛ ŋaa baal, u maga di ba mu piisɛ ba disinniŋ ta nɛ." Moosis fa bira ŋmuŋsa bil Wia teniŋ tuↄŋ di nuu-na kala nɛ lul u bii-buŋbuŋ, di bile nɛ ŋaa baal, duu joŋo pi Wia. Ŋii nɛ Josɛf ari Mɛɛri ŋaa ŋii. Ba sii joŋ bile a kaa mu Jerusalɛm a joŋu pi Wia.
42002024	Ba bira ŋmuŋsa di ba kpu kokosuŋ balia maa a pi Wia. Ŋii nɛ Josɛf ari Mɛɛri sii mu Wia-dia di ba ŋaa ŋii.
42002025	Bua-la lɛ baal kubala nɛ fa hɛ Jerusalɛm lɛ, baa yirɛ Simiaŋ. U fa ŋaa ni-zↄŋ nɛ a fifá Wia a fa gbigbɛrɛ di Wia laa Iziral tiŋŋaa ta. Wia Diŋ-zↄŋ-la ma hɛu lɛ woruŋ.
42002026	Wia Diŋ-zↄŋ-la fa bula pu ari u bi jaŋ suu see duu na Kirisito, nii-la Wia si jaŋ liisɛ duu kↄ.
42002027	Ŋii nɛ Yesu nyimma ari u naaŋ juu Wia-dia a joŋu pi Wia aŋ pɛ ŋaa ŋii Wia niiŋ wiaa si bula ŋii nɛ. Di Wia Diŋ-zↄŋ-la kɛŋ Simiaŋ ma ku juu Wia-dia.
42002028	Simiaŋ na bile a laau a hɛ u nisaa lɛ aŋ dɛnnɛ Wia a bul,
42002029	"Mi Tiina, ŋ leŋ di wialiŋ ŋ si bula pimi sɛnɛ ku ŋaa. Ŋ si ŋaa ŋii, leŋ di mi-na ŋ tiŋtinna na woŋbiiŋ a suu ari yarifiɛlaa.
42002030	Mi sɛnɛ na nii-la si kↄ duu laa dunia niaa ta nɛ.
42002031	Ŋ timu duu kↄ nuu-kala teeŋ nɛ, di nuu-kala nau.
42002032	Bie deeŋ jaŋ nagɛ pulumuŋ a dagɛ nialiŋ si bi J_uu tiŋŋaa ŋaa woŋbiiŋ, ka di ŋ niaa Iziral tiŋŋaa ma na."
42002033	Simiaŋ si bul ŋii dɛrɛ, wialiŋ u fa si bula a tigɛ bile lɛ ŋaa bile nyimma ari u naaŋ wu-kpuŋkpere.
42002034	Ŋii nɛ Simiaŋ chuↄlɛ Wia piba duu pɛba lɛ aŋ bula pi u naaŋ a bul, "Wia liisɛ ŋ bie deeŋ duu ku dↄgisɛ nialiŋ si bi u wiaa laa dii, aŋ ma laa nialiŋ si laa u wiaa dii ta Iziral tiŋŋaa tuↄŋ. Wia ta bie deeŋ duu ŋaa magil nɛ. Niaa yugɛ jaŋ joŋ ba hariŋ yiau.
42002035	Ka ba tuↄbiinaa jaŋ lii di-jaliŋ." Ŋii nɛ u bira bula pi Mɛɛri a bul, "Ŋ titia tuↄŋ jaŋ chei woruŋ ŋ bile wiaa a nagɛ ba si joŋ sia tↄbuŋ."
42002036	Haal kubala ma nɛ fa hɛ dimɛ. U yiriŋ nɛ Ana. U fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ. U nyimma ma yiriŋ nɛ fa Fanuwɛl a lii Asa doho niaa tuↄŋ. U fa ŋaa ha-nihiaŋ nɛ. U fa jaa bala jisiŋ balipɛ nɛ ka u suu.
42002037	U bala si suba, u hↄnↄ a ŋaa yo-haal nɛ jisiŋ mahiŋ banɛsɛ ari banɛsɛ. Bua-na kala lɛ u yie vɛnɛɛ mu Wia-dia wiihɛyɛ ari titaŋiŋ kala. U yie vↄↄ niiŋ dimɛ aŋ pɛ chuↄlɛ Wia.
42002038	Simiaŋ fa síi bul wiaa pipi Mɛɛri ŋii, di Ana ma ku juu. U na bile a dɛnnɛ Wia aŋ bul wiaa a tigɛ bile lɛ a pi nialiŋ kala fa si gbɛrɛ di Wia laa Jerusalɛm niaa ta.
42002039	Mɛɛri ari Josɛf si ŋaa wialiŋ kala Wia si si di ba ŋaa Jerusalɛm lɛ a dɛrɛ, ba miira mu Galilii tiŋteeŋ a mu ba jaŋ Nazarɛt.
42002040	Bile waa a kɛŋ doluŋ a kala ŋaa wu-jimii. Wia pɛu lɛ.
42002041	Jina-na kala Yesu nyimma ari u naaŋ yie mu Jerusalɛm di ba gbieli diisiŋ kieliŋ gbiele.
42002042	Yesu si ŋaa jisiŋ fii ari balia, ba di u nyimma ari u naaŋ mu diisiŋ kieliŋ gbiele-la Jerusalɛm lɛ, ari ba si vɛnɛɛ ŋaa ŋii.
42002043	Gbiele-la si dɛrɛ, ba miiraa mu dia, ka Yesu ha hɛ hariŋ. U naaŋ ari u nyimma bi jiŋ.
42002044	Ba fa biina ari u hɛ ba nialiŋ si miira mu ba jaŋ tuↄŋ nɛ. Ba suomo chichɛu ba naaŋbiiriŋ ari ba naŋdↄŋsuŋ tuↄŋ. Ba vɛŋ deeŋ deeŋ wia tuu juu a chɛu ka.
42002045	Ba si chɛu ka, ba miira mu Jerusalɛm a bene chichɛu dimɛ.
42002046	U tapulaa batori chɛɛŋ nɛ ba nau Wia-dia lɛ, di ba di J_uu tiŋŋaa kerichiba hↄnↄ. Uu jegili wialiŋ ba síi bul aŋ pɛ pipiɛsɛba wiaa maa.
42002047	Nialiŋ kala si hɛ dimɛ a nii u síi chaarɛ wiaa siaa ari wu-jimiŋ ŋii, u ŋaaba wu-kpuŋkpere.
42002048	U nyimma ari u naaŋ si nau, u ŋaaba ma wu-kpuŋkpere. Ŋii nɛ u naaŋ piɛsu, "Mi bii, bɛɛ nɛ tii ŋ ŋaala ŋla? La di ŋ nyimma gↄllↄ chɛŋ ka nɛ."
42002049	Ŋii nɛ u piɛsɛba a bul, "Bɛɛ nɛ tii ma gↄllↄↄ chɛmi? Ma bi jiŋ ari mi jaŋ hɛ mi Nyimma dia lɛɛ?"
42002050	Ama ba fa bi wii-la u si bula piba bubuↄŋ jiŋ.
42002051	Ŋii nɛ Yesu ari u nyimma ari u naaŋ miira mu Nazarɛt a hɛ dimɛ. Ba si hɛ dimɛ, u to ba niiŋ woruŋ. U naaŋ laa wialiŋ kala si ŋaa a hɛ u tuↄŋ lɛ aa biinɛ.
42002052	Ŋii nɛ Yesu waa, u wu-jimiŋ ma puŋa pɛ. Wia chou, niaa ma zizilu woruŋ.
42003001	Ŋii nɛ Wia ta Zakaraya bie Jↄↄŋ duu mu bul Wia wiaa pi niaa giri-bine tuↄŋ. U si suomo ŋii, Rom tiŋteeŋ kuori-baliŋ Tabiiras dii kuoruŋ u jisiŋ fii ari banↄŋ nɛ ŋii. Pↄŋsↄs Paalit ma fa chiŋ kuori-baliŋ nyuŋ Judiya tiŋteeŋ lɛ. Hɛrↄd ma fa bibeŋ Galilii tiŋteeŋ. U naaŋbie Filip ma fa bibeŋ Ituriya ari Takↄnaatis tiŋteeŋ. Baal-la ba síi yirɛ Lasiinias ma níi beŋ Abiliini tiŋteeŋ. Anas ari Kayafas ma nɛ fa ŋaa nialiŋ si kpu pusuŋ pipi Wia kuhiasiŋ Jerusalɛm lɛ.
42003003	Ŋii nɛ Jↄↄŋ gↄllɛ Jↄↄdaŋ fuo-la kala nyuŋ a bubul Wia wiaa pi niaa a bul, "Má birima lii ma haachɛba lɛ aŋ leŋ di mi foma Wii-chuↄlɛ liiŋ, di Wia joŋ ma haachɛba chɛma."
42003004	Azaaya fa ŋmuŋsɛ ŋii Wia teniŋ sɛmɛ dↄŋↄ. U fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ. Wialiŋ u fa si ŋmuŋsa nɛ ŋla: "Nuu níi heeli giriŋ tuↄŋ a bul, 'Má wasɛ Wia woŋbiiŋ bilu lɛ; má leŋ di woŋbii-la ŋaa tegi tegi duu to.
42003005	Má tↄ buↄtuonuŋ kala. Má keri peelee ari duŋdolluŋ ari tiŋteeŋ a kaa jɛrɛ di ba magɛ dↄŋↄ, woŋbii-la si golibo, má kaa tuulɛ. Má tↄ woŋbii-la si kɛŋ buↄtuonuŋ di ba ŋaa mula mula.
42003006	Di ma ŋaa ŋii, dunia niaa kala jaŋ na ŋii Wia si laa niaa tita.' "
42003007	Ŋii nɛ niaa yugɛ a kↄ Jↄↄŋ teeŋ duu foba Wii-chuↄlɛ liiŋ. U bula piba a bul, "Ma nialiŋ wu-ŋaalaa nagɛ diŋŋaa nɛ. Ma biina ma jaŋ wuo fá a lɛl chɛɛ-la Wia si jaŋ dii nuu-kala sariyaa?
42003008	Má leŋ ma wu-ŋaalaa nagɛ ari ma birima lii ma haachɛba lɛ nɛ, aŋ sí bula bul di ma ŋaa Abiraham doho niaa nɛ. Mi jaŋ bula pima ari Wia paala jaŋ wuo ŋaa di tabiaa deeŋba ma si na birimɛ Abiraham doho niaa a pi Abiraham.
42003009	Na ba kɛŋ saaŋ jee nɛ a ŋaa siri di ba keri tiisiŋ lo. Tia-la kala si bi nɛŋ-zↄŋŋↄↄ kɛnɛ, ba jaŋ keru ta a joŋo yuo hɛ nyiniŋ tuↄŋ."
42003010	Nialiŋ dↄŋsuŋ si nii wialiŋ u si bula piɛsu a bul, "Bɛɛ nɛ la saa jaŋ ŋaa?"
42003011	U bula piba a bul, "Di ŋ kɛŋ gɛnniŋ balia, u maga di ŋ joŋ dↄŋↄ a pi nii-la si bi kuŋ kɛnɛ. Nii-la si kɛŋ kudiilee maa, u maga duu ŋaa kpaa nialiŋ si bi kudiilee kɛnɛ nɛ."
42003012	Ŋii nɛ laŋpoo lilaaraa dↄŋsuŋ ma kↄ duu foba Wii-chuↄlɛ liiŋ a piɛsu a bul, "La kuhiaŋ, bɛɛ nɛ la ma jaŋ ŋaa?"
42003013	U bula piba a bul, "Ma sí moribiee laa kii ŋii ba si daga di maa laa."
42003014	Laali-yuoroo dↄŋsuŋ ma piɛsu a bul, "Ka la maa, bɛɛ nɛ la ma jaŋ ŋaa?" U bula piba a bul, "Ma sí nuu-kala moribiee kaa laa ari doluŋ, ma ma sí wu-nyiariŋ nyia a laa moribiee. Má leŋ di ma tuↄŋ tↄrɛ ari time-la ma síi laa."
42003015	Niaa fa si gbɛrɛ Kirisito duu kↄ, ba biina ari u naga ari u nɛ ŋaa Kirisito.
42003016	Ŋii nɛ Jↄↄŋ bula piba a bul, "Mi dee. Liiŋ duŋduŋa nɛ mi-na kaa foma. Ama nii-la si jaŋ kↄ, u nɛ yuga kiimi. Mi paala bi maga di mi kpagu a kɛŋ u nɛŋtɛŋŋɛɛ ŋmɛniŋ ma kaa puri. U nɛ jaŋ joŋ Wia Diŋ-zↄŋ-la hɛ ma dↄŋsuŋ lɛ aŋ joŋ nyiniŋ ma hɛ dↄŋsuŋ lɛ.
42003017	U jaŋ kori u mii-chaari-gbaŋa. Duu ŋmoo u miaa kala dɛrɛ, u jaŋ kɛŋ gbaŋa-la a kaa chaarɛ a liisɛ mii-biiŋ a hɛ u vire lɛ aŋ joŋ jↄruŋ a hɛ nyiniŋ lɛ. Nyiŋ-la bi jaŋ disɛ."
42003018	Jↄↄŋ to woŋbiee yugɛ a bul Wia wu-zↄmↄ-la a pi nialiŋ a didagɛba.
42003019	Ama Jↄↄŋ bul wiaa juu kuori-baliŋ Hɛrↄd lɛ. U fa jaa u naaŋbie Filip haala baa yirɛ Hɛrↄdias. Jↄↄŋ bula pu duu bi maga duu jaa u naaŋbie haala. Wu-bↄŋŋↄↄ dↄŋsuŋ yuga Hɛrↄd fa ŋaa.
42003020	Ŋii nɛ u paala wasa ŋaa wu-bↄŋŋↄↄ a pɛ buŋbuŋ wu-bↄmↄ-la lɛ a kɛŋ Jↄↄŋ tↄ dia.
42003021	Bua-la Jↄↄŋ síi fo niaa kala Wii-chuↄlɛ liiŋ, u fo Yesu Wii-chuↄlɛ liiŋ maa. Ba si fou liiŋ dɛrɛ, u chuↄlɛ Wia, di wia nyuŋ kpaa balia.
42003022	Ŋii nɛ Wia Diŋ-zↄŋ-la ku tuu hɛu lɛ a nagɛ kokomo. U nii nuu yiikoro si lii wia nyuŋ a bula pu a bul, "Ŋ nɛ ŋaa mi Bii-chooluŋ. Mi tuↄŋ tↄrɛ ŋ nyuŋ."
42003023	Yesu fa si suomo a titiŋ u tiŋtiŋŋaa, u fa yi jisiŋ mara ari fii nɛ. U doho niaa nɛ ŋla: Josɛf fa ŋaa u nyimma. U nɛ niaa fa biinɛ ari u nɛ lul Yesu. Josɛf nyimma yiriŋ nɛ fa Hɛli.
42003024	Hɛli nyimma ma yiriŋ nɛ fa Matat. Matat ma nyimma yiriŋ nɛ fa Liivai. Liivai ma nyimma yiriŋ nɛ fa Mɛliki. Mɛliki nyimma ma yiriŋ nɛ fa Jana. Jana nyimma ma yiriŋ nɛ fa Josɛf.
42003025	Josɛf nyimma ma yiriŋ nɛ fa Matatayas. Matatayas nyimma ma yiriŋ nɛ fa Emↄs. Emↄs nyimma ma yiriŋ nɛ fa Neham. Neham nyimma ma yiriŋ nɛ fa Ɛzili. Ɛzili nyimma ma yiriŋ nɛ fa Nagai.
42003026	Nagai nyimma ma yiriŋ nɛ fa Maat. Maat nyimma ma yiriŋ nɛ fa Matatayas. Matatayas nyimma ma yiriŋ nɛ fa Sɛmeeŋ. Sɛmeeŋ nyimma ma yiriŋ nɛ fa Josɛk. Josɛk nyimma ma yiriŋ nɛ fa Joda.
42003027	Joda nyimma ma yiriŋ nɛ fa Juanaŋ. Juanaŋ nyimma ma yiriŋ nɛ fa Riisa. Riisa nyimma ma yiriŋ nɛ fa Zerubabil. Zerubabil nyimma ma yiriŋ nɛ fa Sialitɛl. Sialitɛl nyimma ma yiriŋ nɛ fa Nɛɛri.
42003028	Nɛɛri nyimma ma yiriŋ nɛ fa Mɛliki. Mɛliki nyimma ma yiriŋ nɛ fa Adi. Adi nyimma ma yiriŋ nɛ fa Kosam. Kosam nyimma ma yiriŋ nɛ fa Ɛlimadam. Ɛlimadam nyimma ma yiriŋ nɛ fa Ɛri.
42003029	Ɛri nyimma ma yiriŋ nɛ fa Jↄsua. Jↄsua nyimma ma yiriŋ nɛ fa Ɛliyiiza. Ɛliyiiza nyimma ma yiriŋ nɛ fa Jↄrim. Jↄrim nyimma ma yiriŋ nɛ fa Matat. Matat nyimma ma yiriŋ nɛ fa Liivai.
42003030	Liivai nyimma ma yiriŋ nɛ fa Simiaŋ. Simiaŋ nyimma ma yiriŋ nɛ fa Juda. Juda nyimma ma yiriŋ nɛ fa Josɛf. Josɛf nyimma ma yiriŋ nɛ fa Jonam. Jonam nyimma ma yiriŋ nɛ fa Ɛlayakim.
42003031	Ɛlayakim nyimma ma yiriŋ nɛ fa Mɛliya. Mɛliya nyimma ma yiriŋ nɛ fa Mɛna. Mɛna nyimma ma yiriŋ nɛ fa Mataata. Mataata nyimma ma yiriŋ nɛ fa Neetiŋ. Neetiŋ nyimma ma yiriŋ nɛ fa Devit.
42003032	Devit nyimma ma yiriŋ nɛ fa Jɛsi. Jɛsi nyimma ma yiriŋ nɛ fa Obɛd. Obɛd nyimma ma yiriŋ nɛ fa Buas. Buas nyimma ma yiriŋ nɛ fa Salimↄŋ. Salimↄŋ nyimma ma yiriŋ nɛ fa Naasuŋ.
42003033	Naasuŋ nyimma ma yiriŋ nɛ fa Amiinadab. Amiinadab nyimma ma yiriŋ nɛ fa Adimiŋ. Adimiŋ nyimma ma yiriŋ nɛ fa Aani. Aani nyimma ma yiriŋ nɛ fa Hɛzurↄŋ. Hɛzurↄŋ nyimma ma yiriŋ nɛ fa Pɛrɛs. Pɛrɛs nyimma ma yiriŋ nɛ fa Juda.
42003034	Juda nyimma ma yiriŋ nɛ fa Jekↄb. Jekↄb nyimma ma yiriŋ nɛ fa Aizik. Aizik nyimma ma yiriŋ nɛ fa Abiraham. Abiraham nyimma ma yiriŋ nɛ fa Tɛɛra. Tɛɛra nyimma ma yiriŋ nɛ fa Nehↄ.
42003035	Nehↄ nyimma ma yiriŋ nɛ fa Sɛrug. Sɛrug nyimma ma yiriŋ nɛ fa Riu. Riu nyimma ma yiriŋ nɛ fa Pɛlɛg. Pɛlɛg nyimma ma yiriŋ nɛ fa Iba. Iba nyimma ma yiriŋ nɛ fa Sɛla.
42003036	Sɛla nyimma ma yiriŋ nɛ fa Keenaŋ. Keenaŋ nyimma ma yiriŋ nɛ fa Afakizat. Afakizat nyimma ma yiriŋ nɛ fa Sɛm. Sɛm nyimma ma yiriŋ nɛ fa Nowa. Nowa nyimma ma yiriŋ nɛ fa Lamɛki.
42003037	Lamɛki nyimma ma yiriŋ nɛ fa Mɛtuusila. Mɛtuusila nyimma ma yiriŋ nɛ fa Inↄk. Inↄk nyimma ma yiriŋ nɛ fa Jarid. Jarid nyimma ma yiriŋ nɛ fa Mahalalil. Mahalalil nyimma ma yiriŋ nɛ fa Keenaŋ.
42003038	Keenaŋ nyimma ma yiriŋ nɛ fa Inↄs. Inↄs nyimma ma yiriŋ nɛ fa Sɛt. Sɛt nyimma ma yiriŋ nɛ fa Adam. Wia nɛ ta Adam.
42004001	Ŋii nɛ Yesu miira lii Jↄↄdaŋ fuo-la lɛ ku lii di Wia Diŋ-zↄŋ-la hɛu lɛ woruŋ. Ŋii nɛ u kɛnu kaa juu giri-bine tuↄŋ tapulaa mahiŋ balia. Sitaani yie kↄ a mimagisu. (U bi sɛyɛ.)
42004002	Tapulaa mahiŋ balia deeŋba kala pɛgɛ u bi kuŋ-kala die. Ŋii nɛ losuŋ kpuu.
42004003	Ŋii nɛ Sitaani ku bula pu a bul, "Di ŋ nɛ ŋaa Wia Bie, leŋ di tabiiŋ deeŋ ŋ si na birimɛ boroboro."
42004004	Ŋii nɛ Yesu miira bula pu a bul, "Ba ŋmuŋsɛ Wia teniŋ tuↄŋ ari 'Kudiilee duŋduŋa dee bi nuhuobiine miisiŋ ka pa.' "
42004005	Ŋii hariŋ Sitaani bira kɛnu kaa jila dagɛ dunia kuoruŋ fine
42004006	aŋ bul, "Kuoruŋ deeŋ kala ŋaa mi kua nɛ. Mi jaŋ ŋaa di ŋ kɛŋ ba kala doluŋ a tii ba kala a nii ba sima. Mi-na jaŋ wuo joŋo pi nuu-kala mi síi chɛ.
42004007	Di ŋ nɛ tuu kpirimi mi sipaaŋ a chuↄlɛmi, kiaa deeŋba kala jaŋ ŋaa ŋ kiaa."
42004008	Ŋii nɛ Yesu bira bula pu a bul, "Ba ŋmuŋsɛ Wia teniŋ tuↄŋ ari, 'U maga di laa chuↄlɛ la Tiina Wia duŋduŋa nɛ aŋ pɛ timaa pu.' "
42004009	Ŋii nɛ Sitaani bira kɛnu kaa mu Jerusalɛm a kɛnu kaa jil Wia-dia nyu-gbaŋa aŋ bula pu a bul, "Di ŋ nɛ ŋaa Wia Bie, joŋ ŋ titia yuo daha a tuu chigisi tiŋteeŋ.
42004010	Na ba ŋmuŋsɛ Wia teniŋ tuↄŋ ari Wia jaŋ leŋ di u tiŋdaaraa ku cheme kɛniŋ.
42004011	Ba bira ŋmuŋsa ari 'Ba jaŋ kɛrɛ kɛniŋ di ŋ sí ŋ naaŋ joŋo ŋmoo tabiiŋ.' "
42004012	Ŋii nɛ Yesu bira bula pu a bul, "Ba ma bul Wia teniŋ tuↄŋ ari u bi maga di ŋ mimagisɛ ŋ Tiina Wia."
42004013	Sitaani si magisɛ Yesu ŋii a dɛrɛ, u leŋu, ka di tapulii dↄŋ bira yi.
42004014	Ŋii nɛ Yesu lii giri-bine-la tuↄŋ Wia Diŋ-zↄŋ-la doluŋ lɛ a mu Galilii tiŋteeŋ. Yesu wiaa teeli Galilii tiŋteeŋ kala.
42004015	Ŋii nɛ u dagɛ niaa Wii-chuↄlɛ diisiŋ lɛ. Ba kala bibɛsɛu lɛ.
42004016	Ŋii nɛ Yesu mu Nazarɛt, lee-la ba si lulu. Chɛ-wiesii-la chɛɛŋ u mu juu Wii-chuↄlɛ dia ari u si vɛnɛɛ ŋaa ŋii. Ŋii nɛ u sii duu karimɛ Wia teniŋ a pi niaa. Ba joŋ Wia teniŋ tuↄŋ sɛmɛ dↄŋↄ pu, teŋ-la Azaaya si ŋmuŋsa, nii-la fa síi bul wiaa, Wia Diŋ-zↄŋ-la doluŋ lɛ. U suri a na lee-la ba si ŋmuŋsɛ ŋla a karimɛ a bul,
42004018	"Wia Diŋ-zↄŋ-la hɛmi lɛ nɛ. U nɛ liisɛmi di mi bul Wia wu-zↄmↄ-la a pi summoo. U nɛ tiŋmi di mi bula pi yosuŋ ari Wia jaŋ joŋba ta, a bira bula pi nyulimaa di ba siaa jaŋ suri. U bira tiŋmi di mi laa niaa ba si nyaga bil a ta
42004019	a bula piba di jina jaŋ yi di la Tiina Wia jaŋ laa u niaa ta."
42004020	Yesu si karimɛ teŋ-la dɛrɛ, u kaa tↄ aŋ joŋo pi nii-la síi bil teŋ-la aŋ tuu hↄŋ. Nialiŋ kala si hɛ Wii-chuↄlɛ dia-la lɛ chaarɛ ba siaa a pɛu lɛ.
42004021	Ŋii nɛ Yesu bula piba a bul, "Teŋ-la mi si karima pima, jiniŋ u sɛnɛ ku ŋaa wutitii nɛ."
42004022	Ŋii nɛ niaa kala tuↄŋ tↄrɛ u nyuŋ. Wu-zↄŋŋↄↄ kala u si bula piba ŋaaba wu-kpuŋkpere. Ba pipiɛsɛ dↄŋↄ, "Josɛf bile dee ŋlaa?"
42004023	Ŋii nɛ Yesu bira bula piba a bul, "Mi laa dii ari ma jaŋ magɛ namaga a pimi. U nɛ ŋla: 'Daalusuŋ tiina, mu vaarɛ ŋ titia.' Ma jaŋ bira bula pimi a bul di wialiŋ kala mi si ŋaa Kapɛnam lɛ, di mi ŋaaba mi titia jaŋ lɛ maa."
42004024	Ŋii nɛ Yesu bira bul, "Wutitii, mi bulaa pima ari nii-la síi bul wiaa, Wia Diŋ-zↄŋ-la doluŋ lɛ nɛ, duu nɛ kↄ u titia jaŋ, u niaa buu cho."
42004025	Ŋii nɛ Yesu bira bul, "Má jegili, wutitii mi bulaa pima. Ilaaja fa si hɛ u miisiŋ lɛ, duonuŋ bi nia jisiŋ batori ari lebi. Ilaaja fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ. Losuŋ juu Iziral tiŋteeŋ woruŋ. Bua-la lɛ yo-haalaa yuga a fa hɛ dimɛ.
42004026	Ama Wia bi leŋe Ilaaja mu pɛ J_uu tiŋŋaa yo-haalaa kuŋ-kala lɛ. U timu u mu pɛ yo-haal kubala duŋduŋa lɛ a lii Saadↄŋ tiŋteeŋ lɛ, taŋ kubala baa yirɛ Zarɛfat.
42004027	Bua-la lɛ Ilaasa ma fa si hɛ u miisiŋ lɛ, gbegisiŋ ma yuga nɛ a hɛ Iziral tiŋteeŋ lɛ, ama Wia bi leŋe Ilaasa vaarɛ ba kuŋ-kala see baal kubala baa yirɛ Neyemaŋ. U lii Siiria tiŋteeŋ nɛ."
42004028	Nialiŋ kala fa si hɛ Wii-chuↄlɛ dia-la lɛ a nii wiiŋ deeŋ, ba baaniŋ sii u nyuŋ.
42004029	Ba sii a kɛŋ Yesu lɛrɛ lii ba taŋ tuↄŋ a kɛnu kaa jil duŋdolo-la nyuŋ ba fa si saa ba jaŋ. Ba kɛnu kaa jil duŋdolo-la nyuŋ di-bolii aa chɛ di ba joŋu yuo ta duu tuu tel tiŋteeŋ. Ba chɛu ka.
42004030	Ka u to nialiŋ tuↄŋ a lii viiri.
42004031	Ŋii nɛ Yesu lii Nazarɛt lɛ a mu Kapɛnam si hɛ Galilii tiŋteeŋ. Chɛ-wiesii-la chɛɛŋ u mu juu Wii-chuↄlɛ dia a didagɛba.
42004032	U si dagɛba ŋii, u ŋaaba wu-kpuŋkpere, bɛɛ wiaa uu bul wiaa ari doluŋ nɛ.
42004033	Di baal kubala nɛ fa hɛ Wii-chuↄlɛ dia-la lɛ. Jiŋ-bↄmuŋ nɛ fa kɛnu. Ŋii nɛ u faasa chiirɛ
42004034	a bul, "Yesu ŋ si lii Nazarɛt, bɛɛ kuŋ nɛ ŋ chɛ ŋ ŋaala lɛ? Ŋ kↄ di ŋ kpula nɛɛ? Mi jimiŋ nɛ. Ŋ ŋaa Wia Tuↄ-pul Tiina nɛ."
42004035	Yesu si nii wialiŋ baal-la si bula, u kpia jiŋ-bↄŋ-la lɛ a bul, "Kɛŋ goŋ aŋ ku lii baal-la lɛ." Jiŋ-bↄŋ-la ŋaa baal-la tel ba kala sipaaŋ aŋ lii baal-la lɛ. U bi wu-bↄŋ kala ŋaau lɛ.
42004036	Ba si na ŋii, u ŋaa nuu-kala wu-kpuŋkpere. Ŋii nɛ ba pipiɛsɛ dↄŋↄ a bul, "Ɛɛ nɛ u si wuo bul ŋla? Baal-la deeŋ kɛŋ doluŋ a wuo jiŋ-bↄŋŋↄↄ, a bul wiaa piba ba lii niaa lɛ."
42004037	Ŋii nɛ Yesu wiaa teeli lee-la kala.
42004038	Ŋii nɛ Yesu lii Wii-chuↄlɛ dia-la lɛ a mu baal kubala dia baa yirɛ Saamↄŋ. U mua di Saamↄŋ hiili-haala pina aa wiilɛ. U yaraa kala liŋ. Ba si bul u wiaa pu,
42004039	Yesu mu chiŋ u sɛmɛ aŋ kpia nyanyalii-la lɛ duu leŋu. Nyanyalii-la leŋ haal-la, aŋ ka u guu sii a ŋaa kudiilee piba ba dii.
42004040	Di niaa dↄŋsuŋ ma nɛ ŋii, ba naŋdↄŋsuŋ wiwiilɛ. Nyanyal-yiriba kala nɛ kɛŋba. Wia si jua, ba kɛŋba kaa kↄ Yesu teeŋ. U joŋ u nisaa a daŋ ba kuŋ-kala lɛ, ba duori.
42004041	Jiŋ-bↄŋŋↄↄ ma lii niaa lɛ a yugɛ aa chiirɛ, a bula pi Yesu a bul, "Ŋ nɛ ŋaa Wia Bie." Ŋii nɛ Yesu kpiaba lɛ di ba sí u wiaa bul, bɛɛ wiaa ba jima ari u nɛ ŋaa Kirisito.
42004042	Siipuuraa Yesu lii taŋ-la lɛ a mu lee-la niaa si tuo dimɛ. Ŋii nɛ nialiŋ suomo chichɛu. Ba si mu nau, ba wiwalimɛ di ba kɛnu bil duu sí viiru.
42004043	Ŋii nɛ Yesu bula piba a bul, "U maga di mi mu tasiŋ dↄŋsuŋ maa a bul Wia kuorii-la wiaa dimɛ. Ŋii nɛ Wia tiŋmi di mi ku ŋaa."
42004044	Ŋii nɛ u bul Wia wiaa Judiya tiŋteeŋ, Wii-chuↄlɛ diisiŋ lɛ.
42005001	Bua kubala Yesu chiŋ muga kubala niiŋ baa yirɛ Gɛnɛzarɛt. Niaa yugɛ a yigi dↄŋↄ a kukↄ u teeŋ di ba nii Wia wiaa.
42005002	Ŋii nɛ Yesu na liiŋ daborusuŋ balia di ba chiŋ liiŋ niiŋ. Ba tiŋŋaa kaa ku bil nɛ aŋ mu di ba chɛsɛ ba joŋba. Saamↄŋ nɛ tii dↄŋↄ.
42005003	Ŋii nɛ Yesu juu Saamↄŋ liiŋ daboro aŋ bul duu yigu duu juu liiŋ tuↄŋ mua. U mu yigu. Ŋii nɛ Yesu hↄŋ liiŋ daboro-la tuↄŋ aŋ didagɛ ni-daŋ-la kala.
42005004	U si bul wiaa pi nialiŋ dɛrɛ, u bula pi Saamↄŋ a bul, "Kuosi liiŋ daboro-la duu mu lee-la liiŋ si luŋie mua, di ma di ŋ naŋdↄŋsuŋ yuo ma joŋba a kɛsɛ cheŋfilee."
42005005	Ŋii nɛ Saamↄŋ bula pu a bul, "Mi kuhiaŋ, la yuo joŋba titaŋiŋ kala kala nɛ aŋ bi kuŋ-kala kɛnɛ. Ama ŋ-na si bul ŋii pimi, mi jaŋ yuo."
42005006	Ŋii nɛ ba ŋaa ŋii a kɛsɛ cheŋfilee yugɛ kiŋkɛŋ. Ba si kɛsɛ yugɛ ŋii, ba joŋba chichɛ di ba kiɛsɛ.
42005007	Di ba naŋdↄŋsuŋ hɛ liiŋ daboro dↄŋↄ tuↄŋ. Ŋii nɛ ba yirɛba di ba ku pɛba lɛ. Ba kↄ a chaarɛ cheŋfilie-la a s_u liiŋ daborusu-la baliamiŋ kala. Ba paala chichɛ di ba tuu liiŋ bubuↄŋ.
42005008	Saamↄŋ yiriŋ dↄŋↄ ma nɛ fa ŋaa Piita. Saamↄŋ Piita si na wii-la si ŋaa, u tuu kpirimi u naadusuŋ nyuŋ Yesu sipaaŋ aŋ bul, "Mi Tiina, sii lii mi teeŋ. Mi ŋaa haachɛ tiina nɛ."
42005009	Ba si kɛsɛ cheŋfilie-la yugɛ ŋii, u ŋaa Piita ari nialiŋ kala wu-kpuŋkpere.
42005010	Saamↄŋ naŋdↄŋsuŋ Jeems ari Jↄↄŋ ma fa hɛ dimɛ. Ba fa ŋaa Zɛbidii biiriŋ nɛ. Wialiŋ ba si na ma ŋaaba wu-kpuŋkpere. Ŋii nɛ Yesu bula pi Saamↄŋ a bul, "Sí fawulluŋ fá. A suomi jiniŋ, ŋ jaŋ chɛ kikɛsɛ niaa ari ŋ síi kɛsɛ cheŋfilee ŋii."
42005011	Ŋii hariŋ ba sii a kɛŋ liiŋ dabori-biisi-la kaa ku lii liiŋ niiŋ. Ba leŋ kuŋ-kala ta dimɛ aŋ sii to Yesu hariŋ.
42005012	Ŋii nɛ Yesu mu taŋ kubala di baal kubala nɛ ŋii. U ŋaa gbege nɛ. U na Yesu a tuu kpirimi u sipaaŋ aŋ sulu a bul, "Mi kuhiaŋ, di ŋ nɛ cho, ŋ jaŋ wuo ŋaa di mi duori."
42005013	Ŋii nɛ Yesu liisɛ u nisiŋ a digu aŋ bul, "Mi cho nɛ. Duori." Yawiil-la guu leŋ baal-la.
42005014	Ŋii nɛ Yesu bula pu a bul, "Sí wiiŋ deeŋ bula pi nuu-kala. Ama kɛŋ ŋ titia mu dagɛ nii-la si kpu pusuŋ pipi Wia duu kpu pusuŋ pipi Wia, a piisɛ ŋ disinniŋ ta ari Moosis fa si dagɛma ŋii. Di ŋ nɛ ŋaa ŋii, niaa jaŋ na ari ŋ bira bi disinniŋ kɛnɛ."
42005015	Aŋ ka wii-la ha faasa teeli leriŋ kala a mu. Niaa yuga a kↄ u teeŋ di ba nii u wiaa, aŋ ka duu pɛ vaarɛ ba nyanyalaa maa.
42005016	Ka Yesu yie sii mu giriŋ duu chuↄlɛ Wia.
42005017	Tapulii kubala Yesu didagɛ niaa, di Wia doluŋ hɛu lɛ u kaa vivaarɛ nyanyal tiŋŋaa. Farisii tiŋŋaa ari Wia teniŋ kerichiba si lii Galilii tiŋteeŋ ari Judiya tiŋteeŋ ari Jerusalɛm kala ma fa hↄŋ dimɛ.
42005018	Ŋii nɛ niaa chuŋ gbɛriku kubala ari u bↄsↄ kala a kaa kↄ a wiwalimɛ di ba kɛnu kaa juu dia-la lɛ Yesu si hɛ a bil u sipaaŋ.
42005019	Ama niaa fa si yuga ŋii, ba bi woŋbiiŋ na di ba kɛnu juu. Ŋii nɛ ba kɛnu kaa jil lusuŋ nyuŋ a ta luri a joŋu ta. U to dimɛ a tuu nialiŋ tutuↄbaaniŋ Yesu sipaaŋ.
42005020	Yesu si na ari niaa deeŋba ŋaau yarida woruŋ, u bula pi gbɛriku-la a bul, "Mi naŋdↄŋ, mi joŋ ŋ haachɛba chɛŋ nɛ."
42005021	Ŋii nɛ Farisii tiŋŋaa ari Wia teniŋ kerichiba-la suomo pipiɛsɛ dↄŋↄ a bul, "Kubɛɛ nɛ nia deeŋ síi tuusɛ Wia joŋŋoo ŋla? Nuu-kala bi jaŋ wuo joŋ haachɛba chɛ nuu see Wia duŋduŋa."
42005022	Ŋii nɛ Yesu wuo jiŋ ba tuↄbiinaa a piɛsɛba a bul, "Bɛɛ nɛ tii ma biinɛ wiaa deeŋba ma tuↄŋ lɛ?
42005023	Mi si jaŋ bul di mi joŋ u haachɛba chɛu nɛ koo mi si jaŋ bul duu sii a chuoli u bↄsↄ a viviiri, ba tuↄŋ kubɛɛ nɛ ŋaa mↄli?
42005024	Mi jaŋ dagɛma ari mi-na Nuhuobiine Bie kɛŋ doluŋ dunia lɛ di mi joŋ haachɛba chɛ niaa." Ŋii nɛ u bula pi gbɛriku-la a bul, "Sii a joŋ ŋ bↄsↄ a mu dia."
42005025	U guu duori a sii a joŋ u bↄsↄ-la u fa si piŋ u nyuŋ a mu dia aŋ didɛnnɛ Wia.
42005026	U ŋaa nialiŋ kala fa si hɛ dimɛ wu-kpuŋkpere. Fawulluŋ kɛŋba. Ba dɛnnɛ Wia a bul, "La na wu-kpuŋkpere jiniŋ."
42005027	Ŋii hariŋ Yesu bira sii a lii a na laŋpoo lilaara kubala baa yirɛ Liivai duu hↄŋ u tiŋtinni dia lɛ. Ŋii nɛ Yesu yiru a bula pu duu sii a tuto u hariŋ.
42005028	Ŋii nɛ Liivai sii aŋ leŋ u kuŋ-kala ta aŋ to u hariŋ.
42005029	Ŋii nɛ Liivai ŋaa di ba gbieli gbiele u dia lɛ. Yesu ari u haritooroo ari laŋpoo lilaaraa dↄŋsuŋ yugɛ, ari niaa dↄŋsuŋ ma fa hɛ dimɛ.
42005030	Ŋii nɛ Farisii tiŋŋaa dↄŋsuŋ ari Wia teniŋ kerichiba ari ba naŋdↄŋsuŋ sii a pipiɛsɛ Yesu haritooroo a bul, "Bɛɛ nɛ tii ma di laŋpoo lilaaraa ari haachɛ diiree kala hↄnↄ didii kudiilee?"
42005031	Yesu nii ba síi bul ŋii. Ŋii nɛ u bula piba a bul, "Nialiŋ si kɛŋ yarifiɛlaa bi daaluŋ ŋiŋaara ka chɛ, see nialiŋ síi wiilu.
42005032	Mi kↄ di mi yirɛ haachɛ diiree nɛ di ba leŋ ba haachɛba. Nialiŋ si kɛŋ tuↄ-pula mi sipaaŋ dee mi kↄ mi yirɛ."
42005033	Ŋii nɛ niaa dↄŋsuŋ ku piɛsɛ Yesu a bul, "Jↄↄŋ Wia lii-foori-la haritooroo yie vuvↄↄ niiŋ nɛ aŋ pɛ chuchuↄlɛ Wia bua-na kala lɛ. Farisii tiŋŋaa haritooroo ma ŋiŋaa ŋii titia. Ama ŋ-na haritooroo bi niiŋ ka vↄↄ."
42005034	Ŋii nɛ Yesu ma piɛsɛba a bul, "Di nuu nɛ mu jaa haala kaa kↄ, di ba duu naŋdↄŋsuŋ gbigbieli ha-jaari gbiele, u naŋdↄŋsuŋ jaŋ vↄↄ niiŋ koo? Ai, ba bi niiŋ ka vↄↄ.
42005035	Ama chɛɛ dↄŋ nɛ hɛ dimɛ, ba jaŋ kɛŋ baal-la kaa mu lee, aŋ ka di u naŋdↄŋsu-la vↄↄ niiŋ."
42005036	Ŋii nɛ u bira magɛ namaga a piba a bul, "Nuu-kala bi jaŋ keri gɛripɛ-faliŋ a kaa tↄ gɛri-biniŋ. Ŋ nɛ ŋaa ŋii, ŋ jaŋ chei gɛri-falii-la. Gɛripɛ-falii-la ma ŋ si kere tↄ gɛri-kↄsu-la ma bi jaŋ challɛ.
42005037	Ŋii titia nɛ nuu ma bi jaŋ joŋ si-huoŋ a hɛ pupoi-kpaaŋ lɛ. Ŋ nɛ ŋaa ŋii, pupoi-la jaŋ yɛrɛ, di siŋ-la kala bisa ta.
42005038	Si-huoŋ maga di ŋ joŋu hɛ pupoi-zↄmuŋ lɛ nɛ.
42005039	Di nuu nɛ nyua si-yele, u bira bi chɛ duu nyua si-huoŋ, bɛɛ wiaa nuu-kala jima ari si-yele nɛ zↄmↄ kii si-huoŋ."
42006001	Bua kubala, chɛ-wiesii-la chɛɛŋ, Yesu ari u haritooroo to nyoŋso baga tuↄŋ bibal. Ŋii nɛ u haritooro-la bori nyoŋso-la a chichaŋ.
42006002	Di Farisii tiŋŋaa dↄŋsuŋ ma hɛ dimɛ a naba. Ba si naba ŋii, ba piɛsɛba a bul, "Bɛɛ nɛ tii ma ŋaa ŋla? Maa chei la chɛ-wiesii-la chɛɛŋ kisiŋ nɛ ŋii."
42006003	Ŋii nɛ Yesu piɛsɛba a bul, "Ma bi wii-la Devit fa si ŋaa karimaa? Losuŋ fa si kɛnu ba di u hariŋ niaa,
42006004	u mu juu Wia-dia a joŋ boroboroba-la ba fa si kaa ku bil Wia sipaaŋ a chↄgↄ dii aŋ joŋo pi u hariŋ niaa maa, ba ma laa dii. U fa ŋaa kisiŋ nɛ ari ni-wogo si jaŋ joŋo dii, see nii-la si kpu pusuŋ pipi Wia duŋduŋa, ka Devit ari u niaa dii."
42006005	Ŋii nɛ Yesu bira bula piba a bul, "Mi-na Nuhuobiine Bie nɛ ŋaa chɛ-wiesii-la tiina ŋii."
42006006	Chɛ-wiesii-la chɛɛŋ dↄŋↄ Yesu bira juu Wii-chuↄlɛ dia a didagɛ niaa, di baal kubala ma fa hɛ dimɛ. U na-diiŋ nisiŋ suba nɛ.
42006007	Wia teniŋ kerichiba ari Farisii tiŋŋaa dↄŋsuŋ ma fa hɛ dimɛ. Baa chɛ di ba na wii nɛ a to ŋii lɛ a kɛŋ Yesu, a bul duu chei ba kisiŋ lɛ nɛ. Ba kala chaarɛ siaa bibenu di ba na ari u jaŋ vaarɛ baal-la chɛ-wiesii-la chɛɛŋ.
42006008	Ama Yesu fa jiŋ ba tuↄbiinaa kala nɛ. Ŋii nɛ u bula pi na-suu-la tiina a bul duu sii a ku chiŋ ba tutuↄbaaniŋ. Ŋii nɛ baal-la sii a mu chiŋ dimɛ.
42006009	Ŋii nɛ Yesu bira piɛsɛba a bul, "Ɛɛ nɛ la naabalimaba kisiŋ bul di la ŋiŋaa chɛ-wiesii-la chɛɛŋ? Di la pipɛ niaa lɛ koo di la dudↄgisɛba? Di la lilaa niaa miisiŋ koo di la kpukpuba?"
42006010	Yesu si bul ŋii, u beŋ nialiŋ kala fa si hↄŋ dimɛ golli aŋ bula pi na-suu-la tiina duu kɛŋ u nisiŋ tiɛnɛ. U kaa tiɛnɛ. U nisiŋ bira nagɛ u nagiŋ.
42006011	Yesu fa si ŋaa ŋii, baaniŋ faasa kɛŋ Farisii tiŋŋaa ari Wia teniŋ kerichiba-la. Ba vuvuurɛ ŋii ba si jaŋ ŋaau lɛ.
42006012	Tapulii kubala Yesu jil peeliŋ nyuŋ duu chuↄlɛ Wia. U chuↄlɛ Wia ŋii deeŋ deeŋ taŋ-pul.
42006013	Taŋ si pula, u yirɛ u haritooroo ba kↄ u teeŋ. Ŋii nɛ u liisɛ ba tuↄŋ niaa fii ari balia a kɛŋba kaa yirɛ u naŋzↄↄba maa.
42006014	Nialiŋ u si liisa nɛ ŋla: Saamↄŋ (Yesu fa kɛnu yiyirɛ Piita nɛ) ari u naaŋbie Aŋduru, ari Jeems ari Jↄↄŋ ari Filip ari Batolomi
42006015	ari Matiu ari Tↄmas ari Alifiyas bie Jeems, ari Saamↄŋ Zɛlↄt,
42006016	ari Jeems bie Judas, ari Judas Isikarↄt, nii-la si ku ŋaa zɛŋbɛ tiina.
42006017	Ŋii nɛ Yesu ari u naŋzↄↄba-la lii peel-la nyuŋ ku tuu a chiŋ tiŋteeŋ, di u haritooroo dↄŋsuŋ ma hɛ dimɛ a yugɛ. Niaa dↄŋsuŋ ma yuga a hɛ dimɛ a lii Judiya tiŋteeŋ, dↄŋsuŋ lii Jerusalɛm, dↄŋsuŋ ma lii Taya ari Saadↄŋ tiŋteeŋ a kpagɛ mugi-baliŋ niiŋ.
42006018	Niaa deeŋba kala kↄ di ba jegile nii wialiŋ Yesu síi bul nɛ aŋ ka duu vaarɛba. Nialiŋ dↄŋsuŋ ma hɛ dimɛ, jiŋ-bↄŋŋↄↄ kɛŋba. Yesu ŋaa ba duori.
42006019	Wia doluŋ nɛ hɛu lɛ u vivaarɛ niaa. Ŋii wiaa nɛ nialiŋ kala ninɛrikɛ di ba digu. Di ba nɛ digu, dol-la liiu lɛ, u ŋaa ba duori.
42006020	Yesu si vaarɛ nialiŋ dɛrɛ, u miira beŋ u haritooroo aŋ bul, "Ma nialiŋ si ŋaa summoo, Wia jaŋ pɛma lɛ. Ma nɛ jaŋ dii Wia kuorii-la.
42006021	Ma ma nialiŋ losuŋ síi kpu lɛɛlɛ, Wia jaŋ pɛma lɛ. U jaŋ pima kudiilee di ma dii a vↄgɛ. Ma nialiŋ síi yel lɛɛlɛ, Wia ma jaŋ pɛma lɛ, bɛɛ wiaa Wia jaŋ ŋaa ma mↄŋ.
42006022	Di niaa nɛ bɛrɛma a liisɛma ta ba tuↄŋ a tutuusɛma a chichei ma yiriŋ a bul di ma ŋaa ni-bↄmↄ nɛ, di ba nɛ bul ŋii a tiŋ ma síi to mi-na Nuhuobiine Bie hariŋ wiaa, Wia ma jaŋ pɛma lɛ.
42006023	Di ŋii nɛ ku chiŋma lɛ, má leŋ di ma gugua ari tuↄtↄruŋ, bɛɛ wiaa ma time jaŋ yugɛ Wia-jaŋ lɛ. La naabalimaba ma dↄgisɛ nialiŋ fa síi bul wiaa, Wia Diŋ-zↄŋ-la doluŋ lɛ ŋii nɛ.
42006024	Ama ma nialiŋ si kɛŋ kiaa lɛɛlɛ, ma jaŋ na hɛɛŋ, bɛɛ wiaa ma laa sipaaŋ dii ma sima dɛrɛ nɛ.
42006025	Ma nialiŋ si vↄgↄ lɛɛlɛ, ma ma jaŋ na hɛɛŋ. Losuŋ jaŋ kɛŋma. Ma nialiŋ síi mↄŋ lɛɛlɛ, ma jaŋ na hɛɛŋ. Ma tuↄŋ jaŋ chei, di ma yel.
42006026	Di niaa kala yie bɛsɛma lɛ, ma ma jaŋ na hɛɛŋ, bɛɛ wiaa la naabalimaba J_uu tiŋŋaa ma bɛsɛ nialiŋ fa si nyia wiaa a bul di baa bul wiaa, Wia Diŋ-zↄŋ-la doluŋ lɛ nɛ."
42006027	Ŋii nɛ Yesu bira dagɛ niaa a bula piba a bul, "Ma nialiŋ síi jegili mi teeŋ, mi bulaa pima di ma cho ma diŋdↄŋŋↄↄ aa ŋaa wu-zↄŋŋↄↄ nialiŋ si bɛrɛma lɛ.
42006028	U maga di maa sul Wia duu pɛ nialiŋ síi bul wu-bↄŋŋↄↄ ma lɛ a chuↄlɛ Wia pi nialiŋ síi dↄgisɛma.
42006029	Di nuu nɛ fallɛ ŋ na-gua chaŋkpaŋiŋ lɛ, kɛŋ ŋ na-diiŋ chaŋkpaŋiŋ ma birima pu duu fallɛ. Di nuu nɛ kɛŋ ŋ gɛri-baliŋ laa, wuri ŋ gɛri-bie ma pɛ pu.
42006030	Di ŋ nɛ kɛŋ kuŋ, di nuu piɛsɛ chichɛ, joŋo pu. Di nuu nɛ joŋ ŋ kuŋ maa, bira sí piɛsa laa.
42006031	Ma síi chɛ di niaa ŋiŋaa ŋii ma lɛ, má ma joŋ ŋii ŋiŋaaba lɛ.
42006032	Di ma nɛ cho nialiŋ si choma duŋduŋ, u bi maga di ma kɛŋ time, bɛɛ wiaa haachɛ diiree ma cho dↄŋↄ nɛ.
42006033	Di maa ŋaa wu-zↄŋŋↄↄ nialiŋ síi ŋaa wu-zↄŋŋↄↄ ma lɛ, ma bi time kɛnɛ, bɛɛ wiaa haachɛ diiree ma ŋaa ŋii nɛ.
42006034	Di ma nɛ joŋ kiaa a chiŋ nialiŋ ma si biina ba jaŋ wuo time pima aŋ vↄŋ niaa dↄŋsuŋ, ma bira bi time kɛnɛ, bɛɛ wiaa haachɛ diiree ma joŋ kiaa chichiŋ haachɛ diiree dↄŋsuŋ nɛ aŋ gbɛrɛ di ba bira t_iŋba ŋii titia.
42006035	Ama wialiŋ mi síi chɛ di ma ŋaa nɛ ŋla: Má cho ma diŋdↄŋŋↄↄ aa ŋaa wu-zↄŋŋↄↄ ba lɛ, a joŋ kiaa chiŋba aŋ sí gbɛrɛ di ba t_iŋma. Di ma nɛ ŋaa ŋii, Wia jaŋ leŋ di ma ŋaa u-na Wii-baliŋ biiriŋ, duu joŋ ku-bal-bal t_iŋma. Wia yie pɛ ni-bↄŋŋↄↄ ari nialiŋ ma kala si kɛŋ siiŋ lɛ nɛ.
42006036	Má fifá niaa nennige ari ma Nyimma Wia síi fá niaa nennige ŋii.
42006037	Ma sí ma dↄŋsuŋ tiŋŋaa wiaa laa jijiŋ a ma sí cheeriŋ joŋo piba. Di ma nɛ ŋaa ŋii, Wia ma bi jaŋ joŋ cheeriŋ pima. Má joŋ wiaa chɛ ma dↄŋsuŋ tiŋŋaa. Di ma nɛ ŋaa ŋii, Wia ma jaŋ joŋ ma wiaa chɛma.
42006038	Má ŋaa kiaa pipi ma dↄŋsuŋ tiŋŋaa. Di ma ŋaa ŋii, Wia ma jaŋ ŋaa kiaa a pima a ma jaŋ kɛŋ zile ma teeŋ. U jaŋ magisɛ kiaa chuↄrɛ a pima. Ku-la ŋ si kaa magisa pi ŋ dↄŋsuŋ tiŋŋaa, u titia nɛ Wia ma jaŋ kaa magisa piŋ."
42006039	Ŋii nɛ Yesu bira magɛ namaga piba a bul, "Nyulima bi jaŋ wuo a kɛŋ nyulima dↄŋↄ daaŋ lɛ. Di u nɛ ŋaa ŋii, ba kala balia jaŋ tel buↄtuoŋ lɛ.
42006040	Sukuuri-bie bi u kerichi ka kii, ama di kerichi-la dagɛ bile dɛrɛ, u jaŋ wuo magɛ u kerichi-la.
42006041	Ɛɛ nɛ ŋ jaŋ wuo na daa-bie si tel ŋ naaŋbie siiŋ lɛ aŋ bi daa-bal-la si tel ŋ titia siiŋ lɛ ka na?
42006042	Ŋ bi jaŋ wuo bula pi ŋ naaŋbie a bul duu leŋ di ŋ liisɛ daa-bie-la si hɛ u siiŋ lɛ, aŋ paala bi daa-bal-la si hɛ ŋ titia siiŋ lɛ ka na. Ŋ-na kaŋfugi tiina, laa sipaaŋ liisɛ daa-bal-la si hɛ ŋ titia siiŋ lɛ, ka ŋ siaa wuo na, ŋii nɛ ŋ ma jaŋ wuo pɛ ŋ naaŋbie lɛ a liisɛ daa-bie-la si hɛ u siiŋ lɛ a pu."
42006043	Ŋii nɛ Yesu magɛ namaga a pi niaa a bul, "Tia-la si kɛŋ yarifiɛlaa bi jaŋ nɛŋ nɛŋ-lↄrunuŋ, aŋ ka tia-la si bi yarifiɛlaa kɛnɛ ma bi jaŋ nɛŋ nɛŋ-zↄŋŋↄↄ.
42006044	Tia-la nɛnɛɛ nɛ yie dagɛ tia-la yiri. Sↄjaamiŋ bi tutogo naŋbilaa ka nɛŋ, sↄguŋ-gbeŋe ma bi chichuɛŋ ka nɛŋ.
42006045	Ni-zↄmuŋ kɛŋ tuↄbiiŋ-zↄŋŋↄↄ nɛ u tuↄŋ lɛ aa ŋaa wu-zↄmↄ-la u síi biinu. Ni-bↄmuŋ ma kɛŋ tuↄbiiŋ-bↄŋŋↄↄ nɛ u tuↄŋ lɛ a maa ŋaa wu-bↄmↄ-la u síi biinu u tuↄŋ lɛ. Ŋ tuↄbiinaa si kɛŋ wii-la nɛ, u nɛ ŋ niiŋ bubul."
42006046	Ŋii nɛ Yesu bira bul, "Bɛɛ nɛ tii ma kɛŋmi yiyirɛ 'La Tiina, la Tiina,' aŋ bi wialiŋ mi síi bula pima ka ŋaa?
42006047	Nii-la kala si kↄ mi teeŋ a jegile nii mi niiŋ wiaa a tutoba, mi jaŋ dagɛma ŋii u si naga.
42006048	U nagɛ baala si saa dia nɛ a lu dia-la geŋtine, u faasa tuu kpaginyiliŋ nyuŋ. Ŋii nɛ duonuŋ nii, fuoŋ s_u a pɛllɛ yagɛ dia-la, ka dia-la bi jigise maa, bɛɛ wiaa u saau woruŋ nɛ.
42006049	Ama nii-la si jegile nii wialiŋ mi si bula aŋ biba to, u nagɛ baal-la si saa u dia tiŋteeŋ aŋ bi geŋtine luo u tuu nɛ. Ŋii nɛ duonuŋ nii, fuoŋ s_u, liiŋ pɛllɛ yagɛ dia-la, dia-la kala tel wuru."
42007001	Yesu si bul wiaa deeŋba kala a pi nialiŋ dɛrɛ, u sii mu taŋ kubala baa yirɛ Kapɛnam.
42007002	Baal kubala nɛ fa hɛ dimɛ. U fa ŋaa Rom laali-yuoroo kuhiaŋ nɛ a fa kɛŋ u yomo nɛ a chou woruŋ. Yomo-la wiwiilɛ a pina kikiiki.
42007003	Ŋii nɛ laali-yuoroo kuhiaŋ-la nii Yesu wiaa. U si nii ŋii, u liisɛ J_uu tiŋŋaa kuhiasiŋ di ba mu sulu duu ku vaarɛ u yomo-la.
42007004	Ba sii a mu Yesu teeŋ a sulu kiŋkɛŋ kiŋkɛŋ a bul, "Baala deeŋ ŋaa ni-zↄŋ nɛ. U maga di ŋ pɛu lɛ.
42007005	U cho la niaa woruŋ. U titia nɛ saa Wii-chuↄlɛ dia a pila."
42007006	Ŋii nɛ Yesu to ba hariŋ mu. Ba si mu kpagɛ laali-yuoroo kuhiaŋ dia, baal-la tiŋ u naŋdↄŋsuŋ di ba ku lii bula pi Yesu a bul, "Mi Tiina, sí ŋ titia walimu a kↄ mi dia. Mi bi maga di ŋ ku juu mi dia.
42007007	Ŋii nɛ tii mi paala bi ŋ teeŋ kↄ. Ŋ-na yaa suri ŋ niiŋ a bul di mi yomo-la duori, u jaŋ duori.
42007008	Mi ma paala to mi laali-yuoroo nihiasiŋ niiŋ nɛ. Laali-yuoroo dↄŋsuŋ tuto mi niiŋ maa. Di mi nɛ bul di niaa deeŋba mu daha, ba yie mu nɛ. Di mi bira si di nia deeŋ kↄ daha, u yie kↄ nɛ. Di mi nɛ bula pi mi yomo duu ŋaa deeŋ, u yie ŋaa nɛ."
42007009	Yesu si nii wiaa deeŋba, u ŋaau wu-kpuŋkpere. U miira daasɛ hariŋ a bula pi ni-daŋ-la fa síi to u hariŋ a bul, "Mi ha bi yarida deeŋ doho na Iziral tiŋteeŋ niaa tuↄŋ."
42007010	Ŋii nɛ nialiŋ laali-yuoroo kuhiaŋ-la fa si tima, ba miira mu u dia, di u yomo-la duoro.
42007011	Yesu si vaarɛ Rom laali-yuoroo kuhiaŋ yomo-la, u bi diene ka u mu taŋ kubala baa yirɛ Neeŋ. Ni-daŋ ari u haritooroo nɛ to u hariŋ mu.
42007012	U si mu kpagɛ taŋ-la niiŋ di baa yel yoho. Baal kubala nɛ suba. U nɛ fa ŋaa u naaŋ bie kala. U naaŋ ma fa ŋaa yo-haal nɛ. Niaa yuga a lii taŋ-la a ku chigi haal-la.
42007013	Yesu si na haal-la, nennige kala kɛnu. U bula pu a bul duu sí yel.
42007014	Ŋii nɛ u mu a digi daga-la ba fa si joŋ suu-la hɛ. Nialiŋ fa si chuŋ daga-la a kaa mu di ba hugi, ba chiŋ. Ŋii nɛ Yesu bula pi suu-la a bul, "Bapuↄsi-bie, mi bula piŋ di ŋ sii suuŋ lɛ."
42007015	Baal-la sii suuŋ lɛ a suomo bubul wiaa. Ŋii nɛ Yesu joŋu pi u naaŋ.
42007016	Fawulluŋ kɛŋ nuu-kala. Ba dɛnnɛ Wia a bul, "Nialiŋ síi bul wiaa, Wia Diŋ-zↄŋ-la doluŋ lɛ, ba tuↄŋ ku-bal nɛ ku tuu la tuↄŋ. Wia kↄ duu laa u niaa ta nɛ."
42007017	Ŋii nɛ wiiŋ deeŋ Yesu si ŋaa, teeli Judiya tiŋteeŋ kala ari ta-biisi-la si golli Judiya tiŋteeŋ.
42007018	Jↄↄŋ haritooroo bul wiaa deeŋba kala Yesu si ŋaa a pu.
42007019	Ŋii nɛ Jↄↄŋ, Wia lii-foori-la yirɛ ba tuↄŋ niaa balia, a tiŋba di ba mu Yesu teeŋ a piɛsu a bul, "Ŋ nɛ nii-la Jↄↄŋ si si u jaŋ kↄ, koo la gbɛrɛ nuu ma dↄŋ nɛɛ?" Ŋii nɛ ba mu Yesu teeŋ.
42007020	Ba si mu u teeŋ, ba piɛsu a bul, "Jↄↄŋ, Wia lii-foori-la nɛ tiŋla di la ku piɛsiŋ ari ŋ nɛ nii-la u si si u jaŋ kↄ koo la gbigbɛrɛ nuu dↄŋ nɛɛ?"
42007021	Bua-la titia lɛ Yesu vaarɛ nyanyal tiŋŋaa a yugɛ, a kiri jiŋ-bↄŋŋↄↄ niaa lɛ, aŋ suri nyulimaa ma siaa.
42007022	Ŋii nɛ u bula pi Jↄↄŋ haritooro-la a bul, "Má miira mu a bula pi Jↄↄŋ wialiŋ kala ma si nia aŋ na maa. Nyulimaa siaa susuri, gbɛrikɛɛ vivɛŋ, gbegisiŋ duduori. Taŋŋaa ninii wiaa. Nialiŋ si suba sisii suuŋ lɛ. Summoo ma wuo ninii Wia wu-zↄŋŋↄↄ.
42007023	Nialiŋ si bi kaa lɛrɛ ari mi nɛ ŋaa nii-la Wia si tima, ba tuↄŋ jaŋ tↄrɛ."
42007024	Ŋii nɛ Jↄↄŋ haritooro-la viiri. Ka Yesu suomo bul Jↄↄŋ wiaa a pipi ni-daŋ-la. U piɛsɛba, "Ma si mu Jↄↄŋ teeŋ giri-bine lɛ, bɛɛ nɛ ma fa gbɛrɛ di ma na? Ma mu di ma na yaŋ peliŋ si kaa viviisi nɛɛ? Ai.
42007025	Bɛɛ nɛ saa ma lii di ma na? Ma lia di ma na nuu si laalɛ gɛri-zↄŋŋↄↄ nɛɛ? Ai. Bee na nialiŋ si yie laalɛ gɛnniŋ deeŋba, ba yie juu kuori-diisiŋ nɛ aa nii sima.
42007026	Má saa dagɛmi ku-la ma si mua di ma na. Ma mu di ma na nii-la síi bul wiaa, Wia Diŋ-zↄŋ-la doluŋ lɛ nɛɛ? Oo, mi jaŋ bula pima ari ma na nuu duu kii nii-la síi bul wiaa, Wia Diŋ-zↄŋ-la doluŋ lɛ.
42007027	U-na Jↄↄŋ wiaa nɛ ba ŋmuŋsa bil Wia teniŋ tuↄŋ, a bul di Wia si, 'Má jegile nii mi teeŋ, mi jaŋ tiŋ mi tiŋdaara duu laa ŋ sipaaŋ a mu a wasɛ woŋbiiŋ biliŋ lɛ.' "
42007028	Ŋii nɛ Yesu bira bula pi niaa a bul, "Jↄↄŋ nɛ kii nuu-kala ba si lula. Ama nii-la si ŋaa ni-bie Wia kuorii-la tuↄŋ, u nɛ yuga kii Jↄↄŋ."
42007029	(Nialiŋ ari ba tuↄŋ laŋpoo lilaaraa fa si nii wialiŋ Jↄↄŋ si bula, ba laa dii a to Wia. Ba nɛ ku ŋaa tuↄ-pul timma. Jↄↄŋ foba Wii-chuↄlɛ liiŋ maa.
42007030	Ama Farisii tiŋŋaa ari Wia teniŋ kerichiba via Wia niiŋ wialiŋ Jↄↄŋ si bula. Ba nɛ bi sɛyɛ di Jↄↄŋ foba Wii-chuↄlɛ liiŋ.)
42007031	Ŋii nɛ Yesu bira bul, "Bɛɛ nɛ mi jaŋ kɛŋ jiniŋ niaa kaa magisɛ? Ɛɛ nɛ ba nagɛ?
42007032	Ba nagɛ haŋbiisiŋ síi gbieli yↄbↄ tuↄŋ nɛ. Dↄŋsuŋ yie kpia dↄŋↄ lɛ, a bula piba a bul, 'La yii yiilaa nɛ pima, aŋ ka ma bi gua, la yel yoho pima, aŋ ka ma bi yel.'
42007033	Bua-la lɛ Jↄↄŋ Wia lii-foori-la si kↄ ma teeŋ, uu vↄↄ niiŋ nɛ a bi siniŋ ma nyua. Ŋii nɛ ma si di jiŋ-bↄŋ nɛ kɛnu.
42007034	Aŋ ka mi-na Nuhuobiine Bie kↄ ma teeŋ a didii kiaa aŋ pɛ nyunyua siniŋ maa. Ŋii nɛ ma bula pi dↄŋↄ a bul baala deeŋ ŋaa luobii tiina nɛ a ŋaa si-nyuaru maa, aŋ pɛ kɛŋ laŋpoo lilaaraa ari haachɛ diiree kala kaa dii naŋdↄŋsuŋ.
42007035	Nialiŋ si sɛi wu-jimii-la si lii Wia teeŋ, ba wu-ŋaalaa daga ari ba sɛnɛ lii Wia teeŋ nɛ."
42007036	Tapulii kubala Farisii tiŋŋaa tuↄŋ dↄŋↄ yirɛ Yesu duu kↄ u dia di ba dii kudiilee. Yesu mu a hↄŋ di ba dii kiaa.
42007037	Di haal kubala hɛ taŋ-la lɛ a ŋaa haachɛ diiru. Haal-la nii Yesu wiaa ari u hɛ Farisii tiina-la dia lɛ aa dii kiaa. Ŋii nɛ u sii joŋ tulaali loŋ a kaa mu juu dia-la.
42007038	U si juu dia-la, u chiŋ Yesu naasiŋ sɛmɛ a yiyel sii-liiriŋ a hihɛ Yesu naasiŋ lɛ. Sii-liiriŋ si hɛ Yesu naasiŋ lɛ ŋii, u kɛŋ u nyu-punaa kaa tiikɛ aŋ guori Yesu naasiŋ, a bisɛ tulaalii-la hɛ u naasiŋ lɛ.
42007039	Farisii tiina-la si yirɛ Yesu duu ku dii kiaa na wiiŋ deeŋ a bibiinɛ u tuↄŋ lɛ, "Di baala deeŋ sɛnɛ ŋaa nii-la síi bul wiaa, Wia Diŋ-zↄŋ-la doluŋ lɛ nɛ, u fa jaŋ jiŋ ari haala deeŋ si digu ŋaa haachɛ diiru nɛ."
42007040	Ŋii nɛ Yesu bula pi Saamↄŋ a bul, "Saamↄŋ, mi kɛŋ wii nɛ di mi bula piŋ." Ŋii nɛ Saamↄŋ bula pu a bul, "Mi kuhiaŋ, bula pimi." Ŋii nɛ Yesu bula pu a bul,
42007041	"Baalaa balia nɛ hɛ dimɛ a sii mu chiŋ moribiee kiaa tiina teeŋ. Dↄŋↄ chiŋ siidi bui banɛsɛ, dↄŋↄ ma chiŋ siidi zↄ-banɛsɛ.
42007042	Niaa deeŋba balia tuↄŋ, kuŋ-kala bi u chimiŋ wuo t_iŋ. Ŋii nɛ kiaa tiina-la joŋ chiŋ-la a chɛ ba kala. Niaa deeŋba baliamiŋ tuↄŋ, kubɛɛ nɛ jaŋ cho baal-la woruŋ?"
42007043	Ŋii nɛ Saamↄŋ bula pu duu biina ari nii-la chimiŋ si yuga nɛ. Ŋii nɛ Yesu bula pu di wutitii nɛ.
42007044	Ŋii nɛ u miira beŋ haal-la aŋ piɛsɛ Saamↄŋ a bul, "Ŋ na haal-la deeŋ nɛɛ? Mi kↄ ŋ dia, aŋ ka ŋ bi liiŋ ŋaa pimi di mi sↄŋ mi naasiŋ, aŋ ka u-na kɛŋ u sii-liiriŋ kaa sↄŋ mi naasiŋ aŋ kɛŋ u nyu-punaa ma tiikɛ.
42007045	Mi síi kↄ ŋ dia, ŋ bimi guoro, ka u-na guori mi naasiŋ.
42007046	Ŋ bi nuuŋ ŋaa tisɛ mi nyuŋ, ka u-na ŋaa tulaali tisɛ mi naasiŋ.
42007047	Mi bula piŋ ari mi joŋ u haachɛba yugɛ nɛ a chɛu, ŋii nɛ tii u chomi woruŋ ŋii. Ama nii-la ma mi si joŋ u haachɛba muapilii chɛu, u tiina ma chomi muapilii nɛ."
42007048	Ŋii nɛ Yesu bula pi haal-la niaa tuↄŋ ari u joŋ u haachɛba a chɛu nɛ.
42007049	Ŋii nɛ nialiŋ ku-kaanaa fa si hↄnↄ didii kudiile-la bibiinɛ ba tuↄŋ lɛ a bul, "Kubɛɛ nɛ nia deeŋ si paala joŋ haachɛba chɛ niaa?"
42007050	Ama Yesu bula pi haal-la a bul, "Ŋ yarida nɛ laaŋ ta. Mu ari yarifiɛlaa."
42008001	Ŋii hariŋ Yesu gↄllↄ to ta-balaa ari ta-biisiŋ a bubul Wia wu-zↄmↄ-la a tigɛ Wia kuorii-la lɛ. U haritooro-la fii ari balia to u hariŋ mu,
42008002	ari haalaa dↄŋsuŋ maa. Ba tuↄŋ dↄŋsuŋ faa wiilɛ nɛ, jiŋ-bↄŋŋↄↄ ma fa kɛŋ dↄŋsuŋ. Yesu vaarɛ ba kala. Ba tuↄŋ dↄŋↄ yiriŋ nɛ Mɛɛri Magidaliŋ. Yesu fa kiri jiŋ-bↄŋŋↄↄ balipɛ nɛ u lɛ.
42008003	Dↄŋↄ ma yiriŋ nɛ Juana. U bala ma yiriŋ nɛ Kusa. Kusa fa ŋaa nihiaŋ nɛ kuoro Hɛrↄd dia lɛ. Haal-la ba síi yirɛ Suzana ma hɛ dimɛ a pɛ haalaa dↄŋsuŋ yugɛ ma lɛ. Ba pɛba lɛ ari kialiŋ kala Yesu ari u haritooroo síi chɛ.
42008004	Ŋii nɛ niaa lii tasiŋ a kukↄ Yesu teeŋ. Ni-daŋ-la si ku hilime dɛrɛ, Yesu magɛ namaga a piba a bul,
42008005	"Baal kubala nɛ sie a mu u d_uu u kiaa. U joŋ u ku-doho aa misɛ nɛ. U síi misɛ ŋii, dↄŋsuŋ tel woŋbiiŋ tuↄŋ. Niaa vɛnɛ nuↄsɛ, ka diibiisiŋ tuↄsa dii.
42008006	Dↄŋsuŋ ma tel kpaginyiliŋ nyuŋ a nyu aŋ suu, bɛɛ wiaa liiŋ tuo dimɛ.
42008007	Dↄŋsuŋ ma tuu tel sↄsuŋ tuↄŋ a nyu, ba di sↄsuŋ kala waa hɛ dↄŋↄ lɛ. Sↄsu-la wulimiŋ kɛŋ kialiŋ, ba suu.
42008008	Ku-doho-la dↄŋsuŋ ma tel tiŋtee-zↄmuŋ lɛ. Ba nyu a waa a wasɛ kiŋkɛŋ a hɛ biee zↄlↄ zↄlↄ." Ŋii nɛ Yesu magɛ namaga-la dɛrɛ aŋ bul, "Digilaa tiŋŋaa, má wuoli ma digilaa nii."
42008009	Ŋii nɛ Yesu haritooroo piɛsɛ namaga-la bubuↄŋ.
42008010	Yesu bula piba a bul, "Ma niaa deeŋba nɛ Wia dagɛ u kuorii-la bubuↄŋ pa. Ama ni-daŋ kala, namagaba nɛ u yie kaa didagɛba. Ba yie jegili jegili aŋ bi ba bubuↄŋ jiŋ a bira nyilimi nyilimi aŋ bi kuŋ-kala ma wuo na.
42008011	Namaga-la bubuↄŋ nɛ ŋla: Wia niiŋ wiaa nɛ ŋaa ku-doho-la.
42008012	Kialiŋ si tel woŋbiiŋ tuↄŋ nɛ ŋaa nialiŋ si yie nii Wia niiŋ wialiŋ, ka Sitaani ku liiri wialiŋ ba tuↄŋ, di ba sí wialiŋ laa dii di Wia laaba ta.
42008013	Kialiŋ si tel kpaginyiliŋ nyuŋ ma nɛ ŋaa nialiŋ si yie nii Wia niiŋ wialiŋ a sɛi ari tuↄtↄruŋ. Ama u bi ba tuↄŋ tibe. Ba yie sɛi wii-la a mu magɛ ŋii aŋ via. Di wiaa nɛ juuba, ba joŋo ta.
42008014	Kialiŋ si tel sↄsuŋ tuↄŋ ma nɛ ŋaa nialiŋ si yie nii Wia niiŋ wialiŋ, ama dunia kiaa wiaa wiwalimɛba, ba cho di ba jigi a chichɛ dunia tuↄtↄrɛ wu-ŋaalaa. A tiŋ kiaa deeŋba wiaa ba yie to mu magɛ ŋii aŋ bira via wialiŋ. Wialiŋ lɛl ba tuↄŋ.
42008015	Kialiŋ si tel tiŋtee-zↄmuŋ tuↄŋ ma nɛ ŋaa nialiŋ si nii Wia niiŋ wialiŋ a laaba hɛ ba tuↄsaa lɛ a tutoba, a pɛsɛ wialiŋ lɛ halii, ba kɛŋ doho."
42008016	Ŋii nɛ Yesu bira dagɛ niaa a bul, "Nuu-kala síi chɛ pulumuŋ u dia lɛ, u bi jaŋ nyigɛ chaaniŋ bil u dia lɛ a kɛŋ gbaŋa a chu tↄ, u bira bi jaŋ joŋ chaaŋ-la hɛ godo bubuↄŋ maa. U yie joŋo bil kua nyuŋ nɛ di niaa nɛ kuu juu u dia, di ba na pulumuŋ.
42008017	Wu-faali tuo see duu ku lii di-jaliŋ. Wii-kala si hɛ birimiŋ tuↄŋ ma jaŋ ku lii pulumuŋ.
42008018	Má fiɛlɛ ma siaa woruŋ ari wialiŋ ma síi nii lɛ. Nii-la kala síi to Wia niiŋ wiaa, Wia jaŋ faasa pɛu lɛ duu to woruŋ. Nii-la ma si bi Wia niiŋ wiaa ka to, Wia bi jaŋ pɛu lɛ. U si pɛu lɛ mua-la maa, u jaŋ laau kaa viiri."
42008019	Ŋii nɛ Yesu naaŋ ari u ŋaanaa kↄ lee-la Yesu si hɛ di ba nau. Niaa si yuga ŋii, ba buu wuo na.
42008020	Ŋii nɛ nuu bula pi Yesu a bul, "Ŋ naaŋ ari ŋ ŋaanaa nɛ chiŋ jeeŋ hariŋ a chichɛ di ba naŋ."
42008021	Ŋii nɛ Yesu bula pi ba kala a bul, "Nialiŋ si nii Wia niiŋ wiaa a tutoba, ba nɛ ŋaa mi naaŋ ari mi naaŋbiiriŋ."
42008022	Tapulii kubala Yesu ari u haritooroo sii juu liiŋ daboro. Ŋii nɛ Yesu bul di ba chol muga cholo dↄŋↄ. Ŋii nɛ ba juu liiŋ daboro-la a duoro mu.
42008023	Ba fa si duoro mu ŋii, Yesu piŋ doŋ. Ŋii nɛ pel-duo kubala suomo ŋiŋaa, a ku ŋmoo liiŋ a hɛ liiŋ daboro-la tuↄŋ u chichɛ u s_u. U fa ka mua di ba tuu liiŋ bubuↄŋ.
42008024	Ŋii nɛ Yesu haritooro-la mu lee-la u fa si pina, a chisu a bula pu a bul, "La kuhiaŋ, laa chɛ di la suu nɛ." Ŋii nɛ Yesu sii doŋ lɛ a kpia pel-la lɛ aŋ bul lii-pel-la ma lɛ duu fiɛla piŋ. Pel-la kɛrɛ, ka leriŋ kala ŋaa fuii.
42008025	Ŋii nɛ Yesu piɛsɛ u haritooroo a bul, "Ma bi yarida ŋaa?" U ŋaa nuu-kala wu-kpuŋkpere. Fawulluŋ ma kɛŋba. Ŋii nɛ ba pipiɛsɛ dↄŋↄ a bul, "Kubɛɛ nɛ saa paala ŋaa nia deeŋ? U bul wiaa a pi peliŋ ari lii-peliŋ, ba kala to u niiŋ."
42008026	Ŋii nɛ ba duoro kↄ Gɛrasiŋ tiŋteeŋ. Gɛrasiŋ ari Galilii tiŋteeŋ kpagɛ dↄŋↄ nɛ.
42008027	Ba si mu yi lee-la, Yesu lii liiŋ niiŋ. U si lia, di baal kubala ma lii taŋ-la a ku chemu. Jiŋ-bↄŋŋↄↄ kɛnu. U kɛŋ yaribiree nɛ aa gↄllɛ a dieni. U bi dia maa juu. Vaamaa leriŋ nɛ u yie hɛ.
42008028	U si na Yesu, u ŋmoo niiŋ aŋ tuu tel u sipaaŋ, aŋ bula pu a bul, "Yesu, Wii-baliŋ Bie, bɛɛ nɛ ŋ chɛ ŋ ŋaami lɛ? Mii suluŋ, sí mi dↄgisu."
42008029	Yesu fa bula pi jiŋ-bↄŋ-la duu lii baal-la lɛ, ŋii nɛ tii u bul ŋii. Jiŋsi-la fa vɛnɛ kɛnu a yugɛ nɛ. Niaa kɛnu kaa tↄ dia a hɛu kuruŋ a kɛŋ chↄrumↄↄ vↄbu aŋ hɛ niaa ba bibenu. U yie kɛŋ chↄrumↄ-la kaa kɛrɛ, ka jiŋsi-la kɛnu kaa lii juu giriŋ.
42008030	Ŋii nɛ Yesu piɛsu a bul, "Ŋ yiriŋ nɛ bɛɛ?" Ŋii nɛ baal-la bul duu yiriŋ nɛ ku-kɛnɛ, bɛɛ wiaa jiŋsiŋ fa yuga nɛ a kɛnu.
42008031	Ŋii nɛ jiŋsi-la sul Yesu di ba nɛ leŋ baal-la, duu sí leŋe di ba tuu buↄtuo-luŋuŋ.
42008032	Di toonuŋ ma hɛ lee-la a yugɛ a didii kiaa peeliŋ nyuŋ. Ŋii nɛ jiŋsi-la sul Yesu duu leŋ di ba mu juu toonu-la. U sɛi.
42008033	Ba lii baal-la lɛ a mu juu toonu-la. Ŋii nɛ toonu-la kala sii a fá lii peel-la nyuŋ a tuu tel muga tuↄŋ a nyua liiŋ a suu.
42008034	Too-daara-la si na wii-la si ŋaa, ba fá mu a kɛŋ doworo mu bula pi bagi-daaraa ari taŋ-la niaa kala.
42008035	Niaa sii lii mu di ba na wii-la si ŋaa a kↄ Yesu teeŋ. Baa kↄ di baal-la Yesu si kiri jiŋsiŋ u lɛ, duu hↄŋ Yesu sɛmɛ a laalɛ gɛriŋ a kɛŋ yarifiɛlaa. Ba si na ŋii, fawulluŋ kɛŋba.
42008036	Nialiŋ si hɛ dimɛ aa beŋ, ka Yesu vaarɛ baal-la, ba bula pi ba dↄŋsuŋ tiŋŋaa ŋii u si ŋaa a vaarɛ baal-la.
42008037	Ba si nii wialiŋ, fawulluŋ kɛŋba woruŋ. Ŋii nɛ taŋ-la niaa kala ku bula pi Yesu duu lii ba jaŋ lɛ. Ŋii nɛ Yesu sii juu liiŋ daboro. Ba di u haritooroo duoro viiri.
42008038	Ŋii nɛ baal-la Yesu si kiri jiŋ-bↄŋŋↄↄ u lɛ ma sulu duu leŋ duu kↄ di ba mu. U bi sɛyɛ aŋ bula pu a bul,
42008039	"Mu dia a bula pi ŋ dia niaa, Wia si ŋaa wii-la ŋ lɛ." Ŋii nɛ baal-la gↄllɛ jaŋ tuↄŋ kala a bul wii-la Yesu si ŋaau lɛ.
42008040	Ŋii nɛ Yesu miira mu juu liiŋ daboro a duoro chol muga. Ba cholo ŋii di ni-daŋ hilime a hↄnↄ gbɛru.
42008041	Di baal kubala ma kↄ dimɛ. Baa yirɛ Jaaris. U fa ŋaa Wii-chuↄlɛ dia kuhiaŋ nɛ. U fa kɛŋ toli-bala nɛ. Tolo-la fa yi jisiŋ fii ari balia nɛ. Ŋii nɛ baal-la kↄ Yesu teeŋ a tuu tel u naasiŋ lɛ a sulu duu kↄ u dia. U bula pu ari u tolo nɛ pina kikiiki. Ŋii nɛ Yesu sii duu mu baal-la dia. U síi mu ŋii, di niaa gollu chu sɛmɛ-na kala.
42008043	Haal kubala ma fa hɛ ba tuↄŋ. U fa kɛŋ tiŋa nɛ jisiŋ fii ari balia, u pↄ u bi dɛrɛ. ((U gↄllↄ ŋaa daalusuŋ kiŋkɛŋ a chei u moribiee kala, ka daalusu-la buu laa.))
42008044	Ŋii nɛ u lugisi nialiŋ tuↄŋ a ku chiŋ Yesu hariŋ a digi u gɛriŋ niipiniŋ lɛ. U tiŋa-la guu dɛrɛ.
42008045	Ŋii nɛ Yesu piɛsɛ a bul di kubɛɛ nɛ digu. Nuu-kala bul duu-na dee. Ŋii nɛ Piita bula pi Yesu a bul, "Kuhiaŋ, ka ŋ na niaa si yuga ŋii nɛ a golluŋ chu a yiyigi dↄŋↄ."
42008046	Ama Yesu ha bul di nuu nɛ digu. U jima ari doluŋ nɛ liiu lɛ.
42008047	Haal-la si na ari wii-la u si ŋaa bi wu-faali ŋaa, u ku kpirimi Yesu sipaaŋ a chichel, a bul nialiŋ tuↄŋ wii-la si tii u digu, a dagɛ ŋii u si digu a duori lima.
42008048	Ŋii nɛ Yesu bula pu a bul, "Mi tolo, ŋ yarida nɛ tii ŋ duori, mu ari yarifiɛlaa."
42008049	Yesu fa síi bul wiaa ŋii, di tiŋdaara kↄ. U lii Jaaris dia nɛ a kↄ. U si kↄ, u bula pi Jaaris a bul, "Ŋ tolo-la suba nɛ, bira sí la kuhiaŋ-la walimu."
42008050	Yesu síi nii ŋii, u bula pi Jaaris a bul, "Sí leŋe di fawulluŋ kɛniŋ. Di ŋ ŋaa yarida, u jaŋ sii."
42008051	Yesu si mu yi baal-la dia, u bi leŋe di nuu-kala to u hariŋ juu dia-la, see Piita ari Jↄↄŋ ari Jeems, a pɛ bile nyimma ari u naaŋ lɛ.
42008052	Ba ku juu dia-la di nialiŋ kala si hɛ dimɛ china yel bile yoho. Ŋii nɛ Yesu bula piba a bul, "Ma sí yel, bile bi suba, doŋ nɛ u piŋ."
42008053	Ŋii nɛ ba kala mↄmu, bɛɛ wiaa ba jima ari u suba nɛ.
42008054	Ŋii nɛ Yesu guu mu kɛŋ bile nisiŋ lɛ aŋ yiru a bul, "Sii mi bii."
42008055	Ŋii nɛ u dima miira ku juu. U sii lima lima. Ŋii nɛ u bul di ba ŋaa kudiilee pu duu dii.
42008056	Wii-la ŋaa bile nyimma ari u naaŋ wu-kpuŋkpere. Ŋii nɛ Yesu bula piba di ba sí wiiŋ deeŋ si ŋaa bula pi nuu-kala.
42009001	Ŋii nɛ Yesu yirɛ u haritooroo fii ari balia a hɛ dↄŋↄ lɛ, a piba doluŋ di ba wuo jiŋ-bↄŋŋↄↄ aŋ vivaarɛ nyanyal tiŋŋaa maa.
42009002	Ŋii nɛ u tiŋba di ba lii a bul Wia kuorii-la wiaa aŋ pɛ vaarɛ nyanyal tiŋŋaa.
42009003	U bula piba di ba sí kuŋ-kala kaa pɛ vɛŋ woŋbii-la, di ba sí daaŋtigisiŋ koru, di ba sí luↄgaba ma koru, di ba sí kudiilee ma koru, di ba sí moribiee ma koru, a sí gɛnniŋ balia ma paa.
42009004	U bira bula piba a bul, "Di ma nɛ mu a juu taŋ kala, má juu dia-la niaa si cho ma wiaa, a hɛ dii-bala lɛ halii a mu lii taŋ-la lɛ.
42009005	Di ma mu taŋ kala, di ba pↄ di ma sí juu, má kiele mu. Di ma mua, má kpesi ma naasiŋ hagila ta. Ŋii jaŋ ŋaa di ba jiŋ ari ba ŋaa wii nɛ a cheima."
42009006	Ŋii nɛ Yesu haritooro-la sii a gↄllↄ to tasiŋ aa bul Wia wu-zↄmↄ-la wiaa aŋ pɛ vaarɛ niaa lee-na kala ba si mua.
42009007	Galilii tiŋŋaa kuoro Hɛrↄd si nii wialiŋ Yesu haritooro-la fa si gↄllↄ ŋaa, u tuↄŋ kala vugima, bɛɛ wiaa niaa dↄŋsuŋ bula ari Jↄↄŋ Wia lii-foori-la nɛ sii suuŋ lɛ.
42009008	Niaa dↄŋsuŋ ma si Ilaaja nɛ sii suuŋ lɛ, dↄŋsuŋ ma si nialiŋ fa síi bul wiaa, Wia Diŋ-zↄŋ-la doluŋ lɛ faafaa dↄŋↄ nɛ sii suuŋ lɛ.
42009009	Ŋii nɛ Hɛrↄd bul, "Mi ŋaa ba kpu Jↄↄŋ a keri u nyuŋ nɛ, ka kubɛɛ wiaa nɛ saa mi biraa nii ŋla?" Ŋii nɛ u ninɛrikɛ duu na Yesu.
42009010	Ŋii nɛ Yesu naŋzↄↄba-la miira kↄ u teeŋ a bul wialiŋ kala ba si ŋaa pu. Ŋii nɛ u kɛŋ ba duŋduŋa mu taŋ kubala baa yirɛ Bɛtisaada.
42009011	Nialiŋ si nii Yesu wiaa duu mu Bɛtisaada, ba to u hariŋ mu. U kɛŋba woruŋ a bul Wia kuorii-la wiaa piba, aŋ vaarɛ nialiŋ síi wiilu.
42009012	Wia si suomo duu juu, u haritooro-la fii ari balia-la kↄ u teeŋ a bula pu a bul, "Leŋ di niaa deeŋba viiri a mu taŋ tuↄŋ ari bagisiŋ si kpaga daha a chɛ kudiilee ari di-piniŋ, bɛɛ wiaa kuŋ-kala tuo daha."
42009013	Ŋii nɛ Yesu bula piba a bul, "Má mu chɛ kudiilee a piba di ba dii." Ŋii nɛ ba bula pu a bul, "Ku-la la si kɛnɛ nɛ boroboroba banↄŋ ari cheŋfilee balia. Ŋŋ chɛ di la mu yↄↄ kudiilee kaa kↄ pi ni-daŋ deeŋ kala nɛɛ?"
42009014	Baalaa fa si hɛ nialiŋ tuↄŋ yi bui banↄŋ nɛ. Ŋii nɛ Yesu bula pi u haritooroo a bul, "Má leŋ di nialiŋ gulimo hↄŋ hↄŋ mahiŋ balia ari fii fii leree."
42009015	Ŋii nɛ u haritooro-la ŋaa nialiŋ kala tuu hↄŋ.
42009016	Yesu laa boroboroba banↄŋ-la ari cheŋfilee balia-la a wula beŋ wia nyuŋ aŋ chuↄlɛ Wia, aŋ kaa chↄgɛ chↄgɛ a pi u haritooroo. Ba laa kaa mu kpaa nialiŋ.
42009017	Ba kala dii a vↄgɛ aŋ ka. U haritooro-la paa ku-kaaŋ-biisiŋ a s_u siŋsiŋ fii ari balia.
42009018	Tapulii kubala Yesu duŋduŋa chuchuↄlɛ Wia. U haritooroo ma hɛ u teeŋ. Ŋii nɛ u piɛsɛba a bul, "Kubɛɛ nɛ niaa si mi ŋaa?"
42009019	Ŋii nɛ u haritooro-la bul, "Dↄŋsuŋ si ŋ ŋaa Jↄↄŋ nɛ, Wia lii-foori-la. Dↄŋsuŋ ma si di ŋ ŋaa Ilaaja nɛ. Dↄŋsuŋ ma si ŋ ŋaa nialiŋ fa síi bul wiaa, Wia Diŋ-zↄŋ-la doluŋ lɛ faafaa dↄŋↄ nɛ si sii suuŋ lɛ."
42009020	Ŋii nɛ Yesu miira piɛsɛ u haritooroo maa a bul, "Ka ma maa, ma si mi ŋaa kubɛɛ nɛ?" Piita si, "Ŋ nɛ ŋaa Kirisito, nii-la Wia si liisa."
42009021	Ŋii nɛ Yesu bula piba ari siifiɛsiŋ di ba pↄ di ba sí wii-la bula pi nuu-kala.
42009022	U bira bula piba a bul, "Mi-na Nuhuobiine Bie jaŋ na hɛɛŋ kiŋkɛŋ. J_uu tiŋŋaa nihiasiŋ ari nialiŋ si kpu pusuŋ pipi Wia kuhiasiŋ ari Wia teniŋ kerichiba kala jaŋ viami. Ba jaŋ kpumi, ka di mi sii suuŋ lɛ tapul-torimuŋ chɛɛŋ."
42009023	Ŋii nɛ u bula pi nialiŋ kala a bul, "Di nuu-kala níi chɛ duu tomi, see duu via u titia woŋbiiŋ aŋ joŋ u daa-gɛsɛɛ baasɛ tapulii-na kala a to mi hariŋ.
42009024	Nii-la kala síi chɛ duu laa u miisiŋ, u jaŋ joŋ u miisiŋ ta, ama nii-la si via u miisiŋ ta a tiŋ mi wiaa, u jaŋ sɛnɛ laa u miisiŋ.
42009025	Di ŋ nɛ tii dunia kala aŋ bi miisiŋ kɛnɛ, bɛɛ kuŋ nyuurii nɛ ŋ na?
42009026	Mi-na Nuhuobiine Bie jaŋ mu Wia-jaŋ aŋ miira kↄ, a chaanɛ ari mi Nyimma si chaanɛ ŋii. Wia tiŋdaaraa ma jaŋ to mi hariŋ kↄ a ma chaanɛ. Ba-na bi disiŋ kɛnɛ. Nialiŋ hiisiŋ si kɛnɛ a tiŋ mi wiaa ari wialiŋ mi si bula wiaa, mi ma jaŋ fába hiisiŋ bua-la lɛ mi si jaŋ miira kↄ.
42009027	Wutitii nɛ mi bulaa pima, niaa dↄŋsuŋ hɛ daha, ba bi jaŋ suu see di Wia kuorii-la kↄ."
42009028	Yesu si bul wiaa deeŋba kala dɛrɛ, u tapulaa chori chɛɛŋ nɛ u sii jil peeliŋ nyuŋ duu chuↄlɛ Wia. U kɛŋ Piita ari Jↄↄŋ ari Jeems ba jil.
42009029	U fa síi chuↄlɛ Wia ŋii, u siaa birimɛ. U gɛriŋ ma pullɛ a tutul.
42009030	Niaa balia guu kↄ u teeŋ a kalaa tul. Moosis ari Ilaaja nɛ.
42009031	Ba chiŋ aa bul wiaa. Baa bul ŋii Yesu si jaŋ suu Jerusalɛm lɛ. U tiŋtiŋŋaa didɛriŋ nɛ ŋii.
42009032	Piita ari u naŋdↄŋsuŋ fa piŋ doŋ nɛ, ama ba hirike sii a na Yesu síi tul ŋii, a na nialiŋ balia ma si chiŋ u teeŋ.
42009033	Ŋii nɛ nialiŋ ta Yesu aŋ viviiri. Ba si viire ŋii, Piita bula pu, "Kuhiaŋ, u ŋaa wu-zↄŋ nɛ la si hɛ daha. La jaŋ hɛ lɛŋŋɛɛ batori, di ŋ kɛŋ dↄŋↄ, di Moosis ma kɛŋ dↄŋↄ, di Ilaaja ma kɛŋ dↄŋↄ." U síi bul wiaa deeŋba kala, u fa paala bi jiŋ wii-la kala u síi bul.
42009034	Piita ha síi bul wiaa ŋii, duoŋbiliŋbaaniŋ ku tuu tↄba. U si tↄba ŋii, fawulluŋ kɛŋ Yesu haritooro-la.
42009035	Ka nuu yiikoro lii duoŋbiliŋbaaŋ-la tuↄŋ aa bul, "Mi Bie nɛ ŋla. U nɛ ŋaa nii-la mi si liisa. Má jegile nii u teeŋ."
42009036	Yiikori-la si bul wiaa dɛrɛ, u-na Yesu duŋduŋa nɛ hɛ dimɛ. Ŋii nɛ u haritooro-la tↄrɛ ba niiŋ. Ba bi wii-la ba si na bula pi nuu-kala.
42009037	U taŋ si pula, ba lii peel-la nyuŋ tuu, ŋii nɛ ni-daŋ ku cheŋ Yesu.
42009038	Di baal kubala lii ni-daŋ-la tuↄŋ a faasa yirɛ, "La kuhiaŋ, bee na mii suluŋ di ŋ pɛ mi bie lɛ. U nɛ mi bie kala.
42009039	Jiŋ-bↄmuŋ nɛ kɛnu, u chichiirɛ a teriki. Naŋtuↄ-fuŋfuga yie tↄ u niiŋ. Uu walimu a pↄ u buu ka leŋ.
42009040	Mi mu sul ŋ haritooroo di ba kiri jiŋ-bↄŋ-la u lɛ, ama ba bi wuo kiri."
42009041	Ŋii nɛ Yesu bula piba a bul, "Ma lɛɛlɛ niaa deeŋba, ma bi yarida kɛnɛ. Ma ŋaa ni-bↄmↄ nɛ. Ɛɛ nɛ mi jaŋ nyalimɛ a dieni ma teeŋ?" Ŋii nɛ u bula pi baal-la a bul, "Kɛŋ ŋ bile kaa kↄ mi teeŋ."
42009042	Ŋii nɛ bile sii mu. Bile síi mu ŋii, ŋii nɛ jiŋ-bↄŋ-la ŋmobu lo tiŋteeŋ u teriki. Ŋii nɛ Yesu bul jiŋ-bↄŋ-la lɛ duu lii bile lɛ. U lii, ka bile duori, aŋ ka Yesu joŋu pi u nyimma.
42009043	U ŋaa nialiŋ kala wu-kpuŋkpere. Ba si di Wia kɛŋ doluŋ woruŋ. Nialiŋ kala haa biinɛ wu-kpuŋkperisi-la Yesu si ŋaa lɛ. Ŋii nɛ u bula pi u haritooro-la a bul,
42009044	"Ma sí wii-la mi si jaŋ bula pima yu. U nɛ ŋla: Ba jaŋ joŋ mi-na, Nuhuobiine Bie a hɛ niaa nisiŋ lɛ."
42009045	Ama u haritooro-la bi wii-la u si bula bubuↄŋ jiŋ. U ŋaa wu-faali nɛ ba teeŋ. Ŋii nɛ tii ba bi u bubuↄŋ wuo jiŋ. Ama ba fifá fawulluŋ di ba piɛsɛ wii-la bubuↄŋ.
42009046	Ŋii nɛ Yesu haritooroo kɛŋ ba tuↄŋ kuhiaŋ wiaa lilɛrɛ.
42009047	Yesu fa jiŋ wii-la ba síi biinu a kɛŋ bii-bie kaa kↄ kii u sɛmɛ,
42009048	aŋ bula piba a bul, "Di nuu-kala nɛ kɛŋ bii-bie dↄŋↄ woruŋ a tiŋ mi wiaa, mi nɛ u kɛŋ woruŋ ŋii. Nii-la ma kala si kɛŋmi woruŋ, mi duŋduŋa dee u kɛŋ woruŋ ŋii. Nii-la si tiŋmi ma nɛ u kɛŋ woruŋ ŋii. Nii-la si ŋaa ni-bie ma tuↄŋ, u nɛ ŋaa ma tuↄŋ kuhiaŋ."
42009049	Ŋii nɛ Jↄↄŋ bula pi Yesu a bul, "Kuhiaŋ, la na baal kubala duu yirɛ ŋ yiriŋ aa kiri jiŋ-bↄŋŋↄↄ niaa lɛ. La kiru duu sí ŋii ŋaa, bɛɛ wiaa u bi la dↄŋↄ ŋaa."
42009050	Ŋii nɛ Yesu bula pi Jↄↄŋ ari u haritooroo ku-kaanaa a bul, "Ma síu kiru, bɛɛ wiaa nii-la kala si bi ma hariŋ lia, u ŋaa ma dↄŋↄ nɛ."
42009051	Ŋii nɛ tapulii-la kpagɛ di ba joŋ Yesu a kaa jil Wia-jaŋ. U ŋaa siri a sii, a joŋ woŋbiiŋ a mumu Jerusalɛm.
42009052	U tiŋ tiŋdaaraa di ba laa u sipaaŋ a mu Samaria tiŋteeŋ ta-bie kubala, a chɛ leriŋ a bilu lɛ.
42009053	Ka nialiŋ bi siri ŋaa di ba laau, bɛɛ wiaa ba jima duu mu Jerusalɛm nɛ.
42009054	U haritooroo Jeems ari Jↄↄŋ si na ŋii, ba piɛsɛ Yesu a bul, "La Tiina, ŋ jaŋ leŋ di la sul nyiniŋ duu lii wia nyuŋ ku tuu a diiba koo?"
42009055	Ŋii nɛ Yesu daasɛ hariŋ aŋ kpiaba lɛ ((a bul, "Ma bi jiŋ dima-la yiri Wia si joŋo pima. Mi-na Nuhuobiine Bie bi kↄ di mi kpu niaa, ama di mi laa niaa ta nɛ."))
42009056	Ŋii nɛ ka ba kiele mu taŋ dↄŋↄ.
42009057	Ba si lii joŋ ba woŋbiiŋ, baal kubala bula pi Yesu a bul, "Mi ŋaa siri di mi to ŋ hariŋ a mu lee-na kala ŋ síi mu."
42009058	Ŋii nɛ Yesu bula pu a bul, "Jolluŋ kɛŋ buasuŋ nɛ a jujuu, diibiisiŋ ma kɛŋ dɛlliŋ nɛ a jujuu, ama mi-na Nuhuobiine Bie bi di-piniŋ kɛnɛ di mi pina wiesi."
42009059	Ŋii nɛ u bula pi nuu dↄŋ maa a bul, "To mi hariŋ." U bula pu a bul, "Mi Tiina, leŋ di mi laa sipaaŋ mu hugi mi nyimma."
42009060	Ŋii nɛ Yesu bula pu a bul, "Leŋ di suunuŋ tiŋŋaa mu hugi ba suunuŋ, aŋ ka di ŋ ma mu bul Wia kuorii-la wiaa a pi niaa."
42009061	Nuu ma dↄŋ bira bula pu a bul, "Mi Tiina, mi jaŋ to ŋ hariŋ, ama leŋ di mi mu ta mi dia niaa aŋ kↄ."
42009062	Ŋii nɛ Yesu bula pu a bul, "Nuu-na kala si suomo duu pɛrɛ aŋ didaasɛ u hariŋ, u bi tiŋtimii kala kɛnɛ Wia kuorii-la lɛ."
42010001	Yesu si bul wiaa deeŋba dɛrɛ, u liisɛ niaa mahiŋ batori ari fii a kɛŋba kaa kpaa balia balia, a tiŋba di ba laa sipaaŋ mu lee-kala u titia si jaŋ mu.
42010002	U bula piba a bul, "Kiaa yuga baga lɛ di ba ŋaa, ama tiŋtinnaa bi yugɛ di ba tiŋ. Má sul baga-la tiina duu hɛ niaa di ba tiŋ tiŋtimii-la.
42010003	Má sii mu. Ma nagɛ pie-biisiŋ nɛ. Mii tiŋma di ma guoli guŋgurusuŋ tuↄŋ.
42010004	Ma sí moribiee koru, ma sí sulli-gbaŋsiŋ koru a sí nɛŋtɛŋŋɛɛ tuŋ bulia bulia ma koru a sí china chuↄlɛ niaa ma dieni woŋbiiŋ lɛ.
42010005	Di ma nɛ mu juu dia kala, má laa sipaaŋ bula pi dia-la niaa a bul, 'Dia deeŋ niaa jaŋ hↄŋ ari yarifiɛlaa.'
42010006	Di nuu nɛ hɛ dimɛ si cho yarifiɛla-la, má leŋ duu hↄŋ ari yarifiɛlaa ari ma si sul ŋii. Di nuu tuo dia-la lɛ a cho yarifiɛla-la, yarifiɛla-la ma si sula jaŋ miira kↄ ma teeŋ.
42010007	Di ba nɛ pima di-piniŋ, má hɛ dii-bala lɛ halii aa dii kudiile-la ba si ŋaa pima aa nyua liiŋ ma dimɛ. Di tiŋtinna nɛ tima, u maga di ba t_imu nɛ. Ma sí gↄllↄ pipiŋ niaa diisiŋ lɛ.
42010008	Di ma nɛ mu taŋ kala, di ba nɛ pima di-piniŋ, máa dii kialiŋ kala ba si ŋaa pima lee-la.
42010009	Má vaarɛ nyanyal tiŋŋaa ma kala si hɛ taŋ-la lɛ aŋ bula piba a bul, 'Wia kuorii-la ku kpagɛma nɛ.'
42010010	Ama di ma nɛ mu taŋ kala, di ba nɛ bima di-piniŋ pa, má lii chiŋ woŋbiiŋ lɛ aŋ bula piba a bul,
42010011	'Ma taŋ-la hagila si mɛrɛ la naasiŋ lɛ, ba nɛ la kpesee hɛma lɛ ŋla. Ama u maga di ma jiŋ ari Wia kuorii-la ku kpagɛma nɛ.'
42010012	Mi bulaa pima ari sariya chɛ-diiliŋ, Wia jaŋ dↄgisɛ taŋ-la niaa a kii bua-la lɛ u si dↄgisɛ Sↄdↄm niaa ŋii."
42010013	Ŋii nɛ Yesu bula pi taŋ-la niaa si bi u wiaa laa dii a bul, "Ma Kↄraziŋ tiŋŋaa, ma jaŋ na hɛɛŋ. Bɛtisaada tiŋŋaa maa, ma ma jaŋ na hɛɛŋ. Wu-magila-la ba si ŋaa ma teeŋ, di ba nɛ fa ŋaaba Taya ari Saadↄŋ niaa teeŋ ŋla, ba fa bi jaŋ dieni aŋ hↄnↄ tɛllɛ tɛllɛ naasiŋ a ŋaa tuↄruŋ bubugɛ ba titia, a didagɛ ŋii ari ba birima lii ba haachɛba lɛ nɛ.
42010014	Sariya chɛ-diiliŋ, Wia jaŋ dↄgisɛ Kↄraziŋ ari Bɛtisaada tiŋŋaa a kii Taya ari Saadↄŋ tiŋŋaa.
42010015	Ma-na Kapɛnam tiŋŋaa, ma nɛ paala chichɛ di ma kɛŋ ma titia a kaa jil Wia-jaŋ. Ama Wia jaŋ joŋma yuo ta di ma tuu juu Wia nyiniŋ."
42010016	Ŋii nɛ aŋ ka u bira bula pi u haritooro-la a bul, "Nii-la kala si jegile nii ma teeŋ, u jegile nii mi ma teeŋ nɛ. Nuu-kala si viama, u viami ma nɛ. Nii-la kala ma si viami, u ma via nii-la si tiŋmi nɛ."
42010017	Ŋii nɛ Yesu naŋzↄↄba-la mahiŋ batori ari fii-la miira kↄ Yesu teeŋ. Ba tuↄŋ tↄrɛ kiŋkɛŋ a bula pi Yesu a bul, "La Tiina, di la nɛ yirɛ ŋ yiriŋ, jiŋ-bↄŋŋↄↄ ma yie paala to la niiŋ nɛ."
42010018	Ŋii nɛ Yesu bula piba a bul, "Mi na Sitaani duu lii wia nyuŋ ku tuu tel a nagɛ duonuŋ síi ligisɛ ŋii."
42010019	Ŋii nɛ Yesu bira bula piba a bul, "Má jegile nii mi teeŋ. Mi pima doluŋ di ma wuo vivɛŋ diŋŋaa ari nuↄmaa tuↄŋ, ka ba bima wuo diŋ. Mi pima doluŋ di ma wuo Sitaani maa. U bi jaŋ wuo kɛŋma walimɛ.
42010020	Ama ma sí leŋe di ma tuↄŋ tↄrɛ ari jiŋ-bↄŋŋↄↄ síi to ma niiŋ lɛ, má miira leŋ di ma tuↄŋ tↄrɛ a tiŋ ba si ŋmuŋsɛ ma yiraa hɛ Wia-jaŋ lɛ."
42010021	Bua-la titia lɛ Yesu tuↄŋ tↄrɛ Wia Diŋ-zↄŋ-la doluŋ lɛ a bul, "Mi Nyimma, ŋ nɛ ŋaa wia nyuŋ ari tiŋteeŋ kala Tiina. Mii lↄlluŋ ari ŋ si kɛŋ wialiŋ ŋ si joŋo faa a dagɛ nialiŋ si bi wiaa jiŋ, aŋ bi joŋo dagɛ nialiŋ si kɛŋ wu-jimiŋ. Mi Nyimma, mii lↄlluŋ. Ŋ titia tuↄtↄruŋ lɛ nɛ ŋ ŋaa ŋii."
42010022	Ŋii nɛ u bira bul, "Mi Nyimma joŋ kuŋ-kala doluŋ nɛ pimi. Mi Nyimma duŋduŋa nɛ jiŋ ŋii mi si naga. Mi ma duŋduŋa nɛ jiŋ ŋii mi Nyimma ma si naga. Nuu-kala bira buu jiŋ, see nialiŋ duŋduŋa mi síi cho di mi dagɛ."
42010023	Ŋii nɛ Yesu miira daasɛ u haritooro-la aŋ bula piba ba duŋduŋa a bul, "Ma tuↄŋ tↄrↄ ari ma wuo nina wialiŋ kala ma síi na.
42010024	Mi jaŋ bula pima ari buŋbuŋ nialiŋ fa síi bul wiaa, Wia Diŋ-zↄŋ-la doluŋ lɛ ari faafaa kuoroo paala yuga a faa cho di ba na wialiŋ ma síi na aŋ bi wuo na, a ma faa cho di ba nii wialiŋ maa ma síi nii, aŋ ka ba bi wuo nii."
42010025	Ŋii nɛ Wia teniŋ kerichi kubala kↄ a wiwalimɛ duu magisɛ Yesu a piɛsu a bul, "Kuhiaŋ, bɛɛ kuŋ nɛ mi jaŋ ŋaa a kɛŋ miisi-la si bi dɛrɛ?"
42010026	Ŋii nɛ Yesu piɛsu a bul, "Bɛɛ nɛ ba ŋmuŋsɛ Wia teniŋ tuↄŋ? Ɛɛ nɛ ŋ yie karimɛ?"
42010027	Ŋii nɛ baal-la bula pu a bul, "Ba si di ŋ kɛŋ ŋ tuↄŋ kala ari ŋ kuŋ-kala ari ŋ tuↄbiinaa ma kala a cho ŋ Tiina Wia, a cho ŋ dↄŋↄ tiina maa ari ŋ si cho ŋ titia ŋii."
42010028	Ŋii nɛ Yesu bula pu a bul, "Wialiŋ kala ŋ si bula ŋaa wutitii nɛ. Ŋ nɛ ŋaa ŋii, ŋ jaŋ kɛŋ miisiŋ."
42010029	Ŋii nɛ Wia teniŋ kerichi-la chichɛ duu dagɛ ari u kɛŋ wutitii. Ŋii nɛ u piɛsɛ Yesu a bul, "Kubɛɛ nɛ ŋaa mi dↄŋↄ tiina?"
42010030	Ŋii nɛ Yesu magɛ namaga a bul, "Baal kubala nɛ sie a lii taŋ kubala baa yirɛ Jerusalɛm a mumu Jɛrikↄ. U fa ŋaa J_uu tiina nɛ. U si mu ŋii, u mu juu gaaraa tuↄŋ. Ba wuri u gɛnniŋ kala aŋ ŋmobu a bolimu aŋ fá lɛl, ka u piŋ dimɛ a chichɛ duu suu.
42010031	Ŋii nɛ di nialiŋ si kpu pusuŋ pipi Wia, ba tuↄŋ kubala ma joŋ woŋbii-la aa vɛŋ. U si ku a nau, u to sɛmɛ dↄŋ nɛ a kpɛrɛ bal.
42010032	Ŋii nɛ Wia-dia naŋzↄↄ kubala ma kↄ lee-la a ma kpɛrɛ bal.
42010033	Ka Samaria tiŋŋaa baal kubala ma fa joŋ woŋbii-la a vɛnɛɛ kↄ. U si nau, nennige kɛnu.
42010034	U mu u teeŋ a chɛsɛ u naawiilaa a vↄↄ, aŋ joŋu hɛ u titia kakumo lɛ a kɛnu kaa mu nuhuↄraa dia kubala aa benu.
42010035	Taŋ-pul u joŋ siidi zↄlↄ a pi dia tiina aŋ bula pu duu bibeŋ u nyuŋ woruŋ. Duu nɛ miira kↄ, u jaŋ t_iŋ u si ŋmoo chimiŋ magɛ ŋii kala."
42010036	Ŋii nɛ Yesu piɛsɛ Wia teniŋ kerichi-la a bul, "Niaa deeŋba batorimuŋ tuↄŋ, kubɛɛ nɛ ŋaa baal-la si juu gaaraa tuↄŋ dↄŋↄ tiina? Bɛɛ nɛ ŋ biinɛ ŋ tuↄŋ lɛ?"
42010037	Ŋii nɛ Wia teniŋ kerichi-la bul, "Baal-la si fáu nisusuŋ." Ŋii nɛ Yesu bula pu, "Tↄↄ, ŋ ma mu ŋaa ŋii titia."
42010038	Yesu ari u haritooroo si joŋ woŋbiiŋ mumu ŋii, ba kↄ taŋ kubala, di haal kubala ma hɛ dimɛ. Baa yirɛ Maata. U kɛŋ Yesu kaa juu u dia.
42010039	U ŋaana ma fa hɛ dimɛ. Baa yiru Mɛɛri. Yesu si hↄŋ dia-la tuↄŋ, u ku hↄŋ Yesu sɛmɛ a jegilee nii wialiŋ u síi bul,
42010040	ka Maata fiɛsɛ sii a ŋiŋaa kudiilee duu pi Yesu a kala lↄl. Ŋii nɛ u na baaniŋ Mɛɛri nyuŋ a ku lii, a bula pi Yesu a bul, "Mi Tiina, ŋ biina u zↄmↄ nɛ mi ŋaana si leŋ tiŋtiŋŋaa kala pimi mi titiŋ? Leŋ duu ku pɛmi lɛ."
42010041	Ŋii nɛ Yesu bula pu a bul, "Maata, wiaa yuga nɛ hɛ dimɛ a wiwalimiŋ.
42010042	U maga di ŋ chɛ wu-bala duŋduŋ nɛ. Wii-la titia nɛ Mɛɛri liisɛ ŋii. Wii-la ba bi jaŋ wuo kaa laa u teeŋ."
42011001	Tapulii kubala Yesu sii a mu chuↄlɛ Wia lee kubala. U si chuↄlɛ Wia dɛrɛ, u haritooroo tuↄŋ kubala kↄ u teeŋ a bula pu a bul, "La Tiina, dagɛla ŋii la si jaŋ ŋaa a chuↄlɛ Wia, ari Jↄↄŋ fa si dagɛ u haritooroo ba si ŋaa ŋii aa chuↄlɛ Wia."
42011002	Ŋii nɛ Yesu bula piba a bul, "Ŋla nɛ ma jaŋ chuchuↄlɛ Wia: Má bul, 'La Nyimma Wia, leŋ di ŋ yiriŋ yirɛ, leŋ di ŋ kuorii-la kↄ.
42011003	Pila la niiŋ kudiiliŋ tapulii-na kala.
42011004	Joŋ la haachɛba chɛla ari la ma si joŋ la dↄŋsuŋ tiŋŋaa haachɛba chɛba ŋii, a liisɛla wii-la si jaŋ kɛŋla hɛ haachɛ tuↄŋ lɛ.' "
42011005	Ŋii nɛ Yesu bula pi u haritooroo a bul, "Má leŋ di la joŋ ari ma kuŋ nɛ mu u naŋdↄŋↄ dia tita-siesee, a bula pu a bul, 'Mi naŋdↄŋↄ, chiŋmi boroboro batori.
42011006	Mi naŋdↄŋↄ nɛ lii woŋbiiŋ a kↄ mi teeŋ titaŋiŋ deeŋ, ka mi bi kuŋ kɛnɛ di mi ŋaa pu duu dii.'
42011007	Ŋ biina ari ŋ naŋdↄŋ-la nɛ hɛ dia tuↄŋ aŋ bula piŋ a bul, 'Sí mi walimu, boiŋ yaga nɛ. Ka la di mi biiriŋ piŋ doŋ. Mi bi jaŋ wuo sii a piŋ kuŋ-kala.' Ai, u bi jaŋ bul ŋii.
42011008	Bɛɛ nɛ u jaŋ ŋaa? Mi jaŋ bula pima, di ŋ nɛ china pɛsɛ, ma naŋdↄŋsuŋ wiaa dee u jaŋ sii doŋ lɛ a piŋ kudiile-la. Ama ŋ si pɛsɛ ŋii aŋ bi hiisiŋ fá nɛ tii u jaŋ sii a piŋ ku-la kala ŋ síi chɛ.
42011009	Ŋii wiaa mi jaŋ bula pima, Má sul kiaa, ma jaŋ laa, má chɛ kiaa, ma ma jaŋ na. Má d_u boro, ba jaŋ kaa suro pima.
42011010	Nii-la kala si sul kiaa Wia teeŋ, u yie laa nɛ. Nii-la kala síi chɛ kiaa, u yie na nɛ. Nii-la ma kala si d_u boro, ba yie kaa suro pu nɛ.
42011011	Nyiŋ bɛɛ nɛ ma tuↄŋ si jaŋ joŋ dimiŋ a pi u bie duu nɛ piɛsa chichɛ cheŋfiliŋ?
42011012	Koo duu ka chɛ ji-haliŋ, ma tuↄŋ nyiŋ bɛɛ nɛ jaŋ joŋ nuↄmuŋ pi u bie? Ma tuↄŋ nuu-kala bi jaŋ ŋaa ŋii.
42011013	Ma nialiŋ ŋaa ni-bↄŋŋↄↄ nɛ, ka ma wuo joŋ ku-zↄŋŋↄↄ a pi ma biiriŋ. Ama mi Nyimma si hɛ Wia-jaŋ, u kɛŋ wu-zↄŋŋↄↄ a kiima, ŋii nɛ tii u bi jaŋ via duu joŋ u Diŋ-zↄŋ-la a pi nii-la si sulu chichɛ."
42011014	Baal kubala ma nɛ fa kↄ Yesu teeŋ. Jiŋ-bↄmuŋ kɛnu a ŋaa u taŋ. Ŋii nɛ Yesu ŋaa jiŋ-bↄŋ-la lii baal-la lɛ, ka baal-la wuo bubul wiaa. Ni-daŋ-la si hɛ dimɛ a na wii-la, u ŋaaba wu-kpuŋkpere.
42011015	Ŋii nɛ niaa dↄŋsuŋ ma si di jiŋ-bↄŋŋↄↄ kuoro ba síi yirɛ Bɛlizibul nɛ pu doluŋ duu kikiri jiŋ-bↄŋŋↄↄ ŋii.
42011016	Niaa dↄŋsuŋ ma chichɛ di ba magisu. Ŋii nɛ ba si duu ŋaa wu-magiliŋ di ba na a jiŋ ari Wia doluŋ nɛ u kaa ŋiŋaa ŋii.
42011017	Yesu wuo jiŋ ba tuↄbiinaa a bula piba a bul, "Di taŋ niaa nɛ hɛ dimɛ a bi nii-bala kɛnɛ, ba taŋ jaŋ tel. Di naaŋbiiriŋ ma nɛ bi nii-bala kɛnɛ, ba dia jaŋ tel.
42011018	Di Sitaani niaa nɛ bi nii-bala kɛnɛ, ba taŋ bi jaŋ wuo chiŋ."
42011019	Ŋii nɛ Yesu bira bula piba, "Ma bula ari Bɛlizibul nɛ pimi doluŋ mi kaa kiri jiŋ-bↄŋŋↄↄ niaa lɛ. Kubɛɛ nɛ saa joŋ doluŋ pi niaa deeŋba síi to ma hariŋ ba ma kikiri jiŋ-bↄŋŋↄↄ niaa lɛ? Niaa deeŋba titia daga ari maa nyia nɛ. Ba jima ari Sitaani bi u titia wuo guraa yuo.
42011020	Wia doluŋ nɛ mi kaa kiri jiŋ-bↄŋŋↄↄ niaa lɛ. Wiiŋ deeŋ nɛ daga ari Wia kuorii-la paala kↄ ma teeŋ nɛ.
42011021	Di ni-duoŋ nɛ vↄↄ u tuↄnuŋ a hↄnↄ pↄ u dia, nuu-kala bi u dia kuŋ-kala wuo juu joŋ.
42011022	Ama nii-la ma si kɛŋ doluŋ a kiiu duu wuo ku kɛŋ baal-la, aŋ kɛŋ u tuↄnuŋ kala u si kaa pↄ u kiaa a kaa laa u teeŋ, u jaŋ wuo paa u kialiŋ kala kaa viiri.
42011023	Nuu-kala si bi mi nuu ŋaa, u lii mi hariŋ nɛ. Nii-la ma kala si bi mi lɛ pɛ di la kiri kiaa hihɛ dↄŋↄ lɛ, u kaa pisa tita nɛ."
42011024	Ŋii nɛ Yesu bira bula pi niaa a bul, "Di jiŋ-bↄŋ nɛ lii nuu lɛ, u yie gↄllɛ tiŋtee-hiliŋ lɛ a chichɛ di-wiesiŋ. Di u nɛ bi lee na, u yie bul u titia lɛ a bul, 'Mi jaŋ miira mu lee-la mi si lia.'
42011025	U jaŋ miira mumu, di disinniŋ tuo dia-la lɛ, ba wasa u kala zↄŋ.
42011026	Ŋii nɛ u jaŋ miira lii, a kɛŋ jiŋ-bↄŋŋↄↄ balipɛ, kialiŋ si bↄmↄ kiiu, ba ma ku juu a pɛu lɛ. Ŋii hariŋ lɛ nɛ baal-la yie kperi a kii buŋbuŋ-la."
42011027	Yesu si bul ŋii dɛrɛ, di haal kubala hɛ ni-daŋ-la tuↄŋ a faasa bula pu a bul, "Wia jaŋ pɛ haal-la si luluŋ lɛ a diɛsiŋ ari yiliŋ. U jaŋ leŋ duu tuↄŋ tↄrɛ."
42011028	Ŋii nɛ Yesu miira bula pu a bul, "Nii-la si nii Wia niiŋ wiaa a tutoba, u-na tiina tuↄŋ nɛ jaŋ tↄrɛ."
42011029	Nialiŋ si golli Yesu ŋii, u bula piba a bul, "Bee na, jiniŋ niaa deeŋba bↄmↄ nɛ. Ba si di mi ŋaa wu-magiliŋ di ba na a jiŋ ari mi dol-la lii Wia teeŋ nɛ. Ai, mi bi ŋaa. Wu-magiliŋ ma síi chɛ, ma bi jaŋ wuo na, see wu-magil-la Wia fa si ŋaa a tigɛ Jona lɛ.
42011030	Wia joŋ Jona a kɛnu ŋaa wu-magiliŋ Ninivɛ niaa teeŋ. Ŋii titia nɛ u jaŋ joŋ mi-na Nuhuobiine Bie ma a kɛŋmi ŋaa wu-magiliŋ jiniŋ niaa teeŋ."
42011031	Ŋii nɛ Yesu bira bul, "Haal kubala nɛ fa hɛ dimɛ. U dii kuoruŋ tiŋtee kubala lɛ baa yirɛ Siiba. U sii lii u jaŋ lɛ a mu di-bolii duu jegile nii kuoru kubala wu-jimiŋ. U yiriŋ nɛ fa Solomↄŋ. U fa kɛŋ wu-jimiŋ kiŋkɛŋ kiŋkɛŋ. Sariya chɛ-diiliŋ, haal-la jaŋ sii a joŋ cheeriŋ a pi jiniŋ niaa woruŋ. Mi jaŋ bula pima ari nuu nɛ hɛ dimɛ, u yuga a kii Solomↄŋ, ka ma bi sɛi di ma jegile nii u wiaa.
42011032	Sariya chɛ-diiliŋ, Ninivɛ niaa ma jaŋ sii a joŋ cheeriŋ a pima woruŋ. Bua-la lɛ Jona ma fa si mu bul Wia wiaa pi Ninivɛ niaa, ba birima lii ba haachɛba lɛ nɛ aŋ to Wia. Mi jaŋ bula pima ari nuu nɛ hɛ ma tuↄŋ a yuga kii Jona, ka ma bi sɛi di ma jegile nii u wiaa."
42011033	Ŋii nɛ Yesu bira dagɛ niaa a bul, "Di ŋ nɛ nyigɛ chaaniŋ aa chɛ di pulumuŋ hɛ dia tuↄŋ, ŋ bi jaŋ kɛŋ kua kɛrɛ. Ŋ bira bi jaŋ joŋ gbaŋa ma a chu tↄ. Ŋ yie joŋo daŋ kuŋ nyuŋ nɛ, di nuu-kala nɛ ku juu ŋ dia, duu wuo na pulumuŋ a ku juu dia-la.
42011034	Ŋ siaa nɛ ŋaa ŋ yaraa pulumuŋ. Di ŋ siaa nɛ zↄmↄ, ŋ yaraa kala kɛŋ pulumuŋ nɛ, ama di ŋ siaa nɛ bi zↄŋ, ŋ yaraa kala hɛ birimiŋ tuↄŋ nɛ.
42011035	Má pↄ di puluŋ-la ma si kɛnɛ sí birimiŋ birimu.
42011036	Di ŋ yaraa kala nɛ kɛŋ pulumuŋ aŋ ka ŋ lee-kala bi birimiŋ kɛnɛ, u jaŋ chaanɛ lee-kala, ari chaaniŋ si yie chaanɛ ŋii."
42011037	Yesu si bul wiaa deeŋba dɛrɛ, Farisii tiina kubala yiru duu kↄ u dia a dii kudiilee. Ŋii nɛ Yesu mu hↄŋ duu dii kudiile-la. U bi liiŋ sↄmↄ aŋ didii kudiile-la.
42011038	Farisii tiina-la si na ŋii, u ŋaau wu-kpuŋkpere.
42011039	Ŋii nɛ la Tiina Yesu bula pu a bul, "Ma-na Farisii tiŋŋaa, ma yie chɛsɛ ma gbaŋsiŋ ari ma nyunyualuŋ hariŋ woruŋ di ba zↄŋ aŋ bi ba tuↄŋ ka tiisi, ka ba tuↄŋ kala birisi. Ma nagɛ nyunyualuŋ ari gbaŋsiŋ deeŋba nɛ. Ma yaraa nɛ zↄmↄ, ama ma tuↄŋ lɛ ma kɛŋ yaribieriŋ ari tuↄ-bↄmuŋ.
42011040	Ma ŋaa ni-yaaraa nɛ. Wia-la si ŋaa ma hariŋ, u nɛ ŋaa ma tuↄŋ maa.
42011041	Di ma níi chɛ di ma tuↄŋ pullɛ, má kɛŋ ma tuↄŋ a cho summoo a fifába nennige.
42011042	Ma Farisii tiŋŋaa, ma jaŋ na hɛɛŋ. Ku-biisiŋ, ma yie kaa kpaa leree fii fii, a joŋ leriŋ kubala a pi Wia. Di ma nɛ jaa pipaari-la suↄra si sima ari pipaari-la suↄra si bi siŋ ari pipaa-diilee maa, ma yie kɛŋba kaa kpaa leree fii fii, a joŋ ba kuŋ-kala leriŋ dↄŋↄ a pi Wia, ama ma via wutitii woŋbiiŋ a bi Wia cho. U maga di ma kpaa ma kialiŋ leree fii fii, a joŋ leriŋ kubala a pi Wia, ama u bi maga di ma via wutitii woŋbiiŋ.
42011043	Ma Farisii tiŋŋaa, ma jaŋ na hɛɛŋ. Di ma nɛ juu Wii-chuↄlɛ diisiŋ, ma yie cho ni-balaa di-hↄnuŋ nɛ. Di ma níi gↄllɛ yↄbↄ lɛ maa, ma yie cho di nuu-kala nɛ pima jirima a chuchuↄlɛma.
42011044	Ma jaŋ na hɛɛŋ kiŋkɛŋ kiŋkɛŋ. Ma nagɛ vaamaa ba si kaa jɛrɛ, di ba di tiŋteeŋ kala magɛ dↄŋↄ nɛ, ka niaa bi jiŋ aŋ vivɛŋ ba nyuŋ."
42011045	Yesu si bul ŋii dɛrɛ, di Wia teniŋ kerichi dↄŋↄ bula pu a bul, "Kuhiaŋ, ŋ si bul ŋla, ŋ tuusɛla ma nɛ."
42011046	Ŋii nɛ Yesu bira bul, "Ma-na Wia teniŋ kerichiba, ma jaŋ na hɛɛŋ. Ma yie joŋ chuga a daŋ niaa hariŋ lɛ, ka ba bi wuo chuŋ. Aŋ ka ma titia bi jaŋ pɛba lɛ a laa chuga-la.
42011047	Ma jaŋ na hɛɛŋ kiŋkɛŋ. Ma naabalimaba bi woruŋ ŋaa a kpu nialiŋ fa síi bul wiaa, Wia Diŋ-zↄŋ-la doluŋ lɛ. Ma nɛ paala saa ba vaama-la.
42011048	Ma nɛ sɛi wialiŋ ma naabalimaba si ŋaa a bul di ba ŋaa wutitii nɛ. Ba kpu nialiŋ fa síi bul wiaa, Wia Diŋ-zↄŋ-la doluŋ lɛ, ma ma nɛ saa ba vaamaa.
42011049	A tiŋ wiiŋ deeŋ wiaa, ba ŋmuŋsɛ Wia teniŋ sɛmɛ dↄŋↄ ba síi yirɛ Wia wu-jimiŋ a bul, 'Mi jaŋ ta nialiŋ síi bul wiaa, Wia Diŋ-zↄŋ-la doluŋ lɛ ari mi tiŋdaaraa di ba mu ba teeŋ. Ba jaŋ kpu dↄŋsuŋ aŋ to dↄŋsuŋ naasiŋ a dↄgisɛba.'
42011050	Wia jaŋ dↄgisɛ jiniŋ niaa a tiŋ ba si kpu nialiŋ fa síi bul wiaa, Wia Diŋ-zↄŋ-la doluŋ lɛ a lii dunia di-suomuŋ,
42011051	a chiŋ bua-la lɛ ba si kpu Ebil a kaa mu yi bua-la lɛ ba si kpu Zakaraya. Ba kpuu Wia-dia tuↄŋ nɛ a kpagɛ koru-la nyuŋ ba si yie nyigɛ pusuŋ pipi Wia nɛ. Wutitii, mi jaŋ bula pima, Wia jaŋ dↄgisɛ jiniŋ niaa kala kiŋkɛŋ a tiŋ wiaa deeŋba kala lɛ.
42011052	Ma Wia teniŋ kerichiba, ma ma jaŋ na hɛɛŋ kiŋkɛŋ. Ma tↄ woŋbii-la nialiŋ síi to a yi lee-la ba si jaŋ na wu-jimiŋ nɛ. Ma titia bi chɛ di ma to woŋbiiŋ deeŋ, aŋ pↄ di nialiŋ ma síi walimɛ di ba to, di ba sí to."
42011053	Yesu si lii lee-la, Wia teniŋ kerichiba-la ari Farisii tiŋŋa-la suomo bul wiaa a lilii u hariŋ a piɛsu wiaa yugɛ.
42011054	Baa walimɛ di ba bɛrɛ kɛnu di u nɛ bul wii chei.
42012001	Nialiŋ fa si kↄ Yesu teeŋ, ba yi niaa bui bui bui a yiyigi dↄŋↄ. Ŋii nɛ Yesu laa sipaaŋ a bula pi u haritooroo a bul, "Má pↄ ma titia lɛ ari Farisii tiŋŋaa. Ba ŋaa kaŋfugi timma nɛ. Ba nagɛ si-buruŋ nɛ. Di ŋ nɛ joŋo hɛ kuŋ-kala lɛ, u yie puↄrɛ nɛ.
42012002	Wii-kala si faa, u jaŋ ku lii pulumuŋ, niaa ma jaŋ nii wii-la si ŋaa wu-faali.
42012003	Wii-kala maa ŋ si bul birimiŋ tuↄŋ, ba jaŋ niiu pulumuŋ lɛ. Wii-kala bira ŋ si muŋso bul a hɛ nuu duŋduŋ digiliŋ lɛ dia tuↄŋ, ba jaŋ faasa heele bulu lusuŋ nyuŋ."
42012004	Ŋii nɛ Yesu bira bul, "Mi naŋdↄŋsuŋ, mi jaŋ bula pima, ma sí nialiŋ si jaŋ wuo kpu ma yaraa lɛ fá. Ba bira bi jaŋ wuo ŋaa wu-bↄŋ kala ma lɛ.
42012005	Mi jaŋ dagɛma nii-la si maga di ma fá. Má fá Wia. U nɛ jaŋ wuo kpuma aŋ bira kɛŋ doluŋ duu wuo joŋma hɛ Wia nyiniŋ tuↄŋ. Mi bulaa pima, ma fifáu.
42012006	Zaarikokobiisiŋ banↄŋ dee ba yie joŋo yallɛ kↄbu balia koo? Ama Wia bi ba tuↄŋ kubala ma wiaa yua.
42012007	Wia paala jiŋ ma nyu-punaa kala ma niiŋ nɛ. Ŋii wiaa, ma sí leŋe di fawulluŋ kɛŋma. Ma nɛ paala kii zaarikokobiisiŋ a yugɛ.
42012008	Mi bulaa pima, nii-la kala si jaŋ wuo bul niaa tuↄŋ ari u ŋaa mi nuu nɛ, mi-na Nuhuobiine Bie ma jaŋ bul ŋii a tigɛu lɛ Wia tiŋdaaraa sipaaŋ.
42012009	Ama nii-la kala si viami niaa tuↄŋ, mi-na Nuhuobiine Bie ma jaŋ viau Wia tiŋdaaraa sipaaŋ.
42012010	Nii-la kala si bul wu-bↄŋŋↄↄ a mu tigɛ mi-na Nuhuobiine Bie lɛ, Wia jaŋ joŋo chɛu, ama nii-la kala si tuusɛ Wia Diŋ-zↄŋ-la joŋŋoo, Wia bi jaŋ joŋo chɛ u tiina.
42012011	Di ba nɛ kɛŋma kaa juu Wii-chuↄlɛ diisiŋ koo kuoroo ari kuhiasiŋ teeŋ di ba dii ma sariya, ma sí leŋe di ma bↄisiŋ joŋ ŋii ma si jaŋ ŋaa a laa ma titia, koo wii-na kala ma si jaŋ bul.
42012012	Bua-la titia lɛ Wia Diŋ-zↄŋ-la jaŋ dagɛma wii-la ma si jaŋ bul."
42012013	Yesu fa si bul wiaa pipi ni-daŋ-la ŋii, baal kubala lii ba tuↄŋ a bula pu a bul, "Mi kuhiaŋ, la nyimma suba aŋ ka kiaa. Mii suluŋ di ŋ bula pi mi naaŋbie duu kaa kpaa pimi."
42012014	Ŋii nɛ Yesu bula pu a bul, "Mi naŋdↄŋ, mi tiŋtimii dee di mi laa ma sariya dii pima koo di mi kɛŋ ma kiaa kaa kpaama."
42012015	Ŋii nɛ u bira bula pi niaa a bul, "Má fiɛlɛ ma siaa a sí tuↄ-luŋuŋ kɛŋ. Di nuhuobiine nɛ kɛŋ kiaa kiŋkɛŋ, kialiŋ bi jaŋ wuo leŋ duu kɛŋ miisiŋ."
42012016	Ŋii nɛ Yesu bira magɛ namaga a bul, "Baal kubala nɛ fa hɛ dimɛ a kɛŋ kiaa woruŋ a bil u baga. U baga-la kiaa wasɛ woruŋ.
42012017	Ŋii nɛ u bibiinɛ u tuↄŋ lɛ a bul, 'Ɛɛ nɛ mi jaŋ ŋaa? Mi bira bi leriŋ kɛnɛ di mi tuↄlɛ mi kiaa.'
42012018	Ŋii nɛ u bul, 'Mi jaŋ ŋmoo mi virisiŋ deeŋba mi si kɛnɛ a ta aŋ wasa saa ku-balaa. Mi jaŋ joŋ mi kuorimiaa ari mi kiaa kala a tuↄlɛ dimɛ
42012019	aŋ bula pi mi titia a bul, Mi tuↄlɛ kiaa yugɛ nɛ. Mi jaŋ dii jisi ari jisi. Mi-na jaŋ ta jia a dii kiaa ari tuↄtↄruŋ.'
42012020	Ŋii nɛ Wia bula pu, 'Ni-yaari, titaŋiŋ deeŋ mi jaŋ leŋ di ŋ suu. Kialiŋ saa ŋ si chɛ bil, kubɛɛ nɛ jaŋ dii?' "
42012021	Ŋii nɛ Yesu bula pi niaa a bul, "Nii-la kala si yie chɛ kiaa bil u titia lɛ aŋ bi kuoru ŋaa Wia teeŋ, u nagɛ baala deeŋ nɛ."
42012022	Ŋii wiaa Yesu bula pi u haritooroo a bul, "Mi bulaa pima, ma sí ma titia walimu a tigɛ kudiile-la ma si jaŋ dii a kɛŋ doluŋ, koo ma sí ma titia ma walimu a tigɛ gɛnni-la lɛ ma síi chɛ di ma lilaalɛ.
42012023	Ma miisiŋ nɛ kii kudiilee, ma yaraa ma kii gɛnniŋ.
42012024	Má bee na diibiisiŋ, ba bi pɛrɛ, ba bi kiaa ka tuↄlɛ virisiŋ lɛ, ka Wia pipiba kudiilee. Ma nɛ paala kɛŋ nyuuruŋ a kii diibiisiŋ.
42012025	Di ma níi walimɛ ma titia kiaa deeŋba wiaa, bua-la lɛ ma miisiŋ si jaŋ dɛrɛ, u bi jaŋ kɛŋ tapul-bala ma pɛ pima.
42012026	Di ma nɛ saa bi tapul-bala ma wuo kaa pɛ ma miisiŋ lɛ tapulii-la ma ma si jaŋ suu, bɛɛ nɛ saa tii kiaa deeŋba wiaa wiwalimɛma?
42012027	Má bee na tii-fiilaa. Ba bi tiŋ, ba bi gɛnniŋ ma yɛrɛ a lilaalɛ, ama ba zↄmↄ woruŋ. Kuoru kubala nɛ fa hɛ dimɛ. Baa yirɛ Solomↄŋ. U fa si hɛ u miisiŋ lɛ, u kɛŋ kiaa nɛ woruŋ. Ama u gɛnniŋ fa bi zↄmↄ magɛ tii-fiilaa deeŋba.
42012028	Wia nɛ yie ŋaa yaŋ nyu a waa a zↄŋ, ka u bi dieni aŋ hil. Di u nɛ hila, ba yie nyigɛ nyiniŋ. Di Wia nɛ wuo ŋaa yaŋ zↄŋ ŋii, bɛɛ nɛ tii ma bibiinɛ ari u bi jaŋ wuo pima kudiilee ari gɛnniŋ? Ma yarida bi yugɛ.
42012029	Ma sí leŋe di ma walimɛ ma titia kudiile-la ma si jaŋ dii ari ku-la ma si jaŋ nyua wiaa.
42012030	Nialiŋ si bi Wia jiŋ dunia deeŋ lɛ, ba nɛ yie walima chichɛ kiaa deeŋba. Ma Nyimma jima ari ma chɛ kiaa deeŋba nɛ.
42012031	Ŋii wiaa, má laa sipaaŋ a chɛ kialiŋ si hɛ Wia kuorii-la tuↄŋ. U jaŋ joŋ kuŋ-kala si ka a pɛ pima."
42012032	Ŋii nɛ Yesu bira bul, "Ma nialiŋ síi tomi, ma bi yugɛ. Ma sí leŋe di fawulluŋ kɛŋma. Ma Nyimma tuↄŋ tↄrɛ nɛ duu joŋ kuorii-la pima.
42012033	Má joŋ ma kiaa kala yallɛ a joŋ moribie-la a pi summoo. Má chɛ kialiŋ si bi chei a bil ma titia lɛ, a joŋ ma kiaa bil Wia-jaŋ lɛ. Dimɛ ba bi jaŋ dɛrɛ, gaaru kala bi jaŋ wuo paaba dimɛ, pugumaa ma bi jaŋ diiba.
42012034	Ma tuↄbiinaa jaŋ piŋ lee-la ma kiaa si hɛ.
42012035	Má vↄↄ ma damɛrisiŋ woruŋ ma tiŋsiŋ lɛ a nyigɛ ma chaanaa di ba chaanɛ, di ma ŋaa siri ari wii-na kala si jaŋ ŋaama lɛ.
42012036	Má leŋ di ma nagɛ dia tiŋtinni-zↄŋŋↄↄ. Di ba kuhiaŋ mu ha-jaari gbiele aŋ kↄ, ba hↄnↄ gbɛru. Ba ŋaa siri di bua-la lɛ u si miira kↄ a d_u boro, ba jaŋ suro pu lima lima.
42012037	Di ba kuhiaŋ nɛ miira kↄ a na di ba weye a ŋaa siri, ba tuↄŋ jaŋ tↄrɛ. Wutitii, mi jaŋ bula pima, u jaŋ vↄↄ u damɛrɛ woruŋ aŋ ŋaa di u tiŋtinna-la hↄŋ, a joŋ kudiilee piba di ba dii.
42012038	Duu nɛ miira kↄ tita-siesee maa, koo duu nɛ paala kieli ŋii maa, ba tuↄŋ jaŋ tↄrɛ woruŋ.
42012039	Di nuu nɛ fa jima bua-la lɛ gaara si jaŋ ku gaa u kiaa u dia lɛ, u fa jaŋ hↄnↄ pↄ u dia. Di u nɛ weye, u bi jaŋ sɛi di gaara juu gaa u kiaa. Má liisi wiiŋ deeŋ.
42012040	Má ma saa ŋaa siri, bɛɛ wiaa, mi-na Nuhuobiine Bie jaŋ kↄ bua-la lɛ ma si buu yiɛlɛ."
42012041	Ŋii nɛ Piita piɛsɛ Yesu a bul, "La Tiina, ŋ magɛ namaga deeŋ pipila nɛ koo ŋ bula pi nuu-kala nɛɛ?"
42012042	Ŋii nɛ la Tiina Yesu miira piɛsɛba a bul, "Kubɛɛ nɛ saa ŋaa tiŋtinni-titii-la si jiŋ wiaa? U nɛ nii-la u kuhiaŋ si yie liisɛ duu bibeŋ u dia, aŋ pɛ pipi u tiŋtinni-dↄŋsuŋ ma kudiilee.
42012043	Di tiŋtinna-la ŋaa wialiŋ u kuhiaŋ si dagu duu ŋaa, u tuↄŋ jaŋ tↄrɛ bua-la lɛ u kuhiaŋ-la si jaŋ miira kↄ.
42012044	Wutitii mi bulaa pima, u kuhiaŋ-la jaŋ joŋ u kiaa kala hɛ tiŋtinna deeŋ nisiŋ lɛ duu bibeŋ.
42012045	Ama di tiŋtinni-la nɛ bula pi u titia ari u kuhiaŋ-la jaŋ dieni nɛ aŋ suomo ŋmuŋmoo u tiŋtinni-dↄŋsu-la, baalaa ari haalaa kala, a hɛ dↄŋↄ lɛ, aŋ faasa didii kudiilee a nyunyua siniŋ bubugi,
42012046	duu ŋaa ŋii, u bi siri ŋaa gbɛrɛ u kuhiaŋ-la. U kuhiaŋ-la jaŋ kↄ tapulii-la lɛ u si bi yiɛla. U jaŋ dↄgisu woruŋ aŋ kɛnu kaa mu hɛ lee-la nialiŋ si bi u niiŋ wiaa nii si hɛ.
42012047	Tiŋtinni-la si jiŋ tiŋtimii-la u kuhiaŋ síi chɛ duu tiŋ aŋ bi siri ŋaa duu tiŋ tiŋtimii-la, u kuhiaŋ jaŋ chaasa viiru kiŋkɛŋ.
42012048	Ama tiŋtinni-la si bi tiŋtimii-la u kuhiaŋ síi chɛ duu tiŋ jiŋ aŋ ŋaa wii-la si maga di ba viiru, ba jaŋ viiru mua. Di ba joŋ kiaa yugɛ a pi nuu, u maga di ba piɛsɛ laa kiaa yugɛ nii-la teeŋ. Di ba joŋ kiaa yugɛ kiŋkɛŋ kiŋkɛŋ a pi nuu duu beŋ, u ma maga di ba piɛsɛ laa kiaa kiŋkɛŋ kiŋkɛŋ u teeŋ."
42012049	Ŋii nɛ Yesu bira bul, "Mi kↄ di mi ŋaa di dunia dii nyiniŋ nɛ. Mi saa fa cho duu suomo a didii nɛ lɛɛlɛ.
42012050	Mi jaŋ juu hɛɛŋ lɛ ari niaa si yie juu liiŋ ŋii, bua-la lɛ ba síi foba Wii-chuↄlɛ liiŋ. Mi tuↄŋ bi jaŋ piŋ di-bala see di mi na hɛɛ-la dɛrɛ.
42012051	Ma biina di mi kɛŋ yarifiɛlaa nɛ kaa kↄ di mi pi dunia? Ai. Mi paala kↄ di mi ŋaa di niaa pↄrɛ dↄŋↄ lɛ nɛ.
42012052	A chiŋ lɛɛlɛ a kaa mu, dia niaa jaŋ pↄrɛ dↄŋↄ lɛ. Di ba nɛ ŋaa banↄŋ a jujuu dia, ba jaŋ pↄrɛ dↄŋↄ lɛ. Niaa batori jaŋ kɛŋ nii-bala, di niaa balia ma kɛŋ nii-bala. Niaa batori-la jaŋ pɛ dↄŋↄ lɛ a yuyuo niaa balia-la. Niaa balia-la ma jaŋ pɛ dↄŋↄ lɛ a yuo niaa batori-la.
42012053	Biiriŋ nyimmaba ari ba biiriŋ jaŋ guraa yuo dↄŋↄ. Biiriŋ ma kɛŋ ba nyimmaba di ba yuyuo dↄŋↄ. Biiriŋ naaŋba ma jaŋ kɛŋ ba biiriŋ yuyuo dↄŋↄ, biiriŋ ma jaŋ kɛŋ ba naaŋba di ba yuyuo dↄŋↄ. Bala naaŋba ma jaŋ kɛŋ ba bii-haalaa yuyuo dↄŋↄ. Bii-haalaa ma jaŋ kɛŋ ba bala naaŋba yuyuo dↄŋↄ."
42012054	Ŋii nɛ Yesu bula pi nialiŋ a bul, "Di ma nɛ na duoŋbiliŋbaanaa di ba nɛ lii wii-juuluŋ a kuu jil, ma yie bul di duonuŋ níi chɛ duu nii. Ŋii nɛ duonuŋ sɛnɛ yie nii.
42012055	Di ma nɛ bira na peliŋ duu nɛ lu a lii taŋ-bubuↄŋ, ma yie bul di leriŋ jaŋ liŋ. U sɛnɛ liŋ.
42012056	Ma kaŋfugi tiŋŋaa deeŋba. Ma yie wuo beŋ tiŋteeŋ a beŋ wia nyuŋ maa a wuo dagɛ wii-la si jaŋ ŋaa. Bɛɛ nɛ saa tii ma bi jaŋ wuo jiŋ wialiŋ síi ŋaa dunia deeŋ lɛ ba bubuↄŋ?"
42012057	Ŋii nɛ Yesu bira bul, "Ma si jiŋ wii-la si maga di ma ŋaa, bɛɛ nɛ tii ma buu ŋaa?
42012058	Di nuu nɛ samiŋ a kɛniŋ kaa mu sariya di-diiliŋ, ŋ ŋaa kukeri a bul wii-la wasɛ woŋbiiŋ lɛ aŋ-na mu. Di ŋii dee, u jaŋ kɛniŋ kaa lɛrɛ sariya didiire teeŋ. Sariya didiire bira jaŋ kɛniŋ kaa hɛ porisiba nisiŋ lɛ. Ba jaŋ kɛniŋ mu tↄ dia.
42012059	Di ba nɛ kɛniŋ mu tↄ dia, ŋ bi jaŋ wuo lii, see di ŋ t_iŋ chiŋ-la kala ba si kere piŋ."
42013001	Bua-la lɛ Yesu fa si bul wiaa pipi niaa, nialiŋ dↄŋsuŋ fa si hɛ dimɛ bul wiaa pu a mu tigɛ Paalit lɛ, u fa si kpu Galilii tiŋŋaa dↄŋsuŋ ŋii. U kpuba bua-la lɛ ba síi kpu pusuŋ pipi Wia nɛ.
42013002	Ŋii nɛ Yesu piɛsɛba a bul, "Ma biina ari Galilii tiŋŋaa deeŋba Paalit si kpua nɛ ŋaa haachɛ a kii Galilii tiŋŋaa dↄŋsuŋ kalaa?
42013003	Ai, ŋii dee. Di ma nɛ bi birima lii ma haachɛba lɛ, ma kala jaŋ suu ari niaa deeŋba si suu ŋii.
42013004	Nialiŋ fii ari chori ma fa si hɛ dimɛ, dii-duduoŋ tele ŋmooba kpu Siloom lɛ. Ma biina ari ba nɛ ŋaa haachɛ a kii nialiŋ dↄŋsuŋ kala fa si hɛ Jerusalɛm lɛ koo?
42013005	Ai, ŋii dee. Mi bulaa pima, di ma kala bi birima lii ma haachɛba lɛ, ma kala jaŋ suu niaa deeŋba fa si suu ŋii."
42013006	Ŋii nɛ Yesu magɛ namaga a pi niaa a bul, "Baal kubala nɛ fa hɛ dimɛ. U fa kɛŋ tutogo nɛ u baga lɛ. Tutogo-la nɛniŋ yi, u mu a chichɛ nɛnɛɛ tutogo-la lɛ. U bi nɛŋ kala na.
42013007	Ŋii nɛ u bula pi u bagi-paara a bul, 'Jisiŋ batori nɛ ŋla tia-la si bi nɛnɛ, u maga di ŋ kere ta nɛ. U china tↄ leriŋ nɛ.'
42013008	Ŋii nɛ bagi-paari-la bula pu a bul, 'Mi kuhiaŋ, leŋ duu chiŋ jina deeŋ ma lɛ di la na. Mi jaŋ huro golli u bubuↄŋ a hɛ na-biniŋ.
42013009	Di u nɛ nɛnɛ hariŋ jina-la lɛ, u jaŋ zↄŋ. Di u nɛ bi nɛnɛ, kere ta.' "
42013010	Chɛ-wiesii-la chɛɛŋ kubala Yesu juu Wii-chuↄlɛ dia a didagɛ niaa Wia wiaa.
42013011	Di haal kubala hɛ dimɛ. Jiŋ-bↄŋ kubala nɛ kɛnu a ŋaa uu wiilɛ. U wiilɛ ŋii a yi jisiŋ fii ari chori. U fa kɛnu bori nɛ. U bi wuo tiɛnaa chiŋ.
42013012	Yesu si na haal-la, u yiru a bul, "Haal, ŋ duoro nɛ. Ŋ nyanyalii-la lii-ŋ lɛ nɛ."
42013013	Ŋii nɛ u joŋ u nisaa a daŋ haal-la lɛ. Haal-la guu tiɛnɛ u titia a dɛnnɛ Wia.
42013014	Ŋii nɛ Wii-chuↄlɛ dia-la kuhiaŋ na baaniŋ ari Yesu si vaarɛ niaa chɛ-wiesii-la chɛɛŋ. U bula pi nialiŋ a bul, "Tapulaa balidu nɛ hɛ dimɛ. U maga di la tiŋ tiŋtiŋŋaa tapulaa deeŋba pɛgɛ di ba vaarɛma, ama chɛ-wiesii-la chɛɛŋ dee."
42013015	Ŋii nɛ la Tiina Yesu bula piba a bul, "Ma kaŋfugi tiŋŋaa deeŋba, ma tuↄŋ kubɛɛ nɛ bi nɛɛŋ koo u kakumo puro kaa lii u nyunyua liiŋ chɛ-wiesii-la chɛɛŋ?
42013016	Haala deeŋ ŋaa Abiraham doho nuu nɛ. Sitaani kɛnu vↄↄ bil jisiŋ fii ari chori. U saa bi maga di la laau ta chɛ-wiesii-la chɛɛŋ koo?"
42013017	U si bul ŋii, hiisiŋ kɛŋ u diŋdↄmↄ-la kala, aŋ ka nialiŋ ku-kaanaa tuↄŋ tↄrɛ ari Yesu si ŋaa wu-kpuŋkpere-la.
42013018	Ŋii nɛ Yesu piɛsɛ nialiŋ a bul, "Bɛɛ kuŋ nɛ mi jaŋ kɛŋ Wia kuorii-la kaa magisɛ? Ɛɛ nɛ Wia kuorii-la nagɛ?
42013019	U nagɛ ku-doho kubala ba kaa yirɛ masitad nɛ. Baal kubala joŋo d_uu u baga lɛ. U nyu a waa a birimɛ tia. Ŋii nɛ diibiisiŋ ku sua ba dɛlliŋ u naakelee lɛ."
42013020	Ŋii nɛ Yesu bira piɛsɛba a bul, "Bɛɛ kuŋ nɛ mi bira jaŋ kɛŋ Wia kuorii-la a kaa magisɛ?
42013021	Wia kuorii-la nagɛ si-buruŋ ba si kaa hɛ munuŋ lɛ, u sii a puↄrɛ nɛ. Haala joŋ munuŋ a hɛ tasi-gbaŋa tuↄŋ, a joŋ si-buruŋ a kaa kuosi. U dieni mua, ka muŋ-la sii s_u tasi-gbaŋa-la kala."
42013022	Ŋii nɛ Yesu mu Jerusalɛm diiriŋ. U síi mu ŋii, u gↄllɛ ta-balaa ari ta-biisiŋ a didagɛ niaa.
42013023	Ŋii nɛ nuu kubala ku piɛsu a bul, "La Tiina, nialiŋ Wia si laa ta, ba jaŋ ŋaa niaa muapilii duŋduŋ koo?"
42013024	Ŋii nɛ Yesu bula pi niaa a bul, "Di ma níi chɛ di ma juu Wia kuorii-la tuↄŋ, u maga ari ma to boi-la si bi jal nɛ. Má hɛ doluŋ a to boi-la a juu. Mi jaŋ bula pima, niaa jaŋ yugɛ a wiwalimɛ di ba to lee-la juu aŋ walima lↄl.
42013025	Tapulii kubala dia-la tiina jaŋ sii a kɛŋ u boiŋ tↄ. Ka ŋ-na jaŋ hɛ hariŋ a suomo d_u boro-la a bul, 'La Tiina, kɛŋ boi-la suri a pila.' Ŋii nɛ u jaŋ bula pima a bul, 'Mi bi lee-la ma si lia jiŋ.'
42013026	Ma ma jaŋ bula pu a bul, 'La di ma kala nɛ fa hↄŋ di-bala a dii kiaa. Ŋ dagɛla ŋ wiaa la jaŋ ma lɛ.'
42013027	Ŋii nɛ u jaŋ bira bula pima a bul, 'Mi bi lee-la ma si lia jiŋ. Má suusa lii mi teeŋ. Ma kala ŋaa ni-bↄŋŋↄↄ nɛ.'
42013028	Tapulii kubala ma jaŋ na Abiraham ari Aizik ari Jekↄb, ari nialiŋ kala síi bul wiaa, Wia Diŋ-zↄŋ-la doluŋ lɛ di ba hↄŋ Wia kuorii-la tuↄŋ, ka ma-na jaŋ hɛ jeeŋ hariŋ a na baaniŋ a yiyel aŋ didiŋ ma nyilaa, aŋ bi wuo juu.
42013029	Niaa jaŋ lii dunia sɛmɛ-na kala a hↄŋ Wia kuorii-la tuↄŋ aa gbieli.
42013030	Ama kuhiasiŋ yuga a jaŋ ku birimɛ haŋbiisiŋ. Haŋbiisiŋ yuga a ma jaŋ ku birimɛ kuhiasiŋ."
42013031	Bua-la titia lɛ nɛ Farisii tiŋŋaa dↄŋsuŋ kↄ Yesu teeŋ a bula pu a bul, "Lii daha, bɛɛ wiaa Hɛrↄd ka chɛ duu kpuŋ nɛ."
42013032	Ŋii nɛ Yesu bula piba a bul, "Má mu bula pi nyinyisɛri-la, mi jaŋ kiri jiŋ-bↄŋŋↄↄ aŋ vaarɛ niaa jiniŋ ari chie. Chieto mi jaŋ tiŋ mi tiŋtiŋŋaa dɛrɛ.
42013033	Ari ŋii kala, u maga di mi ha hɛ mi woŋbiiŋ lɛ jiniŋ ari chie ari chieto kala. U bi woŋbii kɛnɛ di ba kpu nialiŋ síi bul wiaa, Wia Diŋ-zↄŋ-la doluŋ lɛ lee-kala see Jerusalɛm lɛ.
42013034	Ma Jerusalɛm niaa, ma yie kpu nialiŋ síi bul wiaa, Wia Diŋ-zↄŋ-la doluŋ lɛ, a joŋ tabiaa a yagɛ tiŋdaara-la Wia si tima di ba kↄ ma teeŋ. Naaŋsiiŋ yuga nɛ mi fa cho di mi chu tↄ ma niaa kala, ari j_imiŋ si yie chu tↄ u biiriŋ ŋii, ka ma bi sɛyɛ.
42013035	Bee na, Wia jaŋ leŋ ma jáŋ pima. Ma bira bi jaŋ nami, see bua-la lɛ ma si jaŋ chuↄlɛmi a bul, 'Wia jaŋ pɛ nii-la síi kↄ la Tiina Wia doluŋ lɛ.' "
42014001	Chɛ-wiesii-la chɛɛ kubala, Yesu mu duu dii kudiilee Farisii tiŋŋaa kuhiaŋ kubala dia lɛ. Ŋii nɛ niaa faasa bibenu woruŋ.
42014002	Di baal kubala nɛ hɛ dimɛ a kↄ Yesu teeŋ. U yaraa kala fa ŋmɛrɛ nɛ.
42014003	Ŋii nɛ Yesu piɛsɛ Wia teniŋ kerichiba ari Farisii tiŋŋaa a bul, "U kɛŋ woŋbiiŋ nɛɛ di la vaarɛ nyanyal tiŋŋaa chɛ-wiesii-la chɛɛŋ koo?"
42014004	Ba bi wii-kala bula. Ŋii nɛ Yesu kɛŋ baal-la a vaaru aŋ tau u mu dia.
42014005	Ŋii nɛ u bira piɛsɛba a bul, "Di ŋ bie koo ŋ nɛɛŋ nɛ tel viliŋ lɛ chɛ-wiesii-la chɛɛŋ, ma tuↄŋ kubɛɛ nɛ bi jaŋ lɛrɛ liisu?"
42014006	Ba bi wii-kala wuo bula pu.
42014007	Yesu si beŋ nialiŋ ba si yira baa juu dia ŋii, u na di ba juu chichɛ ba hↄŋ ni-balaa di-hↄnↄↄ. Ŋii nɛ u magɛ namaga a piba a bul,
42014008	"Di nuu nɛ yiriŋ di ŋ kↄ u ha-jaari gbiele a dii kudiilee, sí mu bagisa joŋ ni-balaa di-hↄnuŋ a hↄŋ. Dia tiina jaŋ wuo yirɛ nuu ma si kiiŋ bira duu hↄŋ dimɛ.
42014009	Nii-la si yirɛma jaŋ wuo ku bula piŋ a bul, 'Suusa mu, ka di ŋ dↄŋↄ tiina hↄŋ ŋ di-hↄnuŋ.' Ŋii nɛ ŋ jaŋ sii a mu hↄŋ ni-biisiŋ di-hↄnuŋ. Hiisiŋ jaŋ kɛniŋ woruŋ.
42014010	Ŋii nɛ saa di ba nɛ yiriŋ di ŋ ku dii kudiilee, di ŋ nɛ mua, hↄŋ ni-biisiŋ di-hↄnuŋ. Di nii-la si yiriŋ nɛ kↄ naŋ, u jaŋ bula piŋ a bul, 'Mi naŋdↄŋ, sii hↄŋ di-hↄŋ-zↄmuŋ.' U nɛ ŋaa ŋii, u jaŋ piŋ jirima nialiŋ kala si hɛ dimɛ teeŋ.
42014011	Nii-la kala síi bigisi u titia lɛ, Wia jaŋ kɛnu muuri. Ka nii-la ma si kɛŋ u titia muuri, Wia jaŋ ŋaa duu yugɛ."
42014012	Ŋii nɛ Yesu bula pi nii-la si yiru duu ku dii kudiilee a bul, "Di ŋ nɛ ŋaa kudiilee, sí ŋ naŋdↄŋsuŋ koo ŋ naaŋbiiriŋ yiru, sí ŋ dia niaa koo ŋ dↄŋsuŋ tiŋŋaa si kɛŋ kiaa ma yiru. Ba ma jaŋ wuo yiriŋ maachie di ŋ ku dii kudiilee ba teeŋ a t_iŋ ŋ chimiŋ.
42014013	Di ŋ níi yirɛ niaa di ba ku gbieli gbiele a dii kudiilee, yirɛ summoo ari nialiŋ naasiŋ koo nisaa si suba ari nyulimaa kala.
42014014	Di ŋ nɛ ŋaa ŋii, Wia ma jaŋ pɛŋ lɛ, bɛɛ wiaa ba-na bi jaŋ wuo t_iŋ ŋ chimiŋ. Wia jaŋ t_iŋ ŋ chimiŋ tapulii-la tuↄ-pul tiŋŋaa si jaŋ sii suuŋ lɛ."
42014015	Yesu si bul wiiŋ deeŋ, ŋii nɛ nialiŋ si hↄnↄↄ dii kialiŋ dↄŋↄ bula pi Yesu a bul, "Nialiŋ si jaŋ dii kiaa Wia kuorii-la tuↄŋ, ba tuↄŋ jaŋ tↄrɛ."
42014016	Ŋii nɛ Yesu magɛ namaga a bul, "Baal kubala nɛ fa hɛ dimɛ. U ŋaa ba gbieli gbieli-bal. Ŋii nɛ u yirɛ niaa yugɛ di ba kↄ di ba gbieli.
42014017	Gbiele-la si ŋaa siri, u tiŋ u tiŋtinna duu mu bula pi nialiŋ u si yira ari ba ŋaa siri nɛ di ba gbieli gbiele-la.
42014018	U si mu yirɛba, ba kala via. Ni-buŋbuŋ si duu yↄↄ baga nɛ a chichɛ duu mu na, ŋii wiaa u bi jaŋ wuo kↄ.
42014019	Dↄŋↄ ma si duu ma yↄↄ nɛ-belliŋ fii nɛ a ma kaa lii duu kaa mu pɛrɛ na. Ŋii wiaa u ma bi jaŋ wuo kↄ.
42014020	Dↄŋↄ tiina ma si di lɛɛlɛ nɛ u jaa haala. A tiŋ ŋii wiaa u ma bi jaŋ wuo kↄ.
42014021	Ŋii nɛ tiŋtinni-la miira mu bula pi u kuhiaŋ-la. U si nii ŋii, u baaniŋ sii kiŋkɛŋ. Ŋii nɛ u bira bula pu a bul, 'Lii mu woŋbiiŋ niiŋ lima ari jaŋ tuↄŋ woŋbii-biisiŋ a yirɛ summoo ari gbɛrikɛɛ ari nyulimaa, ari nialiŋ naasiŋ ari nisaa si suba.'
42014022	Lima lima di baal-la u si tima lia a yirɛ nialiŋ ba ku juu, ka u juu bula pi u kuhiaŋ-la ari nialiŋ kↄ nɛ, ama ba ha bi yugɛ.
42014023	Ŋii nɛ baal-la bira bula pi u tiŋtinni-la a bul, 'Bira lii bagisiŋ woŋbiee ari woŋbii-biisiŋ kala a yirɛ niaa di ba ku juu di mi dia s_u.'
42014024	Mi jaŋ bula pima ari nialiŋ mi si yira, ba kuŋ-kala bi jaŋ dii kudiilee deeŋba."
42014025	Yesu fa síi mu woŋbiiŋ ŋii, ni-daŋ to u hariŋ. Ŋii nɛ u daasɛ hariŋ a bula piba a bul,
42014026	"Di nuu-kala nɛ kↄ mi teeŋ, u bi jaŋ wuo ŋaa mi haritooro, see u bɛrɛ u nyimma ari u naaŋ ari u haala ari u biiriŋ ari u naaŋbiiriŋ ari u titia wu-ŋaalaa kala.
42014027	Nii-la kala si bi u titia daa-gɛsɛɛ baasɛ aŋ to mi hariŋ, u bi maga duu ŋaa mi haritooro.
42014028	Di ma kuŋ níi chɛ di ŋ saa dii-duduoŋ, ŋ jaŋ laa sipaaŋ hↄŋ a biinɛ a na di moribiee maga di ŋ kaa saa dia-la dɛrɛ.
42014029	Di ŋ nɛ bi ŋii ŋaa aŋ suomo bil dia-la geŋtine aŋ bira bi moribiee kɛnɛ di ŋ saa dia-la dɛrɛ, niaa jaŋ na wii-la ŋ si ŋaa. Ba jaŋ mumↄmuŋ.
42014030	Ba jaŋ bul, 'Baala deeŋ suomo duu saa dia nɛ aŋ bi wuo saa dɛrɛ.' "
42014031	Ŋii nɛ Yesu bira magɛ namaga dↄŋↄ a bul, "Kuoro nɛ sie a kɛŋ niaa bui fii a kaa mu duu yuo u kuoru dↄŋↄ. Ka kuoru-la ma kɛŋ niaa bui mara nɛ. U jaŋ laa sipaaŋ hↄŋ a biina na duu nɛ jaŋ wuo yuo dii kuoru-la aŋ-na mu yuou.
42014032	Di u nɛ bi jaŋ wuo dii kuoru-la, u jaŋ tiŋ tiŋdaaraa di ba mu cheŋ kuoru-la dↄŋↄ di ba hɛ di-bolii, a leŋ di ba sulu di ba siŋ."
42014033	Ŋii nɛ Yesu bira bula piba a bul, "Ŋii titia nɛ ma kuŋ-kala bi jaŋ wuo ŋaa mi haritooro, see ŋ via kuŋ-kala ŋ si kɛnɛ ta.
42014034	Yisiŋ sima, ama di u nɛ sɛbisɛ, ŋ bira bi jaŋ wuo ŋaa duu siŋ.
42014035	Ŋ bira bi jaŋ wuo joŋo hɛ baga lɛ duu leŋ di kiaa wasɛ. U bira bi nyuuruŋ kala kɛnɛ. Ba yie joŋo yuo ta nɛ. Ma digilaa tiŋŋaa, má wuoli ma digilaa a nii wiaa deeŋba."
42015001	Tapulii kubala laŋpoo lilaaraa ari haachɛ diiree yuga kↄ Yesu teeŋ di ba jegile nii u wiaa.
42015002	Ŋii nɛ Farisii tiŋŋaa ari Wia teniŋ kerichiba suomo gugurimɛ wiaa a bul, "Baala deeŋ leŋe haachɛ diiree kukↄ u teeŋ nɛ aŋ pɛ leŋ ba di ba kala didii kiaa."
42015003	Yesu si nii ŋii, u magɛ namaga piba a bul,
42015004	"Baal kubala nɛ hɛ dimɛ a kɛŋ piesee zↄlↄ. Ŋii nɛ ba tuↄŋ dↄŋↄ lɛl. U leŋ piesee mahiŋ banɛsɛ ari fii ari nibi-la ta giriŋ tuↄŋ aŋ gↄllↄ chichɛ pie-lɛlii-la a bul di see duu chɛ nau.
42015005	U si nau, u joŋo baasɛ a kaa mu dia.
42015006	U si kaa mu dia, u yirɛ u naŋdↄŋsuŋ ari u naaŋbiiriŋ a bula piba, 'Má leŋ di la kala tuↄŋ tↄrɛ. Mi na mi piesi-la si lɛlɛ nɛ.' Ma tuↄŋ kubɛɛ nɛ bi jaŋ ŋaa wii-la baal-la si ŋaa?"
42015007	Yesu dagɛ namaga-la bubuↄŋ a bul, "Di haachɛ diire kubala ma nɛ birima lii u haachɛba lɛ, nialiŋ si hɛ Wia-jaŋ lɛ, ba tuↄŋ jaŋ tↄrɛ. Ba tuↄŋ jaŋ tↄrɛ nia deeŋ nyuŋ a kii niaa mahiŋ banɛsɛ ari fii ari nibi-la si kɛŋ tuↄ-pula a biinɛ u bi maga di ba birima lii ba haachɛba lɛ.
42015008	Leŋ la joŋ ari haal kubala nɛ hɛ dimɛ a kɛŋ sɛlimɛ moribii-biiŋ fii. Di dↄŋↄ nɛ lɛlɛ, ɛɛ nɛ u jaŋ ŋaa? U jaŋ nyigɛ nyiniŋ a tii u dia kala a beŋ woruŋ see duu nau.
42015009	U si nau, u yirɛ u taŋlↄŋsuŋ ari u naaŋbiiriŋ kala a hɛ dↄŋↄ a bula piba a bul, 'Má leŋ di la kala tuↄŋ tↄrɛ. Mi moribii-la si lɛlɛ, mi nau nɛ.' "
42015010	Ŋii nɛ Yesu bul, "Mi jaŋ bula pima ari ŋii titia nɛ, di haachɛ diire kubala nɛ birima lii u haachɛba lɛ, Wia tiŋdaaraa tuↄŋ yie tↄrɛ nɛ."
42015011	Yesu bira magɛ namaga dↄŋↄ a bul, "Baal kubala nɛ hɛ dimɛ a kɛŋ u haŋbiisiŋ balia. Ba fa ŋaa baalaa nɛ.
42015012	Ŋii nɛ ba tuↄŋ ku-bie sii mu bula pi ba nyimma a bul, 'Mi nyimma, kialiŋ ŋ si jaŋ suu aŋ ka pila, joŋ mi toruŋ pimi.' Ŋii nɛ u kɛŋ kialiŋ kaa kpaa.
42015013	U bi diene, ka ba tuↄŋ ku-bie sii paa u toruŋ kala u si laa a hɛ dↄŋↄ lɛ, a sii mu ta-bolii kubala. Dimɛ u kɛŋ kialiŋ kala kaa mu ŋaa wu-tↄↄnuŋ, ba kala dɛrɛ.
42015014	U si dii kialiŋ kala dɛrɛ ŋii, di losuŋ juu taŋ-la woruŋ. U chɛ kudiilee ka.
42015015	Ŋii nɛ u mu chɛ tiŋtiŋŋaa. Taŋ-la nuu sɛi duu bibeŋ u toonuŋ. U kɛŋ u titia kaa mu mɛrɛ nii-la lɛ a didaa u toonu-la.
42015016	U síi daa toonu-la, nuu-kala buu kudiilee ka pa. U fa chichɛ duu dii toonu-la kudiilee.
42015017	Ŋii nɛ u biinɛ u tuↄŋ lɛ a mu yi u nyimma lɛ a bul, 'Mi nyimma ma kɛŋ tiŋtinnaa yugɛ nɛ. Ba kala nina kudiilee didii aŋ kika, aŋ ka mi-na hɛ daha a susuu losuŋ.
42015018	Mi jaŋ sii a miira mu mi nyimma teeŋ. Di mi nɛ mua, mi jaŋ bula pu, Mi nyimma, mi ŋaa haachɛ ari Wia ariŋ kala.
42015019	U bira bi maga di mi ŋaa ŋ bii. Joŋmi di mi pɛ ŋ tiŋtinnaa lɛ di la titiŋ.' Ŋii nɛ u sii a kukↄ u nyimma teeŋ.
42015020	U si kↄ u nyimma teeŋ, u fa ha hɛ di-bolii nɛ, ka u nyimma nau. Nennige kɛnu woruŋ. U fá mu a guoru.
42015021	Ŋii nɛ bile bula pi u nyimma a bul, 'Mi ŋaa haachɛ ari Wia ariŋ kala. U bira bi maga di mi ŋaa ŋ bii.'
42015022	Ama u nyimma ha bula pi u tiŋtinnaa a bul, 'Má mu lima a joŋ gɛri-zↄmuŋ a kaa kↄ laalu. Má joŋ nenii-piriŋ maa a hɛ u nisiŋ aŋ joŋ nɛŋtɛŋŋɛɛ ma a hɛu.
42015023	Má mu kɛŋ nɛɛŋ-la ma si nɛrɛ a kaa ku kpu di la kala dii, di la tuↄŋ tↄrɛ.
42015024	U naga mi bie deeŋ fa suba nɛ aŋ sisɛlɛ sii. U fa lɛlɛ nɛ, ka la lɛɛlɛ nau. Ŋii nɛ ba dii kiaa ari tuↄtↄruŋ.'
42015025	Bua-la lɛ di bile malima hɛ baga lɛ. Ŋii nɛ u kↄ dia. U si ku kpagɛ u dia, u nia di baa d_u kiaa a gugua.
42015026	Ŋii nɛ u yirɛ u nyimma tiŋtinna-la dↄŋↄ a piɛsu a bul, 'Bɛɛ nɛ baa ŋaa ŋii?'
42015027	Ŋii nɛ u bula pu a bul, 'Ŋ ŋaana nɛ miira kↄ. Ŋii nɛ ŋ nyimma kɛŋ nɛ-fere a kpu a pu, bɛɛ wiaa u miira kↄ dia ari yarifiɛlaa nɛ.'
42015028	Ŋii nɛ bile malima-la na baaniŋ kiŋkɛŋ. U bi dia jua. U nyimma ku lii a sulu duu ku juu dia.
42015029	Bile bula pi u nyimma a bul, 'Jisiŋ deeŋba kala lɛ mi faasa tiŋ tiŋtiŋŋaa woruŋ a piŋ. Mi ha bi ŋ niiŋ wiaa via chɛ-bala maa. Bɛɛ kuŋ nɛ ŋ saa pimi? Ŋ ha bi buu-bie ma kaa pimi di mi kpu la di ma naŋdↄŋsuŋ gbieli gbiele aŋ chaŋ.
42015030	Ka ŋ bie deeŋ-na kɛŋ ŋ kiaa kala chei ha-chↄrumuŋ lɛ. Ka u si miira kↄ dia ŋii, ŋ kpu nɛ-fere a pu.'
42015031	Ŋii nɛ bile nyimma bula pu a bul, 'Mi bii, ŋ yie hɛ dia lɛ bua-na kala lɛ nɛ. Kuŋ-kala mi si kɛnɛ, ŋ ma nɛ tiiu.
42015032	Ama u maga di la gbieli gbiele a leŋ di la tuↄŋ tↄrɛ nɛ, bɛɛ wiaa u nagɛ ŋ ŋaana deeŋ fa suba nɛ aŋ sii. U fa lɛlɛ nɛ, ka la lɛɛlɛ nau.' "
42016001	Yesu magɛ namaga dↄŋↄ a pi u haritooroo a bul, "Baal kubala nɛ fa hɛ dimɛ. U fa ŋaa kiaa tiina nɛ. U fa kɛŋ tiŋtinnu. U nɛ faa beŋ u kialiŋ. Ŋii nɛ niaa ku bula pi kiaa tiina-la, ari u tiŋtinni-la kɛŋ u kialiŋ chichei nɛ.
42016002	U si nii ŋii, u mu yiru a piɛsu, 'Bee na wialiŋ mi síi nii a tigɛŋ lɛ. Leŋ di mi jiŋ nialiŋ ŋ si yallɛ mi kialiŋ ba yↄↄ. Ŋ bira bi jaŋ wuo ŋaa mi tiŋtinnu.'
42016003	Ŋii nɛ baal-la bul u titia lɛ a bul, 'Mi kuhiaŋ ka chɛ duu kirimi nɛ mi tiŋtiŋŋaa lɛ. Bɛɛ nɛ mi jaŋ ŋaa? Mi bi doluŋ kɛnɛ di mi pɛrɛ. Mi bira bi jaŋ wuo gↄllↄ susul kiaa ma. Mi jaŋ fifá hiisiŋ.
42016004	Di mi tiŋtiŋŋaa nɛ cheye, mi jiŋ ŋii mi si jaŋ ŋaa a wuo kɛŋ naŋdↄŋsuŋ, a ŋaa di ba kɛŋmi woruŋ ba diisiŋ lɛ.'
42016005	Ŋii nɛ u yirɛ nialiŋ kala si dii u kuhiaŋ chimiŋ. U yirɛba kubala kubala nɛ. Ŋii nɛ u yirɛ buŋbuŋ nia a piɛsu, 'Chimiŋ ŋ si dii mi kuhiaŋ teeŋ ŋaa baŋmɛɛ nɛ?'
42016006	Ŋii nɛ u si di nuuŋ nɛ u chimu aŋkura zↄlↄ. Ŋii nɛ tiŋtinni-la joŋ teŋ-la si dagɛ chiŋ-la a pu aŋ bul, 'Teŋ-la si dagɛ ŋ chimiŋ nɛ ŋla. Ŋ chimiŋ ŋaa aŋkuraba ari nuuŋ zↄlↄ nɛ. Birima ŋmuŋsɛ aŋkuraba mahiŋ balia ari fii.'
42016007	Ŋii nɛ u yirɛ dↄŋↄ tiina ma a piɛsu, 'Ka ŋ maa?' U ma si di chimiŋ u si die ŋaa miaa bↄtↄba bui nɛ. Ŋii nɛ tiŋtinni-la bula pu a bul, 'Teniŋ tuↄŋ ba ŋmuŋsa hɛ ari ŋ chimiŋ magɛ ŋla nɛ, ama birima ŋmuŋsɛ bↄtↄ zↄlↄ chori.'
42016008	Ŋii nɛ kiaa tiina-la bɛsɛ siŋgiriŋ tiina-la lɛ a bul duu ŋaa kukeri aŋ kɛŋ wu-jimiŋ u si ŋaa wu-bↄŋŋↄↄ ŋii." Ŋii nɛ Yesu bira bul, "Bee na nialiŋ si cho dunia kiaa kiŋkɛŋ kɛŋ wu-jimiŋ a pipɛ dↄŋↄ lɛ a kii nialiŋ síi to Wia."
42016009	Ŋii nɛ Yesu bira bula pi u haritooro-la a bul, "Mi bulaa pima, má joŋ moribiee a kaa dii naŋdↄŋsuŋ. Di moribie-la dɛrɛ, Wia jaŋ kɛŋma kaa mu u jaŋ a joŋ miisi-la si bi dɛrɛ a pima.
42016010	Di ŋ joŋ kiaa mua a pi nuu duu beŋ, ŋii nɛ u beŋ ba nyuŋ woruŋ, u tiina ma jaŋ wuo beŋ kiaa si yuga nyuŋ woruŋ. Di nuu ma nɛ kɛŋ kiaa mua aŋ bi ba nyuŋ woruŋ ka beŋ, duu nɛ kɛŋ kiaa woruŋ, u biba ma nyuŋ wuo beŋ woruŋ.
42016011	Di ŋ nɛ bi dunia kiaa wuo beŋ ari wutitii, nuu-kala bi jaŋ wuo joŋ kialiŋ si faasa kɛŋ nyuuruŋ a hɛ ŋ nisiŋ lɛ di ŋ bibeŋ.
42016012	Di ŋ nɛ bi niaa kiaa wuo beŋ ari wutitii, ba jaŋ wuo joŋ ŋ titia kiaa piŋ di ŋ beŋŋ? Ai.
42016013	Yoŋ-bala bi jaŋ wuo tiŋ tiŋtiŋŋaa a pi kuhiasiŋ balia. U jaŋ cho dↄŋↄ aŋ bɛrɛ dↄŋↄ. U jaŋ tuto dↄŋↄ niiŋ wiaa woruŋ aŋ via dↄŋↄ niiŋ wiaa. Ŋ ma saa bi jaŋ wuo to Wia aŋ bira cho dunia kiaa maa."
42016014	Farisii tiŋŋaa nii wiiŋ deeŋ Yesu si bula. Ba fa cho dunia kiaa kiŋkɛŋ nɛ. Ŋii nɛ tii ba sisieru lɛ.
42016015	Ŋii nɛ Yesu bula piba a bul, "Ma nialiŋ, ma yie chɛ di niaa biinɛ ma kɛŋ wutitii, ama Wia jiŋ ma tuↄsaa. Kialiŋ si ŋaa ku-zↄŋŋↄↄ nuhuobiinee teeŋ, ba nɛ ŋaa ku-lↄrunuŋ Wia teeŋ."
42016016	Ŋii nɛ Yesu bira bul, "Nialiŋ faa to wialiŋ Moosis fa si bile. Ba ma to tenni-la lɛ nialiŋ fa síi bul wiaa, Wia Diŋ-zↄŋ-la doluŋ lɛ, fa si ŋmuŋsa a kaa mu bua-la lɛ Jↄↄŋ si kↄ, nii-la fa síi fo niaa Wii-chuↄlɛ liiŋ. Jↄↄŋ si kↄ ŋii, ba suomo bubul Wia wu-zↄmↄ-la a tigɛ Wia kuorii-la lɛ aa pi niaa. Ŋii nɛ nuu-kala fiɛsɛ siiŋ a wiwalimɛ duu juu Wia kuorii-la tuↄŋ.
42016017	Di wia nyuŋ ari tiŋteeŋ kala nɛ fa dɛrɛ, u fa bi jaŋ hɛi. U fa bi jaŋ hɛi ari Moosis niiŋ wialiŋ tuↄŋ ku-bie bira si bi bubuↄŋ kɛnɛ.
42016018	Baal-na kala si via u haala aŋ bira mu jaa dↄŋↄ, u tiina juu Wia haachɛ lɛ nɛ. Baal-la ma si jaa haala si via u bala, u ma juu Wia haachɛ lɛ nɛ."
42016019	Ŋii nɛ Yesu bira magɛ namaga a bul, "Kiaa tiina kubala nɛ fa hɛ dimɛ. U yie lilaalɛ gɛri-zↄmↄ-la yalliŋ si hɛyɛ, a piŋ sima nyuŋ woruŋ tapulii-na kala.
42016020	Ka summu ma fa hɛ dimɛ. Baa yiru Lazↄrↄs. U yaraa kala ŋaa naawiilaa nɛ.
42016021	Vahiŋ yie kↄ a lilenni u naawiila-la. U yie mu hↄŋ kiaa tiina-la boiŋniiŋ a chichɛ di kiaa tiina-la si dii kudiile-la aŋ ka, duu ma paa dii.
42016022	Ŋii nɛ summo-la sii suu. Wia tiŋdaara ku joŋu a kaa mu Abiraham teeŋ. U hↄŋ u sɛmɛ Wia-jaŋ lɛ aa nii sima.
42016023	Ka kiaa tiina-la ma suu. Ba joŋu hugi. U mu juu Wia nyiniŋ a nina hɛɛŋ woruŋ. Ŋii nɛ u bee mu na Abiraham duu hↄŋ di-bolii, ka Lazↄrↄs ma hↄŋ u sɛmɛ.
42016024	Ŋii nɛ u yiru a bul, 'Mi nyimma Abiraham, fámi nennige aŋ tiŋ Lazↄrↄs duu kɛŋ u neniiŋ yuu liiŋ a kaa kↄ a fiɛlɛ mi neŋdelimiŋ. Mii na hɛɛŋ nɛ woruŋ nyiniŋ deeŋ tuↄŋ.'
42016025	Ŋii nɛ Abiraham bula pu a bul, 'Mi bii, liise mu yi ŋ fa si hɛ ŋ miisiŋ lɛ, ŋ faa nii sima nɛ woruŋ, aŋ ka Lazↄrↄs fa nina hɛɛŋ. Ama lɛɛlɛ Lazↄrↄs ma nii sima daha, aŋ ka ŋ ma hɛ hɛɛŋ tuↄŋ.
42016026	Ŋii ma duŋduŋa dee, buↄtuo-luŋi nɛ piŋ la pɛgɛ. Di nialiŋ si hɛ la teeŋ níi chɛ di ba lii kiele mu ma teeŋ, ba bi jaŋ wuo. Nuu ma bi jaŋ wuo lii ma teeŋ a ku kieli a kↄ la teeŋ.'
42016027	Ŋii nɛ kiaa tiina-la bira bula pu a bul, 'Mi nyimma Abiraham, ŋii nɛ saa mii suluŋ di ŋ tiŋ Lazↄrↄs duu mu mi nyimma dia.
42016028	Mi kɛŋ naaŋbiiriŋ banↄŋ nɛ dimɛ. Leŋ duu kpurisɛ ba digilaa di ba ma sí hɛɛŋ deeŋ leriŋ kↄ bua-la lɛ ba si jaŋ suu.'
42016029	Ŋii nɛ Abiraham bula pu a bul, 'Wialiŋ Moosis ari nialiŋ fa síi bul wiaa, Wia Diŋ-zↄŋ-la doluŋ lɛ fa si ŋmuŋsa, ba hɛ ŋ naaŋbiiriŋ teeŋ. Leŋ di ba jegile nii wialiŋ ba síi bul.'
42016030	Ŋii nɛ kiaa tiina-la bira bul, 'Ŋii ha bi maga, mi nyimma. Ama di nuu nɛ fa sii suuŋ lɛ a mu ba teeŋ, ba fa jaŋ wuo birima lii ba haachɛba lɛ.'
42016031	Ŋii nɛ Abiraham bira bula pu a bul, 'Di ba nɛ bi jaŋ jegile nii wialiŋ Moosis ari nialiŋ fa síi bul wiaa, Wia Diŋ-zↄŋ-la doluŋ lɛ fa si ŋmuŋsa, ba ma fa bi jaŋ sɛi wialiŋ di nuu nɛ paala sii suuŋ lɛ a mu ba teeŋ a dagɛba.' "
42017001	Yesu bula pi u haritooroo a bul, "Wialiŋ si jaŋ ŋaa di niaa juu haachɛ lɛ jaŋ hɛ dimɛ. Ama nii-la si jaŋ ŋaa di ba juu haachɛ lɛ jaŋ na hɛɛŋ woruŋ.
42017002	U maga di ba joŋ nↄmuŋ nɛ a vↄↄ laalɛ u baŋŋa lɛ, a joŋu yuo hɛ muga tuↄŋ duu suu. Di ba nɛ ŋaa ŋii, u nɛ jaŋ kpia u si jaŋ ŋaa di haŋbiisiŋ deeŋba tuↄŋ kubala ŋaa wu-bↄmuŋ.
42017003	Má pↄ ma titia lɛ. Di ŋ naaŋbie nɛ ŋaa haachɛ, kpiau lɛ. Di u nɛ si duu cheye nɛ, joŋo chɛu.
42017004	Di u nɛ ŋaa wii cheiŋ lɛ aŋ ku bula piŋ ari u cheye nɛ, a ŋaa ŋii a yi naaŋsiiŋ bulipɛ chɛ-bala, joŋo chɛu."
42017005	Ŋii nɛ Yesu naŋzↄↄba-la bula pu a bul, "La Tiina, ŋaa di la yarida yugɛ kiŋkɛŋ."
42017006	Ŋii nɛ la Tiina Yesu bula piba a bul, "Di ma yarida nɛ fa magɛ kuŋ biiŋ ba síi yirɛ masitad, ma fa jaŋ wuo bula pi tia duu kɛŋ u naakelee kala churi a jila chↄŋsɛ muga lɛ. U fa jaŋ to ma niiŋ lɛ a ŋaa ŋii."
42017007	Ŋii nɛ Yesu bira bul, "Di ma kuŋ nɛ kɛŋ tiŋtinnu u pipɛrɛ ŋ baga lɛ koo u didaa ŋ piesee, duu nɛ lii baga koo pie-daaliŋ kↄ, ŋ jaŋ bula pu a bul duu ŋaa lima a dii kudiilee koo?
42017008	Ai, ŋ ma jaŋ bula pu duu ŋaa siri a laalɛ u gɛnniŋ a ŋaa kudiilee piŋ di ŋ dii. Di ŋ nɛ dii dɛrɛ, u ma jaŋ wuo dii u kudiilee.
42017009	Ŋ jaŋ lↄllɛ ŋ tiŋtinni-la a tiŋ u si ŋaa wialiŋ ŋ si dagu wiaa? Ai.
42017010	Ma ma saa nagɛ ŋii nɛ. Di ma nɛ ŋaa wialiŋ kala ba si si di ma ŋaa, u maga di ma bul, 'La ŋaa tiŋtinnaa nɛ. U bi maga di ba lↄllɛla. Tiŋtimii-la si maga di la tiŋ duŋduŋa nɛ la titiŋ.' "
42017011	Ŋii nɛ Yesu bira sii mu Jerusalɛm diiriŋ. U to Samaria tiŋteeŋ ari Galilii tiŋteeŋ nɛ a mu.
42017012	Ŋii nɛ u mu juu taŋ kubala, di gbegisiŋ fii ku chemu. Ba fa chiŋ di-bolii nɛ
42017013	aŋ faasa yirɛ a bul, "Yesu, la kuhiaŋ, fála nennige."
42017014	Ŋii nɛ Yesu naba a bul, "Má kɛŋ ma titia mu a dagɛ nii-la si kpu pusuŋ pipi Wia." Ŋii nɛ ba mu. Ba síi mu ŋii, ba duori.
42017015	Ba tuↄŋ dↄŋↄ si na duu duoro, u miirɛ a faasa didɛnnɛ Wia.
42017016	U mu Yesu teeŋ a tuu kpirimi tiŋteeŋ u naasiŋ lɛ a lↄllu. Baal-la fa ŋaa Samaria tiina nɛ.
42017017	Ŋii nɛ Yesu piɛsu, "Niaa fii dee mi vaarɛɛ? Nii nɛ nibi-la hɛ?
42017018	Bɛɛ nɛ tii nuhuↄra deeŋ duŋduŋa nɛ miira kↄ duu lↄllɛ Wia?"
42017019	Ŋii nɛ Yesu bula pi baal-la a bul, "Sii a viiri, ŋ yarida nɛ ŋaa ŋ duori."
42017020	Ŋii nɛ Farisii tiŋŋaa piɛsɛ Yesu di bua bɛɛ lɛ nɛ Wia kuorii-la jaŋ kↄ? Ŋii nɛ u bula piba a bul, "Di Wia kuorii-la nɛ jaŋ kↄ, wu-magil dee bi jaŋ ŋaa di niaa jiŋ.
42017021	Nuu-kala ma bi jaŋ wuo bul, 'Bee na, u hɛ daha koo u hɛ dimɛ.' Má bee na, Wia kuorii-la hɛ ma tuↄŋ nɛ."
42017022	Ŋii nɛ u bula pi u haritooro-la a bul, "Tapulii jaŋ yi di ma cho di ma na mi-na Nuhuobiine Bie tapulaa tuↄŋ chɛ-bala duŋduŋa maa. Ama ma bi jaŋ wuo nami.
42017023	Niaa dↄŋsuŋ jaŋ bula pima a bul, 'Nau, u nɛ ŋla, koo, na u nɛ hɛ daha.' Di ba nɛ bul ŋii, ma sí lii gↄllↄ chichɛu.
42017024	Mi-na Nuhuobiine Bie si jaŋ miira kↄ tapulii-la, u jaŋ nagɛ duonuŋ si ligisa a lii wia nyuŋ sɛmɛ dↄŋↄ a ku tuu sɛmɛ dↄŋↄ.
42017025	Ama mi jaŋ laa sipaaŋ na hɛɛŋ. Ma lɛɛlɛ niaa, ma jaŋ viami.
42017026	Bua-la lɛ mi-na Nuhuobiine Bie si jaŋ miira kↄ, u jaŋ nagɛ bua-la lɛ Nowa fa si hɛ u miisiŋ lɛ nɛ.
42017027	Bua-la lɛ nialiŋ fa dii kudiilee, haalaa ari baalaa ma jijaa dↄŋↄ a mu yi tapulii-la Nowa fa si juu liiŋ daboro-la tuↄŋ. Liiŋ ku pɛllɛ paa nialiŋ dↄŋsuŋ kala, ba suu.
42017028	U ma jaŋ nagɛ bua-la lɛ Lↄt fa si hɛ u miisiŋ lɛ. Nuu-kala fa hɛ dimɛ a didii kudiilee a yiyallɛ kiaa a yuyↄↄ kiaa a dud_uu kiaa a sisaa diisiŋ.
42017029	Ka tapulii-la Lↄt si lii taŋ kubala ba síi yirɛ Sↄdↄm lɛ, nyiniŋ ari jiribiiŋ lii wia nyuŋ, a ku tuu kpu nialiŋ dↄŋsuŋ kala.
42017030	Ŋii nɛ u jaŋ nagɛ tapulii-la mi-na Nuhuobiine Bie ma si jaŋ miira kↄ.
42017031	Di nuu nɛ hɛ u lusuŋ nyuŋ tapulii-la lɛ aŋ kɛŋ kiaa u dia tuↄŋ, ma sí leŋe duu tuu a juu u dia a paa u kiaa. Nii-la ma si hɛ u baga lɛ, duu ma sí miira mu dia.
42017032	Má liise yi wii-la si ŋaa Lↄt haala lɛ.
42017033	Nii-la kala síi walimɛ duu laa u miisiŋ, u jaŋ joŋo ta. Nii-la kala ma si joŋ u miisiŋ ta, u jaŋ laa u miisiŋ.
42017034	Mi jaŋ bula pima, tapulii-la niaa balia jaŋ piŋ doŋ godo bala nyuŋ titaŋiŋ, Wia jaŋ joŋ dↄŋↄ aŋ leŋ dↄŋↄ ta.
42017035	Haalaa balia ma jaŋ nunↄŋ munuŋ. Wia jaŋ joŋ dↄŋↄ aŋ leŋ dↄŋↄ ta.
42017036	Baalaa balia ma jaŋ hɛ baga lɛ a pipɛrɛ, Wia jaŋ joŋ dↄŋↄ aŋ leŋ dↄŋↄ ta."
42017037	Ŋii nɛ Yesu haritooro-la piɛsu a bul, "Nii lɛ nɛ ŋii, la Tiina?" Ŋii nɛ Yesu bula piba a bul, "Lee-la ku-pua si pina nɛ, d_uunuŋ ma hihilimi."
42018001	Ŋii nɛ Yesu bira magɛ namaga piba a dagɛba di ba chuchuↄlɛ Wia bua-na kala lɛ a sí leŋ.
42018002	U si, di sariya diiru nɛ fa hɛ dimɛ taŋ kubala lɛ. U fa bi Wia ka fá. U bi nuhuobiinee ma jirima ka joŋ.
42018003	Yo-haal kubala ma nɛ fa hɛ taŋ-la lɛ. U yie vɛnɛɛ mu sariya diiri-la teeŋ a susulu duu pɛu lɛ di u wuo dii sariya a lo u diŋdↄmↄ.
42018004	Buŋbuŋ kala baal-la via duu pɛu lɛ. Ama u si yie vɛnɛɛ kↄ u teeŋ ŋii, ŋii nɛ baal-la bula pi u titia a bul, "Mi paala bi Wia ka fá, mi bi nuhuobiinee ma jirima ka joŋ.
42018005	Ama yo-haala deeŋ si vɛnɛɛ walimɛmi ŋii, mi jaŋ pɛu lɛ duu dii u sariya. Ŋii dee u ha jaŋ vɛnɛ wiwalimɛmi di mi lↄl."
42018006	Ŋii nɛ la Tiina Yesu bira bula pi niaa a bul, "Má jegile nii wialiŋ sariya diiri-la si bi wutitii kɛnɛ si bula.
42018007	Ma saa biina Wia saa bi jaŋ wuo pɛ nialiŋ u si liisa lɛ di ba níi laa ku-siŋŋaa? Di ba níi yel u teeŋ wiihɛyɛ ari titaŋiŋ kala, u bi jaŋ dieni aŋ pɛba lɛ.
42018008	Mi jaŋ bula pima, u jaŋ pɛba lɛ di ba laa ku-siŋŋaa. U jaŋ ŋaa ŋii lima lima. Ama bua-la lɛ mi-na Nuhuobiine Bie si jaŋ miira kↄ, mi jaŋ na nialiŋ si ŋaa mi yarida, koo?"
42018009	Yesu bira magɛ namaga a pi nialiŋ si biina ba tuↄŋ lɛ di ba kɛŋ tuↄ-pula aŋ lilieni ba dↄŋsuŋ tiŋŋaa kala. U bula piba a bul,
42018010	"Baalaa balia nɛ sii mu Wia-dia di ba chuↄlɛ Wia. Dↄŋↄ lii nialiŋ ba síi yirɛ Farisii tiŋŋaa tuↄŋ nɛ. Dↄŋↄ-la ma ŋaa laŋpoo lilaaru nɛ.
42018011	Farisii tiina-la sii chiŋ a chuↄlɛ Wia ŋla u tuↄŋ lɛ a bul, 'La Tiina Wia, mii lↄlluŋ ari mi si bi niaa dↄŋsuŋ naga, nialiŋ si gↄllↄ kɛŋ niaa kiaa lilaa, koo nialiŋ si bi wutitii kɛnɛ, koo nialiŋ si gↄllↄ chɛ niaa haalaa. Mi bi laŋpoo lilaara deeŋ ma si hɛ daha naga.
42018012	Mi yie vↄↄ niiŋ bulia nɛ yↄbↄ-na kala lɛ. Ku-la kala mi si na, mi yie kaa kpaa leree fii nɛ a joŋ dↄŋↄ piŋ.'
42018013	Ka laŋpoo lilaari-la chiŋ di-bolii. U paala bi u siaa ma kaa wul wia nyuŋ aŋ paa u nisaa chuŋ u nyuŋ lɛ aŋ bul, 'Wia, fámi nisusuŋ. Mi ŋaa haachɛ diiru nɛ.' "
42018014	Ŋii nɛ Yesu bira bul, "Mi jaŋ bula pima ari Wia joŋ laŋpoo lilaari-la haachɛba chɛu, u mu dia. Ama u bi ŋii ŋaa Farisii tiina-la lɛ. Nii-la kala síi bigisi u titia lɛ, Wia jaŋ kɛnu muuri. Ama nii-la si kɛŋ u titia muuri, Wia jaŋ ŋaa duu yugɛ."
42018015	Niaa dↄŋsuŋ kɛŋ ba haŋbiisiŋ ma kↄ Yesu teeŋ duu joŋ u nisiŋ daŋba lɛ di Wia pɛba lɛ. Yesu haritooroo naba a kpiaba lɛ.
42018016	Ba si kↄ ŋii, u bula pi u haritooro-la a bul, "Má leŋ di haŋbiisi-la kↄ mi teeŋ. Ma síba kiru. Nialiŋ si jaŋ juu Wia kuorii-la tuↄŋ nagɛ haŋbiisiŋ deeŋba nɛ."
42018017	U bira bula pi niaa a bul, "Wutitii, mi bulaa pima, nii-la kala si bi Wia to a nagɛ haŋbie si yie to u nyimma ari u naaŋ ŋii, u bi jaŋ wuo juu Wia kuorii-la tuↄŋ."
42018018	Ŋii nɛ J_uu tiŋŋaa kuhiaŋ kubala kↄ Yesu teeŋ a piɛsu, "Mi kuhia-zↄmuŋ, ɛɛ nɛ mi jaŋ ŋaa a kɛŋ miisi-la si bi dɛrɛ?"
42018019	Ŋii nɛ Yesu piɛsu a bul, "Bɛɛ nɛ tii ŋ yirɛmi kuhia-zↄmuŋ? Nuu-kala bi zↄŋ see Wia.
42018020	Ŋ jiŋ wialiŋ ba si ŋmuŋsa bil di ma tuto nɛɛ? Ba nɛ ŋla: Sí ŋ dↄŋↄ tiina haala chɛ. Sí niaa kpu. Sí gaa. Di ŋ ŋaa daŋsia wii lɛ, sí wiaa nyia, fifá ŋ nyimma ari ŋ naaŋ."
42018021	Ŋii nɛ baal-la bul, "Mi to wiaa deeŋba kala mi haŋbiiriŋ lɛ."
42018022	U si bul ŋii, Yesu bula pu a bul, "Wu-bala nɛ ka ŋ ha jaŋ ŋaa. Joŋ ŋ kiaa kala a yallɛ, a joŋ moribie-la a pi summoo, aŋ ku tomi. Ŋ nɛ ŋaa ŋii, ŋ jaŋ kɛŋ kiaa Wia-jaŋ lɛ."
42018023	Baal-la si nii wiiŋ deeŋ, u tuↄŋ kala chei, bɛɛ wiaa u fa kɛŋ kiaa nɛ woruŋ.
42018024	Yesu si na di u tuↄŋ cheye, u bul, "U ŋaa wu-duo nɛ ari nialiŋ si kɛŋ kiaa si jaŋ wuo juu Wia kuorii-la tuↄŋ.
42018025	U bi hɛi ari buŋtaŋŋa si jaŋ wuo to gɛri-hɛmiŋ buↄŋ lii ari u si hɛyɛ ŋii nii-la si kɛŋ kiaa si jaŋ wuo juu Wia kuorii-la tuↄŋ."
42018026	Nialiŋ si nii Yesu si bul ŋii, ba piɛsu a bul, "Kubɛɛ nɛ saa Wia jaŋ laa ta?"
42018027	Ŋii nɛ Yesu bula piba a bul, "Wii-la si jaŋ kperi nuhuobiine, u bi Wia wuo kperi. Wia wuo wii-kala ŋaa nɛ."
42018028	Ŋii nɛ Piita bula pu a bul, "Bee na, la leŋ la diisiŋ nɛ aŋ tuto ŋ hariŋ."
42018029	Ŋii nɛ Yesu bula piba a bul, "Wutitii nɛ mi bulaa pima, nii-la kala si jaŋ wuo leŋ u dia ari u haala koo u naaŋbiiriŋ koo u nyimma ari u naaŋ koo u biiriŋ a tiŋ Wia kuorii-la wiaa,
42018030	u jaŋ bira na kiaa yugɛ a kii kialiŋ u si leŋe ta. Di u nɛ ku suu, u ma jaŋ na miisi-la si bi dɛrɛ."
42018031	Ŋii nɛ Yesu kɛŋ u haritooroo fii ari balia-la a kaa suusa lii a bula piba, "Má jegile nii mi teeŋ. Laa mu Jerusalɛm nɛ. Dimɛ wialiŋ nialiŋ si bula, Wia Diŋ-zↄŋ-la doluŋ lɛ a tigɛ mi-na Nuhuobiine Bie lɛ a ŋmuŋsa bil, ba jaŋ ŋaa dɛrɛ.
42018032	Ba jaŋ joŋmi hɛ nialiŋ si bi J_uu tiŋŋaa ŋaa nisiŋ lɛ di ba mↄŋmi. Ba jaŋ tuusɛmi aŋ pɛ tu naŋtuↄruŋ hɛmi lɛ.
42018033	Ba jaŋ viirɛmi aŋ pɛ kpumi, ka di mi sii suuŋ lɛ tapulaa batori chɛɛŋ."
42018034	Ama Yesu haritooro-la bi wii-la u si bula bubuↄŋ jiŋ. (Wii-la u fa si bula bubuↄŋ fa faa nɛ.)
42018035	Ŋii nɛ Yesu ari u haritooroo sii di ba mu Jerusalɛm. Ba mu kpagɛ taŋ kubala baa yirɛ Jɛrikↄ, di nyuluŋ kubala fa hↄŋ woŋbiiŋ niiŋ a susul kiaa. ((
42018036	U si nii ni-daŋ-la síi bal dↄmↄ, u piɛsɛ, "Bɛɛ kuŋ nɛ?"))
42018037	Ŋii nɛ ba bula pu ari Yesu si lii Nazarɛt níi bal.
42018038	Ŋii nɛ u yirɛ Yesu a bul, "Yesu, Devit nihiliɛrɛ, fámi nennige."
42018039	Nialiŋ si laa u sipaaŋ kpiau lɛ duu kɛŋ goŋ. Ama u faasa yirɛ a kii ŋii a bul, "Yesu, Devit nihiliɛrɛ, fámi nennige."
42018040	Ŋii nɛ Yesu chiŋ aŋ bul di ba kɛŋ nyuluŋ-la kaa kↄ u teeŋ. Nyuluŋ-la kↄ.
42018041	Ŋii nɛ Yesu piɛsu a bul, "Bɛɛ kuŋ nɛ ŋŋ chɛ di mi ŋaa piŋ?" U bula pu a bul, "Mi kuhiaŋ, leŋ di mi siaa suri di mi nina."
42018042	Ŋii nɛ Yesu bula pu, "Ŋ siaa jaŋ suri, ŋ yarida nɛ ŋaa ŋ duori."
42018043	U siaa guu suri. Ŋii nɛ u to Yesu hariŋ a didɛnnɛ Wia. Ni-daŋ-la ma kala si na ŋii, ba ma kala dɛnnɛ Wia.
42019001	Yesu mu to taŋ kubala baa yirɛ Jɛrikↄ.
42019002	Di baal kubala nɛ fa hɛ dimɛ. U fa ŋaa laŋpoo lilaaraa kuhiaŋ nɛ. U yiriŋ nɛ fa Zakiyas. U fa kɛŋ kiaa nɛ woruŋ.
42019003	U faa chɛ duu na Yesu, ama u fa ŋaa ni-kuu nɛ. A tiŋ ni-daŋ-la fa si hɛ dimɛ ŋii, u fa buu wuo na.
42019004	Ŋii nɛ u kieli ni-daŋ-la, a fá mu jil tia, duu wuo na Yesu. U jima duu jaŋ ku to tia-la bubuↄŋ bal.
42019005	Yesu si ku to tia-la bubuↄŋ bibal, u wula beŋ tia-la nyuŋ a nau a bula pi Zakiyas a bul, "Zakiyas, ku tuu lima. U maga di mi chua ŋ dia lɛ nɛ jiniŋ."
42019006	Zakiyas si nii ŋii, u tuↄŋ tↄrɛ. U tuu lima lima a kɛŋ Yesu mu u dia.
42019007	Nialiŋ kala si hɛ dimɛ a na ŋii, ba suomo gugurimɛ wiaa a bul, "Baala deeŋ mu duu chua haachɛ diiri-la dia lɛ nɛ."
42019008	Yesu si hɛ Zakiyas dia lɛ ŋii, Zakiyas sii chiŋ a bula pi la Tiina Yesu a bul, "Mi kuhiaŋ, jegile nii mi teeŋ. Mi jaŋ joŋ mi kiaa lebi a pi summoo. Di mi nɛ girimɛ nuu maa, mi jaŋ t_iŋ u tiina ari moribiee naaŋsiiŋ bunɛsɛ."
42019009	Ŋii nɛ Yesu bula pu a bul, "Wia laaŋ di ŋ dia niaa kala ta nɛ jiniŋ. Baala deeŋ ma ŋaa Abiraham doho nuu nɛ,
42019010	bɛɛ wiaa mi-na Nuhuobiine Bie kↄ di mi chɛ a laa nialiŋ si lɛlɛ nɛ a ta."
42019011	Ŋii nɛ Yesu magɛ namaga a pi nialiŋ si nii wialiŋ u si bula. Bua deeŋ lɛ u ka mua ka duu yi Jerusalɛm. Ŋii nɛ tii nialiŋ biinɛ ari bua-la lɛ Wia kuorii-la si jaŋ kↄ kpaga nɛ.
42019012	Ŋii nɛ u bul, "Ni-bal kubala nɛ sie a mu ta-bolii kubala di ba bil u kuoruŋ, ka di u miira kↄ u jaŋ a ŋaa kuoro.
42019013	Ka duu-na mu, u yirɛ u dia tiŋtinnaa fii, a joŋ siidi bui a pi kuŋ-kala, a bul di ba kaa bibirimɛ duu mu aŋ kↄ.
42019014	Ama u taŋ-la niaa bɛrɛ ni-bal-la nɛ. Ŋii nɛ ba tiŋ tiŋdaaraa ba kiri u hariŋ mu a bula pi taŋ-la dↄŋↄ kuoro ari ba bi cho duu ŋaa ba taŋ kuoro.
42019015	Ka baal-la mu dii kuoruŋ aŋ miira kↄ. U si miira kↄ, u yirɛ u tiŋtinna-la u fa si joŋ moribii-la pa duu na ba si na nyuuruŋ magɛ ŋii.
42019016	Ŋii nɛ tiŋtinni-buŋbuŋ kↄ u teeŋ a bula pi u kuhiaŋ a bul, 'Mi kuhiaŋ, ŋ siidi bui-la ŋ si joŋo pimi birimɛ siidi bui fii nɛ.'
42019017	Ŋii nɛ u kuhiaŋ-la bula pu a bul, 'Ŋ ŋaa woruŋ. Ŋ ŋaa tiŋtinni-titii nɛ. Ŋ si ŋaa ŋii a beŋ kubii-bie nyuŋ woruŋ, mi jaŋ leŋ di ŋ bibeŋ tasiŋ fii.'
42019018	Ŋii nɛ tiŋtinni-liamiŋ ma kↄ u teeŋ a bul, 'Mi kuhiaŋ, ŋ siidi bui-la ŋ si joŋo pimi, u birimɛ siidi bui banↄŋ nɛ.'
42019019	Ŋii nɛ u kuhiaŋ-la bula pu duu jaŋ bibeŋ tasiŋ banↄŋ.
42019020	Ŋii nɛ tiŋtinni dↄŋ-la ma kↄ a bula pu a bul, 'Mi kuhiaŋ, na ŋ siidi bui-la ŋ si joŋo pimi, mi joŋo gul gɛri-kↄsuŋ lɛ nɛ a joŋo faa.
42019021	Mii fáŋ nɛ. Ŋ ŋaa ni-tɛrɛ nɛ. Ŋ yie kɛŋ niaa kiaa lilaa nɛ aŋ yie kukuŋ kialiŋ ŋ si bi duo.'
42019022	Ŋii nɛ u kuhiaŋ-la bula pu a bul, 'Ŋ ŋaa tiŋtinni-bↄŋ nɛ. Wialiŋ titia ŋ si bula nɛ jaŋ dii ŋ sariya a joŋ cheeriŋ piŋ. Ŋ jima ari mi ŋaa ni-tɛrɛ nɛ a kɛŋ niaa kiaa lilaa aŋ pɛ kukuŋ kialiŋ mi si bi duo.
42019023	Bɛɛ nɛ saa tii ŋ bi mi moribiiŋ joŋo bil lee-la ba síi bil moribiee? Mi fa si miira kↄ ŋla, mi fa jaŋ laa moribie-la ari mi nyuurii kala.'
42019024	Ŋii nɛ u bula pi u tiŋtinni dↄŋsu-la fa si chiŋ dimɛ a bul, 'Má laa siidi bui-la u teeŋ a joŋo pi nii-la si kɛŋ siidi bui fii-la.'
42019025	Ŋii nɛ ba bula pu a bul, 'La Tiina, bee na, u paala kɛŋ siidi bui fii nɛ, aŋ ka ŋ chɛ di ŋ joŋ siidi bui-la a pɛ pu ŋii.'
42019026	Ŋii nɛ u bula piba a bul, 'Nii-la si paala kɛŋ kiaa yugɛ nɛ, Wia jaŋ wasa chɛ a pɛ a pu, ama nii-la si bi faasa kɛŋ kiaa yugɛ, muapilii-la ma u si kɛnɛ, Wia jaŋ kaa laa u teeŋ.
42019027	Mi diŋdↄŋŋↄↄ deeŋba saa si bi cho di mi ŋaa ba kuoro, má kɛŋba kaa kↄ daha di mi ŋaa ba kpuba mi sipaaŋ.' "
42019028	Yesu si bul wiaa deeŋba dɛrɛ, u joŋ u woŋbiiŋ a laa u haritooroo sipaaŋ ba mumu Jerusalɛm.
42019029	Ba ku yi Bɛtifagi ari Bɛtani diiriŋ a ku yi peel kubala baa yirɛ Oliv. Ŋii nɛ Yesu liisɛ u haritooroo balia a tiŋba a bula piba a bul,
42019030	"Má mu taŋ-la si hɛ sipaaŋ. Di ma nɛ mua, ma jaŋ na kaku-bie di ba vↄbↄ a kii. Nuu ha buu jila. Má mu puri a kaa kↄ.
42019031	Di ma níi puru, di ba piɛsɛma a bul di bɛɛ nɛ tii maa puri, má bul di la Tiina Yesu níi chɛ, duu nɛ si di ma puro kaa kↄ."
42019032	Ŋii nɛ ba mu a na wialiŋ kala Yesu fa si bula piba.
42019033	Ba síi puri kaku-bie-la, u tiina piɛsɛba a bul, "Bɛɛ nɛ tii maa puri kaku-bie-la?"
42019034	Ŋii nɛ ba bula pu a bul, "La Tiina níi chɛ."
42019035	Ŋii nɛ ba kɛŋ kaku-bie-la a kaa mu pi Yesu, a wuri ba gɛnniŋ a daŋ kaku-bie-la nyuŋ, aŋ kɛŋ Yesu u jila hↄŋ.
42019036	U si jil kaku-bie-la aa vɛŋ ŋii, ba joŋ ba gɛnniŋ jɛrɛ woŋbiiŋ lɛ.
42019037	U si mu kpagɛ Jerusalɛm, lee-la woŋbiiŋ si lii Oliv peel-la nyuŋ tuu, ni-daŋ-la fa si to Yesu hariŋ suomo jujuↄsɛ a faasa didɛnnɛ Wia a tiŋ u wu-magila-la kala ba si na.
42019038	Ba bula, "Wia jaŋ pɛ kuoru-la síi kↄ la Tiina Wia doluŋ lɛ. Ba jaŋ hↄŋ ari yarifiɛlaa Wia-jaŋ lɛ. Wia yiriŋ ma jaŋ yirɛ."
42019039	Ŋii nɛ Farisii tiŋŋaa dↄŋsuŋ fa si hɛ ni-daŋ-la tuↄŋ bula pi Yesu a bul, "La kuhiaŋ, ŋaa di ŋ haritooro-la kɛŋ goŋ."
42019040	Ŋii nɛ Yesu bula piba a bul, "Mi jaŋ bula pima, di ba nɛ fa bi goŋ maa ŋaa, tabiaa ma titia jaŋ ŋaa goŋ."
42019041	Yesu síi mu ŋii, u ku kpagɛ Jerusalɛm a na taŋ-la. U yel a tiŋ taŋ-la niaa wiaa aŋ bul,
42019042	"Mi fa cho di ma taŋ niaa deeŋba jiŋ ŋii ma si jaŋ ŋaa a hↄŋ ari yarifiɛlaa nɛ jiniŋ, ama ma bi wuo na.
42019043	Tapulii jaŋ yi di ma diŋdↄŋŋↄↄ saa jebiiŋ gollima, di ma sí wuo lii.
42019044	Ba jaŋ kpu ma nialiŋ kala si hɛ taŋ-la tuↄŋ, ma di ma biiriŋ kala. Tabii-bie ma bira bi jaŋ daŋ u dↄŋↄ lɛ lee-la. Ma bi sɛyɛ bua-la lɛ Wia si kↄ duu laama ta. Ŋii nɛ tii ba jaŋ ŋaa ŋii."
42019045	Yesu si mu juu Wia-dia, u suomo kikiri nialiŋ síi yallɛ kiaa dimɛ
42019046	aŋ bula piba a bul, "Ba ŋmuŋsɛ Wia teniŋ tuↄŋ a bul ari Wia si, u dia jaŋ ŋaa lee-la niaa si jaŋ chuchuↄlɛ Wia, aŋ ka ma miira kaa birimɛ gaari-dia."
42019047	Tapulii-na kala Yesu yie dagɛ niaa Wia-dia-la tuↄŋ. Ŋii nɛ nialiŋ si kpu pusuŋ pipi Wia kuhiasiŋ ari Wia teniŋ kerichiba ari J_uu tiŋŋaa kuhiasiŋ chichɛ di ba kpuu.
42019048	Ama ba bi jiŋ woŋbii-la ba si jaŋ to, bɛɛ wiaa nialiŋ kala fa si hɛ dimɛ jegile ninii wialiŋ u síi bul nɛ ari siifiɛsiŋ.
42020001	Tapulii kubala Yesu didagɛ niaa Wia-dia lɛ aŋ pɛ bubul Wia wu-zↄmↄ-la wiaa. Ŋii nɛ nialiŋ si kpu pusuŋ pipi Wia kuhiasiŋ ari Wia teniŋ kerichiba ari J_uu tiŋŋaa kuhiasiŋ sii kↄ u teeŋ.
42020002	Ba piɛsu a bul, "Dol bɛɛ nɛ ŋ kɛŋ a ŋiŋaa wiaa deeŋba? Kubɛɛ nɛ piŋ doluŋ ŋ ŋiŋaa ŋii?"
42020003	Ŋii nɛ Yesu bula piba a bul, "Mi ma jaŋ piɛsɛma wii. Má dagɛmi.
42020004	Jↄↄŋ, nii-la fa síi fo niaa Wii-chuↄlɛ liiŋ, u doluŋ, u lii Wia teeŋ nɛɛ koo nuhuobiine teeŋ nɛɛ?"
42020005	Ŋii nɛ ba suomo kɛŋ wii-la lilɛrɛ dↄŋↄ lɛ aa bul, "Wu-bɛɛ nɛ laa chɛ di la bul? Di la nɛ bula pu a bul di Wia teeŋ nɛ u lii, u jaŋ piɛsɛla a bul, 'Bɛɛ nɛ saa tii ma bi wialiŋ u si bula laa dii?'
42020006	Di la nɛ bira si nuhuobiine teeŋ nɛ, ni-daŋ-la kala si hilimi daha, ba jaŋ yagɛla ari tabiaa, bɛɛ wiaa ba sɛyɛ ari Jↄↄŋ fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ."
42020007	Ŋii nɛ ba bula pu a bul, "La bi jiŋ u dol-la si lii lee-la."
42020008	Yesu ma bula piba a bul, "Tↄↄ, mi ma bi jaŋ dagɛma dol-la mi si kɛnɛ bubuↄŋ."
42020009	Ŋii nɛ Yesu magɛ namaga a pi nialiŋ si hɛ dimɛ a bul, "Baal kubala nɛ fa hɛ dimɛ a bil baga a chↄŋsɛ kiaa si kɛŋ nɛnɛɛ yugɛ a nagɛ chichuɛŋ. Ba yiriŋ nɛ gireps. Ŋii nɛ u paa niaa hɛ baga-la lɛ di ba bibeŋ, aŋ sii mu tiŋtee dↄŋ a dieni dimɛ.
42020010	Kialiŋ nɛniŋ si yie, u tiŋ u tiŋtinnaa dↄŋↄ duu mu tiŋtinna-la teeŋ a laa tii-nɛnɛ-la dↄŋsuŋ kaa kↄ. U mu ba kɛnu a ŋmobu aŋ kiru, u miira kɛŋ na-hilliŋ a kaa mu baga tiina teeŋ.
42020011	Ŋii nɛ u bira tiŋ u tiŋtinna-la dↄŋↄ maa. U ma bira mu. Nialiŋ ŋmobu maa aŋ hiisu aŋ bira kiru maa, u miirɛ ari na-hilliŋ.
42020012	Ŋii nɛ u bira tiŋ ni-tori. Nialiŋ piru maa aŋ kiru ta.
42020013	Ŋii nɛ baga-la tiina bul, 'Wu-bɛɛ nɛ mi jaŋ ŋaa? Mi jaŋ tiŋ mi bii-chooluŋ. Ŋ bi pↄↄ, ba jaŋ zilu.' Ŋii nɛ u tiŋ bile u mu.
42020014	Tiŋtinna-la si nau duu kↄ, ŋii nɛ ba bula pi dↄŋↄ a bul, 'Baga-la tiina bie nɛ ŋii. Di baga-la tiina nɛ suba, bie deeŋ nɛ jaŋ dii u kiaa. Má leŋ di la kpuu, ka di baga-la ŋaa la kuŋ.'
42020015	Ba kɛnu kaa lii baga-la tuↄŋ a kpuu." Ŋii nɛ Yesu piɛsɛ nialiŋ a bul, "Ɛɛ nɛ baga-la tiina jaŋ ŋaa?
42020016	U jaŋ kↄ a kpu tiŋtinna-la kala aŋ joŋ baga-la a pi ni-tania." Nialiŋ si nii wialiŋ Yesu si bula, ba si di Wia bi jaŋ sɛi di ba ŋaa ŋii.
42020017	Ŋii nɛ Yesu beŋba aŋ piɛsɛba a bul, "Ba ŋmuŋsɛ Wia teniŋ tuↄŋ ari tiebii-la dii-saaraa si via ta, u nɛ jaŋ ku ŋaa tiebii-duoŋ ba si joŋo bil dia geŋtine. Wiiŋ deeŋ bubuↄŋ nɛ saa ŋaa bɛɛ?
42020018	Nii-la kala si tel tiebii-la nyuŋ, u tiina jaŋ yɛrɛ muno muno. Di tiebii-la ma nɛ tel nuu-kala nyuŋ, u jaŋ yɛrɛ u tiina muno muno."
42020019	Ŋii nɛ Wia teniŋ kerichiba ari nialiŋ si kpu pusuŋ pipi Wia kuhiasiŋ walimɛ di ba kɛŋ Yesu naa-buasu-la lɛ, bɛɛ wiaa ba jima ari u magɛ namaga-la a tigɛba lɛ nɛ. Ama baa fá nialiŋ si hɛ dimɛ nɛ.
42020020	Ŋii nɛ ba bee chichɛ woŋbii-la ba si jaŋ to a kɛnu. Ba kpal niaa a ŋaa di ba fugi ari ba ŋaa ni-titiiba nɛ. Ba joŋ moribiee piba di ba mu a magisɛ Yesu a piɛsu wiaa a na duu nɛ bul wii chei, di ba wuo to ŋii lɛ a kɛnu a kaa mu hɛ ba kuori-baliŋ nisiŋ lɛ, duu ŋaau ŋii kala u si cho.
42020021	Ŋii nɛ nialiŋ ba si hɛ, ba mu Yesu teeŋ, a piɛsu a bul, "La kuhiaŋ, la jima wialiŋ kala ŋ síi bul aŋ didagɛ maa, ba ŋaa wutitiiba nɛ. La jima ari ŋ joŋ niaa kala ba ŋaa kubala nɛ, ŋŋ dagɛ Wia woŋbii-titii nɛ.
42020022	U ŋaa woŋbii nɛ di la t_iŋ laŋpoo a pi Rom tiŋteeŋ kuori-baliŋ ba síi yirɛ Siiza koo? Dagɛla."
42020023	Ama Yesu jiŋ ba bubuↄŋ. Ŋii nɛ u piɛsɛba a bul,
42020024	"Má kɛŋ moribii-biiŋ kaa kↄ mi bee na. Kubɛɛ nyuŋ nɛ hɛ dimɛ? Kubɛɛ yiriŋ ma nɛ ba tuuro hɛ moribie-la lɛ?" Ŋii nɛ ba si, "Siiza yiriŋ nɛ."
42020025	Ŋii nɛ Yesu bul, "Tↄↄ, má joŋ Rom tiŋteeŋ kuori-bal-la kiaa a pu, aŋ joŋ Wia ma kiaa pu."
42020026	U si bul ŋii, ba bi wii-kala na ba si jaŋ wuo to ŋii lɛ kɛnu nialiŋ si hɛ dimɛ sipaaŋ. Wialiŋ u si bula ŋaaba wu-kpuŋkpere, ba niiŋ kala maa.
42020027	Ŋii nɛ Sadusii tiŋŋaa dↄŋsuŋ ma kↄ Yesu teeŋ. Niaa deeŋba laa dii ari nialiŋ si suba bira bi jaŋ sii suuŋ lɛ. Ŋii nɛ ba piɛsu a bul,
42020028	"La kuhiaŋ, Moosis dagɛla Wia teniŋ tuↄŋ ari baal nɛ jaa haala, di haal-la ari baal-la nɛ bi bii lula, aŋ ka di baal-la suu, duu ŋaana jaa yo-haal-la a lul biiriŋ pi u malima si suba, di biiri-la chiŋ u nyuŋ lɛ.
42020029	Naaŋbiiriŋ balipɛ nɛ fa hɛ dimɛ bua kubala lɛ. Ba kuhiaŋ jaa haala. Ba di haal-la bi bii lula, aŋ ka u suu.
42020030	Liamiŋ tiina joŋ haal-la jaa. Ba duu ma bi bii lula, aŋ ka u ma suu.
42020031	Torimuŋ tiina ma joŋ haal-la jaa. U ma ŋii titia nɛ. Ŋii nɛ naaŋbiiri-la balipɛ kala jaa haal-la. Ba kala suu aŋ bi bii lula.
42020032	U ŋii hariŋ haal-la ma suu.
42020033	Tapulii-la niaa si jaŋ sii suuŋ lɛ, baalaa deeŋba balipɛ tuↄŋ kubɛɛ nɛ jaŋ tii haal-la? Ba kala balipɛ nɛ jaau."
42020034	Ŋii nɛ Yesu bula piba a bul, "Baala-la ari haala-la si hɛ ba miisiŋ lɛ lɛɛlɛ, ba níi jaa dↄŋↄ.
42020035	Ama bua-la lɛ baala-la ari haala-la si jaŋ sii suuŋ lɛ a kɛŋ miisi-la si bi dɛrɛ, ba bira bi jaŋ jaa dↄŋↄ.
42020036	Ba jaŋ nagɛ Wia tiŋdaaraa a bira bi jaŋ suu. Wia si chisɛba suuŋ lɛ ŋii, ba jaŋ ŋaa Wia biiriŋ.
42020037	Moosis fa paala chaasa dagɛ ari ba jaŋ chisɛ nialiŋ si suba suuŋ lɛ di ba wei. U fa bul Wia teniŋ sɛmɛ dↄŋↄ ari la Tiina Wia nɛ ŋaa Abiraham Wia ari Aizik Wia ari Jekↄb ma Wia. Lee-la u fa si bul wiaa a tigɛ tii-bie-la síi dii nyiniŋ lɛ nɛ, u fa bul ŋii.
42020038	U si bul ŋii daga ari u ŋaa ni-weyee Wia nɛ. U bi jaŋ wuo ŋaa nialiŋ si suba Wia."
42020039	Ŋii nɛ Wia teniŋ kerichiba dↄŋsuŋ bula pu a bul, "La kuhiaŋ, ŋ bul woruŋ nɛ."
42020040	Ba bira bi nyu-duoŋ kɛnɛ di ba piɛsɛ Yesu wii-kala.
42020041	Ŋii nɛ Yesu piɛsɛba, "Ɛɛ nɛ ba jaŋ wuo bul ari Kirisito, nii-la Wia si liisa, jaŋ ŋaa Devit nihiliɛrɛ duŋduŋa?
42020042	Devit titia bula Wia teniŋ sɛmɛ dↄŋↄ ba síi yirɛ Saams a bul, 'Mi Tiina Wia bula pi mi Tiina, duu hↄŋ u sɛmɛ, ni-duoŋ di-hↄnuŋ,
42020043	see duu yuo dii u diŋdↄŋŋↄↄ kala dɛrɛ.'
42020044	Devit titia yirɛ nia deeŋ u Tiina. Ɛɛ nɛ saa u jaŋ wuo ŋaa Devit nihiliɛrɛ duŋduŋa?"
42020045	Ŋii nɛ Yesu bula pi u haritooroo nialiŋ kala sipaaŋ a bul,
42020046	"Má kɛŋ ma titia woruŋ Wia teniŋ kerichiba lɛ. Ba yie gugↄllɛ yↄbↄ lɛ ari ba gɛri-duduosuŋ, a cho di niaa jujoŋba jirima a chuchuↄlɛba. Ba yie chichɛ di-hↄŋ-zↄŋŋↄↄ Wii-chuↄlɛ diisiŋ lɛ. Di ba nɛ yirɛba di ba ku dii kiaa, ba cho di ba hↄŋ ni-balaa di-hↄnↄↄ maa.
42020047	Ba yie fugo chuↄlɛ Wia didieni a kɛŋ yo-haalaa kiaa kaa laa didii. Bua-la lɛ Wia si jaŋ dii ba sariya, ba nɛ jaŋ na hɛɛŋ a kii ba dↄŋsuŋ tiŋŋaa kala."
42021001	Bua kubala Yesu hɛ Wia-dia lɛ a na nialiŋ si kɛŋ kiaa si joŋ ba moribiee bil a pipi Wia.
42021002	Ŋii nɛ u bira na yo-haal ma si joŋ amiisiŋba balia a ma hɛ.
42021003	Ŋii nɛ u bula pi nialiŋ a bul, "Wutitii nɛ mi bulaa pima, yo-haala deeŋ moribii-bie-la u si joŋo hɛ, u nɛ kii nialiŋ moribie-la kala.
42021004	Nialiŋ kala si joŋ moribiee a pi Wia, ba liisa aŋ ka nɛ. Aŋ ka u-na joŋ u summu moribiiŋ kala a hɛ, ku-la kala u si kɛnɛ nɛ ŋii."
42021005	Ŋii nɛ Yesu haritooroo dↄŋsuŋ bul wiaa a tigɛ Wia-dia-la lɛ a bul duu zↄmↄ, di u tiebie-la ba si kaa saau ma zↄmↄ, a bira bul ŋii niaa si joŋ ku-zↄŋŋↄↄ a pi Wia ba kaa wasɛ dia-la, ba kala nɛ ŋaa dia-la zↄŋ ŋii.
42021006	Ŋii nɛ Yesu bul, "Bua kubala jaŋ yi, ba jaŋ ŋmoo kiaa deeŋba kala ma síi na a lo. Ba bi jaŋ leŋ di tiebii-bala ma daŋ u dↄŋↄ lɛ."
42021007	Ŋii nɛ ba piɛsɛ Yesu a bul, "La kuhiaŋ, bua bɛɛ lɛ nɛ wiaa deeŋba jaŋ ŋaa? Bɛɛ kiaa nɛ la jaŋ na, ka di wiaa deeŋba-na ŋaa?"
42021008	Ŋii nɛ Yesu bula piba a bul, "Má kɛŋ ma titia woruŋ di nuu-kala síma nyisu," a bira bul, "Niaa jaŋ yugɛ a kↄ a joŋ mi yiriŋ hɛ ari ba nɛ ŋaa Kirisito, a bul di bua-la dunia si jaŋ dɛrɛ kpaga nɛ. Ama ma sí ba hariŋ to.
42021009	Ma jaŋ nii ari laaliŋ ari yuosuŋ hɛ daha a hɛ di-boloo maa. Di ma nɛ ku nii ŋii, ma sí leŋe di ma bↄisiŋ joŋ. Wiaa deeŋba kala jaŋ ŋaa bal, ama u ŋii saa bi naga ari dunia didɛriŋ yie nɛ."
42021010	Ŋii nɛ Yesu bira bul, "Tiŋteeŋ dↄŋↄ niaa jaŋ sii a mu yuo tiŋteeŋ dↄŋↄ niaa. Taŋ kuoro ari u niaa jaŋ sii giri a mu yuo kuoro dↄŋↄ ari u niaa.
42021011	Tiŋteeŋ jaŋ zigili woruŋ, losuŋ ma jaŋ juu, nyanyalaa jaŋ juu niaa leree yugɛ, wu-bal-lↄrunuŋ ari wu-magilaa kala jaŋ ŋaa wia nyuŋ.
42021012	Ka di wiaa deeŋba kala-na ŋaa, ba jaŋ kɛsɛma a to naasiŋ dↄgisɛma. Ba jaŋ joŋma hɛ niaa nisiŋ lɛ di ba dii ma sariya Wii-chuↄlɛ diisiŋ lɛ a kɛŋma tↄ dia. Ba jaŋ kɛŋma kaa mu kuoroo ari ni-balaa sipaaŋ a tiŋ mi wiaa.
42021013	Bua deeŋ lɛ nɛ ma jaŋ wuo na woŋbiiŋ a bul Wia wu-zↄmↄ-la.
42021014	Má kɛŋ ma titia hɛ dↄŋↄ lɛ a sí leŋe duu walimɛma ŋii ma si jaŋ bul wiaa a laa ma titia,
42021015	bɛɛ wiaa mi jaŋ joŋ wu-jimiŋ a hɛ ma nyuŋ lɛ di ma bul wialiŋ ma diŋdↄŋŋↄↄ si bi jaŋ wuo kaa lɛrɛ ari wutitii dee.
42021016	Ma nyimmaba ari ma naaŋbiiriŋ ari ma doho niaa ari ma naŋdↄŋsuŋ paala jaŋ joŋma hɛ ma diŋdↄŋŋↄↄ nisiŋ lɛ. Ba jaŋ kpu ma dↄŋsuŋ.
42021017	Nuu-kala jaŋ bɛrɛma a tiŋ mi wiaa.
42021018	Ama ma kuŋ nyu-puŋ ma bi jaŋ lɛl.
42021019	Di ma nɛ nyalima, ma jaŋ laa ma miisiŋ."
42021020	Ŋii nɛ Yesu bira bul, "Di ma nɛ na di laali-yuoroo golli Jerusalɛm, ma jaŋ jiŋ ari taŋ-la jaŋ tel lɛɛlɛ.
42021021	Ŋii-na má leŋ di nialiŋ si hɛ Judiya lɛ fá mu jil peelee nyuŋ. Nialiŋ ma si hɛ taŋ-la tuↄŋ, u maga di ba lii taŋ-la tuↄŋ. Nialiŋ ma si hɛ ba bagisiŋ lɛ, ma sí miira juu taŋ-la tuↄŋ.
42021022	Tapulii-la Wia jaŋ dↄgisɛ Iziral niaa, a leŋ di wialiŋ kala ba si bula Wia teniŋ tuↄŋ sɛnɛ ku bal.
42021023	Haala-la si kɛŋ luoroo ari haala-la si kɛŋ bii-mulluŋ baa wasɛ yiliŋ, tapulia-la lɛ ba jaŋ na hɛɛŋ. Tiŋtee-la kala jaŋ na hɛɛŋ woruŋ. Wia jaŋ na baaniŋ tiŋteeŋ deeŋ niaa nyuŋ a dↄgisɛba.
42021024	Ba jaŋ kpu dↄŋsuŋ ari tokobiee, aŋ kɛsɛ dↄŋsuŋ di ba ma ŋaa yosuŋ tiŋtee-dↄŋsuŋ lɛ, ka nialiŋ si bi J_uu tiŋŋaa ŋaa yigi Jerusalɛm taŋ-la kala lo, see bua-la yie di Wia piba woŋbiiŋ di ba leŋ."
42021025	Ŋii nɛ Yesu bira bul, "Niaa jaŋ na wu-magilaa wii-pↄsuŋ ari chɛnɛ ari chɛŋwulaa lɛ. Dunia kala lɛ, niaa bi jaŋ jiŋ wii-la kala lɛ ba si hɛ. Di mugi-balaa níi huuru, fawulluŋ jaŋ kɛŋba.
42021026	Fawulluŋ jaŋ kɛŋ niaa di ba yeŋŋi a tiŋ ba síi yiɛlɛ wii-la si jaŋ ŋaa dunia kala lɛ. Ba jaŋ kiri wia nyuŋ kialiŋ kala si kɛŋ doluŋ di ba lii ba leree.
42021027	Ŋii lɛ nɛ ma jaŋ na mi-na Nuhuobiine Bie di mi to duoŋbiliŋbaaniŋ tuↄŋ kuu tuu. Mi jaŋ kɛŋ doluŋ a chaanɛ kiŋkɛŋ.
42021028	Di wiaa deeŋba suomo a ŋiŋaa, má sii chiŋ a kɛŋ ma digilaa wuoli, bɛɛ wiaa bua-la lɛ Wia si jaŋ laama ta yie nɛ."
42021029	Ŋii nɛ Yesu magɛ namaga piba a bul, "Má bee na tutogo ari tiisiŋ dↄŋsuŋ.
42021030	Di ma nɛ na tiisiŋ di ba suomo tutↄsɛ, ma jima yibiiniŋ jua nɛ.
42021031	Ŋii titia nɛ, di ma nɛ na wiaa deeŋba kala mi síi dagɛma di baa ŋaa, ma jiŋ ari Wia kuorii-la kpaga nɛ.
42021032	Wutitii nɛ, mi bulaa pima, ma lɛɛlɛ niaa deeŋba si hɛ ma miisiŋ lɛ, ma bi jaŋ suu, ka wiaa deeŋba ŋaa bal.
42021033	Wia nyuŋ ari tiŋteeŋ kala jaŋ dɛrɛ, ama wialiŋ mi si bula bi jaŋ lɛl.
42021034	Má kɛŋ ma titia, a sí wu-fuoloo ŋiŋaa, a sí siniŋ nyua bubugi. Ma sí leŋe di dunia kiaa wiaa walimɛma. Di wiaa deeŋba níi walimɛma, tapulii-la mi-na Nuhuobiine Bie si jaŋ kↄ, u jaŋ guu ku di-ma lɛ a nagɛ ba si hɛ bɛrɛ́, kiaa vɛnɛ mu juu-u lɛ aŋ bi jiŋ ŋii.
42021035	Tapulii-la jaŋ kɛŋ dunia nuu-kala lee-kala lɛ.
42021036	Má pↄ a chuchuↄlɛ Wia bua-na kala lɛ. Di ma nɛ ŋaa ŋii, ma jaŋ kɛŋ doluŋ a lii wialiŋ kala si jaŋ ŋaa lɛ ari yarifiɛlaa a wuo chiŋ mi-na Nuhuobiine Bie sipaaŋ."
42021037	Yesu fa yie hɛ Wia-dia lɛ wiihɛyɛ ari chichuↄŋ kala a didagɛ niaa. Di didaaniŋ nɛ yie-na kala, u yie mu Oliv pel-la nyuŋ nɛ a piŋ.
42021038	Siipuuraa-na kala saa niaa yie mu Wia-dia di ba jegile nii wialiŋ u síi bul.
42022001	Tapulaa deeŋba, diisiŋ kieliŋ gbiele-la kpaga nɛ, gbiele-la lɛ ba si yie dii boroboro-la si bi si-buruŋ kɛnɛ.
42022002	Ŋii nɛ nialiŋ si kpu pusuŋ pipi Wia kuhiasiŋ ari Wia teniŋ kerichiba wiwalimɛ di ba na woŋbii-la ba si jaŋ to a kpu Yesu di nialiŋ bi jiŋ, bɛɛ wiaa baa fá nialiŋ nɛ.
42022003	Ŋii nɛ Sitaani ku juu baal kubala. U fa ŋaa Yesu haritooroo fii ari balia-la dↄŋↄ nɛ. U yiriŋ nɛ Judas. Baa yiru Isikarↄt ma nɛ.
42022004	Ŋii nɛ Judas sii mu bula pi nialiŋ si kpu pusuŋ pipi Wia kuhiasiŋ ari Wia-dia kuhiasiŋ ŋii u si jaŋ to a kɛŋ Yesu yalla piba.
42022005	Ba tuↄŋ tↄrɛ. Ba sɛi ari ba jaŋ pu moribiee.
42022006	Ŋii nɛ Judas sɛi, a suomo chichɛ woŋbii-la u si jaŋ to a kɛŋ Yesu yalla piba di nialiŋ bi jiŋ.
42022007	Ŋii nɛ gbiele-la lɛ ba si yie dii boroboro-la si bi si-buruŋ kɛnɛ yi, bua-la lɛ u si maga di ba kpu pie-bie-la ba si jaŋ kaa ŋaa gbiele-la kudiilee.
42022008	Ŋii nɛ Yesu tiŋ Piita ari Jↄↄŋ a bul di ba mu ŋaa ba diisiŋ kieliŋ gbiele kudiilee di ba dii.
42022009	Ŋii nɛ ba piɛsu a bul, "Nii nɛ ŋŋ chɛ di la ŋaa kudiile-la?"
42022010	U bula piba a bul, "Bee na, di ma nɛ juu taŋ tuↄŋ, ma jaŋ cheŋ baal kubala duu kori loŋ ari liiŋ. Má to u hariŋ juu dia-la u síi juu.
42022011	Di ma nɛ mua, má bula pi dia-la tiina a bul, 'La kuhiaŋ si la piɛsiŋ di nii lɛ nɛ nuhuↄraa dia hɛ, di ba di u haritooroo juu hↄnↄ dii diisiŋ kieliŋ gbiele-la kudiilee?'
42022012	U jaŋ dagɛma dii-bal kubala. U ŋaa lusuŋ nyuŋ dia nɛ. Ba wasu kala. Lee-la nɛ ma jaŋ ŋaa kudiile-la."
42022013	Ŋii nɛ ba mu a na wialiŋ kala u si bula piba ari ba jaŋ na, a ŋaa diisiŋ kieliŋ gbiele kudiile-la ba dii.
42022014	Bua-la si yie di ba dii kudiile-la, Yesu ari u naŋzↄↄba kala hↄŋ di ba dii kiaa.
42022015	Ŋii nɛ Yesu bula piba a bul, "Mi fa paala cho di la di ma dii kiaa deeŋba, aŋ ka di mi-na na hɛɛŋ.
42022016	Mi jaŋ bula pima ari mi bira bi jaŋ kↄ di mi dii kudiilee deeŋba, see bua-la lɛ Wia kuorii-la si jaŋ kↄ. Ŋii lɛ nɛ la jaŋ jiŋ kudiile-la la si die bubuↄŋ."
42022017	Ŋii nɛ u joŋ nyunyuala ari siniŋ a lↄllɛ Wia aŋ joŋo pi u naŋzↄↄba-la a bul, "Má laa nyunyuala deeŋ ari siniŋ a kaa kpaa ma titia.
42022018	Mi bulaa pima, mi bira bi jaŋ kↄ di mi nyua siniŋ deeŋ, see bua-la lɛ Wia kuorii-la si jaŋ kↄ."
42022019	Ŋii nɛ Yesu bira joŋ boroboro a lↄllɛ Wia aŋ kaa chↄgɛ chↄgɛ, a joŋo piba aŋ bul, "Mi yaraa nɛ ŋii. ((Mi joŋo pi Wia a tiŋ ma wiaa, má laa dii. Má ŋaa ŋii a liliisi mi wiaa." Ŋii nɛ ba dii.
42022020	Ba si dii kialiŋ dɛrɛ, u bira joŋ nyunyuala ari siŋ-la a piba aŋ bul, "Nyunyuala ari siniŋ deeŋ ŋaa n_ii-falii nɛ Wia ta. Mi chaliŋ si jaŋ jaasɛ ma wiaa nɛ tii Wia ta n_ii-la.))
42022021	Má bee na, nii-la si jaŋ kɛŋmi yallɛ hɛ la tuↄŋ nɛ, la kala didii kiaa.
42022022	Mi-na Nuhuobiine Bie, mi jaŋ suu ari Wia si dagɛ ŋii, ama nii-la si jaŋ joŋmi yallɛ, u jaŋ na hɛɛŋ yugɛ."
42022023	Ŋii nɛ Yesu naŋzↄↄba-la suomo pipiɛsɛ dↄŋↄ ari ba tuↄŋ kubɛɛ nɛ jaŋ ŋaa ŋii?
42022024	Ŋii nɛ Yesu haritooroo kɛŋ ba tuↄŋ kuhiaŋ wiaa kaa lilɛrɛ.
42022025	Yesu bula piba a bul, "Nialiŋ si bi J_uu tiŋŋaa ŋaa kɛŋ ba doluŋ kaa hↄŋ ba niaa nyuŋ nɛ. Kuoroo dↄŋsuŋ síi beŋ niaa, ba cho di nialiŋ ba síi beŋ kɛŋba kaa yiyirɛ ni-zↄmↄ.
42022026	Ama u bi maga di ma ŋiŋaa ŋii. U maga di ma tuↄŋ kuhiaŋ nɛ birimɛ haŋbie, di ma sipaa-laara ma tiŋ tiŋtiŋŋaa pipima.
42022027	Nuu nɛ hↄnↄ, aŋ ka u dↄŋↄ ŋaa kudiilee pupu u didii. Ba di nii-la si ŋaa kudiile-la pupu, ba tuↄŋ kubɛɛ nɛ yuga? Nii-la si hↄnↄ, ka ba ŋaa kudiilee pupu, u nɛ yuga. Ama mi-na hɛ ma tuↄŋ a tiŋ tiŋtiŋŋaa pipima.
42022028	Mi si hɛ ma teeŋ ŋii, mi na hɛɛŋ woruŋ. Aŋ ka ma chiŋ mi sɛmɛ aŋ bimi via ta.
42022029	Mi Nyimma pimi doluŋ nɛ di mi ŋaa kuori-baliŋ. Ŋii titia nɛ mi ma jaŋ pima doluŋ di ma ŋaa kuori-balaa.
42022030	La di ma kala jaŋ dii kudiilee Wia kuorii-la tuↄŋ. Ma jaŋ hↄŋ kuori-kpasinniŋ nyuŋ a dii Iziral tiŋŋaa ta-geŋtisi-la fii ari balia-la sariya."
42022031	Ŋii nɛ Yesu bula pi Saamↄŋ Piita a bul, "Saamↄŋ, Sitaani laa woŋbiiŋ nɛ duu magisɛ ma kala, duu pↄrɛ ni-zↄŋŋↄↄ ni-bↄŋŋↄↄ lɛ, ari paara si yie chaarɛ mii-jↄruŋ ta, aŋ ka mii-biiŋ ŋii.
42022032	Ama mi chuↄlɛ Wia pi ŋ-na Saamↄŋ nɛ di ŋ yarida sí lɛl. Di ŋ nɛ miira kↄ mi teeŋ, pɛ ŋ naaŋbiiriŋ ma lɛ di ba chiŋ ba yarida naaŋ lɛ woruŋ."
42022033	Ŋii nɛ Piita bula pu a bul, "Mi Tiina, mi síi to ŋ hariŋ ŋii, di ba nɛ tↄŋ dia maa, mi paala ŋaa siri nɛ di ba kɛŋmi ma tↄ. Di ba kpuŋ maa, mi ma ŋaa siri nɛ di mi suu."
42022034	Ŋii nɛ Yesu bula pi Piita a bul, "Piita, ji-bele bi jaŋ yel, aŋ ka di ŋ bul naaŋsiiŋ butori ari ŋ bimi jiŋ."
42022035	Ŋii nɛ Yesu piɛsɛ u haritooroo a bul, "Bua-la lɛ mi si tiŋma, ma lii aŋ bi moribiee koo sulli-gbaŋsiŋ ma koro, a bi nɛŋtɛŋŋɛɛ tuŋ bulia bulia ma koro. Ma si mu ŋii, ma chɛ kuŋ nɛ kaa?" Ba bul di ba bi kuŋ-kala chɛ ka.
42022036	Ŋii nɛ Yesu bula piba a bul, "Ama lɛɛlɛ ma ku-la kala si kɛŋ moribiee koo sulli-gbaŋa, u maga duu joŋ. Ma ku-la ma kala si bi tokobii kɛnɛ, u maga duu joŋ u gɛri-baliŋ yallɛ nɛ a yↄↄ dↄŋↄ.
42022037	Ŋii nɛ ba ŋmuŋsɛ Wia teniŋ tuↄŋ. Ba bula ari ba jaŋ kɛnu pɛ wu-bↄŋ ŋiŋaaraa lɛ. Wiaa deeŋba ba ŋmuŋsa a tigɛmi lɛ nɛ. Ba kala jaŋ ŋaami lɛ nɛ, bɛɛ wiaa wialiŋ kala ba si ŋmuŋsa a tigɛmi lɛ, ba kala jaŋ sɛnɛ ŋaa a dɛrɛ."
42022038	Ŋii nɛ u haritooroo bula pu a bul, "La Tiina, bee na, tokobiee balia nɛ ŋla." Ŋii nɛ Yesu bula piba a bul, "Má leŋ di wii-la kala bal."
42022039	Ŋii nɛ Yesu lii Jerusalɛm lɛ a jil peel-la nyuŋ ba síi yirɛ Oliv, ari u si vɛnɛɛ ŋaa ŋii. Ŋii nɛ u haritooroo to u hariŋ mu.
42022040	Ba si yi lee-la, u bula piba a bul, "Má chuↄlɛ Wia, di Sitaani sí wuo nyisɛma."
42022041	U si bul ŋii dɛrɛ, u kieli u haritooro-la a mu sipaaŋ muapilii, a tuu kpirimi duu chuↄlɛ Wia.
42022042	U chuↄlɛ Wia a bul, "Mi Nyimma, di ŋ tuↄtↄruŋ lɛ nɛ, liisɛ hɛɛ-la síi kↄmi lɛ. Ama mi-na tuↄtↄruŋ lɛ dee ŋ-na tuↄtↄruŋ lɛ nɛ." ((
42022043	Ŋii nɛ Wia tiŋdaara kubala lii wia nyuŋ a ku tuu u teeŋ a pu doluŋ.
42022044	U tuↄŋ faasa chei kiŋkɛŋ kiŋkɛŋ. Ŋii nɛ u faasa chuↄlɛ Wia ari siifiɛsiŋ. U suoluŋ paala nagɛ chaliŋ a tutuu tiŋteeŋ.))
42022045	U si chuↄlɛ Wia dɛrɛ, u sii a miira mu u haritooroo teeŋ, di ba piŋ doŋ, bɛɛ wiaa ba tuↄŋ cheye nɛ woruŋ.
42022046	Ŋii nɛ u piɛsɛba, "Ma sɛnɛ piŋ nɛɛ? Má sii chuↄlɛ Wia, di Sitaani sí wuo nyisɛma."
42022047	Yesu ha síi bul wiaa ŋii, di ni-daŋ kↄ. Yesu haritooro-la fii ari balia-la dↄŋↄ nɛ kɛŋba kaa kↄ lee-la. U yiriŋ nɛ Judas. Ba si kↄ, Judas mu Yesu teeŋ a guoru.
42022048	Ŋii nɛ Yesu bul, "Judas, ŋ sɛnɛ guorimi ŋla nɛ di ŋ joŋ mi-na Nuhuobiine Bie yallɛɛ?"
42022049	Yesu haritooro-la fa si hɛ dimɛ a na wii-la síi ŋaa, ŋii nɛ ba piɛsɛ Yesu a bul, "La Tiina, ŋŋ chɛ di la kɛŋ la tokobie-la taba nɛɛ?"
42022050	Ŋii nɛ Yesu haritooroo dↄŋↄ joŋ tokobii, a ta nialiŋ dↄŋↄ na-diiŋ digiliŋ kiɛsɛ. Baal-la fa ŋaa nii-la si kpu pusuŋ pipi Wia kuhiaŋ yomo nɛ.
42022051	Ŋii nɛ Yesu bul di u maga nɛ, di ba leŋ. U si bul ŋii, u digi baal-la digiliŋ lɛ a ŋaa u fiɛlɛ.
42022052	Ŋii nɛ Yesu piɛsɛ nialiŋ si kpu pusuŋ pipi Wia kuhiasiŋ ari Wia-dia kuhiasiŋ ari ba taŋ kuhiasi-la si kↄ di ba kɛnu, a bul, "Mi ŋaa gaaru nɛɛ? Ma síi kori tokobiee ari taŋguloo a kukↄ di ma kɛŋmii?
42022053	La di ma kala nɛ fa hɛ Wia-dia lɛ tapulii-na kala, aŋ ka ma bi walima di ma kɛŋmi dimɛ. Ama bua deeŋ lɛ nɛ birimiŋ tiina Sitaani pima doluŋ ma wuo kↄ di ma kɛŋmi."
42022054	Ŋii nɛ ba kɛŋ Yesu. Ba kɛnu kaa mu nii-la si kpu pusuŋ pipi Wia kuhiaŋ dia, ka Piita daa tuto ba hariŋ.
42022055	Di ba hɛ nyiniŋ kaala tuↄŋ. Ba si jua, Piita mu pɛ nialiŋ síi wieni nyiŋ-la lɛ.
42022056	Toli-bie kubala ma hɛ dimɛ. U fa ŋaa dia-la tiŋtinnu nɛ. U na Piita duu hↄnↄ aa wieni nyiniŋ. U bul, "Baala deeŋ ma faa to Yesu hariŋ nɛ."
42022057	Ŋii nɛ Piita si, "Haal, mi paala buu jiŋ."
42022058	Muapilii di baal kubala ma nau a bul, "Ŋ ma ŋaa ba dↄŋↄ nɛ." Ŋii nɛ Piita bira bul duu dee.
42022059	U bi diene bira di baal dↄŋ ma nɛ ŋii a pɛsɛ ari Piita ŋaa Yesu haritooroo dↄŋↄ nɛ, bɛɛ wiaa u ma ŋaa Galilii tiina nɛ.
42022060	Ŋii nɛ Piita bira bula pu a bul, "Baal, mi paala bi wii-la ŋ síi bul jiŋ." Piita síi bul ŋii, u bi bula dɛrɛ di ji-bele yele.
42022061	Ŋii nɛ la Tiina Yesu daasɛ a beŋ Piita. U liisi wii-la Yesu fa si bula pu ari u jaŋ bul naaŋsiiŋ butori ari u bi u-na Yesu jiŋ, ka di ji-bele-na yel.
42022062	Ŋii nɛ Piita lii a faasa yel.
42022063	Ŋii nɛ nialiŋ si pↄ Yesu sieru lɛ aŋ ŋmobu.
42022064	Ba vↄↄ u siaa tↄ a ŋmobu aŋ piɛsu duu dagɛ nii-la si ŋmobu.
42022065	Ba bul wiaa ma yugɛ a tuusu.
42022066	Taŋ si pula, J_uu tiŋŋaa taŋ kuhiasiŋ ari nialiŋ si kpu pusuŋ pipi Wia kuhiasiŋ ari Wia teniŋ kerichiba, ba hilimi a leŋ ba kɛŋ Yesu kↄ ba sipaaŋ, lee-la ba si yie hilime vuvuurɛ wiaa.
42022067	Ŋii nɛ ba piɛsu a bul, "Dagɛla, ŋ nɛ ŋaa nii-la Wia si liisaa?" Ŋii nɛ Yesu bula piba a bul, "Di mi nɛ bula pima maa, ma bi jaŋ laa dii.
42022068	Di mi nɛ saa bira piɛsɛma wii maa, ma bi jaŋ bul wii-kala,
42022069	ama a lii lɛɛlɛ a kaa mu mi-na Nuhuobiine Bie jaŋ hↄŋ Wii-baliŋ sɛmɛ, ni-duoŋ di-hↄnuŋ."
42022070	Ŋii nɛ ba kala piɛsu a bul, "Ŋ nɛ saa ŋaa Wia Bie koo?" Ŋii nɛ Yesu bula piba a bul, "Ma bul woruŋ nɛ, mi nɛ sɛnɛ ŋaa Wia Bie."
42022071	Ŋii nɛ nialiŋ bul, "La bira bi siada tiina kala ka chɛ. La titia nia wii-la u si bula nɛ."
42023001	Ŋii nɛ niaa deeŋba kala sii, a kɛŋ Yesu a kaa mu Paalit teeŋ.
42023002	Dimɛ nɛ ba suomo a bul wialiŋ u si ŋaa chei a bul, "La kɛŋ baala deeŋ duu nyisɛ la niaa di ba via la woŋbii-la la síi to, aŋ bul di ba sí laŋpoo ma time pi Rom tiŋteeŋ kuori-baliŋ. U bira bula a tigɛ u titia lɛ di u nɛ ŋaa Kirisito, nii-la Wia si liisa, a bul duu ŋaa kuoro ma."
42023003	Ŋii nɛ Paalit piɛsu a bul, "Ŋ nɛ ŋaa J_uu tiŋŋaa kuoro koo?" Yesu bula pu a bul, "Oo, mi nɛ."
42023004	Ŋii nɛ Paalit bula pi nialiŋ si kpu pusuŋ pipi Wia kuhiasiŋ ari ni-daŋ-la kala si hilime a bul, "Mi bi wii-la na baala deeŋ si ŋaa chei a magɛ di ba kpuu."
42023005	Ŋii nɛ nialiŋ síi bul Yesu teeŋ ha pɛsɛ a bul, "U dagɛ niaa a ŋaa ba ŋiŋaa taawɛi nɛ. U suomi ŋii Galilii lɛ nɛ, a sii kↄ Judiya tiŋteeŋ, a gↄllɛ lee-la kala aa dagɛba, a ŋaa ba ŋiŋaa taawɛi aŋ lɛɛlɛ kↄ Jerusalɛm ma ŋla."
42023006	Paalit si nii ari Yesu lii Galilii nɛ, u piɛsɛ nialiŋ síi bul Yesu teeŋ a bul, "Baala deeŋ ŋaa Galilii tiina nɛɛ?" Ŋii nɛ ba bula pu di kuoro Hɛrↄd nɛ faa beŋ tiŋtee-la Yesu si lia.
42023007	Paalit si nii ŋii, u ŋaa ba kɛnu kaa mu Hɛrↄd teeŋ. Bua-la lɛ di Hɛrↄd hɛ Jerusalɛm lɛ.
42023008	Hɛrↄd tuↄŋ kala tↄrɛ u si na Yesu, bɛɛ wiaa u nii u wiaa faafaa kala nɛ a yie chichɛ duu nau. U faa chɛ di Yesu ŋaa wu-kpuŋkpere nɛ duu na.
42023009	Ŋii nɛ Hɛrↄd piɛsɛ Yesu wiaa yugɛ, ama u bi wii bula.
42023010	Nialiŋ si kpu pusuŋ pipi Wia kuhiasiŋ ari Wia teniŋ kerichiba-la sii tuↄra mu Yesu lɛ a faasa bul u teeŋ woruŋ.
42023011	Hɛrↄd ari u laali-yuoroo sieri Yesu lɛ a dↄgisu, aŋ leŋ ba joŋ gɛri-baliŋ ku-zↄŋ kubala laalu, aŋ miira kɛnu mu Paalit teeŋ.
42023012	Hɛrↄd ari Paalit faa yuo dↄŋↄ nɛ. A lii tapulii-la nɛ, ba siŋ a dii naŋdↄŋsuŋ.
42023013	Ŋii nɛ Paalit yirɛ nialiŋ si kpu pusuŋ pipi Wia kuhiasiŋ ari J_uu tiŋŋaa kuhiasiŋ ari niaa dↄŋsuŋ a bula piba a bul,
42023014	"Ma kɛŋ baala deeŋ kaa kↄ mi teeŋ a bula pimi ari u ŋaa di niaa via woŋbii-la la síi to nɛ. Mi saa piɛsu ma kala sipaaŋ. Wialiŋ ma síi bul u teeŋ a bul duu cheye, mi bi ba tuↄŋ kubala ma na duu ŋaa chei.
42023015	Hɛrↄd ma si bi na u si ŋaa wii-la chei, ŋii nɛ tii u leŋ ba bira kɛnu kaa kↄ daha. Má bee na, baala deeŋ bi wii-kala ŋaa chei a magɛ di ba kpuu.
42023016	Mi jaŋ leŋ di ba viiru aŋ joŋo ta." ((
42023017	Ama diisiŋ kieliŋ gbiele-la nɛ yie-na kala, ba yie leŋ Paalit liisɛ daŋsarikaba tuↄŋ kubala nɛ a ta, nii-la J_uu tiŋŋaa si cho di ba liisa.))
42023018	Ŋii nɛ nialiŋ kala kpia goŋ a bul di ba kpu Yesu aŋ liisɛ Barabas piba.
42023019	Bua kubala lɛ, niaa sii ŋaa taawɛi nɛ ba ta-baliŋ lɛ. Barabas kpu nuu, ŋii nɛ tii ba kɛnu mu tↄ dia.
42023020	Paalit si cho duu joŋ Yesu ta, ŋii nɛ u bira suomo bul wiaa pi ni-daŋ-la.
42023021	Ama ba faasa kpia goŋ a bul, "Má kpaasu daa-gɛsɛɛ nyuŋ, má kpaasu daa-gɛsɛɛ nyuŋ!"
42023022	Ŋii nɛ Paalit piɛsɛba naaŋsiiŋ butorimuŋ a bul, "Bɛɛ nɛ tii? Bɛɛ kuŋ nɛ baala deeŋ ŋaa chei, ka mi-na bi na? Mi-na bi na u si ŋaa wii-la chei a magɛ di ba kpuu. Mi jaŋ leŋ di ba viiru aŋ joŋu ta."
42023023	Ka ba ha pɛsɛ, a faasa kpia goŋ a bul, "U maga di ba kɛŋ Yesu a kpaasɛ daa-gɛsɛɛ nyuŋ nɛ." Ba síi ŋaa goŋ ŋii, Paalit ku sɛi ba kua
42023024	a bul di ba kɛŋ Yesu kpaasɛ daa-gɛsɛɛ nyuŋ, ari nialiŋ fa si sul ŋii.
42023025	Ŋii nɛ Paalit liisɛ nii-la ba fa si cho a ta, nii-la ba fa si kaa tↄ dia a tiŋ u si ŋaa taawɛi a kpu niaa lɛ. U joŋ Yesu a hɛ ba nisiŋ lɛ di ba ŋaa wii-la ba si cho.
42023026	Ŋii nɛ ba kɛŋ Yesu kaa lii di ba kaa mu kpaasɛ daa-gɛsɛɛ nyuŋ. Ba síi mu ŋii, ba cheŋ baal kubala baa yirɛ Saamↄŋ a lii Sariini, duu lii baga a jujuu Jerusalɛm. Ba kɛnu a joŋ daa-gɛsɛ-la baasu a ŋaa u kaa tuto Yesu hariŋ.
42023027	Ni-daŋ-la ma to u hariŋ. Ba tuↄŋ haalaa yuga a yiyel Yesu wiaa.
42023028	Ŋii nɛ Yesu miira daasɛba aŋ bula piba a bul, "Jerusalɛm haalaa, ma sí mi wiaa yel. Má yel ma titia ari ma biiriŋ wiaa.
42023029	Bee na tapulaa ka kↄ nɛ, niaa jaŋ bul, 'Ha-piraa ari haala-la si bi biiriŋ lula di ba diɛsɛ, ba tuↄŋ jaŋ tↄrɛ.'
42023030	Bua-la lɛ nɛ niaa jaŋ bul di peelee tele tↄba, di duŋdolluŋ ma jɛrɛ tↄba.
42023031	Mi si nagɛ tii-weyiŋ, aŋ ka ba dↄgisɛmi ŋla, ɛɛ nɛ ba jaŋ ŋaama ma lɛ, ma ma si nagɛ tii-hilia lɛ?"
42023032	Ba si kɛŋ Yesu mu ŋii, ba kɛŋ ni-bↄŋŋↄↄ balia ma kaa mu di ba kpuba a pɛ Yesu lɛ.
42023033	Ŋii nɛ ba mu yi lee kubala baa yirɛ nyu-kuŋkogulo. Ba si yi lee-la, ba joŋ Yesu ari ni-bↄmↄ-la balia a kpaasɛba daa-gɛsɛɛ nyuŋ. Dↄŋↄ hɛ daa-gɛsɛɛ nyuŋ si hɛ Yesu na-diiŋ, dↄŋↄ ma hɛ daa-gɛsɛɛ nyuŋ si hɛ u na-gua.
42023034	Ŋii nɛ Yesu chuↄlɛ Wia a bul, "Mi Nyimma, joŋ wii-la ba si ŋaa a chɛba, bɛɛ wiaa ba bi jiŋ wii-la kala ba síi ŋaa." Ŋii nɛ ba tↄŋsɛ Yesu gɛnniŋ wiaa di ba kpaa, a jiŋ gɛri-la nuu-kala si jaŋ laa.
42023035	Niaa dↄŋsuŋ ma chiŋ dimɛ a bibeŋ, aŋ ka J_uu tiŋŋaa kuhiasiŋ sisieru lɛ a bul, "Duu nɛ ŋaa Kirisito, nii-la Wia si liisa, má leŋ duu laa u titia ta yeii. U wuo laa niaa tita nɛ."
42023036	Laali-yuoroo ma sieru lɛ a ŋaa siniŋ si nyala kaa mu pu duu nyua
42023037	aŋ bula pu duu nɛ ŋaa J_uu tiŋŋaa kuoro, duu laa u titia ta.
42023038	Ba ma ŋmuŋsa mɛrɛ u daa-gɛsɛ-la lɛ a bul, "J_uu tiŋŋaa kuoro nɛ ŋla."
42023039	Ŋii nɛ ni-bↄmↄ-la dↄŋↄ ma si sagɛ daa-gɛsɛɛ nyuŋ tuusɛ Yesu a bul, "Ŋ nɛ ŋaa nii-la Wia si liisa koo? Saa laa ŋ titia ta aŋ pɛ laala ma ta."
42023040	Ŋii nɛ ni-bↄmↄ-la dↄŋ-la kpiau lɛ a bula pu a bul, "Ŋ bi Wia ka fáa? La duu kala nɛ juu wu-bala.
42023041	U maga di ba ŋaala-na ŋii nɛ, bɛɛ wiaa la ŋaa wu-bↄŋ nɛ, aŋ ka u-na bi wii-kala ŋaa chei."
42023042	Ŋii nɛ aŋ ka u bula pi Yesu a bul, "Yesu, di ŋ nɛ dii kuoruŋ, liisi mi ma wiaa."
42023043	Ŋii nɛ Yesu bula pu a bul, "Wutitii nɛ mi bulaa piŋ, la diŋ kala jaŋ hɛ Wia-jaŋ jiniŋ."
42023044	Wia si ku magɛ nyu-gbaŋa, leriŋ kala biri lim a mu yi didaaniŋ, ka leriŋ bira pullɛ.
42023045	Patiisa nɛ fa hɛ Wia-dia tuↄŋ. Ba kaa kɛrɛ. U kiɛsɛ balia.
42023046	Ŋii nɛ ka Yesu faasa yirɛ a bul, "Mi Nyimma, mi joŋ mi titia a hɛ ŋ nisiŋ lɛ." U bul ŋii nɛ aŋ wiesi u wiesi kati aŋ suu.
42023047	Ŋii nɛ di laali-yuoroo zↄlↄ kuhiaŋ kubala fa chiŋ dimɛ. U na wii-la si ŋaa, a dɛnnɛ Wia a bul, "Wutitii, baala deeŋ fa ŋaa tuↄ-pul tiina nɛ, u bi wii-kala cheye."
42023048	Nialiŋ kala fa si hilime dimɛ di ba na wii-la si jaŋ ŋaa aŋ lɛɛlɛ na wii-la si ŋaa, ba paa ba nisaa chuŋ ba nyuŋ lɛ a miira mu dia.
42023049	Nialiŋ kala fa si jiŋ Yesu, ari haala-la kala fa síi to u hariŋ a lii Galilii kↄ, ba chiŋ di-bolii a na wiaa deeŋba kala.
42023050	Baal kubala ma nɛ fa hɛ dimɛ. U yiriŋ nɛ Josɛf. U fa ŋaa J_uu tiina nɛ a lii Arimatiya. U fa ŋaa nialiŋ si yie hilimi a vuvuurɛ wiaa dↄŋↄ nɛ. U fa ŋaa tuↄ-pul tiina nɛ. Niaa ma jujoŋu jirima. U ma fa gbɛrɛ Wia kuorii-la nɛ duu kↄ. Ba fa síi vuurɛ di ba kpu Yesu a sɛnɛ ŋaa ŋii a kpuu, u fa bi sɛyɛ.
42023052	Ŋii nɛ u sii mu Paalit teeŋ a sul Yesu ku-suuŋ. Paalit leŋ u mu sori.
42023053	U sori Yesu ŋii, a joŋ gɛri-pula a bɛu, a joŋu hugi. U kɛnu kaa mu hugi buŋ ba si lↄsↄ lɛ nɛ. Ba ha bi nuu-kala hugo dimɛ.
42023054	Tapulii-la di ba ŋaa siri didaaniŋ a gbɛrɛ ba chɛ-wiesii-la.
42023055	Haala-la fa si to Yesu hariŋ a lii Galilii kↄ, ba to Josɛf hariŋ a mu na buŋ-la, a na ŋii u si hugi Yesu.
42023056	Ŋii nɛ ba miira mu dia a chɛ tulaali di ba kaa mu tisɛ Yesu. Chɛ-wiesii-la chɛɛŋ ba sii a wiesi. Wialiŋ Moosis fa si ŋmuŋsa bil di niaa tuto bul ŋii nɛ.
42024001	Lahadi chɛɛŋ siipuuraa, haala-la sii a kɛŋ tulaalii-la a kaa mu bua-la leriŋ.
42024002	Ba si yi lee-la, ba na di tabii-la ba fa si kaa tↄ bua-la niiŋ suro.
42024003	Ŋii nɛ ba juu bua-la tuↄŋ, ama ba bi la Tiina Yesu ku-suuŋ na.
42024004	Ba chiŋ dimɛ a bi jiŋ wii-la kala ba si jaŋ ŋaa. Ba ŋaa di ba beŋ, di baalaa balia nɛ chiŋ ba sɛmɛ ŋii. Ba gɛnniŋ faasa tutul.
42024005	Fawulluŋ kɛŋ haala-la. Ba kɛŋ ba nyusuŋ gurɛ. Ŋii nɛ baala-la piɛsɛba a bul, "Bɛɛ nɛ tii ma chichɛ nii-la si weye ni-suunuŋ tuↄŋ?
42024006	U tuo daha. U sie nɛ. Má liise mu yi wii-la u fa si bula pima lɛ, bua-la lɛ u fa si hɛ Galilii lɛ.
42024007	U fa bula pima ari ba jaŋ joŋ u-na Nuhuobiine Bie a hɛ haachɛ diiree nisiŋ lɛ di ba kpaasu mɛrɛ daa-gɛsɛɛ nyuŋ duu suu, aŋ ka duu sii suuŋ lɛ tapulaa batori chɛɛŋ."
42024008	Ŋii nɛ haala-la liise yi wii-la u fa si bula piba.
42024009	Ba miira lii bua-la leriŋ a mu bula pi Yesu haritooroo fii ari kubala-la, ari nialiŋ dↄŋsuŋ fa síi to u hariŋ wialiŋ kala si ŋaa.
42024010	Haala-la si mu bua-la leriŋ nɛ ŋla: Mɛɛri Magidaliŋ, Juana ari Jeems naaŋ Mɛɛri. Ba di haalaa dↄŋsuŋ nɛ bul wiaa deeŋba si ŋaa a pi Yesu naŋzↄↄba-la.
42024011	Ama Yesu naŋzↄↄba-la fa biina ari wii-la haala-la si bula ŋaa wu-nyiariŋ nɛ. Ba bi laa dii. ((
42024012	Ama Piita sii a fá mu bua-la leriŋ, a mu juu bua-la, a beŋ a na gɛnni-la ba fa si joŋo bɛ Yesu di ba pina, aŋ ka u bi kuŋ-kala na. Ŋii nɛ u miira mu dia a kɛŋ wii-la si ŋaa a bibiinɛ. U kperu.))
42024013	Tapulii-la titia nɛ niaa balia fa síi to Yesu hariŋ mumu taŋ kubala baa yirɛ Emeyas. Emeyas ari Jerusalɛm yi ari meel-daasiŋ balipɛ nɛ.
42024014	Ba síi mu taŋ-la ŋii, ba bula pipi dↄŋↄ wialiŋ kala si ŋaa.
42024015	Ba síi bul wialiŋ ŋii a vuvuurɛ, ŋii nɛ Yesu titia ku yiba ba kala vivɛŋ.
42024016	Ba nau, ama ba bi wuo jiŋ ari u nɛ.
42024017	Ŋii nɛ Yesu piɛsɛba a bul, "Wu-bɛɛ nɛ maa bul ŋii woŋbiiŋ lɛɛ?" Ŋii nɛ ba chiŋ, ba tuↄŋ kala chei.
42024018	Ba tuↄŋ dↄŋↄ yiriŋ nɛ Kiliapas. Ŋii nɛ Kiliapas piɛsu a bul, "Ŋ duŋduŋa nɛ ŋaa nuhuↄru a hɛ Jerusalɛm lɛ a bi wii-la si ŋaa tapulaa deeŋba niaa?"
42024019	Ŋii nɛ u piɛsɛba a bul, "Wu-bɛɛ nɛ ŋii?" Ŋii nɛ ba bula pu a bul, "Wii-la si ŋaa Yesu si lii Nazarɛt lɛ. Baala deeŋ fa ŋaa nii-la fa síi bul wiaa, Wia Diŋ-zↄŋ-la doluŋ lɛ nɛ. Wialiŋ u síi ŋaa ari wialiŋ u síi bul fa kɛŋ doluŋ Wia ari nuhuobiinee kala teeŋ.
42024020	Nialiŋ si kpu pusuŋ pipi Wia kuhiasiŋ ari J_uu tiŋŋaa kuhiasiŋ joŋu hɛ Paalit nisiŋ lɛ duu kpuu. Ŋii nɛ Paalit ŋaa ba kpaasu mɛrɛ daa-gɛsɛɛ nyuŋ u suu.
42024021	La faa yiɛlɛ ari u nɛ ŋaa nii-la si kↄ duu laa Iziral tiŋŋaa ta. Ba si kpu Yesu ŋii, u tapulaa batori nɛ jiniŋ.
42024022	La di haala-la dↄŋsuŋ fa síi to Yesu hariŋ ku bul wii pila. U kperila. Ba sii mu bua-la leriŋ siipuuraa aŋ bi Yesu ku-suuŋ na.
42024023	Ba ku bul ŋii pila. Ba bula ari ba na Wia tiŋdaaraa ari duosoo tuↄŋ. Ba bula piba ari Yesu weye nɛ.
42024024	La tuↄŋ dↄŋsuŋ ma mu bua-la leriŋ a na ari wii-la haala-la si bula ŋaa wutitii nɛ. Ba bi Yesu na."
42024025	Ŋii nɛ Yesu bula piba a bul, "Ni-yaaraa, ma digilaa yuŋie, ma bi wialiŋ nialiŋ fa síi bul wiaa, Wia Diŋ-zↄŋ-la doluŋ lɛ laa dii.
42024026	Ma bi jiŋ ari u maga di nii-la Wia si liisa, na hɛɛŋ nɛ aŋ-na juu u kuorii-la tuↄŋ a laa yiriŋ?"
42024027	Ŋii nɛ Yesu bula piba wialiŋ kala ba si ŋmuŋsa Wia teniŋ tuↄŋ a tigɛu lɛ, a suomi teŋ-la Moosis si ŋmuŋsa a kaa mu tenni-la kala nialiŋ síi bul wiaa, Wia Diŋ-zↄŋ-la doluŋ lɛ si ŋmuŋsa lɛ. U dagɛba wialiŋ kala bubuↄŋ.
42024028	Ba síi mu ŋii, ba ku kpagɛ taŋ-la ba síi mu. Ŋii nɛ Yesu ŋaa a nagɛ duu ha kiele mu nɛ.
42024029	Ŋii nɛ ba kɛnu lɛrɛ bil di taŋ bire, duu leŋ di ba chua. Ŋii nɛ u juu di ba piŋ.
42024030	Ba si hɛ dia tuↄŋ, ba hↄŋ di ba dii kudiilee. Ŋii nɛ Yesu joŋ boroboro a chuↄlɛ Wia aŋ kaa chↄgɛ piba di ba dii.
42024031	U si ŋaa ŋii, ba siaa luↄmɛ ba jiŋ ari Yesu nɛ. Ka u lɛl ba sipaaŋ.
42024032	Ŋii nɛ ba bula pi dↄŋↄ a bul, "La yaraa fa fiɛla nɛ woruŋ u si bul wiaa pipila woŋbiiŋ lɛ, aŋ pɛ didagɛla Wia teniŋ wialiŋ bubuↄŋ."
42024033	Ŋii nɛ ba sii lima lima a miira mu Jerusalɛm, a na Yesu haritooro-la fii ari kubala, ari nialiŋ dↄŋsuŋ ma fa síi to Yesu hariŋ.
42024034	Ŋii nɛ Yesu haritooro-la fii ari kubala-la bula piba a bul, "La Tiina Yesu sɛnɛ sii nɛ. U kɛŋ u titia kaa kↄ dagɛ Saamↄŋ nɛ!"
42024035	Ŋii nɛ nialiŋ baliamiŋ ma bul wii-la si ŋaa woŋbiiŋ lɛ, ari ŋii ba si ku jiŋ ari la Tiina Yesu nɛ. Ba si di bua-la lɛ u si kɛŋ boroboro chↄgɛ a piba lɛ nɛ ba jiŋ ari u nɛ.
42024036	Nialiŋ balia síi bul wialiŋ ŋii, di Yesu titia nɛ chiŋ ba tutuↄbaaniŋ ŋii ((a bula piba a bul, "Ma jaŋ hↄŋ ari yarifiɛlaa."))
42024037	Ŋii nɛ fawulluŋ kɛŋba, ba biina ari ni-dima nɛ ba na ŋii.
42024038	Ŋii nɛ Yesu piɛsɛba a bul, "Bɛɛ nɛ tii fawulluŋ kɛŋma maa walimɛ ma titia? Bɛɛ nɛ tii ma tuↄbiinaa vugimɛ ŋii?
42024039	Má beŋ a na mi nisaa ari mi naasiŋ a jiŋ di mi nɛ. Má dige na. Ma jima ari ni-dima bi yaraa kɛnɛ ari mi si kɛŋ ŋii." ((
42024040	U si bul ŋii, u kɛŋ u nisaa ari u naasiŋ kala a dagɛba di ba na.))
42024041	Ba ha bi laa dii, ka wii-la sima piba kiŋkɛŋ. U ŋaaba wu-kpuŋkpere. Ŋii nɛ u piɛsɛba a bul, "Ma kɛŋ kudiilee nɛɛ?"
42024042	Ŋii nɛ ba joŋ cheŋfiliŋ ba si wasa a pu.
42024043	U laa chaŋ ba sipaaŋ.
42024044	Ŋii nɛ u bula piba a bul, "Mi fa bula pima ari wii-na kala ba fa si ŋmuŋsa a tigɛmi lɛ jaŋ ŋaa wutitii. Ba ŋmuŋsɛ wiaa a tigɛmi lɛ wialiŋ tuↄŋ Moosis fa si ŋmuŋsa bil di niaa tuto ari wialiŋ tuↄŋ nialiŋ fa síi bul wiaa, Wia Diŋ-zↄŋ-la doluŋ lɛ fa si ŋmuŋsa, ari wialiŋ tuↄŋ ba si ŋmuŋsɛ Wia teniŋ sɛmɛ dↄŋↄ ba síi yirɛ Saams. Ba kala ku ŋaa wutitii."
42024045	Ŋii nɛ Yesu ŋaa ba kɛŋ wu-jimiŋ di ba wuo jiŋ Wia teniŋ wiaa bubuↄŋ.
42024046	Ŋii nɛ u bula piba a bul, "Ŋla nɛ ba ŋmuŋsa bil: 'U maga di Kirisito, nii-la Wia si liisa na hɛɛŋ a suu aŋ sii suuŋ lɛ tapulaa batori chɛɛŋ.'
42024047	Ba bira ŋmuŋsa di niaa jaŋ bul Wia wiaa, nii-la Wia si liisa doluŋ lɛ, dunia lee-na kala, a bula piba di ba birima lii ba haachɛba lɛ di Wia joŋ ba haachɛba chɛba, di ba suomo ŋaa ŋii Jerusalɛm lɛ."
42024048	Ŋii nɛ Yesu bira bula piba a bul, "Ma ŋaa wiaa deeŋba kala si ŋaa siada, di ma wuo bula pi niaa.
42024049	Má bee na, mi jaŋ joŋ ku-la mi Nyimma si si u jaŋ joŋo pima a hɛma lɛ. Ama má gbɛrɛ Jerusalɛm lɛ, see bua-la yie di doluŋ lii Wia teeŋ a ku tuu hɛma lɛ."
42024050	Ŋii nɛ u kɛŋ u haritooro-la ba lii ta-bal-la lɛ a joŋ woŋbiiŋ a mumu Bɛtani diiriŋ. Dimɛ nɛ u kɛŋ u nisaa kaa chu tↄba lɛ aŋ chuↄlɛ Wia piba di Wia pɛba lɛ.
42024051	U ha si chuↄlɛ Wia pipiba ŋii a susulu duu pɛba lɛ, ŋii nɛ u sii ba teeŋ, ((ka Wia joŋu kaa jil Wia-jaŋ.))
42024052	Ŋii nɛ ba chuↄlu aŋ miira mu Jerusalɛm. Ba tuↄŋ kala faasa tↄrɛ.
42024053	Ba yie juu Wia-dia bua-na kala lɛ a chuchuↄlɛ Wia.
43001001	Ka di Wia nɛ ŋaa dunia, wii-la fa hɛ dimɛ nɛ, u fa hɛ Wia teeŋ nɛ. Ba di Wia kala fa ŋaa kubala nɛ.
43001002	Buŋbuŋ kala nɛ u fa hɛ Wia teeŋ.
43001003	U lɛ nɛ Wia to a ta kuŋ-kala. Kuŋ-kala si hɛ dunia lɛ, u nɛ ta.
43001004	Wii-la fa weye nɛ a kɛŋ pulumuŋ kaa ku pi niaa.
43001005	Puluŋ-la chaanɛ birimiŋ tuↄŋ, biriŋ-la bi puluŋ-la wuo tↄ.
43001006	Ŋii nɛ Wia tiŋ u tiŋdaara kubala baa yirɛ Jↄↄŋ.
43001007	U nɛ kↄ duu bul puluŋ-la wiaa pi niaa. U ŋaa ŋii di nuu-kala wuo nii a tou lɛ a laa puluŋ-la wiaa dii.
43001008	Jↄↄŋ fa dee bi puluŋ-la ŋaa, ama u ta kↄ duu bul puluŋ-la wiaa nɛ a pi niaa.
43001009	Ŋii nɛ puluŋ-la titia ku tuu dunia duu chaana hɛ nuu-kala lɛ.
43001010	U fa hɛ dunia-la lɛ Wia si tou lɛ ta nɛ, ama dunia niaa buu jiŋ.
43001011	U kↄ u titia jáŋ, ama u jáŋ niaa buu laa.
43001012	Aŋ ka niaa dↄŋsuŋ-na laau a laa u wiaa dii. Ŋii nɛ u piba woŋbiiŋ di ba wuo ŋaa Wia biiriŋ.
43001013	Niaa deeŋba bi naga baala si jiŋ u haala ba lul biiriŋ ŋii nɛ. Wia titia nɛ ŋaa ba Nyimma.
43001014	Ŋii nɛ wii-la birimɛ nuhuobiine a ku hɛ la tuↄŋ. U fa hɛ la teeŋ a fifála nennige woruŋ, a kɛŋ wutitii. La na u si kɛŋ yiriŋ. Yiriŋ deeŋ u Nyimma Wia nɛ joŋo pu, ari u nɛ ŋaa u Bie kala.
43001015	Jↄↄŋ bul u wiaa pila. Wialiŋ u si heele bul nɛ ŋla: "Nii-la si jaŋ to mi hariŋ kↄ, u nɛ kiimi, bɛɛ wiaa u hɛ dimɛ nɛ, ka ba-na lulmi."
43001016	Ku-la kala u si kɛnɛ, la ma na kpaaliŋ u tuↄŋ nɛ. U yie fála nennige a pɛla lɛ bua-na kala lɛ.
43001017	Wia to Moosis lɛ nɛ a bil u niiŋ pila. Ama Yesu Kirisito lɛ nɛ Wia to a fála nennige a pɛla lɛ woruŋ, a dagɛla wutitii.
43001018	Nuu-kala ha bi Wia naa. U Bii-bala-la si hↄŋ u sɛmɛ nɛ dagɛla u wiaa.
43001019	J_uu tiŋŋaa fa si hɛ Jerusalɛm lɛ tiŋ nialiŋ si kpu pusuŋ pipi Wia ari nialiŋ ba síi yirɛ Liivai timma, ba kↄ Jↄↄŋ teeŋ a piɛsu a bul, "Kubɛɛ nɛ ŋ ŋaa?"
43001020	Ŋii nɛ Jↄↄŋ bi wiaa nyia aŋ chaasa bul ari u dee Kirisito, nii-la Wia si liisa.
43001021	Ŋii nɛ ba bira piɛsu a bul, "Kubɛɛ nɛ saa ŋ ŋaa? Ŋ nɛ ŋaa Ilaaja?" U bul duu dee. Ŋii nɛ ba bira piɛsu, "Ŋ nɛ ŋaa nii-la síi bul wiaa, Wia Diŋ-zↄŋ-la doluŋ lɛ la síi gbɛru?" U bira si duu dee.
43001022	Ŋii nɛ ba bira piɛsu, "Kubɛɛ nɛ saa ŋ ŋaa? U maga di ŋ dagɛla, di la mu bula pi nialiŋ si tiŋla. Wu-bɛɛ nɛ ŋ bul a tigɛ ŋ titia lɛ?"
43001023	Ŋii nɛ Jↄↄŋ bul, "Mi nɛ ŋaa yiikori-la si hɛ giri-bine tuↄŋ aa bul, 'Má wasɛ woŋbiiŋ bil di la Tiina kↄ.' Ŋla nɛ Azaaya fa bul di ma ŋaa." Azaaya fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ.
43001024	Nialiŋ fa si ku piɛsɛ Jↄↄŋ wiaa deeŋba, Farisii tiŋŋaa nɛ fa tiŋba.
43001025	Ŋii nɛ ba bira piɛsɛ Jↄↄŋ a bul, "Ŋ dee bi Kirisito ŋaa, nii-la Wia si liisa, ŋ dee bi Ilaaja ma ŋaa, ŋ bira bi nii-la síi bul wiaa, Wia Diŋ-zↄŋ-la doluŋ lɛ ma ŋaa. Bɛɛ nɛ saa tii ŋ fufo niaa Wii-chuↄlɛ liiŋ?"
43001026	Ŋii nɛ Jↄↄŋ bul, "Mi síi fo niaa Wii-chuↄlɛ liiŋ, liiŋ duŋduŋa nɛ mi kaa fufoba, ama nuu dↄŋ nɛ hɛ ma tuↄŋ ŋii, ka ma buu jiŋ.
43001027	U nɛ to mi hariŋ kↄ. Mi paala bi maga di mi kɛŋ u nɛŋtɛŋŋɛɛ ŋmɛniŋ ma kaa puri."
43001028	Ba síi bul wiaa deeŋba kala ŋii, Bɛtani lɛ nɛ ba hɛ, Jↄↄdaŋ fuo-la sɛmɛ dↄŋↄ. Lee-la nɛ Jↄↄŋ faa fo niaa Wii-chuↄlɛ liiŋ.
43001029	U taŋ si pula, Jↄↄŋ na Yesu duu kↄ. U si nau, u bul, "Bee na, Wia Pie-bie-la nɛ ŋii. U nɛ laa dunia haachɛ ta.
43001030	Baala deeŋ wiaa nɛ mi faa bul ŋii, mi si bula ari nuu nɛ jaŋ kↄ mi hariŋ. U nɛ kiimi, u hɛ dimɛ nɛ, ka ba-na lulmi.
43001031	Mi fa bi jiŋ nii-la kala u si ŋaa. Ama mi ta ku fufo niaa Wii-chuↄlɛ liiŋ nɛ, di Iziral tiŋŋaa ku jimu."
43001032	Wialiŋ Jↄↄŋ si bula pi niaa a tigɛu lɛ nɛ ŋla: U si, "Mi na Wia Diŋ-zↄŋ-la duu lii wia nyuŋ a nagɛ kokomo, a ku tuu togiliu lɛ.
43001033	Mi ma titia fa buu jiŋ. Ama Wia si tiŋmi di mi fo niaa Wii-chuↄlɛ liiŋ, u nɛ bula pimi a bul, 'Ŋ jaŋ na Wia Diŋ-zↄŋ-la duu ku tuu a hɛ nuu lɛ, tiina nɛ jaŋ joŋ Wia Diŋ-zↄŋ-la a hɛ niaa lɛ!' "
43001034	Ŋii nɛ Jↄↄŋ bira bul, "Mi sɛnɛ nau a bulaa pima ari u nɛ ŋaa Wia Bie."
43001035	U taŋ si pula, Jↄↄŋ ari u haritooroo balia bira chiŋ lee-la a na Yesu.
43001036	Jↄↄŋ si nau duu bal, ŋii nɛ u bul, "Bee na, Wia Pie-bie-la nɛ ŋla."
43001037	U haritooro-la balia nii u si bul wiiŋ deeŋ a to Yesu hariŋ.
43001038	Yesu miira daasɛ, di baa to u hariŋ. U piɛsɛba a bul, "Bɛɛ kuŋ nɛ maa chɛ?" Ŋii nɛ ba ma piɛsu a bul, "La kuhiaŋ, nii lɛ nɛ ŋ jujuu?"
43001039	Ŋii nɛ Yesu bula piba a bul, "Má kↄ na mi síi juu lee-la." Ŋii nɛ ba to u hariŋ mu a na lee-la u síi juu. Bua-la lɛ ŋaa didaaniŋ nɛ. Ŋii nɛ ba hɛ u teeŋ wii-kaaniŋ tiire juu.
43001040	Nialiŋ balia fa si nii wii-la Jↄↄŋ si bula a to Yesu hariŋ, dↄŋↄ yiriŋ nɛ Aŋduru. U fa ŋaa Saamↄŋ Piita ŋaana nɛ.
43001041	Ŋii nɛ Aŋduru ma chɛ u malima Saamↄŋ leriŋ, a bula pu a bul, "La na Kirisito, nii-la Wia si liisa."
43001042	U kɛŋ Saamↄŋ kaa kↄ Yesu teeŋ. Ŋii nɛ Yesu benu aŋ bula pu a bul, "Ŋ nɛ Jↄↄŋ bie Saamↄŋ. Ba jaŋ kɛniŋ kaa yirɛ Kiifas." Kiifas ari Piita fa ŋaa yiri-bala nɛ. U bubuↄŋ nɛ buŋ.
43001043	U taŋ si pula Yesu sii duu mu Galilii tiŋteeŋ. Ŋii nɛ u na Filip a bula pu a bul, "To mi hariŋ." Ŋii nɛ Filip to u hariŋ.
43001044	Filip fa lii Bɛtisaada nɛ, taŋ-la Aŋduru ari Piita ma si lia.
43001045	Ŋii nɛ Filip na Natanial a bula pu, "La na nii-la, u wiaa nɛ Moosis fa ŋmuŋsa bil di niaa tuto ŋii. Nialiŋ síi bul wiaa, Wia Diŋ-zↄŋ-la doluŋ lɛ ma fa bul u wiaa nɛ, ba ŋmuŋsa bil. Ba fa ŋmuŋsa ari u nɛ Josɛf bie Yesu a lii Nazarɛt."
43001046	Ŋii nɛ Natanial piɛsu a bul, "Ŋ ha na ku-zↄŋ duu lii taŋ-la ba síi yirɛ Nazarɛt?" Ŋii nɛ Filip bula pu a bul, "Ku nau."
43001047	Yesu si na Natanial duu kↄ u teeŋ, u bubul u wiaa a bul, "Nia deeŋ ŋaa Iziral tiina titii nɛ. U kɛŋ wutitii."
43001048	Ŋii nɛ Natanial piɛsu a bul, "Ɛɛ nɛ ŋ ŋaa jiŋmi?" Ŋii nɛ Yesu bula pu a bul, "Mi naŋ nɛ ŋ si hↄŋ tutogo bubuↄŋ, ka Filip-na yiriŋ."
43001049	Ŋii nɛ Natanial bula pu a bul, "Kuhiaŋ, ŋ nɛ ŋaa Wia Bie. Ŋ nɛ ŋaa Iziral tiŋŋaa kuoro maa."
43001050	Ŋii nɛ Yesu piɛsu, "Mi si bula bul di mi naŋ di ŋ hↄŋ tutogo bubuↄŋ nɛ tii, ŋ laa mi wiaa dii koo? Ŋ jaŋ na wu-kpuŋkperisiŋ a kii ŋla."
43001051	Ŋii nɛ Yesu bula pu a bul, "Wutitii nɛ mi bulaa piŋ, ma jaŋ na wia nyuŋ duu suro, di Wia tiŋdaaraa lii dimɛ a ku tuu mi-na Nuhuobiine Bie teeŋ, aŋ miira jijil."
43002001	Tapulaa balia si bala, baa chɛ di ba gbieli ha-jaari gbiele taŋ kubala lɛ baa yirɛ Keena. Keena hɛ Galilii tiŋteeŋ lɛ nɛ. Yesu naaŋ ma fa hɛ dimɛ.
43002002	Ba fa yirɛ Yesu ari u haritooroo maa ha-jaari gbiele-la leriŋ.
43002003	Ba síi gbieli gbiele-la ŋii, ba nyunyua siniŋ. Ba si nyua siniŋ kala dɛrɛ, Yesu naaŋ bula pu di siŋ-la dɛrɛ nɛ.
43002004	Ŋii nɛ Yesu bula pu a bul, "U bi maga di ŋ dagɛmi ŋii mi si jaŋ ŋaa. Bua-la lɛ mi si jaŋ tiŋ tiŋtiŋŋaa ha bi yie."
43002005	Yesu naaŋ saa bula pi dia-la tiŋtinnaa a bul, "Má ŋaa wii-la kala u si bula pima."
43002006	J_uu tiŋŋaa fa kɛŋ ba Wii-chuↄlɛ woŋbiiŋ nɛ aa sↄŋ liiŋ. Ŋii wiaa pupoi-balaa balidu ma fa hɛ dimɛ ari liiŋ. Kuŋ-kala tuↄŋ liiŋ yi galaŋ mara a kaa mu galaŋ mara ari fii.
43002007	Ŋii nɛ Yesu bula pi dia-la tiŋtinnaa a bul, "Má ŋaa liiŋ a s_u pupoye-la." Ba ŋaa liiŋ s_u pupoye-la pilim pilim.
43002008	Ŋii nɛ Yesu bira bula piba di ba ŋaa lii-la pupoi-la tuↄŋ a kaa mu pi nii-la síi beŋ gbiele-la. Ba ŋaa mu pu.
43002009	U laa lii-la nyua a na lii-la, duu birimɛ siniŋ. U bi jiŋ lee-la ba si na siŋ-la. Ama dia-la tiŋtinnaa-na jiŋ. Ŋii nɛ u yirɛ haal-la tiina
43002010	a bula pu a bul, "Gbiele-na kala, lee-na kala ba yie laa sipaaŋ nɛ a kɛŋ si-zↄmuŋ a lii ba nyua. Nuu-kala si nyua vↄgɛ, ŋ saa-na kɛŋ siŋ-la si bi siŋ a kaa to hariŋ kↄ. Ka ŋ-na joŋ si-zↄmuŋ bil hariŋ u ku yi bua deeŋ kala lɛ."
43002011	Yesu si ŋaa liiŋ birimɛ siniŋ Keena lɛ Galilii tiŋteeŋ nɛ ŋaa u wu-magil-buŋbuŋ u si ŋaa. Dimɛ nɛ u dagɛ ŋii Wia doluŋ si hɛu lɛ. U haritooroo si na ŋii, ba laa u wiaa dii.
43002012	A lii gbiele-la hariŋ Yesu ari u naaŋ ari u ŋaanaa ari u haritooroo sii mu Kapɛnam tiŋteeŋ a hɛ dimɛ tapulaa baŋmɛnɛ.
43002013	U ka mua, ka di J_uu tiŋŋaa diisiŋ kieliŋ gbiele-la yi. Ŋii nɛ Yesu sii mu Jerusalɛm a juu Wia-dia.
43002014	U si juu dimɛ, u na niaa di baa yallɛ nɛsiŋ, piesee ari kokosuŋ. Nialiŋ síi yɛrɛ moribiee ma hↄŋ ba teebulba nyuŋ.
43002015	Ŋii nɛ Yesu kɛŋ ŋmɛniŋ a birimɛ chiba a kiri nialiŋ ari ba piesee ari ba nɛsiŋ kala ta ba lii Wia-dia-la lɛ, aŋ kɛŋ moribii-yiyɛrilɛ-la ma teebulba-la kaa birima chu, aŋ kɛŋ ba moribii-biiŋ ma jaasɛ tiŋteeŋ.
43002016	Ŋii nɛ ka u bula pi nialiŋ ma síi yallɛ kokosuŋ a bul, "Má kaa lii dia-la tuↄŋ. Ma sí mi Nyimma dia kaa birimɛ yↄbↄ."
43002017	U haritooroo liisi wii-la ba si ŋmuŋsɛ Wia teniŋ tuↄŋ a bul, "Wia-dia wiaa ka diimi nɛ woruŋ a nagɛ nyiniŋ."
43002018	Ŋii nɛ J_uu tiŋŋaa miira kↄ u teeŋ a piɛsu, "Bɛɛ kuŋ wu-magil nɛ ŋ jaŋ wuo joŋo dagɛla ari ŋ kɛŋ doluŋ di ŋ wuo ŋaa wiiŋ deeŋ?"
43002019	Ŋii nɛ Yesu bula piba a bul, "Má ŋmoo Wia-dia deeŋ lo, mi jaŋ wuo joŋ tapulaa batori a bira saau."
43002020	Ŋii nɛ ba bula pu a bul, "Jisiŋ mahiŋ balia ari balidu nɛ ba joŋo saa Wia-dia deeŋ, ka ŋ-na bul di ŋ jaŋ kɛŋ tapulaa batori saau koo?"
43002021	Ama Yesu si bul Wia-dia-la wiaa ŋii, u titia yaraa wiaa nɛ u bubul ŋii.
43002022	Bua-la lɛ u si sii suuŋ lɛ nɛ u haritooroo liisi a yi wii-la u fa si bula lɛ. Ŋii nɛ ba laa wialiŋ ba fa si ŋmuŋsa Wia teniŋ tuↄŋ dii, a laa wialiŋ ma Yesu si bula dii.
43002023	Yesu fa si hɛ Jerusalɛm lɛ, diisiŋ kieliŋ gbiele-la lɛ, niaa yuga a laa u wiaa dii a tiŋ ba si na wu-magila-la u síi ŋaa lɛ.
43002024	Ama Yesu bi u titia kaa pullɛ ba teeŋ, bɛɛ wiaa u jiŋ nuhuobiinee kala nɛ woruŋ.
43002025	U fa bi maga di nuu-kala bira bul nuhuobiinee wiaa pu, bɛɛ wiaa u fa jiŋ nuhuobiinee tuↄŋ wu-kɛniŋ kala nɛ.
43003001	Baal kubala nɛ fa hɛ dimɛ. Baa yirɛ Nikodiimas. U fa ŋaa J_uu tiŋŋaa kuhiaŋ nɛ a hɛ Farisii tiŋŋaa paati tuↄŋ.
43003002	Titaŋ kubala u sii kↄ Yesu teeŋ a bul, "Kuhiaŋ, la jima ari ŋ nɛ ŋaa nii-la Wia si ta di ŋ dagɛ niaa. Nuu-kala bi jaŋ wuo ŋaa wu-magila-la ŋ síi ŋaa, see di Wia pɛ tiina lɛ."
43003003	Ŋii nɛ Yesu bula pu a bul, "Wutitii nɛ mi bulaa piŋ, nuu-kala bi jaŋ wuo juu Wia kuorii-la tuↄŋ, see di ba wasa lul tiina."
43003004	Ŋii nɛ Nikodiimas piɛsu a bul, "Ɛɛ nɛ ba-nihiaŋ jaŋ wuo ŋaa di ba bira wasa lulu? U jaŋ bira wuo juu u naaŋ luoruŋ di u bira wasa luluu koo?"
43003005	Ŋii nɛ Yesu bul, "Wutitii nɛ mi bulaa piŋ, nuu-kala bi jaŋ wuo juu Wia kuorii-la tuↄŋ, see di Wia joŋ u Diŋ-zↄŋ-la hɛ tiina lɛ, di tiina ma pɛ fo Wii-chuↄlɛ liiŋ.
43003006	Nuhuobiine yie lul nuhuobiine u kɛŋ miisiŋ nɛ tiŋteeŋ deeŋ lɛ. Aŋ ka Wia ma yie joŋ u Diŋ-zↄŋ-la a hɛu lɛ duu kɛŋ miisiŋ Wia teeŋ. Nuhuobiine bi Wia Diŋ-zↄŋ-la jaŋ wuo joŋo hɛ nuu lɛ.
43003007	Sí leŋe duu ŋaa wu-kpuŋkpere ŋ lɛ mi si bula piŋ ari u maga di ba wasa luluŋ.
43003008	Peliŋ yie lu lee-na kala u si cho nɛ. Ŋ ninii u dↄmↄ, ama ŋ bi jiŋ lee-la u si lii kↄ, koo ŋ bira bi jiŋ lee-la u síi mu. U saa nagɛ ŋii nɛ nuu-kala lɛ Wia si joŋ u Diŋ-zↄŋ-la hɛu lɛ."
43003009	Ŋii nɛ Nikodiimas piɛsɛ, "Ɛɛ nɛ wiiŋ deeŋ jaŋ wuo ŋaa?"
43003010	Ŋii nɛ Yesu bula pu a bul, "Ŋ ŋaa kerichi-bal nɛ Iziral tiŋteeŋ lɛ, aŋ ka bɛɛ nɛ tii ŋ bi wiiŋ deeŋ bubuↄŋ jiŋ?
43003011	Wutitii nɛ mi bulaa piŋ, la yie bul wii-la la si jima nɛ, a ŋaa siada ari wii-la la si na. Ama ma kuŋ-kala bi chɛ di ma sɛi wii-la la si bula.
43003012	Mi bul dunia wiaa nɛ pipiŋ, ka ŋ bi laa dii. Ɛɛ nɛ saa ŋ jaŋ wuo laa dii di mi nɛ bul Wia-jaŋ wiaa piŋ?
43003013	Nuu-kala ha bi Wia-jaŋ jila, see mi-na Nuhuobiine Bie si lii dimɛ ku tuu.
43003014	Moosis fa si hɛ giri-bine tuↄŋ, u fa kɛŋ hↄↄŋ a libi dimiŋ, a joŋo mɛrɛ daaŋ lɛ a kaa jee. Ŋii titia nɛ ba jaŋ kpaasɛ mi-na Nuhuobiine Bie ma daaŋ lɛ a kaa jee,
43003015	di nuu-kala si laa mi wiaa dii, u jaŋ wuo kɛŋ miisi-la si bi dɛrɛ.
43003016	Wia cho dunia niaa a mu kieli, ŋii nɛ tii u joŋ u Bii-bala a pila, di nii-la kala si laa u wiaa dii, u bi jaŋ lɛl, ama u jaŋ kɛŋ miisi-la si bi dɛrɛ.
43003017	Wia bi u Bie ta duu ku tuu laa dunia niaa wiaa jiŋ, ama duu laa dunia niaa ta.
43003018	Nuu-na kala si laa Yesu wiaa dii, u bi jaŋ dii u tiina sariya a joŋ cheeriŋ pu, ama nii-la kala si bi u wiaa laa dii, u paala dii u tiina sariya a joŋ cheeriŋ pu, bɛɛ wiaa u bi Wia Bii-bala-la wiaa laa dii.
43003019	Wii-la si tii Wia dii dunia niaa sariya a joŋ cheeriŋ piba nɛ ŋla: Pulumuŋ ku tuu dunia nɛ, ama niaa cho birimiŋ nɛ a kii puluŋ-la, bɛɛ wiaa baa ŋaa wu-bↄŋŋↄↄ nɛ.
43003020	Nuu-na kala síi ŋaa wu-bↄŋŋↄↄ bi pulumuŋ cho, u bi pulumuŋ tuↄŋ lii, bɛɛ wiaa u bi chɛ di u wu-bↄmↄ-la lii pulumuŋ.
43003021	Ama nuu-na kala síi ŋaa wu-zↄŋŋↄↄ cho pulumuŋ a yie lilii pulumuŋ tuↄŋ, di niaa wuo na ari uu ŋaa wu-zↄmↄ-la Wia doluŋ lɛ nɛ."
43003022	Ŋii hariŋ nɛ Yesu ari u haritooroo lii Jerusalɛm a mu Judiya tiŋteeŋ, a dieni mua dimɛ aa fo niaa Wii-chuↄlɛ liiŋ.
43003023	Jↄↄŋ ma fa hɛ lee kubala baa yirɛ Aanↄŋ lɛ a kpagɛ Seelim aa fo niaa Wii-chuↄlɛ liiŋ, bɛɛ wiaa liiŋ fa yuga kiŋkɛŋ dimɛ. Niaa faa mu u teeŋ u fufoba Wii-chuↄlɛ liiŋ.
43003024	(Bua-la lɛ di ba ha bi Jↄↄŋ kaa tↄ dia.)
43003025	Ŋii nɛ Jↄↄŋ haritooroo dↄŋsuŋ ari J_uu tiina kubala kɛŋ liiŋ sↄmuŋ wiaa a kaa lilɛrɛ.
43003026	Ba mu Jↄↄŋ teeŋ a piɛsu a bul, "La kuhiaŋ, ŋ liisi baal-la fa si hɛ Jↄↄdaŋ fuo-la sɛmɛ dↄŋↄ wiaa nɛ, nii-la ŋ si bul u wiaa? Lɛɛlɛ u maa fo niaa Wii-chuↄlɛ liiŋ nɛ, niaa kala mumu u teeŋ."
43003027	Ŋii nɛ Jↄↄŋ bul, "Nuu-kala bi jaŋ wuo kɛŋ kuŋ-kala, see di Wia joŋo pu.
43003028	Ma titia ŋaa mi daŋsia, ka mi bul ari mi dee bi Kirisito-la ŋaa, nii-la Wia si liisa, ama Wia ta tiŋmi nɛ di mi laa u sipaaŋ.
43003029	Ha-faliŋ tiina nɛ tii haala, ama di ha-faliŋ tiina naŋdↄŋↄ nɛ chiŋ dimɛ a jijegili wialiŋ ba síi bul, u tuↄŋ yie tↄrɛ nɛ duu nɛ nii ha-faliŋ tiina-la yiikoro. Ŋii titia nɛ mi tuↄŋ ma tↄrɛ woruŋ Yesu nyuŋ.
43003030	U maga duu nɛ miira ku ŋaa ni-baliŋ mi teeŋ, ka di mi miira ŋaa ni-bie."
43003031	Nii-la si lii Wia-jaŋ nɛ kii kuŋ-kala. Nii-la si lii tiŋteeŋ ŋaa tiŋteeŋ kuŋ nɛ aa bul tiŋteeŋ wiaa. Ama nii-la si lii Wia-jaŋ nɛ kii kuŋ-kala.
43003032	Uu bul wialiŋ u si na aŋ nii ma nɛ, ama nuu-kala bi u niiŋ wiaa sɛyɛ.
43003033	Nii-la kala si sɛi u niiŋ wialiŋ jima ari Wia hɛ dimɛ nɛ a kɛŋ wutitii.
43003034	Mi-na nii-la Wia si tima, mii bul Wia niiŋ wiaa nɛ, bɛɛ wiaa Wia joŋ u Diŋ-zↄŋ-la doluŋ kala a pimi nɛ.
43003035	Mi Nyimma Wia cho mi-na u Bie, a joŋ u doluŋ kala a hɛ mi nisiŋ lɛ.
43003036	Nii-la kala si laa mi-na Wia Bie wiaa dii, u jaŋ kɛŋ miisi-la si bi dɛrɛ; ama nii-la kala si bi mi-na Wia Bie wialiŋ ka to, u bi jaŋ kↄ duu kɛŋ miisi-la si bi dɛrɛ, ama Wia jaŋ na baaniŋ u tiina nyuŋ a kaa mu wuu.
43004001	Ŋii nɛ Farisii tiŋŋaa nii ari Yesu na niaa yugɛ a kii Jↄↄŋ, baa tou u foba Wii-chuↄlɛ liiŋ.
43004002	(Ama Yesu titia bi nuu-kala Wii-chuↄlɛ liiŋ fo, u haritooroo duŋduŋa nɛ.)
43004003	Yesu si nia di baa bul ŋii, u sii lii Judiya tiŋteeŋ lɛ a miiraa mu Galilii tiŋteeŋ.
43004004	U síi mu Galilii ŋii, u to Samaria tiŋteeŋ
43004005	a ku yi taŋ kubala Samaria tiŋteeŋ lɛ baa yirɛ Sika. Tiŋtee-la Jekↄb fa si joŋo pi u bie Josɛf fa kpagɛ dimɛ nɛ.
43004006	Jekↄb fa si lu vil-la hɛ dimɛ. Yesu fa si vɛŋ woŋbiiŋ ŋii a lↄl, u mu hↄŋ vil-la sɛmɛ.
43004007	Di wia jil nyu-gbaŋa, ŋii nɛ Samaria tiŋŋaa haal kubala kↄ vil-la duu ŋaa liiŋ. Ŋii nɛ Yesu bula pu a bul, "Ŋaa liiŋ pimi di mi nyua."
43004008	Bua-la lɛ di u haritooroo-na mu taŋ-la tuↄŋ di ba yↄↄ kudiilee.
43004009	Ŋii nɛ Samaria tiŋŋaa haal-la piɛsɛ Yesu a bul, "Bɛɛ nɛ tii ŋ-na J_uu tiina chichɛ di mi-na Samaria tiina ŋaa liiŋ piŋ di ŋ nyua?" J_uu tiŋŋaa ari Samaria tiŋŋaa bi wii pɛ. Ŋii nɛ tii haal-la bul ŋii.
43004010	Ŋii nɛ Yesu bula pu a bul, "Di ŋ nɛ fa jiŋ ku-la Wia si joŋo pi niaa, a fa jiŋ nii-la si suluŋ di ŋ ŋaa liiŋ pu duu nyua, ŋ fa jaŋ sulu duu piŋ lii-la si kɛŋ miisiŋ."
43004011	Ŋii nɛ haal-la piɛsu a bul, "Kuhiaŋ, ŋ bi guga kɛnɛ di ŋ kaa ŋaa liiŋ, ka vil-la ma luŋ. Nii lɛ nɛ saa ŋ jaŋ na lii-la si kɛŋ miisiŋ?
43004012	La naabalima Jekↄb nɛ joŋ viliŋ deeŋ pila. Ba di u biiriŋ ari u pusuŋ kala nyua viliŋ deeŋ liiŋ nɛ. Ŋ jaŋ bul di ŋ kii Jekↄb nɛɛ?"
43004013	Ŋii nɛ Yesu bula pu a bul, "Nuu-kala si nyua liiŋ deeŋ, lii-nyuasuŋ jaŋ bira kɛŋ tiina.
43004014	Ama nii-la kala si jaŋ nyua lii-la mi si jaŋ pu, lii-nyuasuŋ bira bi jaŋ kɛnu da. Lii-la mi si jaŋ pu jaŋ birimɛ lii-bulo u tuↄŋ lɛ a bub_ul, a pu miisiŋ si bi dɛrɛ."
43004015	Ŋii nɛ haal-la bula pu a bul, "Mi Tiina, pimi liiŋ deeŋ, di lii-nyuasuŋ bira sími kɛŋ, di mi bira sí kↄ di mi ŋaa liiŋ daha."
43004016	Ŋii nɛ Yesu bula pu a bul, "Mu yirɛ ŋ bala aŋ miira kↄ daha."
43004017	Haal-la si duu bi bala kɛnɛ. Ŋii nɛ Yesu bira bul, "Ŋ kiaa sima ŋ si jaŋ bul di ŋ bi bala kɛnɛ,
43004018	bɛɛ wiaa ŋ fa jaa baalaa banↄŋ nɛ, ama ma di baal-la si hɛ dimɛ lɛɛlɛ sɛnɛ bi ŋ bal-titii ŋaa. Ŋ bul wutitii nɛ pimi."
43004019	Ŋii nɛ haal-la bula pi Yesu a bul, "Mi Tiina, u naga ŋ ŋaa nii-la síi bul wiaa, Wia Diŋ-zↄŋ-la doluŋ lɛ nɛ."
43004020	Haal-la bira bula pu a bul, "La-na Samaria tiŋŋaa naabalimaba, baa chuↄlɛ Wia peeliŋ deeŋ nyuŋ nɛ, aŋ ka ma J_uu tiŋŋaa si, di Jerusalɛm nɛ lee-la la si maga di laa chuↄlɛ Wia."
43004021	Ŋii nɛ Yesu bula pu a bul, "Bua kubala jaŋ yi, niaa si bi jaŋ chuↄlɛ la Nyimma Wia peeliŋ deeŋ nyuŋ koo Jerusalɛm lɛ. Laa wiiŋ deeŋ dii.
43004022	Ma-na Samaria tiŋŋaa sɛnɛ bi jiŋ nii-la ma síi chuↄlu. La-na J_uu tiŋŋaa jiŋ Nii-la la síi chuↄlu nɛ. Nii-la lɛ Wia si jaŋ to a laa dunia niaa ta, u lii J_uu tiŋŋaa tuↄŋ nɛ.
43004023	Bua kubala jaŋ yi, u paala yi nɛ, nialiŋ si jaŋ sɛnɛ chuↄlɛ Wia, ba jaŋ chuↄlɛ la Nyimma Wia ari wutitii, Wia Diŋ-zↄŋ-la doluŋ lɛ. Ŋii nɛ Wia chɛ di niaa chuchuↄlu.
43004024	Wia ŋaa ni-dima nɛ, nialiŋ síi chɛ di ba chuↄlu, u maga di ba chuↄlu ari wutitii, u Diŋ-zↄŋ-la doluŋ lɛ."
43004025	Ŋii nɛ haal-la bula pu di u jima ari nii-la ba síi yirɛ Kirisito, nii-la Wia si liisa, u jaŋ kↄ. Di u nɛ kↄ, u jaŋ dagɛba wii-na kala.
43004026	Yesu miira bula pu a bul, "Mi nɛ ŋii, mi níi bul wiaa ŋ teeŋ ŋii."
43004027	Bua-la di Yesu haritooroo miira kↄ. U kperiba ba si ku nau, duu bul wiaa haal-la teeŋ. Ama ba kuŋ-kala bi niiŋ suro a piɛsu a bul, "Bɛɛ nɛ ŋŋ chɛ u teeŋ?" Koo ba bira bi piɛsa bul, "Bɛɛ nɛ tii ŋ bubul wiaa haal-la teeŋ?"
43004028	Ŋii nɛ haal-la leŋ u pupoiŋ dimɛ, aŋ miira mu jaŋ tuↄŋ, a yirɛ niaa a bula piba,
43004029	"Má kↄ na baal kubala si wuo dagɛ wialiŋ kala mi si ŋaa. Nia deeŋ nɛ saa ŋaa Kirisito, nii-la Wia si liisaa, koo?"
43004030	Niaa si nii wiiŋ deeŋ, ba lii mu Yesu teeŋ.
43004031	Bua-la lɛ di Yesu haritooroo ka sulu a bul, "La kuhiaŋ, laa kiaa dii."
43004032	Ŋii nɛ Yesu bula piba a bul, "Mi kɛŋ kudiilee nɛ mi dii, ama ma bi kialiŋ wiaa jiŋ."
43004033	Ŋii nɛ Yesu haritooro-la miira chinaa piɛsɛ dↄŋↄ a bul, "Nuu nɛ saa kɛŋ kudiilee ku pu koo?"
43004034	Yesu bula piba a bul, "Mi kudiilee nɛ di mi sɛi nii-la si tiŋmi niiŋ, a tiŋ tiŋtimii-la u si pimi dɛrɛ.
43004035	Ma si u ha ka chɛŋsiŋ banɛsɛ nɛ, ka di ma wasɛ baga kiaa hɛ dↄŋↄ lɛ. Mi jaŋ bula pima, má bee na, kiaa nɛ bia a gollima ŋii di ma wasa hɛ dↄŋↄ lɛ. Ba nɛ nialiŋ si ŋaa siri di ba laa mi wiaa dii.
43004036	Nialiŋ kala si wasɛ kialiŋ hɛ dↄŋↄ lɛ, ba jaŋ laa ba time. Kialiŋ ma ma si wasa hɛ dↄŋↄ lɛ, ba ma nɛ ŋaa nialiŋ si laa mi wiaa dii. Ba nɛ jaŋ kɛŋ miisi-la si bi dɛrɛ. Ŋii wiaa nialiŋ si kɛsɛ nialiŋ si laa mi wiaa dii ari nialiŋ síi bul Wia wiaa pipi niaa, ba kala tuↄŋ jaŋ tↄrɛ.
43004037	Wii-la sɛnɛ ŋaa wutitii nɛ. Nuu dↄŋ nɛ bul Wia wiaa, nuu dↄŋ ma kɛsɛ nialiŋ si laa mi wiaa dii hɛ dↄŋↄ lɛ.
43004038	Mi tiŋma nɛ di ma mu kɛsɛ nialiŋ si laa mi wiaa dii. Ma si ŋaa ŋii, ma nagɛ nialiŋ si mu wasɛ baga kiaa nɛ hɛ dↄŋↄ lɛ, baga-la lɛ ba si bi tima. Niaa dↄŋsuŋ nɛ tiŋ baga-la lɛ, ka ba pɛ nii baga-la sima ŋii."
43004039	Ŋii nɛ niaa yuga Samaria tiŋteeŋ lɛ a laa Yesu wiaa dii. Haal-la si bul wialiŋ Yesu si bula a tigɛu lɛ nɛ tii ba laa Yesu wiaa dii ŋii.
43004040	Samaria nialiŋ si kↄ Yesu teeŋ, ba sulu duu chua ba teeŋ. Yesu sɛi a chua dimɛ tapulaa balia.
43004041	Niaa bira yuga a laa u wiaa dii a tiŋ wialiŋ u si dagɛba wiaa.
43004042	Ŋii nɛ nialiŋ bula pi haal-la a bul, "Lɛɛlɛ la laa u wiaa dii a tiŋ la titia si nii u niiŋ wiaa ŋii nɛ, u bi naga wii-la ŋ si bula pila nɛ tii. La titia wuo jiŋ ari u nɛ sɛnɛ ŋaa dunia Laataara."
43004043	Yesu si chua dimɛ tapulaa balia-la, u sii a bira mu Galilii tiŋteeŋ.
43004044	Yesu titia fa bula pi niaa ari nii-la síi bul wiaa, Wia Diŋ-zↄŋ-la doluŋ lɛ, ba buu jirima ka pa u titia jaŋ lɛ.
43004045	U si mu Galilii tiŋteeŋ ŋii, ba kɛnu woruŋ a tiŋ wialiŋ kala u si ŋaa ba-na J_uu tiŋŋaa gbiele-la lɛ Jerusalɛm lɛ. Ba ma fa hɛ dimɛ.
43004046	Yesu bira miira mu lee-la ba síi yirɛ Keena a hɛ Galilii tiŋteeŋ lɛ, lee-la u fa si kɛŋ liiŋ birimɛ siniŋ. Di kerichi-bal kubala fa hɛ taŋ kubala lɛ baa yirɛ Kapɛnam lɛ. U bie fa wiwiilɛ.
43004047	U si nia di Yesu lii Judiya tiŋteeŋ a kↄ Galilii tiŋteeŋ, u mu Yesu teeŋ a sulu duu ku vaarɛ u bie pu, di u kpagɛ suuŋ nɛ.
43004048	Ŋii nɛ Yesu bula pu, "See di ma na wu-magilaa ari wu-kpuŋkperisiŋ, ma bi jaŋ ŋaa yarida."
43004049	Ŋii nɛ kerichi-la bula pu, "Mi kuhiaŋ, kↄ lagi di mi bie sí suu."
43004050	Ŋii nɛ Yesu bula pu, "Mu dia, ŋ bie duoro nɛ." Baal-la laa wii-la Yesu si bula pu dii a joŋ u woŋbiiŋ aa vɛŋ.
43004051	Uu mu ŋii, u tiŋtinna ku chemu a bula pu ari bile duoro nɛ.
43004052	U piɛsɛ duu na bua-la lɛ u si duoro. Ba bula pu ari diamiŋ wiihɛyɛ, kerifi kubala lɛ nɛ waari-la leŋu.
43004053	Ŋii nɛ bile nyimma jiŋ ari bua-la lɛ nɛ Yesu bula pu ari u bie kɛŋ miisiŋ nɛ. Ŋii nɛ ba di u dia niaa kala laa u wiaa dii.
43004054	Wu-liamiŋ nɛ ŋii Yesu si ŋaa, u si bira lii Judiya kↄ Galilii tiŋteeŋ.
43005001	Ŋii hariŋ lɛ nɛ J_uu tiŋŋaa gbiele kubala bira yi Jerusalɛm lɛ. Ŋii nɛ Yesu sii mu lee-la.
43005002	Jerusalɛm lɛ, fuo kubala nɛ fa hɛ dimɛ. U fa kpagɛ boiŋniiri-la dↄŋↄ ba fa si to jujuu taŋ-la tuↄŋ nɛ. U yiriŋ nɛ fa piese boiŋniiŋ. Hiiburu yiikoro lɛ ba kɛŋ fuo-la kaa yirɛ Bɛtizata. Ba hɛ palaa banↄŋ nɛ a kɛrɛ fuo-la.
43005003	Nyanyal tiŋŋaa fa yuga a hɛ pala-la tuↄŋ. Dↄŋsuŋ nyulimɛ, dↄŋsuŋ fa ŋaa naa-suunuŋ ari na-suunuŋ tiŋŋaa. Dↄŋsuŋ ma gbɛrikɛ. ((Ba fa hↄnↄ gbɛrɛ fuo-la di lii-la fa vuugi.))
43005004	Bua dↄŋↄ Wia tiŋdaaru nɛ fa yie ku tuu fuo-la a kɛŋ lii-la kaa vuugi. Di Wia tiŋdaari-la nɛ kɛŋ lii-la vuugi, nyanyal tiina-la si laa sipaaŋ tuu lii-la, u nyanyaliŋ cho duu nagɛ ŋii ma kala, u yie duori nɛ.
43005005	Baal kubala ma nɛ fa hɛ nyanyal timma-la tuↄŋ. U fa wiila nɛ a yi jisiŋ mara ari fii ari chori.
43005006	Yesu si na baal-la duu piŋ dimɛ, u jiŋ ari baal-la wiila dieni nɛ. Ŋii nɛ u piɛsu a bul, "Ŋŋ chɛ di ŋ duori nɛɛ?"
43005007	Ŋii nɛ baal-la bul, "Mi kuhiaŋ, mi bi nuu kɛnɛ daha u si jaŋ wuo joŋmi kaa tuu hɛ fuo-la lɛ di ba nɛ kɛŋ lii-la vuugi. Ba yie kɛŋ lii-la vuugi, mii nɛrikɛ di mi tuu, di nuu laa sipaaŋ tuumi lɛ."
43005008	Ŋii nɛ Yesu bula pi baal-la a bul, "Sii a chuoli ŋ bↄsↄ a viiri."
43005009	Baal-la guu duori a sii chuoli u bↄsↄ a chuŋaa viiri. Tapuluŋ deeŋ ŋaa chɛ-wiesii-la chɛɛŋ nɛ.
43005010	Ŋii nɛ J_uu tiŋŋaa bula pi baal-la Yesu si vaara a bul, "Jiniŋ ŋaa chɛ-wiesii-la chɛɛŋ nɛ. Uu kisɛ nɛ di ŋ chuŋ bↄsↄ tapuluŋ deeŋ chɛɛŋ."
43005011	Ŋii nɛ baal-la ma bul, "Nii-la si vaarɛmi nɛ bula pimi di mi chuoli mi bↄsↄ a viiri."
43005012	Ŋii nɛ ba piɛsu, "Kubɛɛ nɛ baal-la si bula piŋ di ŋ chuoli ŋ bↄsↄ a viiri?"
43005013	Ama baal-la bi nii-la si vaaru jiŋ. Bua-la lɛ di niaa si yuga ŋii, Yesu lɛl.
43005014	U ŋii hariŋ nɛ Yesu na baal-la Wia-dia lɛ a bula pu, "Na, lɛɛlɛ ŋ duoro nɛ, bira sí haachɛ ŋaa. Di ŋii dee, wiiŋ jaŋ wasa juuŋ lɛ a kii ŋii."
43005015	Ŋii nɛ baal-la sii a mu bula pi J_uu timma-la ari Yesu nɛ fa vaaru ŋii.
43005016	Yesu si ŋaa ŋii chɛ-wiesii-la chɛɛŋ, ŋii nɛ tii J_uu tiŋŋaa suomo to Yesu naasiŋ di ba dↄgisu.
43005017	Ŋii nɛ Yesu bula piba a bul, "Mi Nyimma ka tiŋ nɛ, ŋii nɛ tii mi maa tiŋ."
43005018	Yesu si bul ŋii ŋaa J_uu timma-la wasa chichɛ woŋbii-la ba si jaŋ to kpuu. Wiaa balia nɛ ba si duu cheye, u chei ba kisiŋ lɛ chɛ-wiesii-la chɛɛŋ, aŋ pɛ bul di Wia nɛ ŋaa u Nyimma, a bul ŋii di ba di Wia magɛ dↄŋↄ nɛ.
43005019	Ŋii nɛ Yesu bula pi niaa a bul, "Mi bul wutitii nɛ aa pima, mi-na Wia Bie bi wii-kala wuo ŋaa mi titia doluŋ lɛ. Mi yie ŋiŋaa wialiŋ mi si na di mi Nyimma ŋaa nɛ. Wii-na kala u síi ŋaa nɛ, mi ma u Bie ŋiŋaa,
43005020	bɛɛ wiaa mi Nyimma chomi, mi si ŋaa u Bie, aa dagɛmi wialiŋ kala u titia síi ŋaa. U jaŋ dagɛmi wiaa a kii ŋla di mi ŋaa, di ba ŋaama wu-kpuŋkpere.
43005021	Mi Nyimma si chisɛ nialiŋ si suba ba bira kɛŋ miisiŋ ŋii, ŋii titia nɛ mi ma u Bie joŋ miisiŋ a pipi nialiŋ mi síi chɛ.
43005022	Mi Nyimma-na bi nuu-kala sariya ka dii, ama u joŋba kala hɛ mi-na u Bie nisiŋ lɛ nɛ.
43005023	U ŋaa ŋii di nuu-kala to ŋii lɛ a zizil mi-na u Bie nɛ, ari ba síi zil mi Nyimma ŋii. Nii-la-na kala si bi mi-na Wia Bie ka zil, u tiina ma bi mi Nyimma Wia si tiŋmi ka zil.
43005024	Wutitii nɛ mi bula pipima, nii-la kala si jegile nii mi niiŋ wiaa a laa nii-la ma si tiŋmi wiaa dii, u jaŋ kɛŋ miisi-la si bi dɛrɛ. U tiina, ba bi u-na sariya ka dii, u saa lii suuŋ bua lɛ nɛ a kɛŋ miisiŋ.
43005025	Wutitii nɛ mi bula pipima, bua-la jaŋ yi, u saa yie ma nɛ, di nialiŋ si suba jaŋ nii mi-na Wia Bie yiikoro. Nialiŋ saa si nii mi yiikoro, ba jaŋ kɛŋ miisiŋ.
43005026	Mi Nyimma si kɛŋ doluŋ duu pi niaa miisiŋ ŋii, ŋii nɛ u ŋaa mi ma u Bie kɛŋ doluŋ di mi pi niaa miisiŋ.
43005027	U saa pi mi-na u Bie doluŋ nɛ di mi dii niaa sariya, bɛɛ wiaa mi nɛ ŋaa Nuhuobiine Bie.
43005028	Ma sí leŋe di wiiŋ deeŋ ŋaama wu-kpuŋkpere. Bua-la jaŋ kↄ di nialiŋ kala si suba a hɛ buasuŋ lɛ jaŋ nii mi yiikoro.
43005029	Ba saa jaŋ sii ba buasuŋ lɛ. Nialiŋ si ŋaa wu-zↄŋŋↄↄ jaŋ sii a kɛŋ miisiŋ, nialiŋ ma si ŋaa wu-bↄŋŋↄↄ, di ba ma sii di Wia dii ba sariya a joŋ cheeriŋ piba."
43005030	Ŋii nɛ Yesu bira bul, "Mi-na bi wii-kala wuo ŋaa mi titia doluŋ lɛ. Mi yie dii sariya ari Wia si si mi dii ŋii nɛ. Ŋii wiaa mi si yie dii sariya-la ŋii, u ŋaa wutitii nɛ, bɛɛ wiaa mi bi chɛ di mi ŋaa wii-la mi síi chɛ, ama wii-la nii-la si tiŋmi síi chɛ.
43005031	Di mi duŋduŋa nɛ bul mi wiaa, u bi yuŋuŋ jaŋ kɛŋ.
43005032	Ama nuu ma nɛ hɛ dimɛ a bubul mi wiaa. Mi saa jima wialiŋ u síi bul a tigɛmi lɛ, ba ŋaa wutitiiba nɛ.
43005033	Ma tiŋ ma tiŋdaaraa ba mu Jↄↄŋ teeŋ a piɛsɛ mi wiaa. Jↄↄŋ bul wutitii nɛ piba a tigɛmi lɛ.
43005034	U saa bi naga wialiŋ nuhuobiinee si bula a tigɛmi lɛ wiaa nɛ mi chil, ama mii bul wiiŋ deeŋ di ma ŋaa siri di Wia wuo laama ta nɛ.
43005035	Jↄↄŋ fa nagɛ chaaniŋ nɛ a chaanɛ, ma fa cho di ma nii u chaaŋ-la sima muapilii.
43005036	Ama wiiŋ dↄŋↄ hɛ dimɛ a laa mi nyuŋ a bubul wiaa. U nɛ kii Jↄↄŋ. Tiŋtimii-la mi síi tiŋ nɛ ŋii, tiŋtimii-la mi Nyimma si joŋo pimi di mi tiŋ. Ŋii daga ari mi Nyimma nɛ tiŋmi.
43005037	Mi Nyimma-la si tiŋmi, u maa bul mi wiaa nɛ. Ma ha bi u yiikoro nia, ma ha buu na ari ma siaa maa.
43005038	U niiŋ wiaa bima lɛ hɛ, bɛɛ wiaa ma bi mi-na nii-la u si tima wiaa laa dii.
43005039	Ma yie fiɛsɛ siiŋ a kikarimɛ Wia teniŋ. Ma biina ari ma níi ŋaa ŋii, ma jaŋ wuo kɛŋ miisi-la si bi dɛrɛ. Wia teŋ-la ma síi karimu ma paala bul mi wiaa nɛ.
43005040	Ka ma via di ma kↄ mi teeŋ a wuo kɛŋ miisiŋ.
43005041	Mi bí chɛ di nuhuobiinee bɛsɛmi lɛ.
43005042	Mi jima ari ma tuↄŋ lɛ ma bi Wia cho.
43005043	Mi kↄ mi Nyimma doluŋ lɛ nɛ, ka ma bimi kɛnɛ woruŋ. Di nuu dↄŋ nɛ fa kↄ u titia doluŋ lɛ, u nɛ ma fa jaŋ kɛŋ woruŋ.
43005044	Ma cho di niaa bɛsɛma lɛ nɛ, ama ma bi cho di Wia nɛ bɛsɛma lɛ. Ɛɛ nɛ saa ma jaŋ wuo laa mi wiaa dii?
43005045	Ma sí biina bul ari mi jaŋ joŋ cheeriŋ pima mi Nyimma sipaaŋ. Moosis nɛ jaŋ joŋ cheeriŋ pima. Ma yiɛlaa kala hɛu lɛ nɛ.
43005046	Di ma nɛ sɛnɛ fa laa Moosis wiaa dii, ma fa jaŋ laa mi ma wiaa dii. Mi wiaa nɛ Moosis fa ŋmuŋsɛ ŋii.
43005047	Ama di ma bi wialiŋ u si ŋmuŋsa laa dii, ɛɛ nɛ ma jaŋ wuo laa wialiŋ mi síi bul dii?"
43006001	U ŋii hariŋ nɛ Yesu miira chol mugi-baliŋ kubala baa yirɛ Galilii mugi-baliŋ. U yiriŋ dↄŋↄ ma nɛ Tabiiras.
43006002	Niaa yuga a tuto u hariŋ, bɛɛ wiaa ba fa na u si ŋaa wu-magila-la a vaarɛ nyanyal tiŋŋaa nɛ.
43006003	Ŋii nɛ Yesu ari u haritooroo mu jil peeliŋ nyuŋ a hↄŋ dimɛ.
43006004	Di J_uu tiŋŋaa diisiŋ kieliŋ gbiele-la ma kpaga.
43006005	Ba si hↄŋ dimɛ, Yesu bee na di ni-daŋ níi kↄ u teeŋ ŋii. U piɛsɛ Filip a bul, "Nii nɛ la jaŋ na kudiilee a yↄↄ a pi niaa deeŋba kala di ba dii vↄgɛ?"
43006006	Yesu titia fa jiŋ wii-la u si jaŋ ŋaa nɛ, ama u ta bul ŋii duu magisɛ Filip nɛ.
43006007	Ŋii nɛ Filip bula pu a bul, "Di la nɛ yↄↄ boroboro a yi siidi bui balia maa, u bi niaa deeŋba wii-kala wuo ŋaa, ba dↄŋsuŋ paala bi mua mua maa na."
43006008	Ŋii nɛ di u haritooro dↄŋↄ hɛ dimɛ, baa yirɛ Aŋduru. U fa ŋaa Saamↄŋ Piita naaŋbie nɛ. U bula pi Yesu a bul,
43006009	"Bii-bie kubala nɛ hɛ la tuↄŋ a kɛŋ boroboroba banↄŋ ari cheŋfilee balia. Ɛɛ nɛ saa kiaa deeŋba jaŋ wuo ŋaa niaa deeŋba?"
43006010	Ŋii nɛ Yesu bul di ba leŋ di nialiŋ hↄŋ. Di yaŋ bumo tↄsɛ lee-la. Ŋii nɛ nialiŋ hↄŋ. Ba tuↄŋ baalaa fa ŋaa bui banↄŋ nɛ.
43006011	Ŋii nɛ Yesu laa boroboroba-la a chuↄlɛ Wia, aŋ kaa kpaa nialiŋ si hↄnↄ. Ŋii nɛ u kɛŋ cheŋfilie-la ma kpaaba. Ba kuŋ-kala dii a vↄgɛ.
43006012	Ba si dii a vↄgɛ ŋii, u bula pi u haritooroo di ba mu paa boroboroba-la si ka, di kuŋ-kala sí lɛl.
43006013	Ŋii nɛ ba paa ku-kaana-la nialiŋ si die aŋ ka, a s_u siŋsiŋ fii ari balia.
43006014	Nialiŋ si hɛ dimɛ a na Yesu si ŋaa wu-magiliŋ deeŋ, ba bul di wutitii, baala deeŋ sɛnɛ ŋaa nii-la síi bul wiaa, Wia Diŋ-zↄŋ-la doluŋ lɛ ba si si u jaŋ kↄ dunia nɛ.
43006015	Ŋii nɛ Yesu jiŋ ari ba ŋaa siri nɛ di ba ku fugu duu dii ba kuoruŋ. Ŋii nɛ u mu faa peeliŋ nyuŋ.
43006016	Didaaniŋ, Yesu haritooroo tuu muga
43006017	a juu liiŋ daboro, a bira duoroo chol muga aa mu Kapɛnam. Taŋ bire di Yesu ha bi ba teeŋ kↄ.
43006018	Bua-la lɛ di pel-duo kubala maa lu a kɛŋ liiŋ kala ŋaa u viviisi.
43006019	Di u haritooro-la ma duoro a mu yi meel-daasiŋ batori koo banɛsɛ, aŋ na Yesu duu vɛŋ liiŋ nyuŋ a kukↄ daboro-la teeŋ. Ba si na ŋii, fawulluŋ kɛŋba.
43006020	Ŋii nɛ Yesu bula piba a bul, "Ma sí leŋe di fawulluŋ kɛŋma, mi-na nɛ."
43006021	Ŋii nɛ ba tuↄŋ tↄrɛ, ba joŋu hɛ liiŋ daboro-la tuↄŋ. Di liiŋ daboro-la guu yi lee-la ba fa síi mu.
43006022	Taŋ si pula, ni-daŋ-la bira chiŋ muga-la cholo sɛmɛ dↄŋↄ, lee-la ba si mua. Didaaŋ-la ba fa na liiŋ daboro kubala nɛ duu chiŋ dimɛ. Ba jima ari Yesu haritooroo duŋduŋa nɛ juu liiŋ daboro-la. Yesu tuo ba tuↄŋ.
43006023	Ba si chiŋ dimɛ ŋii, liiŋ daborusuŋ dↄŋsuŋ lii Tabiiras kↄ lee-la, a kpagɛ lee-la Yesu fa si chuↄlɛ Wia aŋ joŋ boroboro piba di ba dii.
43006024	Nialiŋ si na di Yesu tuo, u haritooroo ma tuo, ba sii juu liiŋ daborusu-la a mu Kapɛnam aa chɛu.
43006025	Nialiŋ si na Yesu muga-la cholo dↄŋↄ, ba piɛsu a bul, "La kuhiaŋ, bua bɛɛ lɛ nɛ ŋ kↄ daha?"
43006026	Ŋii nɛ Yesu bula piba a bul, "Wutitii nɛ mi bulaa pima, maa chɛmi a tiŋ boroboro-la ma si dii vↄgɛ wiaa nɛ, ama wu-magila-la ma si na di mi ŋaa wiaa dee.
43006027	Ma sí ma doluŋ kala hɛ a chɛ kudiilee. Kudiile-la jaŋ chei, ama má tima chichɛ kudiile-la si jaŋ pima miisi-la si bi dɛrɛ. Kudiilee deeŋba mi-na Nuhuobiine Bie nɛ jaŋ pima, bɛɛ wiaa mi Nyimma Wia joŋ doluŋ hɛmi lɛ nɛ di mii ŋaa ŋii."
43006028	Ŋii nɛ ba piɛsu, "Ɛɛ nɛ la jaŋ wuo ŋaa a tiŋ Wia tiŋtiŋŋaa?"
43006029	Ŋii nɛ u bul, "Tiŋtimii-la Wia si cho di maa tiŋ nɛ ŋla: Má laa mi wiaa dii, mi nɛ nii-la Wia si tima."
43006030	Ŋii nɛ ba piɛsu, "Wu-magili bɛɛ nɛ ŋ jaŋ ŋaa di la na a laa ŋ wiaa dii? Bɛɛ nɛ ŋ jaŋ ŋaa?
43006031	Na la naabalimaba dii kudiilee nɛ giriŋ tuↄŋ baa yirɛ Mana. Wialiŋ ba si ŋmuŋsɛ Wia teniŋ tuↄŋ nɛ ŋla: Ba si, 'U joŋ boroboro-la si lii wia nyuŋ nɛ a piba di ba dii.' "
43006032	Ŋii nɛ Yesu bul, "Mi bul wutitii nɛ aa pima. Kialiŋ Moosis si pima, u dee bima pa, Wia nɛ pima. Kudiile-la bima miisi-la si bi dɛrɛ ka pa. Mi Nyimma níi pi niaa boroboro titii-la si lii Wia-jaŋ. Kudiile-la joŋ miisi-la si bi dɛrɛ a pi dunia niaa.
43006033	Boroboro-la Wia si ta, u lii Wia-jaŋ nɛ a ku tuu. U nɛ pi dunia niaa miisiŋ."
43006034	Ŋii nɛ ba bul, "La Tiina, ŋii-na vɛnɛ joŋ boroboro deeŋ pipila."
43006035	Ŋii nɛ Yesu bula piba a bul, "Mi nɛ ŋaa kudiile-la síi pi niaa miisiŋ. Nii-la kala si kↄ mi teeŋ, losuŋ bira bi jaŋ kɛŋ u tiina. Nii-la ma si laa mi wiaa dii, lii-nyuasuŋ ma bira bi jaŋ kɛnu.
43006036	Mi bula pipima ari ma nami nɛ, ama ma bi mi wiaa laa dii.
43006037	Nuu-na kala mi Nyimma si joŋo pimi, u jaŋ kↄ mi teeŋ. Niaa deeŋba kala si kↄ mi teeŋ, mi bi jaŋ kↄ di mi kiriba ta,
43006038	bɛɛ wiaa mi lii Wia-jaŋ ku tuu di mi ŋaa wialiŋ nii-la si tiŋmi síi chɛ nɛ, mi titia tuↄtↄrɛ wiaa dee.
43006039	Ŋla nɛ nii-la si tiŋmi chichɛ di mii ŋaa: di mi sí leŋe di nialiŋ u si joŋo pimi kuŋ-kala lɛl, ama di mi chuulɛba kala dunia didɛriŋ di ba kɛŋ miisiŋ.
43006040	Wialiŋ mi Nyimma síi chɛ nɛ ŋla: Di nuu-na kala si na mi-na u Bie a laa mi wiaa dii, duu jaŋ kɛŋ miisi-la si bi dɛrɛ. Dunia didɛriŋ maa, ba ma jaŋ chisu suuŋ lɛ duu kɛŋ miisiŋ."
43006041	Ŋii nɛ J_uu timma-la suomo gugurimɛ wiaa. U si si u nɛ ŋaa kudiile-la si lii Wia-jaŋ ku tuu, ŋii nɛ tii ba gugurimɛ u wiaa ŋii.
43006042	Ŋii nɛ ba bul, "Baala deeŋ dee Josɛf bie Yesuu? La jiŋ u nyimma ari u naaŋ kala nɛ. Ɛɛ nɛ saa lɛɛlɛ u si duu lii Wia-jaŋ nɛ a ku tuu?"
43006043	Ŋii nɛ Yesu bira bula piba, "Má leŋ ma wialiŋ gurimuŋ.
43006044	Nuu-kala bi jaŋ wuo kↄ mi teeŋ, see di mi Nyimma-la si tiŋmi nɛ kɛŋ u tiina kaa kↄ mi teeŋ, di mi chisu suuŋ lɛ dunia didɛriŋ.
43006045	Nialiŋ síi bul wiaa, Wia Diŋ-zↄŋ-la doluŋ lɛ, ba ŋmuŋsɛ ŋla nɛ Wia teniŋ tuↄŋ. Ba si, 'Wia jaŋ dagɛ niaa kala.' Nuu-kala si ŋaa siri duu jegile nii wialiŋ Wia síi dagu, a gunnɛ u teeŋ, u nɛ jaŋ kↄ mi teeŋ.
43006046	U ŋii ma saa bi nagɛ ari nuu-kala na mi Nyimma Wia nɛ, see nii-la si lii Wia teeŋ. U duŋduŋa nɛ nau.
43006047	Wutitii nɛ mi bulaa pima, nii-la kala si laa mi wiaa dii, u jaŋ kɛŋ miisi-la si bi dɛrɛ.
43006048	Mi nɛ ŋaa kudiile-la síi pi niaa miisiŋ.
43006049	Ma naabalimaba dii kudiile-la ba síi yirɛ 'Mana' nɛ giriŋ tuↄŋ. Ari ŋii kala ba-na ha suba nɛ.
43006050	Ama kudiile-la si lii Wia-jaŋ ku tuu, di nuu nɛ diiba, u bi jaŋ suu.
43006051	Mi-na nɛ ŋaa kudiile-la si kɛŋ miisiŋ a lii Wia-jaŋ ku tuu. Di nuu nɛ dii kudiilee deeŋba, u jaŋ kɛŋ miisi-la si bi dɛrɛ. Mi yaraa namia nɛ ŋaa kudiile-la mi si jaŋ joŋo pi dunia niaa di ba kɛŋ miisi-la si bi dɛrɛ."
43006052	Yesu si bul ŋii, J_uu tiŋŋaa suomo kɛŋ wii-la lilɛrɛ a bul, "Ɛɛ nɛ baala deeŋ jaŋ wuo ŋaa a joŋ u yaraa namia pila di la chaŋ?"
43006053	Ŋii nɛ Yesu bula piba a bul, "Wutitii nɛ mi bulaa pima, di ma nɛ bi mi-na Nuhuobiine Bie yaraa namia chaŋa, a nyua mi chaliŋ maa, ma bi jaŋ kɛŋ miisi-la si bi dɛrɛ.
43006054	Nii-la kala si chaŋ mi yaraa namia, a nyua mi chaliŋ maa, u jaŋ kɛŋ miisi-la si bi dɛrɛ. Di dunia ma nɛ dɛrɛ, mi jaŋ chisɛ u tiina suuŋ lɛ duu kɛŋ miisiŋ,
43006055	bɛɛ wiaa mi yaraa namia sɛnɛ ŋaa kudiilee nɛ. Mi chaliŋ ma sɛnɛ ŋaa lii-nyualuŋ nɛ.
43006056	Nii-la kala si chaŋ mi yaraa namia-la a nyua mi chal-la, u jaŋ hɛ mi teeŋ a kaa mu wuu, mi ma jaŋ hɛ u teeŋ a kaa mu wuu.
43006057	Mi Nyimma-la si kɛŋ miisiŋ a tiŋmi ŋii, ŋii nɛ mi ma kɛŋ miisiŋ. Ŋii titia nɛ nii-la ma si chaŋ mi yaraa namia ma jaŋ kɛŋ miisiŋ a tiŋ mi wiaa.
43006058	Kudiile-la si lii Wia-jaŋ ku tuu nɛ ŋii. U bi naga kudiile-la ma naabalimaba si die aŋ ha suu nɛ. Nii-la kala si dii kudiilee deeŋba, u jaŋ kɛŋ miisi-la si bi dɛrɛ."
43006059	Yesu bul wiaa deeŋba duu hɛ Kapɛnam tiŋteeŋ lɛ nɛ aa dagɛ niaa Wii-chuↄlɛ dia lɛ.
43006060	Niaa yuga a faa to Yesu hariŋ, a nii wialiŋ u si bula a bul, "Wiaa deeŋba u síi dagɛ, ba hɛyɛ kiŋkɛŋ. Kubɛɛ nɛ jaŋ wuo jegili wiaa deeŋba?"
43006061	Ba bi wii-kala bula, ka Yesu jiŋ ari u haritooro-la ka gurimɛ wiaa nɛ a tiŋ wialiŋ u si bula lɛ. Ŋii nɛ u piɛsɛba a bul, "Wiiŋ deeŋ leŋe ma na baaniŋ nɛɛ?
43006062	Ka di ma nɛ saa fa na mi-na Nuhuobiine Bie di mi miiraa mu lee-la mi si liaa?
43006063	Wia Diŋ-zↄŋ-la nɛ ku-la si pila miisi-la si bi dɛrɛ. Nuhuobiine yaraa doluŋ-na ŋaa pɛi nɛ. U bi miisi-la si bi dɛrɛ wuo pa. Wia Diŋ-zↄŋ-la wiaa nɛ mi bula pima. Ba jaŋ pima miisi-la si bi dɛrɛ.
43006064	Ama ma dↄŋsuŋ bi mi wiaa laa dii." Buŋbuŋ kala Yesu fa jiŋ nialiŋ si bi u wiaa laa dii nɛ ari nii-la si jaŋ joŋu yallɛ.
43006065	Ŋii nɛ Yesu bira bul, "Wiiŋ deeŋ wiaa nɛ tii mi bula pima ari nuu-kala bi jaŋ wuo kↄ mi teeŋ, see di mi Nyimma pi u tiina woŋbiiŋ duu wuo kↄ."
43006066	A tiŋ wiiŋ deeŋ wiaa ni-daŋ-la fa si to u hariŋ, ba miirɛ hariŋ.
43006067	Ŋii nɛ Yesu piɛsɛ u haritooroo fii ari balia-la a bul, "Ma ma cho di ma miirɛ mi hariŋ nɛɛ?"
43006068	Ŋii nɛ Saamↄŋ Piita piɛsu a bul, "La Tiina, kubɛɛ teeŋ nɛ saa la ma jaŋ mu? Wialiŋ ŋ síi bul níi pi niaa miisi-la si bi dɛrɛ.
43006069	Lɛɛlɛ la laa dii a jiŋ ari ŋ nɛ ŋaa Wia Tuↄ-pul Tiina."
43006070	Ŋii nɛ Yesu piɛsɛba a bul, "Ma niaa fii ari balia dee mi liisɛɛ? Ama ma dↄŋↄ ŋaa diŋdↄŋ nɛ a ŋaa Sitaani tiina."
43006071	Judas, Saamↄŋ Isikarↄt bie wiaa nɛ u faa bul ŋii. U fa hɛ u haritooro-la fii ari baliamiŋ tuↄŋ nɛ, ama u nɛ fa jaŋ joŋ Yesu yallɛ.
43007001	Ŋii hariŋ Yesu gugↄllɛ Galilii tiŋteeŋ. U bi cho duu mu gↄllɛ Judiya tiŋteeŋ lɛ, bɛɛ wiaa J_uu tiŋŋaa fa si hɛ Judiya tiŋteeŋ lɛ ka chɛ di ba kpuu nɛ.
43007002	Di J_uu tiŋŋaa gbieli-bal kubala yie. Gbiele-la lɛ ba yie leŋ ba diisiŋ aŋ hɛ lɛŋŋɛɛ nɛ a jujuu. Di gbiele-la nɛ dɛrɛ, ba bira miira mu a jujuu ba diisiŋ.
43007003	Ŋii nɛ Yesu ŋaanaa bula pi Yesu a bul, "Sii daha a mu Judiya tiŋteeŋ, di ŋ haritooroo ma wuo na wialiŋ ŋ síi ŋaa.
43007004	Nii-la síi chɛ di ba jimu, u bi faa ŋiŋaa wiaa. Ŋ síi ŋaa wiaa deeŋba, leŋ di dunia niaa kala na."
43007005	Ba titia paala bi u wiaa laa dii, ŋii nɛ tii ba bul ŋii.
43007006	Ŋii nɛ Yesu bula piba a bul, "Bua-la si jaŋ yi di mi mu gbiele-la, u ha bi yie. Ma-na teeŋ bua-na kala maga nɛ.
43007007	Dunia niaa bima bɛrɛ, ama ba bɛrɛ mi-na nɛ. Mi vɛnɛɛ bula piba ari baa ŋaa wu-bↄŋŋↄↄ nɛ.
43007008	Má-na lii mu gbiele-la, mi-na ha bi mu, bɛɛ wiaa bua-la si jaŋ yi di mi mu ha bi yie."
43007009	U bul ŋii aŋ hↄŋ Galilii tiŋteeŋ lɛ nɛ.
43007010	Yesu ŋaana-la si mu gbiele-la dɛrɛ, Yesu ma sii mu. Ama u bi niaa hariŋ to. U luↄra mu nɛ.
43007011	J_uu tiŋŋaa si hɛ gbiele-la lɛ, ba bee chichɛ Yesu gbiele-la lɛ, a pipiɛsɛ di nii lɛ nɛ u hɛ?
43007012	Ŋii nɛ nialiŋ si hɛ gbiele-la leriŋ, ba jesiŋ suomo a muŋsi a bubul Yesu wiaa. Dↄŋsuŋ si duu ŋaa ni-zↄŋ nɛ. Dↄŋsuŋ ma bi sɛyɛ aŋ bul duu nyisɛ niaa nɛ.
43007013	Ama ba kala faa fá J_uu timma-la nɛ, ŋii nɛ tii nuu-kala bi wuo faasa bul u wiaa.
43007014	Gbiele-la si ku kpaa maga dↄŋↄ, Yesu juu Wia-dia a didagɛ niaa.
43007015	U si dagɛ niaa ŋii ŋaa J_uu timma-la si jegile nii wialiŋ wu-kpuŋkpere. Ba si, "Ɛɛ nɛ baala deeŋ jiŋ wiaa ŋla kiŋkɛŋ aŋ bi lee yie?"
43007016	Ŋii nɛ Yesu bula piba a bul, "Wialiŋ mi síi dagu, mi titia doluŋ lɛ dee mii dagɛ. Nii-la si tiŋmi nɛ dagɛmi wialiŋ.
43007017	Nii-la kala síi chɛ duu ŋaa wii-la mi si cho, u jaŋ wuo jiŋ ari wialiŋ mi síi dagu lii Wia teeŋ nɛ, koo mi titia doluŋ lɛ nɛ.
43007018	Nii-la si yie bubul wiaa u titia doluŋ lɛ yie bula chichɛ u titia yiriŋ nɛ. Ama nii-la síi chɛ di nii-la si timu laa yiriŋ, u ŋaa ni-titii nɛ. U bi wiaa ka nyia.
43007019	Moosis bil niiŋ pima nɛ di maa to. Ama ma kuŋ-kala bi n_ii-la to. Bɛɛ nɛ tii maa chɛ di ma kpumi?"
43007020	Ŋii nɛ nialiŋ bula pu a bul, "Ŋŋ nyaasɛ nɛ. Kubɛɛ níi chɛ di u kpuŋ?"
43007021	Ŋii nɛ Yesu bula piba a bul, "Mi ŋaa wu-bala nɛ ma chɛ-wiesii-la chɛɛŋ, u ŋaa ma wu-kpuŋkpere.
43007022	Moosis fa bula pima di ma kikeri ma biiriŋ penee. U dee bi ŋii suomo. U naabalimaba nɛ suomo ŋaa ŋii. U si ŋaa ma kisiŋ ŋii, ma paala yie keri ma biiriŋ penee chɛ-wiesii-la chɛɛŋ, di ba lulluŋ nɛ tel ŋii lɛ. Di ma nɛ saa jaŋ wuo to Moosis niiŋ aa keri ma biiriŋ penee chɛ-wiesii-la chɛɛŋ, di ba lulluŋ nɛ tel chɛ-wiesii-la chɛɛŋ, bɛɛ nɛ saa tii maa na baaniŋ a tiŋ mi si ŋaa puwuoloo duori chɛ-wiesii-la chɛɛŋ?
43007024	Di nuu nɛ ŋaa wii, ma sí guu joŋ taali pu a tiŋ ma si biina ari u bi woruŋ ŋaa wiaa. Má biinɛ wii-la tuↄŋ a jiŋ u wutitii, aŋ-na joŋ taali pu."
43007025	Ŋii nɛ niaa dↄŋsuŋ si lii Jerusalɛm piɛsɛ a bul, "Baala deeŋ dee ba chichɛ di ba kpu ŋii?
43007026	Na, u nɛ chiŋ niaa tuↄŋ ŋii aa bul wiaa, ka nuu-kala bi wii wuo bul, koo nihiasi-la jima ari u nɛ ŋaa Kirisito, nii-la Wia si liisaa?
43007027	Nii-la Wia si jaŋ tiŋ, duu nɛ kↄ, nuu-kala bi jaŋ jiŋ u si lii lee-la, ama la kala nɛ jiŋ lee-la baala deeŋ si lia."
43007028	Yesu síi dagɛ niaa Wia-dia-la tuↄŋ ŋii, ŋii nɛ u faasa piɛsɛ, "Ma sɛnɛ jiŋmi nɛɛ, a jiŋ lee-la mi si liaa? Ama mi saa bi mi titia doluŋ lɛ nɛ kↄ. Nuu nɛ tiŋmi. Nii-la ma saa si tiŋmi ŋaa Wutitii Tiina nɛ. Ma buu jiŋ.
43007029	Mi-na jimu nɛ, bɛɛ wiaa mi fa hɛ u teeŋ nɛ. Ŋii nɛ u tiŋmi."
43007030	Ŋii nɛ ba chichɛ di ba kɛnu, ama bua-la lɛ u si jaŋ suu ha bi yie. Ŋii nɛ tii nuu-kala nisiŋ buu dige.
43007031	Ama niaa yuga nialiŋ tuↄŋ a laa u wiaa dii a piɛsɛ a bul, "Ma biina di Kirisito, nii-la Wia si jaŋ liisɛ nɛ kↄ, u jaŋ ŋaa wu-magilaa kii nia deeŋ?"
43007032	Farisii tiŋŋaa si nia di nialiŋ muŋso bubul Yesu wiaa ŋii, ŋii nɛ ba di nialiŋ si kpu pusuŋ pipi Wia kuhiasiŋ tiŋ ba tiŋtinni-biisiŋ di ba mu kɛŋ Yesu. Ba si mu lee-la Yesu fa si hɛ di ba kɛnu, ba nii wialiŋ u si bula pipi niaa.
43007033	U si, "Mi jaŋ hɛ ma teeŋ tapulaa baŋmɛnɛ, aŋ miira mu nii-la si tiŋmi teeŋ.
43007034	Ma jaŋ chɛmi ka. Lee-la mi si jaŋ hɛ, ma bi jaŋ wuo mu dimɛ."
43007035	Ŋii nɛ J_uu timma-la piɛsɛ di nii nɛ uu chɛ duu mu ba bi jaŋ nau? Duu chɛ duu mu Giriik tiŋteeŋ, lee-la J_uu tiŋŋaa si guoli ba tuↄŋ nɛ, a didagɛbaa? Ba bira si,
43007036	"U si di la jaŋ chɛu ka, a bira bul di la bira bi jaŋ wuo mu lee-la u si jaŋ hɛ. U si bul ŋii, u bubuↄŋ nɛ bɛɛ?"
43007037	Gbiele-la chɛ-dɛriŋ, tapulii-la nɛ fa ŋaa gbiele-la siifiaŋ chɛɛŋ. Ŋii nɛ Yesu sii chiŋ a faasa bul, "Nii-la kala lii-nyuasuŋ si kɛnɛ, má leŋ duu kↄ mi teeŋ a nyua liiŋ.
43007038	Nii-la kala si laa mi wiaa dii, u jaŋ nagɛ lii-bulo u tuↄŋ lɛ a bub_ul. Ba bul ŋla nɛ Wia teniŋ tuↄŋ."
43007039	Yesu bul wiaa deeŋba a tigɛ Wia Diŋ-zↄŋ-la lɛ nɛ u si jaŋ joŋo hɛ nialiŋ si laa u wiaa dii lɛ. Bua-la lɛ di u ha bi Wia Diŋ-zↄŋ-la joŋo hɛba lɛ, bɛɛ wiaa u ha bi suuŋ lɛ sie duu laa yiriŋ.
43007040	Ni-daŋ-la fa si hɛ dimɛ a nii wialiŋ Yesu si bula, ŋii nɛ ba dↄŋsuŋ bul di nia deeŋ sɛnɛ ŋaa nii-la síi bul wiaa, Wia Diŋ-zↄŋ-la doluŋ lɛ nɛ.
43007041	Dↄŋsuŋ ma si, duu nɛ ŋaa Kirisito, nii-la Wia si liisa. Ama dↄŋsuŋ ma si di nii-la Wia si liisa bi jaŋ lii Galilii tiŋteeŋ.
43007042	Wia teniŋ tuↄŋ ba bula ari Kirisito, nii-la Wia si liisa, ŋaa Devit doho nuu nɛ a lii Bɛtilɛhɛm. Devit jaŋ nɛ fa Bɛtilɛhɛm.
43007043	Ŋii nɛ nialiŋ kɛŋ wiiŋ deeŋ lilɛrɛ a pↄrɛ dↄŋↄ lɛ.
43007044	Ba dↄŋsuŋ chichɛ di ba kɛŋ Yesu, ama nuu-kala bi nisiŋ joŋo digu.
43007045	Ŋii nɛ tiŋtinni-biisi-la ba si tima di ba mu kɛŋ Yesu, ba miira mu Farisii tiŋŋaa ari nialiŋ si kpu pusuŋ pipi Wia kuhiasiŋ teeŋ, ari na-hilliŋ. Ŋii nɛ ba piɛsɛba a bul, "Bɛɛ nɛ tii ma buu kaa kↄ?"
43007046	Ŋii nɛ ba bul, "Nuu-kala ha bi wiaa bula ari baala deeŋ síi bul ŋii."
43007047	Ŋii nɛ Farisii kuhiasi-la piɛsɛba a bul, "U nyisɛma ma nɛɛ?
43007048	Ma nia ari ma kuhiasiŋ tuↄŋ koo la Farisii tiŋŋaa tuↄŋ kubala ma ha laa u wiaa dii?
43007049	Ama ni-daŋ deeŋ kala si hilime, ba bi wialiŋ Moosis si ŋmuŋsa bil jiŋ. Wia jaŋ kpusɛ ba nyusuŋ."
43007050	Baal kubala baa yirɛ Nikodiimas, u ma fa ŋaa Farisii tiŋŋaa dↄŋↄ nɛ a hɛ ba tuↄŋ. U-na fa laa sipaaŋ mu Yesu teeŋ nɛ aŋ ka.
43007051	Ŋii nɛ u bula piba a bul, "La kisiŋ nɛ di la joŋ cheeriŋ a pi nuu duu nɛ ŋaa wii, see di la laa sipaaŋ nii tiina niiŋ, a jiŋ wii-la u si ŋaa."
43007052	Ŋii nɛ Farisii timma-la piɛsu a bul, "Ŋ ma ŋaa Galilii tiina nɛɛ? Karimɛ Wia teniŋ. Di ŋ ŋaa ŋii, ŋ jaŋ na ari nialiŋ síi bul wiaa, Wia Diŋ-zↄŋ-la doluŋ lɛ, ba kuŋ bi Galilii tiŋteeŋ lia." ((
43007053	Ŋii nɛ ba kala sii pisɛ a mu ba diisiŋ.
43008001	Ŋii nɛ ka Yesu ma lii dimɛ a jil peel kubala baa yirɛ Oliv nyuŋ.
43008002	Taŋ si pula chichuↄ-fiɛla, u bira miira mu a juu Wia-dia. Niaa ku gbaaru, u hↄŋ a bira suomo didagɛba.
43008003	Ŋii nɛ Wia teniŋ kerichiba ari Farisii tiŋŋaa kɛŋ haal kubala ku juu. Ba kɛŋ haal-la duu piŋ nuu bala. Ba leŋ u chiŋ ba tutuↄbaaniŋ.
43008004	Ŋii nɛ ka ba bula pi Yesu a bul, "La kuhiaŋ, la kɛŋ haala deeŋ duu hiilɛ nuu bala nɛ.
43008005	Wialiŋ Moosis fa si bile di niaa tuto daga ari nuu-kala nɛ ŋaa ŋii, di la yaga kpuu nɛ ari tabiaa. Bɛɛ nɛ ŋ ma bul?"
43008006	Ba bul ŋii di ba ŋmoo Yesu fehe lɛ nɛ, a wuo na woŋbiiŋ a bul u teeŋ. Ŋii nɛ Yesu kɛŋ u nyuŋ chugili tiŋteeŋ aŋ kɛŋ u neniiŋ tutuuri tiŋteeŋ.
43008007	Ka ba ha chiŋ aa piɛsɛ wiaa. Ŋii nɛ Yesu kɛŋ u nyuŋ wul wia nyuŋ a bula piba a bul, "Ma ku-la kala ha si bi haachɛ wii ŋaa, má leŋ duu laa sipaaŋ joŋ tabiiŋ a yagɛ haal-la, di ku-kaanaa ma pɛ."
43008008	Ŋii nɛ u bira kɛŋ u nyuŋ chugili a bira kɛŋ u neniiŋ a tutuuri tiŋteeŋ.
43008009	Ba si nii wialiŋ u si bula, ba kala lii kuŋ kuŋ. Ba tuↄŋ nihiasi-la nɛ laa sipaaŋ lii, ka ku-kaanaa tuto, aŋ ka Yesu ari haal-la duŋduŋa lee-la.
43008010	Ŋii nɛ Yesu kɛŋ u nyuŋ jee a piɛsɛ haal-la a bul, "Nii nɛ nialiŋ hɛ? Nuu-kala tuo duu yagiŋ kpuu?"
43008011	Haal-la si di nuu-kala tuo. Ŋii nɛ Yesu bula pu a bul, "Tↄↄ, mi ma bi jaŋ ŋaaŋ wii-kala. Viiri aŋ bira sí haachɛ ŋaa."))
43008012	Ŋii nɛ Yesu bira suomi a didagɛ niaa. U bula piba a bul, "Mi nɛ ŋaa dunia niaa pulumuŋ. Nii-la kala si tomi bi jaŋ vɛŋ birimiŋ tuↄŋ. U jaŋ vɛŋ pulumuŋ tuↄŋ. Miisi-la mi si jaŋ pu jaŋ chaanɛ."
43008013	Ŋii nɛ Farisii timma-la bula pu a bul, "Ŋ titia wiaa nɛ ŋ bubul ŋii, wialiŋ saa ŋ si bula bi wutitii kɛnɛ."
43008014	Ŋii nɛ Yesu bula piba a bul, "Di mi nɛ bul mi titia wiaa maa, wii-la mi si bula ŋaa wutitii nɛ, bɛɛ wiaa mi jiŋ lee-la mi si lia nɛ, a jiŋ lee-la mi si jaŋ mu. Ama ma-na bi lee-la mi si lia jiŋ, a bira bi lee-la mi si jaŋ mu ma jiŋ.
43008015	Ma yie joŋ cheeriŋ pi nuu a tiŋ ma si biina ari u si bi woruŋ ŋaa wiaa. Mi-na bi nuu-kala cheeriŋ pa.
43008016	Di mi nɛ faa joŋ cheeriŋ pi niaa maa, u fa jaŋ ŋaa wutitii, bɛɛ wiaa mi duŋduŋa dee bi cheeriŋ joŋo pi tiina, mi Nyimma-la si tiŋmi nɛ pɛmi lɛ la joŋ cheeriŋ a pi tiina.
43008017	Wialiŋ Moosis fa si bile di niaa tuto daga ari niaa balia nɛ na wiiŋ, a bul duu ŋaa wutitii nɛ, di wii-la sɛnɛ ŋaa wutitii nɛ.
43008018	Mii bul mi titia wiaa nɛ, mi Nyimma-la ma si tiŋmi, u ma bubul mi wiaa."
43008019	Ŋii nɛ ba piɛsu, "Nii nɛ ŋ Nyimma hɛ?" Ŋii nɛ Yesu bul, "Ma bimi jiŋ, ŋii wiaa ma bi mi Nyimma ma jiŋ. Di ma nɛ fa jiŋmi, ma fa jaŋ jiŋ mi Nyimma maa."
43008020	Yesu bul wiaa deeŋba kala bua-la lɛ u síi dagɛ niaa Wia-dia lɛ nɛ, lee-la ba si yie joŋ kialiŋ bile pipi Wia. Ka nuu-kala buu kɛnɛ, bɛɛ wiaa bua-la lɛ ba si jaŋ kɛnu ha bi yie.
43008021	Ŋii nɛ Yesu bira bula pi nialiŋ a bul, "Mi jaŋ viiri, ma jaŋ chɛmi ka, ma saa jaŋ suu ari ma haachɛba. Lee-la mi síi mu, ma bi jaŋ wuo mu dimɛ."
43008022	Ŋii nɛ J_uu timma-la piɛsɛ dↄŋↄ a bul, "U si, la bi jaŋ wuo mu lee-la u síi mu. U saa bula magisɛ ari u jaŋ kpu u titia nɛ koo ɛɛ nɛ u bul ŋla?"
43008023	Ŋii nɛ Yesu bira bula piba a bul, "Ma lii dunia deeŋ nɛ, ka mi ma lii Wia-jaŋ. Ma lii dunia nɛ, aŋ ka mi ma bi dunia lia.
43008024	Mi laa sipaaŋ bula pima ari ma jaŋ suu ari ma haachɛba. Ma sɛnɛ jaŋ suu ari ma haachɛba, see di ma laa mi wiaa dii ari mi si si mi ŋaa nii-la."
43008025	Ŋii nɛ ba piɛsu a bul, "Kubɛɛ nɛ ŋ ŋaa?" Ŋii nɛ Yesu bula piba a bul, "Mi si suomo dagɛ niaa, mi dagɛ nii-la mi si ŋaa nɛ a pima.
43008026	Mi kɛŋ wiaa yugɛ nɛ di mi bul a tigɛma lɛ, a wuo to wialiŋ lɛ a joŋ cheeriŋ pima. Nii-la si tiŋmi, u sɛnɛ ŋaa Wutitii Tiina nɛ. Wialiŋ mi síi nii, u niiŋ lɛ nɛ mi saa bula pi dunia niaa."
43008027	U síi bul ŋii, nialiŋ fa bi jiŋ ari u Nyimma Wia wiaa nɛ u bulaa piba ŋii.
43008028	Ŋii nɛ Yesu bula piba, "Di ma nɛ kɛŋ mi-na Nuhuobiine Bie kpaasɛ daa-gɛsɛɛ nyuŋ, ma jaŋ jiŋ ari mi nɛ ŋaa nii-la mi si si mi ŋaa. Ŋii ma lɛ nɛ ma jaŋ to jiŋ ari mi bi wii-kala ŋaa mi titia doluŋ lɛ, ama mi yie bul wialiŋ mi Nyimma si dagɛmi nɛ.
43008029	Nii-la ma saa si tiŋmi bimi duŋduŋa leŋe, u ma hɛ mi teeŋ nɛ, bɛɛ wiaa mi yie ŋaa wialiŋ síi tↄrɛ u tuↄŋ nɛ."
43008030	U si bul wiiŋ deeŋ, niaa yuga a laa u wiaa dii.
43008031	Ŋii nɛ Yesu bula pi J_uu timma-la si laa u wiaa dii a bul, "Di ma nɛ nii mi niiŋ wialiŋ, ma jaŋ sɛnɛ ŋaa mi haritooroo.
43008032	Ma jaŋ jiŋ wutitii. Wutitii-la saa jaŋ leŋ di Wia laama ta di ma tii ma titia."
43008033	J_uu timma-la si laa Yesu wiaa dii ma bul, "La paala ŋaa Abiraham doho niaa nɛ. La ha bi nuu-kala yosu ŋaa. Bɛɛ nɛ saa tii ŋ bul di Wia jaŋ laala ta di la tii la titia?"
43008034	Ŋii nɛ Yesu bula piba a bul, "Wutitii nɛ mi bulaa pima, nuu-na kala si ŋaa haachɛ, u tiina ŋaa haachɛ yoŋ nɛ.
43008035	Di yomo nɛ hɛ nuu dia lɛ, u bi dia-la lɛ jaŋ hɛ deeŋ deeŋ. Ama di dia-la tiina nɛ kɛŋ bii, u-na jaŋ hɛ dia-la lɛ a kaa mu wuu.
43008036	Di mi-na Wia Bie nɛ saa laama ta, mi sɛnɛ laama ta nɛ di ma tii ma titia.
43008037	Mi jima ari ma ŋaa Abiraham doho niaa nɛ, aŋ ka ma chichɛ di ma kpumi, bɛɛ wiaa wialiŋ mi si dagɛma bi ma digilaa jua.
43008038	Mi-na yie bul wialiŋ mi Nyimma si dagɛmi nɛ, ma ma ŋiŋaa wialiŋ ma nyimma si dagɛma di ma ŋiŋaa."
43008039	Ŋii nɛ ba bula pu a bul, "Abiraham nɛ ŋaa la nyimma." Ŋii nɛ Yesu ma bul, "Di ma nɛ sɛnɛ fa ŋaa Abiraham biiri, ma fa jaŋ ŋiŋaa wialiŋ Abiraham fa síi ŋaa.
43008040	Mi bul wutitii nɛ pima, wialiŋ Wia si dagɛmi. A tiŋ wiiŋ deeŋ wiaa nɛ maa chɛ di ma kpumi. Abiraham fa bi ŋii ŋaa.
43008041	Maa ŋaa wialiŋ ma nyimma síi ŋaa nɛ." Ŋii nɛ ba bul, "La bi maŋgaa-biiri ŋaa. La kala nyimma nɛ kubala. Wia nɛ ŋaa la Nyimma."
43008042	Ŋii nɛ Yesu bula piba a bul, "Di Wia nɛ sɛnɛ fa ŋaa ma Nyimma, ma fa jaŋ chomi, bɛɛ wiaa, Wia teeŋ nɛ mi lii a kↄ daha. Mi titia doluŋ lɛ dee mi kↄ. U nɛ tiŋmi.
43008043	Bɛɛ nɛ saa tii ma bi wialiŋ mi si bula bubuↄŋ jiŋ? Ma bi chɛ di ma jegile nii wialiŋ mi síi bul. Ŋii nɛ tii ma bi ba bubuↄŋ jiŋ.
43008044	Ma nyimma nɛ ŋaa Sitaani. Ma ma saa cho di maa ŋaa u tuↄtↄrɛ wiaa nɛ. Dunia di-suomuŋ kala lɛ nɛ u ŋaa ni-kpuuru. U titia bi wutitii kɛnɛ. Ŋii nɛ tii u bi wutitii ka to. Di u nɛ nyia wiaa maa, u nagisiŋ nɛ paala ŋii. U ŋaa wu-nyiaru nɛ, a paala ŋaa wu-nyiaraa kala nyimma maa.
43008045	Ama a tiŋ mi síi bul wutitii wiaa nɛ ma bi mi wiaa laa dii.
43008046	Ma kubɛɛ nɛ jaŋ wuo dagɛ ari mi kɛŋ haachɛ? Di mi níi bul wutitii, bɛɛ nɛ saa tii ma bi mi wiaa laa dii?
43008047	Nii-la kala si lii Wia teeŋ yie jegile nii wialiŋ Wia síi bul nɛ. Ma bi Wia teeŋ lia, ŋii nɛ tii ma bi wialiŋ u síi bul jegile nii."
43008048	Ŋii nɛ J_uu timma-la bula pi Yesu a bul, "La bi wutitii bulaa, la si si ŋ ŋaa Samaria tiina nɛɛ, jiŋ-bↄmuŋ ma kɛniŋŋ?"
43008049	Ŋii nɛ Yesu bula piba a bul, "Jiŋ-bↄŋ bimi kɛnɛ, ama mii pi mi Nyimma jirima nɛ, aŋ ka ma-na bimi jirima ka pa ŋii.
43008050	Mi bi yiriŋ chɛ pipi mi titia. Ama nuu nɛ hɛ dimɛ a chɛ yiri-la pipimi. U nɛ saa jaŋ dii nialiŋ si via mi wiaa sariya.
43008051	Wutitii nɛ mi bulaa pima, nii-la kala síi to mi niiŋ wiaa, u bi jaŋ suu."
43008052	Ŋii nɛ J_uu timma-la bula pu a bul, "Lɛɛlɛ la jima ari ŋ kɛŋ jiŋ-bↄŋ nɛ. Abiraham suba nɛ. Nialiŋ ma síi bul wiaa, Wia Diŋ-zↄŋ-la doluŋ lɛ, ba ma suu. Aŋ ka ŋ bul di nii-la kala síi to ŋ niiŋ wiaa bi jaŋ kↄ duu suba.
43008053	La nyimma Abiraham suba nɛ. Ŋ saa biina di ŋ kiiu nɛɛ? Nialiŋ síi bul wiaa, Wia Diŋ-zↄŋ-la doluŋ lɛ ma suu. Ŋ saa biina ŋ ŋaa kubɛɛ nɛ?"
43008054	Ŋii nɛ Yesu bira bula piba a bul, "Di mi níi pi mi titia yiriŋ, yiri-la ŋaa yiri-pɛi nɛ. Mi Nyimma nɛ nii-la síi pimi yiriŋ, nii-la ma si si u ŋaa ma Wia nɛ.
43008055	Ma buu jiŋ, ama mi-na jimu nɛ. Di mi nɛ jaŋ bul ari mi buu jiŋ, mi jaŋ ŋaa wu-nyiaru, ari ma si ŋaa wu-nyiaraa ŋii. Mi saa jimu nɛ a tuto u niiŋ.
43008056	Ma naabalima Abiraham nia ari mi jaŋ kↄ dunia duu nami. U si nii ŋii, u tuↄŋ fa tↄrɛ. U paala nami nɛ."
43008057	Ŋii nɛ J_uu timma-la bula pu a bul, "Ŋ ha paala bi jisiŋ mahiŋ balia ari fii yie. Ɛɛ nɛ saa ŋ ŋaa a na Abiraham?"
43008058	Ŋii nɛ Yesu bula piba a bul, "Wutitii nɛ mi bulaa pima, ka di ba-na lul Abiraham, mi fa hɛ dimɛ nɛ."
43008059	Ŋii nɛ ba paa tabiaa di ba yagu. U kɛŋ u titia faa a luↄra lii Wia-dia-la tuↄŋ.
43009001	Yesu si joŋ woŋbiiŋ vivɛŋ, u na baal kubala, ba lulu duu nyulima nɛ.
43009002	Ŋii nɛ Yesu haritooroo piɛsu a bul, "Kuhiaŋ, kubɛɛ haachɛ nɛ ŋaa baala deeŋ nyulimɛ? Baal-la haachɛ nɛ koo u nyimma ari u naaŋ haachɛ nɛ?"
43009003	Ŋii nɛ Yesu bula piba a bul, "Baal-la nyulimuŋ bi u haachɛba lɛ lia, u nyimma ari u naaŋ haachɛ ma dee bi tii u nyulimɛ. U nyulima di niaa wuo na ŋii Wia dol-la si wuo tiŋ tiŋtiŋŋaa u lɛ nɛ.
43009004	La si na woŋbiiŋ, má leŋ di la tiŋ tiŋtimii-la nii-la si tiŋmi di mi tiŋ. Bua kubala jaŋ yi nuu-kala bira bi jaŋ wuo tiŋ tiŋtimii-la.
43009005	Mi ha si hɛ dunia lɛ ŋii, mi nɛ ŋaa dunia niaa pulumuŋ."
43009006	Yesu si bul ŋii nɛ, u tu naŋtuↄruŋ bil tiŋteeŋ a kaa buu tiariŋ, a paa a taa baal-la siaa, aŋ bula pi baal-la a bul,
43009007	"Sii tuu fuo kubala baa yirɛ Siloom (yiriŋ deeŋ bubuↄŋ nɛ ŋaa 'mi timu nɛ') a sↄŋ ŋ siaa." Ŋii nɛ baal-la sii tuu sↄŋ u siaa fuo-la lɛ. U siaa suri, u miira kↄ.
43009008	Ŋii nɛ nialiŋ si kpagu, ari nialiŋ kala fa si na baal-la duu faa sul kiaa, ba pipiɛsɛ dↄŋↄ, "Baala deeŋ dee fa bi hↄnↄ susul kiaa ŋii?"
43009009	Dↄŋsuŋ si u nɛ, dↄŋsuŋ ma si duu dee, ama u ta nagu nɛ. Ŋii nɛ baal-la titia bul duu nɛ ŋii.
43009010	Ŋii nɛ ba piɛsu, "Ɛɛ nɛ ŋ ŋaa ŋ siaa suri?"
43009011	Ŋii nɛ baal-la bul di nii-la ba síi yirɛ Yesu nɛ buu tiariŋ, a paa taa u siaa lɛ, aŋ bula pu duu tuu Siloom fuo-la a sↄŋ. U tuu sↄŋ, u siaa suri.
43009012	Ŋii nɛ ba piɛsu, "Nia lɛ nɛ u hɛ?" Baal-la bul di u bi jiŋ.
43009013	Ŋii nɛ ba kɛŋ baal-la fa si nyulima a kaa mu Farisii tiŋŋaa teeŋ.
43009014	Tapulii-la Yesu si buu tiariŋ a taa baal-la siaa ba suri, u ŋaa chɛ-wiesii-la chɛɛŋ nɛ.
43009015	Ŋii nɛ Farisii timma-la piɛsɛ baal-la ŋii u si ŋaa u siaa suri. Baal-la bula piba a bul di Yesu ŋaa tiariŋ nɛ taa u siaa, u sↄŋ, u siaa suri.
43009016	Ŋii nɛ ba kɛŋ wii-la lilɛrɛ. Farisii tiŋŋaa dↄŋsuŋ bula ari Wia dee bi baala deeŋ tima, bɛɛ wiaa u bi ba chɛ-wiesii-la kisiŋ lɛ ka to. Ŋii nɛ dↄŋsuŋ ma si di "Ɛɛ nɛ nuu si ŋaa haachɛ tiina jaŋ wuo ŋaa wu-magilaa deeŋba?"
43009017	Ŋii nɛ Farisii timma-la bira piɛsɛ baal-la a bul, "U si suri ŋ siaa ŋii, ni-bɛɛ nɛ ŋ biina ari u ŋaa?" Ŋii nɛ baal-la si u-na biina ari nialiŋ síi bul wiaa, Wia Diŋ-zↄŋ-la doluŋ lɛ dↄŋↄ nɛ.
43009018	Ama J_uu tiŋŋaa kuhiasi-la si, ba-na bi laa dii ari baal-la fa nyulima nɛ aŋ lɛɛlɛ nina ŋii, see di ba yirɛ u nyimma ari u naaŋ.
43009019	Ŋii nɛ ba yirɛ baal-la nyimma ari u naaŋ a piɛsɛba, "Ma bie nɛ ŋlaa? Ma si, ma lulu duu nyulima nɛɛ? Ɛɛ nɛ u ŋaa a nina lɛɛlɛ?"
43009020	Ŋii nɛ baal-la nyimma ari u naaŋ bul, "La jima ari la bie nɛ ŋla. La jima la lulu maa duu nyulima nɛ.
43009021	Ama la bi jiŋ u si ŋaa ŋii u siaa suri, la bira bi jiŋ nii-la ma si ŋaa u siaa suri. Má piɛsu, u waa nɛ. U titia jaŋ wuo bula pima."
43009022	Baal-la nyimma ari u naaŋ faa fá J_uu timma-la nɛ. Ŋii nɛ tii ba bul ŋii. J_uu timma-la fa si di nii-la kala si bula ari Yesu nɛ ŋaa Kirisito, nii-la Wia si liisa, ba jaŋ kiru ba Wii-chuↄlɛ dia lɛ.
43009023	U naaŋ ari u nyimma jiŋ ŋii nɛ a bul duu waa nɛ, di ba piɛsu.
43009024	Ŋii nɛ Farisii timma-la bira yirɛ baal-la ba si lulu duu nyulima a bul, "La jima ari baala deeŋ ŋaa haachɛ tiina nɛ. Wia sipaaŋ bul wutitii pila."
43009025	Baal-la si, "Mi-na bi jiŋ di baal-la ŋaa haachɛ tiina koo u bi haachɛ tiina ŋaa. Ama wii-la mi-na si jima nɛ ŋla: Mi fa nyulima nɛ, ama lɛɛlɛ mi siaa suro nɛ."
43009026	Ŋii nɛ ba piɛsu a bul, "Ɛɛ nɛ u ŋaa a suri ŋ siaa?"
43009027	Ŋii nɛ baal-la bula piba a bul, "Mi laa sipaaŋ bula pima nɛ, ka ma bi jegile. Bɛɛ nɛ tii ma bira chichɛ di ma nii? Ma ma saa chɛ di ma mu ŋaa u haritooroo nɛɛ?"
43009028	Ŋii nɛ ba tuusu woruŋ aŋ bul, "Ŋ nɛ ŋaa u haritooro, ama la-na ŋaa Moosis haritooroo nɛ.
43009029	La jima ari Wia fa bul wiaa pi Moosis nɛ, ama baal-la deeŋ-na, la bi jiŋ u si lii lee-la kala."
43009030	Ŋii nɛ baal-la bul, "Wu-kpuŋkpere nɛ ŋla. Ma bi jiŋ lee-la u si lia, ama u nɛ suri mi siaa.
43009031	La jima ari Wia bi haachɛ tiŋŋaa wu-buluŋ ka jegili. Uu jegili nialiŋ síi zilu nɛ aŋ pɛ ŋiŋaa wialiŋ u si cho.
43009032	Dunia si suomo, ma ha nia ari nuu ba si lula duu nyulima, di nuu suri u siaa?
43009033	Di nii-la nɛ bi Wia teeŋ lia, u bi wiiŋ deeŋ wuo ŋaa."
43009034	Ŋii nɛ ba bula pi baal-la a bul, "Ba paala luluŋ di ŋ ŋaa haachɛ tiina nɛ, ka ŋ ma saa chɛ di ŋ dagɛla koo?" Ŋii nɛ ba kiru ta u lii Wii-chuↄlɛ dia-la lɛ.
43009035	Yesu si nia di ba kiri baal-la ta u lii Wii-chuↄlɛ dia-la tuↄŋ, u mu chɛu, a nau a piɛsu, "Ŋ laa Nuhuobiine Bie wiaa dii koo?"
43009036	Ŋii nɛ baal-la piɛsu, "Kubɛɛ nɛ ŋii? Dagɛmi tiina di mi laa u wiaa dii."
43009037	Ŋii nɛ Yesu bula pu a bul, "Ŋ paala nau nɛ. U nɛ nii-la síi bul wiaa ŋ teeŋ ŋii."
43009038	Ŋii nɛ baal-la tuu kpirimi Yesu sipaaŋ a chuↄlu aŋ bul, "Mi Tiina, mi laa ŋ wiaa dii nɛ."
43009039	Ŋii nɛ Yesu bul, "Mi kↄ dunia di mi ŋaa di nialiŋ si nyulima, di ba siaa suri nɛ, ka di mi ŋaa di nialiŋ si si di ba siaa suro nɛ, di ba nyulimɛ."
43009040	Farisii timma-la si chiŋ dimɛ a nii Yesu si bul ŋii, ba piɛsu a bul, "Ŋ biina la ma nyulima nɛɛ?"
43009041	Ŋii nɛ Yesu bula piba a bul, "Di ma nɛ fa nyulima a bi wutitii jiŋ, ma fa bi wii-kala cheye. Ama lɛɛlɛ ma si folo bul di maa na nɛ a jiŋ wutitii ŋla, ŋii-na ma cheeriŋ ha hɛma lɛ nɛ."
43010001	Ŋii nɛ Yesu magɛ namaga a bul, "Wutitii nɛ mi bulaa pima, nii-la kala si bi boiŋniiŋ to juu pie-dia, aŋ wule to kɛrɛ juu, u tiina ŋaa gaaru nɛ.
43010002	Ama nii-la si to pie-dia boiŋniiŋ juu, u nɛ ŋaa piese-la pie-daara.
43010003	Pie-dia bibenne yie suri pie-dia boiŋniiŋ nɛ a pu. Piese-la ma jiŋ u yiikoro. U yie yiyirɛba kubala kubala, a laa ba sipaaŋ a kɛŋba lii.
43010004	Di u nɛ kɛŋ u kiaa kala lii, u yie laa ba sipaaŋ nɛ, ka piesee tuto u hariŋ, bɛɛ wiaa ba jiŋ u yiikoro nɛ.
43010005	Ba bi nuhuↄru hariŋ ka to, ba jaŋ miira fá u hariŋ, bɛɛ wiaa ba bi nuhuↄru-la yiikoro jiŋ."
43010006	Yesu magɛ namaga deeŋ piba, ka ba bi wii-la u si bula piba bubuↄŋ jiŋ.
43010007	Ŋii nɛ Yesu bira bula piba a bul, "Wutitii nɛ mi bulaa pima, mi nɛ ŋaa pie-dia-la boiŋniiŋ.
43010008	Nialiŋ kala si laa sipaaŋ kↄ mi lɛ a nyia wiaa bul di Wia nɛ tiŋba, ba kala ŋaa gaaraa nɛ, piese-la ma bi ba yiikoro lɛ ka to.
43010009	Mi nɛ ŋaa boi-la, nii-la kala si tomi lɛ juu, mi jaŋ laau ta. Nialiŋ kala si jua, mi jaŋ beŋba ari niaa síi beŋ piesee ŋii, a leŋ ba lii didii yaŋ aŋ miira kuu juu.
43010010	Gaara-na yie kↄ duu gaa a kpu nɛ koo duu chei kiaa, ama mi-na kↄ di niaa wuo kɛŋ miisiŋ, di ba tuↄŋ tutↄrɛ woruŋ bua-na kala lɛ."
43010011	Yesu bira bula, "Mi nɛ ŋaa pie-daari-zↄmuŋ. Pie-daari-zↄmuŋ yie joŋ u miisiŋ yↄↄ suuŋ nɛ u piesee wiaa.
43010012	Ama nii-la si bi piesee tii aŋ didaa, ka ba tit_imu, u nɛ yie na guŋguro duu kↄ, u leŋ piese-la aŋ fá. Guŋguro-la ku kɛsɛ ba dↄŋsuŋ aŋ ŋaa dↄŋsuŋ pisɛ.
43010013	U yie fá, bɛɛ wiaa u daa piese-la, ka ba tit_imu nɛ. U sipaa kala tuo piese-la lɛ.
43010014	Mi nɛ ŋaa pie-daari-zↄmuŋ. Mi jiŋ mi piesee, mi piesee ma jiŋmi.
43010015	Ŋii titia nɛ mi Nyimma jiŋmi, mi ma jimu. Mi joŋ mi miisiŋ yↄↄ suuŋ, mi piesee wiaa.
43010016	Mi kɛŋ piesee dↄŋsuŋ maa, aŋ ka ba tuo piesee deeŋba tuↄŋ. Mi jaŋ kɛŋba kaa kↄ. Ba ma jaŋ jiŋ mi yiikoro a kala ŋaa ni-bala piesee, ba pie-daara ma ŋaa kubala.
43010017	Mi joŋ mi miisiŋ nɛ yↄↄ suuŋ mi piesee wiaa, ka di mi bira laa. Ŋii nɛ tii mi Nyimma cho mi wiaa ŋii.
43010018	Nuu-kala dee bi jaŋ wuo leŋ mi joŋ mi miisiŋ yↄↄ suuŋ, mi titia tuↄtↄruŋ lɛ nɛ. Mi kɛŋ doluŋ di mi joŋ mi miisiŋ a yↄↄ suuŋ, a bira kɛŋ doluŋ di mi laa mi miisiŋ maa. Mi Nyimma nɛ pimi doluŋ deeŋ."
43010019	Yesu si bul wiaa deeŋba, J_uu timma-la bira kɛŋ wiaa lilɛrɛ.
43010020	Ba jesiŋ si di bɛɛ nɛ tii ba jijegili u wiaa, di jiŋsiŋ nɛ kɛnu u nyinyaasɛ.
43010021	Ba dↄŋsuŋ ma bul di nii-la jisiŋ si kɛnɛ bi wiaa deeŋba wuo bul. U bira bi nyulimaa ma siaa wuo suri.
43010022	Ŋii nɛ J_uu tiŋŋaa gbiele kubala yi di ba gbieli Jerusalɛm lɛ. Bua deeŋ lɛ nɛ ba liliisi ba si saa ba Wia dia dɛrɛ a joŋo pi Wia.
43010023	U fa ŋaa waariŋ chɛnɛ tuↄŋ nɛ. Bua deeŋ lɛ nɛ Yesu vivɛŋ zawura-la tuↄŋ ba síi yirɛ Solomↄŋ zawura a hɛ Wia dia-la lɛ.
43010024	Ŋii nɛ J_uu tiŋŋaa gbaaru a piɛsu a bul, "Ɛɛ nɛ ŋ jaŋ kɛŋla dieni magɛ ŋla aŋ-na bula pila nii-la ŋ si ŋaa? Di ŋ nɛ ŋaa Kirisito, nii-la Wia si liisa, chaasa bula pila."
43010025	Ŋii nɛ Yesu bula piba a bul, "Mi laa sipaaŋ bula pima nɛ, ka ma bi laa dii. Tiŋtimii-la mi síi tiŋ mi Nyimma doluŋ lɛ dagɛ nii-la mi si ŋaa nɛ.
43010026	Ama ma bi mi piesee ŋaa, ŋii nɛ tii ma bi mi wiaa laa dii.
43010027	Mi piesee jiŋ mi yiikoro nɛ, mi ma jiŋba, ba tuto mi hariŋ.
43010028	Ŋii nɛ mi piba miisi-la si bi dɛrɛ, ba bi jaŋ kↄ di ba suba. Nuu ma saa bi jaŋ wuo kɛŋba kaa laa mi nisiŋ lɛ da.
43010029	Mi Nyimma-la si joŋba pimi, u nɛ kii kuŋ-kala. Nuu ma kala saa bi jaŋ wuo kɛŋba kaa laa u nisiŋ lɛ.
43010030	La di mi Nyimma kala ŋaa kubala nɛ."
43010031	Yesu si bul ŋii, J_uu timma-la bira paa tabiaa di ba yagu.
43010032	Ŋii nɛ Yesu bula piba a bul, "Mi ŋaa wu-zↄŋŋↄↄ yugɛ nɛ ma sipaaŋ di ma na. Mi Nyimma nɛ pimi doluŋ mii ŋaa. Ba kubɛɛ wiaa nɛ tii maa chɛ di ma yagɛmi?"
43010033	J_uu timma-la ma miira bul, "La bi chɛ di la yagiŋ a tiŋ ŋ si ŋaa wu-zↄmↄ-la wiaa, ama ŋ ŋaa nuhuobiiŋ nɛ aŋ kɛŋ ŋ titia a kaa birimɛ Wia, a tutuusɛ Wia joŋŋoo. Ŋii nɛ tii."
43010034	Ŋii nɛ Yesu bula piba a bul, "Wia teniŋ tuↄŋ sɛmɛ dↄŋↄ ba ŋmuŋsa a bul di la nagɛ Wia nɛ. Wia bul wiiŋ deeŋ pi nialiŋ ba si ŋmuŋsɛ Wia teniŋ pa nɛ.
43010035	U ŋaa wutitii nɛ, la bi jaŋ wuo via Wia teniŋ."
43010036	Ŋii nɛ Yesu bul, "Wia si liisɛmi, a tiŋmi mi ku tuu dunia, ɛɛ nɛ saa ma jaŋ bul di mii tuusɛ Wia joŋŋoo nɛ di mi nɛ bula bul di mi ŋaa Wia Bii nɛ?
43010037	Di mi nɛ bi mi Nyimma tiŋtiŋŋaa ka tiŋ, ma sí mi wiaa laa dii.
43010038	Ama di mi níi tiŋ mi Nyimma tiŋtiŋŋaa, má laa mi wiaa dii a tiŋ tiŋtimii-la mi síi tiŋ wiaa, ari ma sí bi wialiŋ mi si bula pima laa dii kala. Ŋii lɛ nɛ ma jaŋ wuo to jiŋ a laa dii ari mi Nyimma hɛmi lɛ nɛ. Mi ma hɛu lɛ."
43010039	U si bul ŋii, ba bira chichɛ di ba kɛnu, u fori ba nisiŋ lɛ.
43010040	Ŋii nɛ Yesu bira miira mu kieli Jↄↄdaŋ fuoŋ, a mu lee-la Jↄↄŋ fa síi fo niaa Wii-chuↄlɛ liiŋ a hɛ dimɛ.
43010041	Niaa yuga a kↄ u teeŋ. Ba si di Jↄↄŋ fa bi wu-magil kala ŋaa, ama wialiŋ kala u fa si bula a tigɛ baala deeŋ lɛ ŋaa wutitii nɛ.
43010042	Niaa fa yuga a laa u wiaa dii lee-la.
43011001	Baal kubala nɛ fa hɛ taŋ kubala lɛ, taŋ-la yiriŋ nɛ Bɛtani. Baal-la yiriŋ nɛ fa Lazↄrↄs. U dihaalaa Mɛɛri ari Maata ma fa hɛ lee-la nɛ. Mɛɛri deeŋ nɛ bua kubala lɛ joŋ tulaali a bisa hɛ la Tiina Yesu naasiŋ lɛ, aŋ kɛŋ u nyu-punaa a tiikɛ. Ŋii nɛ Lazↄrↄs fa wiwiilɛ.
43011003	U dihaalaa tiŋ ba mu bula pi Yesu a bul, "La Tiina, nii-la ŋ si cho ka wiilu nɛ."
43011004	Yesu si nii wiiŋ deeŋ, u si, "Nyanyaliŋ deeŋ dee bi maga di Lazↄrↄs wiila suu, ama di Wia yiriŋ to ŋii lɛ nɛ a yirɛ, di mi ma Wia Bie yiriŋ to dimɛ yirɛ."
43011005	Yesu fa cho Maata ari u ŋaana ari Lazↄrↄs nɛ kiŋkɛŋ.
43011006	U si nia di Lazↄrↄs ka wiilu lee-la u fa si hɛ, ŋii nɛ u bira chua dimɛ tapulaa balia.
43011007	Ŋii hariŋ nɛ u bula pi u haritooroo a bul, "Má leŋ di la miira mu Judiya tiŋteeŋ." Bɛtani fa hɛ Judiya tiŋteeŋ lɛ nɛ.
43011008	Ŋii nɛ Yesu haritooroo bula pu a bul, "La kuhiaŋ, J_uu tiŋŋaa faa chɛ di ba paa tabiaa yagiŋ lee-la nɛ, u bi diene, aŋ ka ŋ biraa chɛ di ŋ mu dimɛ ŋii?"
43011009	Ŋii nɛ Yesu magɛ namaga a dagɛ ari u suuŋ bua ha bi yie. U si, "Tapuluŋ kɛŋ hawaba fii ari balia nɛ. Ŋii wiaa, di nuu níi vɛŋ wiihɛyɛ, u bi jaŋ gigɛrɛ kiaa, bɛɛ wiaa leriŋ pulla nɛ.
43011010	Ama di ŋ níi vɛŋ titaŋiŋ, ŋ yie gigɛrɛ kiaa nɛ, bɛɛ wiaa pulumuŋ tuo."
43011011	Ŋii nɛ Yesu bira bula pi u haritooroo a bul, "La naŋdↄŋↄ Lazↄrↄs piŋ doŋ nɛ, ama mi saa jaŋ mu chisu doŋ lɛ."
43011012	Ŋii nɛ u haritooroo bula pu, "Di u nɛ piŋ doŋ, ŋii-na u jaŋ duori."
43011013	Yesu si bul ŋii, u si ari Lazↄrↄs suba nɛ, aŋ ka u haritooroo biinɛ ari doŋ titia nɛ u sɛnɛ piŋ.
43011014	Ŋii nɛ Yesu chaasa bula piba ari Lazↄrↄs suba nɛ.
43011015	Ŋii nɛ Yesu bul, "A tiŋ ma wiaa mi tuↄŋ tↄrↄ ari bua-la lɛ Lazↄrↄs si suba mi tuo lee-la. Ŋii lɛ nɛ ma jaŋ to a wuo laa mi wiaa dii. Má leŋ di la mu u teeŋ."
43011016	Yesu haritooroo tuↄŋ dↄŋↄ yiriŋ nɛ fa Tↄmas. Ba kɛnu yiyirɛ daaliɛriŋ ma nɛ, bɛɛ wiaa ba fa ŋaa daaliɛriŋ nɛ. Ŋii nɛ u bula pi u dↄŋsuŋ tiŋŋaa a bul, "Má leŋ di la kala to Yesu hariŋ, duu nɛ ŋaa suu maa, di la kala suu."
43011017	Ŋii nɛ Yesu ari u haritooroo mu Bɛtani. Ba si mu yi lee-la, niaa bula pu ari ba si hugi Lazↄrↄs, u tapulaa banɛsɛ nɛ ŋla.
43011018	Bɛtani ari Jerusalɛm fa ŋaa ari meel-daasiŋ balia nɛ.
43011019	J_uu tiŋŋaa fa yuga a lii Jerusalɛm kↄ Bɛtani di ba lↄllɛ Maata ari Mɛɛri a tiŋ ba dibaala si suba wiaa.
43011020	Maata si nia ari Yesu faa kↄ nɛ, u sii lii duu chemu wɛniŋ lɛ, aŋ ka Mɛɛri-na fa hɛ dia lɛ.
43011021	Ŋii nɛ Maata bula pi Yesu a bul, "Mi Tiina, di ŋ nɛ fa hɛ daha, mi dibaala fa bi jaŋ suu.
43011022	Ari ŋii ma ha, mi jima ari ŋ nɛ sul Wia chichɛ kuŋ-kala, u jaŋ piŋ."
43011023	Ŋii nɛ Yesu bula pu ari u dibaala jaŋ bira sii a kɛŋ miisiŋ.
43011024	Ŋii nɛ Maata bula pu, "Mi jima ari dunia chɛ-dɛriŋ u jaŋ sii suuŋ lɛ, bua-la lɛ nialiŋ kala si suba si jaŋ sii."
43011025	Ŋii nɛ Yesu bula pu, "Mi nɛ ŋaa nii-la si jaŋ sii suuŋ lɛ, a chisɛ niaa suuŋ lɛ di ba kɛŋ miisiŋ. Nuu-kala si laa mi wiaa dii, di ŋ suba maa, ŋ jaŋ sii a kɛŋ miisiŋ.
43011026	Nii-la ma kala si weye aŋ laa mi wiaa dii, u bi jaŋ kↄ duu suba. Ŋ laa wiiŋ deeŋ dii koo?"
43011027	Ŋii nɛ Maata bul, "Oo, mi Tiina. Mi laa dii ari ŋ nɛ ŋaa Kirisito, nii-la Wia si liisa, a ŋaa Wia Bie maa, nii-la si maga duu kↄ dunia deeŋ."
43011028	Maata si bul wiaa deeŋba dɛrɛ, u miira juu dia a luↄra yirɛ u ŋaana Mɛɛri, a muŋso a bula pu a bul, "Mɛɛri, la kuhiaŋ kↄ nɛ aa yiriŋ."
43011029	Mɛɛri si nii ŋii, u sii lima a lii duu chemu.
43011030	Bua-la lɛ di Yesu ha bi taŋ-la tuↄŋ jua, u ha hɛ lee-la Maata si chemu nɛ.
43011031	J_uu timma-la ari Mɛɛri fa si hɛ dia lɛ baa nyagu, ba na Mɛɛri duu sii lima. Ba si na ŋii, ba sii to u hariŋ, bɛɛ wiaa ba fa biina duu chɛ duu mu yel nɛ lee-la ba fa si hugi u dibaala.
43011032	Mɛɛri si yi lee-la Yesu fa si hɛ a nau, u tuu tel u naasiŋ lɛ aŋ bul, "Mi Tiina, di ŋ nɛ fa hɛ daha, mi dibaala fa bi jaŋ suu."
43011033	Yesu si na Mɛɛri ari J_uu timma-la síi to u hariŋ kↄ di baa yel, u tuↄŋ faasa chei. U yaraa ma faasa vɛŋ.
43011034	Ŋii nɛ u piɛsɛba a bul, "Nii lɛ nɛ ma hugu?" Ba bula pu, "La Tiina, ku na lee-la."
43011035	Ba si bul ŋii, Yesu yel.
43011036	Ŋii nɛ J_uu timma-la bul, "Má bee na u si chou ŋii."
43011037	Dↄŋsuŋ ma piɛsɛ a bul, "Ka u nɛ suri nyulimaa siaa ŋii, u saa fa bi jaŋ wuo ŋaa di Lazↄrↄs sí suu?"
43011038	Ba si bul ŋii, Yesu yaraa bira vɛŋ. Ŋii nɛ ba mu yi bua-la leriŋ. Bua-la fa hɛ buŋ lɛ nɛ. Ba joŋ tabiiŋ tↄ niiŋ.
43011039	Ŋii nɛ Yesu bul di ba suri tabii-la bua-la niiŋ. Ŋii nɛ Maata, baal-la si suba dihaala dↄŋↄ, bula pu, "Mi Tiina, u si suba, u tapulaa banɛsɛ nɛ jiniŋ. Ŋla uu suↄru."
43011040	Ŋii nɛ Yesu bula pu a bul, "Mi bi bula piŋ ari ŋ nɛ laa mi wiaa dii, ŋ jaŋ na ŋii Wia si kɛŋ doluŋ?"
43011041	Ŋii nɛ ba kɛŋ tabii-la suri. Yesu wula beŋ wia nyuŋ aŋ bul, "Mi Nyimma, mii lↄlluŋ ari ŋ si jegile nii mi teeŋ.
43011042	Mi jima ari ŋŋ jegili mi teeŋ nɛ bua-na kala lɛ. Ama mi bul wiiŋ deeŋ a tiŋ nialiŋ si hɛ daha wiaa nɛ, di ba wuo laa dii ari ŋ nɛ tiŋmi."
43011043	Yesu si bul ŋii dɛrɛ, ŋii nɛ u faasa bul, "Lazↄrↄs, ku lii!"
43011044	U si bul ŋii, baal-la si suba sii ku lii. U si ku lii, gɛri-kↄsumↄↄ nɛ fa vↄↄ u naasiŋ ari u nisaa kala. Gɛriŋ dↄŋↄ ma tↄ u siaa. Ŋii nɛ Yesu bula pi nialiŋ a bul, "Má kɛnu puro ta duu viiri." Ba kɛnu puri.
43011045	J_uu timma-la fa si kↄ di ba chuↄlɛ Mɛɛri, a to u hariŋ mu a na wii-la Yesu si ŋaa, ba tuↄŋ niaa yuga a laa u wiaa dii.
43011046	Ka dↄŋsuŋ ma miira mu bula pi Farisii tiŋŋaa wii-la Yesu si ŋaa.
43011047	Ŋii nɛ Farisii timma-la ari nialiŋ si kpu pusuŋ pipi Wia kuhiasiŋ ari niaa dↄŋsuŋ hilimi a hↄnↄ vuurɛ a bul, "Bɛɛ nɛ la jaŋ ŋaa? Má na wu-magila-la kala baala deeŋ síi ŋaa nɛ.
43011048	Di la nɛ leŋe duu ŋiŋaa wiaa deeŋba, nuu-kala jaŋ laa u wiaa dii. Ŋii hariŋ Rom tiŋteeŋ niaa jaŋ kↄ a kɛŋ la Wia-dia ari la tiŋteeŋ kala kaa laa."
43011049	J_uu nihiasi-la tuↄŋ dↄŋↄ nɛ ba faa yirɛ Kayafas. Jina-la lɛ u nɛ fa ŋaa nialiŋ si kpu pusuŋ pipi Wia kuhiaŋ. Ŋii nɛ u bul, "Ma bi wii jiŋ.
43011050	Ma bi jiŋ di ni-bala nɛ laa tiŋteeŋ niaa kala nyuŋ suu, u nɛ kpia la tiŋteeŋ niaa kala si suba, koo ma bi wiiŋ deeŋ jiŋ?"
43011051	U si bul ŋii, u bi naga u titia doluŋ lɛ nɛ u bul ŋii, ama u si ŋaa nialiŋ si kpu pusuŋ pipi Wia kuhiaŋ jina-la, ŋii nɛ tii u wuo bul wiaa, Wia Diŋ-zↄŋ-la doluŋ lɛ, ari Yesu jaŋ laa tiŋteeŋ niaa kala nyuŋ suu,
43011052	tiŋteeŋ deeŋ niaa ma duŋduŋa wiaa dee, ama duu wuo pɛ kɛsɛ Wia biiri-la si pisa hɛ leree dↄŋsuŋ maa a hɛ dↄŋↄ lɛ.
43011053	A chiŋ tapulii-la a kaa mu J_uu tiŋŋaa kuhiasi-la vuurɛ ŋii ba si jaŋ to kpu Yesu.
43011054	Ŋii wiaa Yesu bira bi chaasaa gↄllɛ kpilii J_uu tiŋŋaa tuↄŋ. U lii dimɛ a mu lee kubala baa yirɛ Ɛfirim a kpagɛ giri-bine tuↄŋ. Ba di u haritooroo hɛ dimɛ.
43011055	Bua-la lɛ di J_uu tiŋŋaa diisiŋ kieliŋ gbiele-la kpaga. Ŋii nɛ J_uu tiŋŋaa yuga a lii ba jasiŋ lɛ a mu Jerusalɛm, di ba piisɛ ba disinniŋ ta, aŋ ka di gbiele-la-na yi.
43011056	Ŋii nɛ ba bee chichɛ Yesu gbiele-la tuↄŋ. Ba si hↄŋ Wia-dia tuↄŋ, ŋii nɛ ba pipiɛsɛ dↄŋↄ, "Ma biina u jaŋ kↄ gbiele-la koo, u bi jaŋ kↄ?"
43011057	Bua-la lɛ, di nialiŋ si kpu pusuŋ pipi Wia kuhiasiŋ ari Farisii tiŋŋaa pa niiŋ, di nuu-kala nɛ jiŋ Yesu si hɛ lee-la, duu dagɛ, di ba wuo kɛnu.
43012001	Lɛɛlɛ u ka tapulaa balidu nɛ, ka di J_uu tiŋŋaa diisiŋ kieliŋ gbiele-la-na yi. Ŋii nɛ Yesu sii mu Bɛtani, lee-la Lazↄrↄs si hɛ, baal-la u fa si chisa suuŋ lɛ.
43012002	Ŋii nɛ u juu Lazↄrↄs dia. Ba ŋaa kudiilee di ba huↄru. Ŋii nɛ Lazↄrↄs ari niaa dↄŋsuŋ pɛ Yesu lɛ di ba dii kudiile-la. Maata nɛ fa kɛŋ kudiile-la gↄllↄↄ kpaa.
43012003	Ŋii nɛ Mɛɛri joŋ nuuŋ ari loŋ. U suↄra sima. U yalliŋ ma hɛyɛ. Ŋii nɛ u joŋo bisa hɛ Yesu naasiŋ lɛ, a kɛŋ u nyu-punaa kaa tiikɛ. Nuu-la suↄra s_u dia-la kala.
43012004	Di Yesu haritooroo dↄŋↄ baa yirɛ Judas Isikarↄt, duu fa hɛ dimɛ, nii-la fa si jaŋ joŋ Yesu yallɛ. Ŋii nɛ u bul,
43012005	"Bɛɛ nɛ tii ba bi nuuŋ deeŋ joŋo yallɛ siidi bui balia, a joŋ moribie-la pi summoo?"
43012006	U si bul ŋii, u bi naga duu cho summo-la nɛ tii, ama u fa ŋaa gaaru nɛ. U nɛ faa kori ba moribiee a yie liliisɛ moribie-la si hɛ dimɛ.
43012007	Ŋii nɛ Yesu bula piba a bul, "Má leŋ haal-la. Má leŋ duu ŋaa ŋii a gbɛrɛ tapulii-la ba si jaŋ hugimi.
43012008	Ma di summoo jaŋ hɛ dimɛ bua-na kala lɛ. Ama la di ma bi jaŋ hɛ dimɛ deeŋ deeŋ."
43012009	Niaa yuga J_uu timma-la tuↄŋ a nii di Yesu hɛ Bɛtani lɛ, a sii mu dimɛ. Yesu duŋduŋa wiaa dee ba mu dimɛ. Ba mua ka di ba pɛ na Lazↄrↄs, nii-la u fa si chisa suuŋ lɛ nɛ.
43012010	Ŋii nɛ nialiŋ si kpu pusuŋ pipi Wia kuhiasiŋ vuurɛ di ba kpu Lazↄrↄs maa.
43012011	A tiŋ Yesu si chisɛ Lazↄrↄs suuŋ lɛ wiaa J_uu tiŋŋaa yuga a via ba nihiasiŋ niiŋ, aŋ laa Yesu wiaa dii.
43012012	Taŋ si pula, ni-daŋ-la si kↄ diisiŋ kieliŋ gbiele-la nii ari Yesu ka kↄ Jerusalɛm nɛ.
43012013	Ŋii nɛ ba kala kaarɛ abɛɛ pipaariŋ a kaa mu di ba chemu, a faasa ŋaa goŋ a bubul, "Tabarikala. Wia jaŋ pɛ nii-la síi kↄ la Tiina Wia doluŋ lɛ. U nɛ ŋaa la Iziral tiŋŋaa kuoro."
43012014	Ba síi ŋaa ŋii, ŋii nɛ Yesu na kaku-bie a hↄŋ u nyuŋ. Ba fa ŋmuŋsɛ ŋii nɛ Wia teniŋ tuↄŋ a bul,
43012015	"Ma nialiŋ sí hɛ Zaayↄŋ lɛ, ma sí fawulluŋ fá. Ma kuoro níi kↄ ma teeŋ a jil kaku-bie."
43012016	Yesu haritooroo fa bi wii-la bubuↄŋ jiŋ, ama Yesu si suba aŋ sii suuŋ lɛ a laa yiriŋ ŋii, bua-la lɛ nɛ ba liisi ari wialiŋ ba si ŋmuŋsa a tigɛu lɛ nɛ, ba sɛnɛ ŋaau lɛ ŋii.
43012017	Ni-daŋ-la fa si hɛ dimɛ a na Yesu duu yirɛ Lazↄrↄs u sii a lii suuŋ bua lɛ, ŋii nɛ baa bul wii-la.
43012018	Ni-daŋ-la si nia ari Yesu ŋaa wu-magiliŋ deeŋ, ba kala lii di ba chemu.
43012019	Ŋii nɛ Farisii timma-la bula pi dↄŋↄ a bul, "La bi wii-kala wuo ŋiŋaa. Má bee na, dunia niaa kala níi to u hariŋ ŋii."
43012020	Nialiŋ si lii Giriis tiŋteeŋ dↄŋsuŋ ma fa hɛ nialiŋ si mu Jerusalɛm di ba chuↄlɛ Wia gbiele-la lɛ tuↄŋ nɛ.
43012021	Ŋii nɛ niaa deeŋba mu Filip teeŋ. Filip fa lii Bɛtisaada nɛ, Galilii tiŋteeŋ. Ba bula pi Filip ari baa chɛ di ba na Yesu nɛ.
43012022	Filip ma mu bula pi Aŋduru. Ŋii nɛ ba balia-la mu bula pi Yesu.
43012023	Ŋii nɛ Yesu bula piba a bul, "Bua-la lɛɛlɛ kpaga nɛ di mi-na Nuhuobiine Bie laa yiriŋ.
43012024	Wutitii nɛ mi bulaa pima, di ŋ nɛ joŋ mii-biiŋ d_uu, u yie pua nɛ tiŋteeŋ, aŋ nyu, a hɛ mii-biee yugɛ. Di ŋ nɛ bi joŋo d_uu tiŋteeŋ duu pua, u bi jaŋ kɛŋ biee.
43012025	U si nagɛ ŋii mii-biiŋ ŋ si joŋo d_uu lɛ, ŋii titia nɛ u nagɛ nuhuobiine ma lɛ. Nii-la kala síi chɛ duu laa u miisiŋ, u jaŋ via u miisiŋ ta, ama nii-la kala si via u miisiŋ ta dunia deeŋ lɛ, u tiina jaŋ kɛŋ miisi-la si bi dɛrɛ.
43012026	Nii-la kala si cho duu tima pipimi, see tiina to mi hariŋ. Lee-la kala mi si hɛ, u tiina ma jaŋ hɛ dimɛ. Di nuu-kala nɛ tima pipimi, mi Nyimma jaŋ zil u tiina.
43012027	Lɛɛlɛ mi tuↄŋ bi di-bala pina. Bɛɛ nɛ saa mi jaŋ bul? Mi saa bul di mi Nyimma sí leŋe di wialiŋ kala si jaŋ ŋaami lɛ ŋaa koo? Ai, mi bi jaŋ wuo bul ŋii. Wiaa deeŋba si jaŋ ŋaami lɛ wiaa nɛ tii mi kↄ dunia. Mi Nyimma, leŋ di niaa yirɛ ŋ yiriŋ." Ŋii nɛ nuu yiikoro lii wia nyuŋ a bul, "Mi paala laa yiriŋ nɛ. Mi saa jaŋ bira leŋ di niaa yirɛ mi yiriŋ."
43012029	Ni-daŋ-la si chiŋ dimɛ a nii nii-la yiikoro, dↄŋsuŋ si di taŋ nɛ dↄmↄ. Dↄŋsuŋ ma si di Wia tiŋdaaru nɛ bul wiaa pu.
43012030	Ŋii nɛ Yesu bula piba, "Ma wiaa nɛ tii yiikoro deeŋ bul ŋii, mi wiaa dee.
43012031	Bua-la lɛ Wia si jaŋ dii dunia niaa sariya yie nɛ. Bua deeŋ lɛ nɛ u ma jaŋ kiri Sitaani ta, nii-la si ŋaa dunia niaa kuoro.
43012032	Ama di ba nɛ kpaasɛmi daa-gɛsɛɛ nyuŋ, mi jaŋ ŋaa di niaa kala kↄ mi teeŋ."
43012033	U si bul wiiŋ deeŋ, u bula dagɛ suu-la yiri u si jaŋ suu nɛ.
43012034	Ŋii nɛ nialiŋ bul, "Ba dagɛla ari ba ŋmuŋsɛ Wia teniŋ tuↄŋ a bul di Kirisito, nii-la Wia si liisa, bi jaŋ suu, duu jaŋ hɛ dimɛ deeŋ deeŋ. Ɛɛ nɛ saa ŋ bul di ba jaŋ kɛŋ Nuhuobiine Bie a kpaasɛ daa-gɛsɛɛ nyuŋ? Kubɛɛ nɛ saa Nuhuobiine Bie deeŋ wiaa ŋ síi bul?"
43012035	Ŋii nɛ Yesu bula pi nialiŋ a bul, "Puluŋ-la si hɛ ma teeŋ, u bi jaŋ dieni. Puluŋ-la ha si hɛ dimɛ ŋii, má vɛŋ puluŋ-la lɛ, di birimiŋ síma tↄ. Nii-la síi vɛŋ birimiŋ tuↄŋ bi jiŋ lee-la u síi mu.
43012036	Puluŋ-la si hɛ ma teeŋ ŋii, má laa u wiaa dii. Di ma nɛ ŋaa ŋii, ma ma jaŋ kɛŋ pulumuŋ a ma chaanɛ." Yesu si bul wiaa deeŋba dɛrɛ, u lii a kɛŋ u titia faa di ba síu na.
43012037	U si ŋaa wu-magila-la kala ba na, ari ŋii kala, ba ha bi u wiaa laa dii.
43012038	Ba si bi u wiaa laa dii ŋii, ŋii leŋe wialiŋ nii-la fa síi bul wiaa, Wia Diŋ-zↄŋ-la doluŋ lɛ baa yirɛ Azaaya si bula ŋaa wutitii nɛ. U fa bula, "Nuu-kala bi wialiŋ la si bula piba laa dii. Nuu-kala ma bi la Tiina Wia doluŋ na."
43012039	Ba sɛnɛ bi Wia wiaa wuo laa dii. Ŋla nɛ Azaaya bira bul a tigɛba lɛ.
43012040	U si, "Wia tↄ ba siaa nɛ aŋ nyirɛ ba tuↄŋ, di ba siaa sí kuŋ-kala wuo na, di ba sí wiaa bubuↄsaa ma wuo jiŋ. Di ŋii dee, ba fa jaŋ kↄ Wia teeŋ duu pullɛ ba tuↄŋ, di ba birima tutou."
43012041	Azaaya fa na Kirisito fa si jaŋ kɛŋ doluŋ, ŋii nɛ tii u bul ŋii.
43012042	Ari ŋii ma kala J_uu tiŋŋaa kuhiasiŋ yuga a laa Yesu wiaa dii, ama a tiŋ Farisii tiŋŋaa wiaa fawulluŋ fa kɛŋba. Ba bi wuo chaasa bul ari ba laa u wiaa dii, di ŋii dee, ba fa jaŋ kiriba Wii-chuↄlɛ dia lɛ.
43012043	Ba fa cho di niaa nɛ bibɛsɛba lɛ a kii Wia si bɛsɛba lɛ.
43012044	Ŋii nɛ Yesu faasa bul, "Nii-la kala si laa mi wiaa dii, u ma laa nii-la si tiŋmi wiaa dii nɛ. Mi duŋduŋa wiaa dee u laa dii.
43012045	Nii-la kala si nami, u ma na nii-la si tiŋmi nɛ.
43012046	Mi ku tuu dunia di mi ŋaa dunia pulumuŋ nɛ a chaanɛ. Nii-la kala si laa mi wiaa dii bira bi jaŋ hɛ birimiŋ tuↄŋ.
43012047	Nii-la kala si nii mi wu-bulaa aŋ bi baa to, mi bi u tiina sariya ka dii, bɛɛ wiaa mi bi kↄ di mi dii dunia niaa sariya. Mi kↄ di mi laa dunia niaa ta nɛ.
43012048	Wialiŋ mi si bula pima nɛ jaŋ dii tiina si bi mi wiaa laa dii sariya chɛɛ-la dunia si jaŋ dɛrɛ.
43012049	Wialiŋ mi si bula, mi titia doluŋ lɛ dee mi bul. Mi Nyimma-la si tiŋmi, u titia nɛ dagɛmi wialiŋ mi síi bul.
43012050	Mi jima ari wialiŋ u síi dagu jaŋ pi nialiŋ síi toba miisi-la si bi dɛrɛ. Ŋii wiaa, wialiŋ kala mi síi bul ŋaa mi Nyimma nɛ dagɛmi."
43013001	Lɛɛlɛ u ka tapulii kubala nɛ, ka di J_uu tiŋŋaa diisiŋ kieliŋ gbiele-la yi. Bua deeŋ lɛ Yesu jiŋ ari u jaŋ leŋ dunia deeŋ aŋ mu u Nyimma teeŋ. U cho nialiŋ síi to u hariŋ nɛ dunia deeŋ lɛ. Bua deeŋ lɛ saa dagɛ ari u cho u haritooroo nɛ a mu kieli.
43013002	Tapulii-la didaaniŋ Yesu ari u haritooroo hↄŋ di ba dii kudiilee. Bua deeŋ lɛ di Sitaani ku juu Saamↄŋ bie Judas Isikarↄt duu joŋ Yesu yallɛ.
43013003	Yesu fa jima ari u nɛ lii Wia teeŋ nɛ. U si lii Wia teeŋ ŋii, u jaŋ bira miira mu u teeŋ. U bira jima ari u Nyimma fa joŋ kuŋ-kala doluŋ nɛ a hɛ u nisiŋ lɛ.
43013004	Ŋii nɛ Yesu sii kudiile-la nyuŋ, a wuri u gɛri-baliŋ bil, aŋ joŋ pↄpↄ vↄↄ u tiŋa,
43013005	a ŋaa liiŋ hɛ taasi-gbaŋa lɛ, a suomo susↄŋ u haritooro-la naasiŋ a kɛŋ pↄpↄ-la titiikɛ.
43013006	U si ku yi Saamↄŋ Piita lɛ, ŋii nɛ Piita piɛsu a bul, "Mi Tiina, ŋŋ chɛ di ŋ nɛ sↄŋ mi naasiŋ?"
43013007	Ŋii nɛ Yesu bula pu, "Bua deeŋ lɛ ŋ bi jiŋ wii-la mi síi ŋaa, ama u hariŋ lɛ ŋ jaŋ jiŋ u bubuↄŋ."
43013008	Ŋii nɛ Piita bira bula pu a bul, "Ŋ bi jaŋ sↄŋ mi-na naasiŋ da." Ŋii nɛ Yesu ma bul, "Di mi nɛ bi ŋ naasiŋ sↄmↄ, ŋ bira bi mi haritooru ŋaa."
43013009	Ŋii nɛ Piita bira bul, "Mi Tiina, di ŋii-na nɛ, sí mi naasiŋ duŋduŋa sↄŋ, sↄŋ mi nyuŋ ari mi nisaa maa."
43013010	Ŋii nɛ Yesu bul, "Nii-la kala si fo liiŋ, u yaraa kala zↄmↄ nɛ, u saa bira bi maga duu fo liiŋ, ((see duu sↄŋ u naasiŋ duŋduŋa.)) Ma kala saa bi disinniŋ kɛnɛ, ama ni-bala duŋduŋa nɛ kɛŋ disinniŋ ma tuↄŋ."
43013011	Yesu paala jiŋ nii-la síi chɛ duu joŋu yallɛ nɛ. Ŋii nɛ tii u bul di ba kala tuↄŋ dee bi pulla ŋii.
43013012	Yesu si sↄŋ u haritooro-la naasiŋ dɛrɛ, u bira joŋ u gɛriŋ laalɛ a bira mu hↄŋ u di-hↄnuŋ, ŋii nɛ aŋ piɛsɛba a bul, "Ma jiŋ wii-la mi si ŋaama lɛ bubuↄŋ nɛɛ?
43013013	Ma kɛŋmi kaa yirɛ ma kuhiaŋ ari ma Tiina. U saa kɛŋ woŋbiiŋ nɛ di ma yirɛmi ŋii, bɛɛ wiaa mi nɛ sɛnɛ ŋii.
43013014	Mi si ŋaa ma Tiina ari ma kuhiaŋ aŋ sↄŋ ma naasiŋ, u maga di ma saa sↄŋ ma dↄŋsuŋ tiŋŋaa naasiŋ.
43013015	Mi laa sipaaŋ ŋaama-na nɛ, di ma saa wuo ŋiŋaa ŋii dↄŋↄ lɛ.
43013016	Wutitii nɛ mi bulaa pima, tiŋtinnu kala bi u kuhiaŋ kii, nii-la ma ba si tima, u ma bi nii-la si timu kii.
43013017	Ma lɛɛlɛ si jiŋ wiaa deeŋba ŋii, di ma níi ŋaaba, ma tuↄŋ jaŋ tↄrɛ.
43013018	Ma kala dee mi bul ari ma tuↄŋ jaŋ tↄrɛ. Mi jiŋ nialiŋ mi si liisa nɛ. Wii-la ba si ŋmuŋsa Wia teniŋ tuↄŋ sɛnɛ jaŋ ŋaa wutitii. Ba bula ari la di nii-la kala si pɛ dↄŋↄ lɛ dii kudiilee nɛ jaŋ miira gollimi lɛ.
43013019	Mi bul wiiŋ deeŋ pipima nɛ, ka duu-na ŋaa, di ŋii nɛ sɛnɛ kↄ duu ŋaa, ma jaŋ laa mi wiaa dii ari mi nɛ ŋaa Kirisito, nii-la wiaa ba si ŋmuŋsa.
43013020	Wutitii nɛ mi bulaa pima, nii-la kala si kɛŋ nii-la mi si tima woruŋ, u tiina kɛŋ mi ma woruŋ nɛ. Nii-la ma kala si kɛŋmi woruŋ, u tiina ma kɛŋ nii-la si tiŋmi woruŋ nɛ."
43013021	Yesu si bul wiaa deeŋba dɛrɛ, u tuↄŋ bi di-bala pina. Ŋii nɛ u chaasa bul, "Wutitii nɛ mi bulaa pima, ma dↄŋↄ nɛ jaŋ joŋmi yallɛ."
43013022	Ŋii nɛ u haritooro-la miira didaasɛ dↄŋↄ. Ba bi jiŋ tiina u síi dagu.
43013023	Yesu haritooro-la tuↄŋ nii-la u fa si cho nɛ fa hↄnↄ kpagu.
43013024	Ŋii nɛ Saamↄŋ Piita lↄgɛ u haritooro-la dↄŋↄ duu piɛsɛ Yesu-na di kubɛɛ nɛ u didagɛ?
43013025	Ŋii nɛ haritooro-la fa si kpagɛ Yesu wasa suusa mu yi Yesu a piɛsu a bul, "Mi Tiina, kubɛɛ nɛ?"
43013026	Ŋii nɛ Yesu bul, "Mi si jaŋ joŋ boroboro yuu disiŋ a pi nii-la, u nɛ ŋii." Ŋii nɛ u joŋ boroboro-la a yuu disiŋ a joŋo pi Judas, nii-la si ŋaa Saamↄŋ Isikarↄt bie.
43013027	Judas si yia laa boroboro-la dɛrɛ, Sitaani ku juu-u. Ŋii nɛ Yesu bula pu, "Wii-la ŋ síi chɛ di ŋ ŋaa, ŋaau lima lima."
43013028	Nialiŋ dↄŋsuŋ kala fa síi dii kudiile-la, ba bi jiŋ wii-la kala u fa si bula bubuↄŋ.
43013029	Judas fa síi kori ba moribiee ŋii, Yesu haritooro-la dↄŋsuŋ fa biina ari Yesu faa chɛ duu mu yↄↄ kialiŋ ba síi chɛ di ba dii nɛ gbiele-la lɛ, koo duu joŋ kuŋ nɛ a pi summoo.
43013030	Judas si laa boroboro-la dɛrɛ, u guu sii a lii lima lima. Bua-la lɛ titaŋ nɛ.
43013031	Judas si lia, ŋii nɛ Yesu bul di niaa jaŋ na u-na Nuhuobiine Bie doluŋ si magɛ ŋii. Niaa ma jaŋ tou lɛ nɛ a na ŋii Wia si kɛŋ doluŋ.
43013032	Ŋii nɛ Yesu bira bul, "Mi si jaŋ dagɛ Wia doluŋ si magɛ ŋii, ŋii nɛ Wia ma jaŋ dagɛ mi-na Nuhuobiine Bie doluŋ si magɛ ŋii. U jaŋ ŋaa ŋii lima.
43013033	Mi biiriŋ, mi bira bi jaŋ hɛ ma teeŋ dieni. Ma jaŋ bee chɛmi. Ama mi si bul ŋii a pi J_uu tiŋŋaa, mi jaŋ bul ŋii a pima maa. Lee-la mi si jaŋ mu, ma bi jaŋ wuo mu dimɛ.
43013034	N_ii-falii nɛ mi bilee pima. U nɛ ŋla: Ma jima ari mi choma nɛ woruŋ. Má cho dↄŋↄ ari mi si choma ŋii.
43013035	Di ma nɛ cho dↄŋↄ, ŋii lɛ nɛ niaa kala jaŋ to jiŋ ari ma sɛnɛ ŋaa mi haritooroo nɛ."
43013036	Ŋii nɛ Saamↄŋ Piita piɛsɛ Yesu a bul, "Mi Tiina, nii nɛ ŋ mumu?" Ŋii nɛ Yesu ma bula pu a bul, "Lee-la mi si jaŋ mu, ŋ bi jaŋ wuo to mu, ama u hariŋ nɛ ŋ jaŋ wuo to."
43013037	Ŋii nɛ Piita bira piɛsu a bul, "Mi Tiina, bɛɛ nɛ tii mi bi jaŋ wuo to ŋ hariŋ lɛɛlɛ? Mi paala ŋaa siri di mi joŋ mi miisiŋ yↄↄ suuŋ nɛ ŋ wiaa."
43013038	Ŋii nɛ Yesu piɛsu a bul, "Ŋ sɛnɛ ŋaa siri di ŋ joŋ ŋ miisiŋ yↄↄ suuŋ nɛ mi wiaa? Wutitii nɛ mi bulaa piŋ, ka di ji-bele-na yel, ŋ jaŋ bul naaŋsiiŋ butori ari ŋ bimi jiŋ."
43014001	Ŋii nɛ Yesu si, "Ma sí leŋe di ma tuↄŋ vugimɛ. Má laa Wia wiaa dii a laa mi ma wiaa dii.
43014002	Mi Nyimma jaŋ lɛ diisiŋ yuga hɛ dimɛ. Di ŋii fa dee, mi bi jaŋ bula pima ari mi jaŋ mu wasɛ leriŋ a bilma lɛ.
43014003	Di mi nɛ mua a wasɛ lee-la bilma lɛ dɛrɛ, mi jaŋ bira kↄ a kɛŋma kaa mu mi teeŋ Wia-jaŋ lɛ, di la kala hɛ di-bala.
43014004	Lee-la ma mi si jaŋ mu, ma jiŋ woŋbiiŋ nɛ."
43014005	Ŋii nɛ Tↄmas bula pu a bul, "La Tiina, la bi jiŋ lee-la ŋ síi mu, ɛɛ nɛ la jaŋ wuo ŋaa jiŋ u woŋbiiŋ?"
43014006	Ŋii nɛ Yesu bula pu a bul, "Mi nɛ ŋaa woŋbiiŋ aa mu Wia-jaŋ. Mi nɛ bira Wutitii Tiina maa, a biraa pi niaa ma miisiŋ. Nuu-kala bi mi Nyimma teeŋ wuo mu, see duu tomi lɛ.
43014007	Di ma nɛ jiŋmi, ma jiŋ mi Nyimma ma nɛ. A lii jiniŋ saa ma paala jimu nɛ a nau maa."
43014008	Ŋii nɛ Filip bula pu a bul, "Mi Tiina, dagɛla la Nyimma, wii-la kala la síi chɛ nɛ ŋii."
43014009	Ŋii nɛ Yesu piɛsu a bul, "Filip, la di ŋ hɛ dimɛ a dieni ŋii, ka ŋ ha bimi jiŋŋ? Nii-la kala si nami, u na mi Nyimma ma nɛ. Bɛɛ nɛ saa tii ŋ bul di mi dagɛma mi Nyimma?
43014010	Ŋ bi laa dii ari mi hɛ mi Nyimma lɛ nɛ, mi Nyimma ma hɛmi lɛɛ? Wialiŋ kala mi si yie bulaa pima, mi titia doluŋ lɛ dee mii bul. Wialiŋ ma mi síi ŋaa, mi Nyimma hɛmi lɛ níi ŋaa ŋii.
43014011	Má laa dii ari mi hɛ mi Nyimma lɛ nɛ, mi Nyimma ma hɛmi lɛ. Di ma nɛ bi ŋii wuo laa dii, má laa dii a tiŋ wialiŋ mi síi ŋaa wiaa.
43014012	Wutitii nɛ mi bulaa pima, nii-la kala si laa mi wiaa dii, u jaŋ wuo ŋiŋaa wialiŋ mi síi ŋaa. U jaŋ paala wuo ŋaa kii wialiŋ mi síi ŋaa, bɛɛ wiaa mi jaŋ miira mu mi Nyimma teeŋ.
43014013	Kuŋ-na kala ma si piɛsɛ chichɛ mi doluŋ lɛ, mi jaŋ joŋo pima. Mi jaŋ ŋaa ŋii di niaa wuo tomi lɛ a na mi Nyimma si kɛŋ doluŋ ŋii, a yirɛ u yiriŋ.
43014014	Di ma níi chɛ kuŋ-kala mi doluŋ lɛ, mi jaŋ ŋaa pima."
43014015	Ŋii nɛ Yesu bira bul, "Di ma nɛ chomi, ma jaŋ tuto mi niiŋ wiaa.
43014016	Di ma níi ŋaa ŋii, mi jaŋ sul mi Nyimma duu joŋ u Diŋ-zↄŋ-la pima, duu pipɛma lɛ. U jaŋ hɛ ma teeŋ a kaa mu wuu.
43014017	U jaŋ didagɛma wutitii. Dunia niaa buu jiŋ. Ba bi jaŋ wuo nau, ŋii nɛ tii u bi jaŋ wuo hɛba lɛ. Ama ma-na jimu nɛ. U hɛ ma teeŋ nɛ. U saa jaŋ hɛma lɛ.
43014018	Mi bi jaŋ leŋ ma duŋduŋa ta, mi jaŋ miira kↄ ma teeŋ.
43014019	U ka mua dunia niaa bira bi jaŋ nami, ama ma-na jaŋ nami. Mi si jaŋ kɛŋ miisiŋ ŋii, ma ma jaŋ kɛŋ miisiŋ.
43014020	Tapulii-la Wia si jaŋ joŋ u Diŋ-zↄŋ-la hɛma lɛ nɛ, ma jaŋ jiŋ ari mi hɛ mi Nyimma lɛ nɛ, ma ma hɛmi lɛ, mi ma hɛma lɛ.
43014021	Nii-la kala si nii mi niiŋ wiaa aa toba, u tiina nɛ chomi. Mi Nyimma ma saa jaŋ cho nii-la si chomi. Mi ma jaŋ cho tiina a kɛŋ mi titia kaa dagu."
43014022	Ŋii nɛ Judas bul (nii-la ba síi yirɛ Isikarↄt dee), "Mi Tiina, ɛɛ nɛ ŋ jaŋ ŋaa a kɛŋ ŋ titia dagɛla, aŋ bi ŋ titia kaa dagɛ dunia niaa?"
43014023	Ŋii nɛ Yesu bula pu a bul, "Nii-la kala si chomi, u jaŋ tuto mi niiŋ wiaa. U si ŋaa ŋii, mi Nyimma ma jaŋ chou. La di mi Nyimma kala ma jaŋ ku hɛu lɛ.
43014024	Nii-la si bimi cho, u bi mi niiŋ wiaa ka to. Wialiŋ ma si nii saa, mi titia dee bi bul. Ama mi Nyimma-la si tiŋmi nɛ dagɛmi mii bul.
43014025	Mi ha hɛ ma teeŋ nɛ, ŋii nɛ mi bul wiaa deeŋba pipima.
43014026	Ama mi Nyimma jaŋ joŋ u Diŋ-zↄŋ-la duu ku tuu a hɛma lɛ mi doluŋ lɛ. U jaŋ pɛma lɛ a wuo dagɛma wii-kala, a leŋ di ma liisi wialiŋ kala mi si bula pima.
43014027	Mi síi mu ŋii, mi jaŋ leŋ di ma hↄŋ ari yarifiɛlaa di ma tuↄŋ tↄrɛ. Yarifiɛla-la mi si pima, u bi naga yarifiɛla-la dunia niaa si kɛnɛ nɛ. Ma sí leŋe di ma tuↄbiinaa vugimɛ, a bira sí leŋe di fawulluŋ ma kɛŋma.
43014028	Ma nia ari mi si bula pima ari mi jaŋ miira viiri aŋ bira miira kↄ ma teeŋ. Di ma nɛ fa chomi, ma tuↄŋ fa jaŋ tↄrɛ ari mi si mu mi Nyimma teeŋ, bɛɛ wiaa u nɛ kɛŋ doluŋ a kiimi.
43014029	Mi laa sipaaŋ bul wiaa deeŋba pipima nɛ, ka di ba-na ŋaa, ma jaŋ laaba dii.
43014030	Mi bi jaŋ wuo bul wiaa ma teeŋ a dieni, bɛɛ wiaa dunia kuoro ka kↄ nɛ. U bi dol kala kɛnɛ mi lɛ.
43014031	Ama mii chɛ di dunia niaa jiŋ ari mi cho mi Nyimma nɛ. Ŋii nɛ tii mi ŋiŋaa wialiŋ kala u si si di mi ŋaa. Má leŋ di la lii. Má sii."
43015001	Ŋii nɛ Yesu si, "Mi nagɛ tia-la titia ba síi yirɛ vaiŋ nɛ. Ama mi nɛ tii-titii-la. Mi Nyimma ma nagɛ nii-la síi beŋ tia-la nɛ.
43015002	Naakel-la kala si mɛrɛ tia-la lɛ aŋ bi nɛŋ, u yie kere ta nɛ, naakel-la kala síi nɛŋ, u yie buoro ta nɛ, ka di u wuo faasa nɛŋ woruŋ.
43015003	Ma tuↄŋ paala bira bi disinniŋ kɛnɛ a tiŋ wialiŋ mi si bula pima.
43015004	Má mɛrɛmi lɛ di mi ma mɛrɛma lɛ. Tia naakelee duŋduŋa bi jaŋ wuo nɛŋ, see di ba mɛrɛ tia geŋtine lɛ. Ma ma bi jaŋ wuo tiŋ tiŋtiŋ-zↄŋŋↄↄ, see di ma mɛrɛmi lɛ."
43015005	Ŋii nɛ Yesu bira bul, "Mi nagɛ tia nɛ, ma ma nagɛ tia-la naakelee. Nii-la kala si mɛrɛmi lɛ, mi ma mɛrɛ tiina lɛ. Ŋii nɛ jaŋ wuo ŋaa duu tiŋ tiŋtiŋ-zↄŋŋↄↄ woruŋ, a tiŋ bɛɛ wiaa di ma nɛ bimi lɛ mɛrɛ, ma bi jaŋ wuo ŋaa wii-kala.
43015006	Di nuu nɛ bimi lɛ mɛrɛ, ba jaŋ joŋ tiina yuo ta, a nagɛ ba si yie keri tia naakelee ta, ba hil. Ba paaba a yuo hɛ nyiniŋ lɛ ba dii ŋii.
43015007	Di ma mɛrɛmi lɛ, mi niiŋ wiaa mi si bula pima jaŋ hɛ ma tuↄŋ. Di ma nɛ ŋaa ŋii, kuŋ-kala ma si piɛsɛmi chichɛ, mi jaŋ wuo ŋaa pima.
43015008	Di ma nɛ tiŋ tiŋtiŋ-zↄŋŋↄↄ woruŋ, ŋla nɛ mi Nyimma yiriŋ jaŋ yirɛ. Ma jaŋ wuo dagɛ ŋii ari ma ŋaa mi haritooroo nɛ.
43015009	Mi choma ari mi Nyimma si chomi ŋii nɛ. Ŋii wiaa, má mɛrɛmi lɛ di mi choma a kaa mu wuu.
43015010	Di ma níi to mi niiŋ wiaa, mi jaŋ choma a kaa mu, ari mi síi to mi Nyimma niiŋ wiaa a mɛrɛu lɛ u chomi ŋii.
43015011	Mi bul wiaa deeŋba pima di ma wuo na tuↄtↄru-la mi si joŋo pima. Ŋii nɛ ma tuↄŋ jaŋ faasa tↄrɛ woruŋ a mu dɛrɛ.
43015012	Mi choma nɛ woruŋ. Wii-la mi si bula pima di maa ŋaa nɛ ŋla: Má cho dↄŋↄ ari mi si choma ŋii.
43015013	Di nuu nɛ ŋaa siri duu joŋ u miisiŋ yↄↄ suuŋ u naŋdↄŋↄ wiaa, u chou nɛ woruŋ. Nuu-kala bi nii-la cho magɛ nia deeŋ.
43015014	Di ma níi ŋaa wialiŋ mi síi bula pima di maa ŋaa, ma jaŋ ŋaa mi naŋdↄŋsuŋ.
43015015	Mi bira bi jaŋ kɛŋma kaa yirɛ mi tiŋtinnaa, bɛɛ wiaa tiŋtinna bi wii-la u kuhiaŋ síi ŋaa jiŋ. Ama mi-na bul wialiŋ kala mi Nyimma si bula pimi pima nɛ. Ŋii nɛ tii mi kɛŋmaa yirɛ mi naŋdↄŋsuŋ.
43015016	Ma dee bimi liisa, mi nɛ liisɛma. Mi liisɛma di ma mu faasa ŋaa wu-zↄŋŋↄↄ nɛ, wu-zↄmↄ-la si bi jaŋ lɛl. Di ma níi ŋaa ŋii, mi Nyimma jaŋ pima kuŋ-kala ma si piɛsu chichɛ mi doluŋ lɛ.
43015017	Wii-la mi si bula pima di maa ŋaa nɛ ŋla: Má cho dↄŋↄ.
43015018	Di dunia niaa nɛ bɛrɛma, ma jiŋ ari ba laa sipaaŋ bɛrɛmi nɛ.
43015019	Di ma nɛ fa ŋaa dunia niaa, dunia niaa fa jaŋ choma woruŋ, ari ba si cho dↄŋↄ ŋii. Ma di dunia niaa bi kubala ŋaa. Mi liisɛma dunia niaa tuↄŋ nɛ. Ŋii nɛ tii ba bɛrɛma.
43015020	Mi laa sipaaŋ bula pima ari tiŋtinnu bi u kuhiaŋ kii. Má liisi wiiŋ deeŋ. Ba si dↄgisɛmi ŋii, ba jaŋ dↄgisɛma ma ŋii. Di ba nɛ fa sɛi mi niiŋ wiaa, ba fa jaŋ sɛi ma ma niiŋ wiaa.
43015021	Ba jaŋ ŋaa wiaa deeŋba kala a tiŋ ma síi to mi hariŋ wiaa. Ba si bi nii-la si tiŋmi jiŋ nɛ tii baa ŋaa ŋii.
43015022	Di mi nɛ fa bi ku bul wiaa piba, ba si ŋaa wu-bↄmↄ-la kala, mi fa bi jaŋ wuo bul di ba chei wii-kala. Ama mi si folo ku bul wiaa piba, ba bira bi jaŋ wuo bul ari ba bi wii-kala cheye.
43015023	Nii-la si bɛrɛmi, tiina bɛrɛ mi Nyimma ma nɛ.
43015024	Wialiŋ kala mi si ŋaa, nuu-kala biba ŋaa. Di mi nɛ fa biba ŋaa di ba na, ba fa bi jaŋ chei wii-kala. Ama ba naba kala nɛ aŋ ha bɛrɛ la di mi Nyimma kala.
43015025	Ba si bɛrɛmi ŋii, wialiŋ kala ba si ŋmuŋsa Wia teniŋ tuↄŋ sɛnɛ ŋaa. Ŋla nɛ ba ŋmuŋsɛ, 'Mi bi wii-kala ŋaa chei, ka ba bɛrɛmi.'
43015026	Ama mi jaŋ leŋ di Wia Diŋ-zↄŋ-la lii mi Nyimma teeŋ a ku tuu hɛma lɛ. U jaŋ pɛma lɛ a dagɛma wutitii. U nɛ jaŋ bul mi wiaa pima.
43015027	Ma ma jaŋ bul mi wiaa pi niaa, bɛɛ wiaa mi si suomo didagɛ niaa, la di ma kala níi to dↄŋↄ.
43016001	Mi bul wiaa deeŋba kala pipima di ma sí hariŋ miiru nɛ.
43016002	Bua-la jaŋ yi di J_uu tiŋŋaa kirima ta Wii-chuↄlɛ diisiŋ lɛ. Bua ma dↄŋ jaŋ yi di niaa kpuma aŋ biinɛ di baa to Wia woŋbiiŋ nɛ ŋii.
43016003	Ba jaŋ ŋaa wiaa deeŋba kala a tiŋ ba sí bi mi Nyimma jiŋ, a bimi ma jiŋ.
43016004	Mi bul wiaa deeŋba kala pipima di bua-la nɛ ku yi di wiaa deeŋba ŋiŋaa, ma jaŋ liisi ari mi bula pima. La di ma kala fa síi to dↄŋↄ, ŋii nɛ tii mi bi wiaa deeŋba bula pima faafaa.
43016005	Ama lɛɛlɛ mii mu nii-la si tiŋmi nɛ, aŋ ka ma kuŋ-kala ha bi mi piɛsa a bul di nii nɛ mii mu?
43016006	Mi si bul wiaa deeŋba pima lɛɛlɛ ŋla, ma tuↄŋ cheye nɛ.
43016007	Ama wutitii nɛ mi bulaa pima ŋla. Mi síi mu ŋii, u jaŋ zↄmↄ pima. Di mi nɛ bi mua, Wia Diŋ-zↄŋ-la si jaŋ kↄ a pɛma lɛ bi jaŋ kↄ. Ama di mi nɛ mua, mi jaŋ leŋ duu kↄ.
43016008	Duu nɛ saa kↄ, u jaŋ leŋ di dunia niaa jiŋ ari ba ŋaa haachɛba nɛ. U jaŋ bira dagɛba ŋii ba si jaŋ to a kɛŋ tuↄ-pula Wia sipaaŋ, a bira dagɛba ari Wia jaŋ dii ba sariya.
43016009	Ba jaŋ jiŋ ari ba si bi mi wiaa laa dii, u ŋii ŋaa haachɛ nɛ.
43016010	Mi si miira mu mi Nyimma teeŋ ŋii, ma bira bi jaŋ nami. U ŋii ma jaŋ dagɛ ari mi kɛŋ tuↄ-pula nɛ Wia sipaaŋ.
43016011	Wia si folo dii dunia kuoro Sitaani sariya ŋii, ba ma jaŋ jiŋ ari Wia ma jaŋ dii ba sariya.
43016012	Wiaa yuga nɛ mi ha kɛŋ di mi bula pima, ama ma biba wuo nyalimɛ.
43016013	Ama di Wia Diŋ-zↄŋ-la nɛ kↄ, u jaŋ dagɛma wutitii kala. U bi jaŋ bubul wiaa u titia doluŋ lɛ, ama wialiŋ kala u si nii mi Nyimma niiŋ lɛ nɛ u jaŋ bul. U ma jaŋ dagɛma wialiŋ kala si jaŋ ŋaa.
43016014	U jaŋ leŋ di niaa yirɛ mi yiriŋ, bɛɛ wiaa wialiŋ kala mi si kɛnɛ mi bul, u jaŋ kaa ku bula pima.
43016015	Ku-la kala mi Nyimma si kɛnɛ ŋaa mi kuŋ nɛ. Ŋii nɛ tii mi bula pima ari wialiŋ kala mi si kɛnɛ mi bul, Wia Diŋ-zↄŋ-la jaŋ kaa ku bula pima."
43016016	Ŋii nɛ Yesu bira bula piba a bul, "Ma bira bi jaŋ nami. Tapulaa baŋmɛnɛ chɛɛŋ nɛ ma jaŋ bira nami."
43016017	Ŋii nɛ u haritooroo dↄŋsuŋ pipiɛsɛ dↄŋↄ a bul, "Wiiŋ deeŋ bubuↄŋ nɛ bɛɛ? U bula pila ari tapulaa baŋmɛnɛ la bi jaŋ nau, di tapulaa baŋmɛnɛ chɛɛŋ nɛ la bira jaŋ nau. U bira bula ari u si jaŋ mu u Nyimma teeŋ nɛ tii la bira bi jaŋ nau.
43016018	U si yie bul di tapulaa baŋmɛnɛ deeŋ, u bubuↄŋ nɛ bɛɛ? La bi u bubuↄŋ jiŋ."
43016019	Yesu jima ari baa chɛ di ba piɛsu nɛ. Ŋii nɛ u bula piba, "Mi si si tapulaa baŋmɛnɛ ma bi jaŋ nami, di tapulaa ma baŋmɛnɛ chɛɛŋ ma jaŋ bira nami, ŋii wiaa nɛ ma pipiɛsɛ dↄŋↄↄ?
43016020	Wutitii nɛ mi bulaa pima, ma jaŋ ŋmuŋmoo niiŋ kala, di dunia niaa tuↄŋ tↄrɛ, ma tuↄŋ jaŋ chei, ama ma tuↄ-chei-la jaŋ miira birimɛ tuↄtↄruŋ.
43016021	Di haala luoruŋ níi wii duu chɛ u lul, u yie tuunɛ niiŋ nɛ. U hɛɛŋ yie nɛ. Duu nɛ saa ku lul bile dɛrɛ, u yu u hɛɛ-la kala lɛ. U si lul bie nɛ tii u tuↄŋ yie tↄrɛ.
43016022	Ŋii nɛ saa u jaŋ nagɛma ma lɛ. Lɛɛlɛ ma tuunɛ niiŋ nɛ, ama mi jaŋ bira nama di ma tuↄŋ kala tↄrɛ. Bua-la lɛ nuu-kala bi jaŋ wuo ŋaa di ma tuↄŋ bira chei.
43016023	Di tapulii-la nɛ yie, ma bi jaŋ piɛsɛmi chichɛ kuŋ-kala. Wutitii nɛ mi bulaa pima, mi Nyimma jaŋ pima kuŋ-kala ma si piɛsu chichɛ mi doluŋ lɛ.
43016024	Lɛɛlɛ ŋla ma ha bi kuŋ-kala piɛsu chichɛ mi doluŋ lɛ. Ŋii wiaa má saa piɛsu, u jaŋ joŋo pima, di ma tuↄŋ faasa tↄrɛ a mu dɛrɛ.
43016025	Wiaa deeŋba kala mi síi bul, namagaba nɛ mii magɛ. Ama bua kubala jaŋ yi, mi bira bi jaŋ magɛ namagaba, mi jaŋ chaasa bul wiaa pima a mu tigɛ mi Nyimma lɛ, di ma jiŋ ba bubuↄsaa woruŋ.
43016026	Di tapulii-la nɛ yie, ma nɛ jaŋ piɛsu chichɛ kiaa mi doluŋ lɛ. Mi bi si mi nɛ jaŋ sula pima,
43016027	bɛɛ wiaa mi Nyimma titia ma choma nɛ. Ma chomi nɛ a laa mi wiaa dii ari mi lii u teeŋ nɛ. Ŋii nɛ tii u ma choma.
43016028	Mi lii mi Nyimma teeŋ nɛ a ku tuu dunia. Lɛɛlɛ mi saa jaŋ leŋ dunia aŋ miira mu mi Nyimma teeŋ."
43016029	Ŋii nɛ u haritooro-la bula pu a bul, "Lɛɛlɛ ŋ chaasaa bul wiaa nɛ. Ŋ bira bi namagaba ka magɛ.
43016030	Lɛɛlɛ la jima di ŋ jiŋ wii-wii-kala nɛ, ŋ bí chɛ di nuu-kala piɛsiŋ wii-kala. Wiiŋ deeŋ nɛ ŋaa di la jiŋ ari ŋ lii Wia teeŋ nɛ."
43016031	Ŋii nɛ Yesu piɛsɛba, "Lɛɛlɛ saa ma laa mi wiaa dii nɛɛ?
43016032	Bua-la jaŋ yi, u saa paala yi ma nɛ, ma kala jaŋ pisɛ a mu ma diisiŋ, aŋ ka mi duŋduŋa. Ama saa, mi bi jaŋ ŋaa mi duŋduŋ. Mi Nyimma hɛmi lɛ nɛ.
43016033	Mi bul wiaa deeŋba pima di ma wuo hↄŋ ari yarifiɛlaa nɛ. Dunia deeŋ tuↄŋ ma jaŋ na hɛɛŋ. Ama má leŋ di ma nyuŋ nyaasɛ. Mi yuo dii dunia nɛ."
43017001	Yesu si bul wiaa deeŋba dɛrɛ, u wula beŋ wia nyuŋ aŋ bul, "Mi Nyimma, bua-la yie nɛ. Leŋ di mi-na ŋ Bie laa yiriŋ, di mi ma leŋ di ŋ yiriŋ yirɛ.
43017002	Ŋ nɛ joŋ doluŋ pimi di mi bibeŋ nuhuobiinee kala, a joŋ miisi-la si bi dɛrɛ a pi nialiŋ kala ŋ si liisa pimi.
43017003	Nialiŋ si jima ari ŋ nɛ sɛnɛ ŋaa Wia, Wia bira tuo, aŋ pɛ jiŋ mi-na Yesu Kirisito, nii-la ma ŋ si tima, ba nɛ kɛŋ miisi-la si bi dɛrɛ.
43017004	Mi leŋe ŋ laa yiriŋ nɛ tiŋteeŋ deeŋ lɛ. Mi tiŋ tiŋtimii-la dɛrɛ nɛ, tiŋtimii-la ŋ si joŋo pimi di mi tiŋ.
43017005	Oo, mi Nyimma, leŋ di mi yiriŋ yirɛ ŋ sipaaŋ lɛɛlɛ, yiri-la la di ŋ kala fa si laa, aŋ ka ŋ-na suomo ŋaa dunia.
43017006	Mi leŋe nialiŋ ŋ si liisa pimi dunia niaa tuↄŋ jimiŋ nɛ. Ba fa ŋaa ŋ kiaa nɛ, ŋ nɛ liisɛba pimi. Ba nɛ sɛi ŋ niiŋ wiaa.
43017007	Lɛɛlɛ ba jima ari wii-kala mi si ŋaa, mi ŋaa ŋ doluŋ lɛ nɛ.
43017008	Mi bul ŋ niiŋ wialiŋ ŋ si bula pimi piba nɛ. Ba laa dii a jiŋ ari wutitii nɛ, mi sɛnɛ lii ŋ teeŋ nɛ. Ba ma laa dii ari ŋ nɛ tiŋmi.
43017009	Mi suluŋ pipiba nɛ. Mi biŋ sula pipi dunia niaa, see nialiŋ ŋ si liisa pimi duŋduŋa. Ba nɛ ŋaa ŋ kiaa.
43017010	Nialiŋ kala mi si kɛnɛ ŋaa ŋ niaa nɛ. Nialiŋ kala ŋ ma si kɛnɛ ŋaa mi ma niaa nɛ. Ba nɛ leŋe mi laa yiriŋ.
43017011	Lɛɛlɛ mii kↄ ŋ teeŋ nɛ, mi bira bi jaŋ hɛ dunia lɛ, ama ba-na jaŋ hɛ dunia lɛ. Mi Nyimma, ŋ nɛ ŋaa nii-la si bi disinniŋ kɛnɛ. Beŋ nialiŋ ŋ si liisa pimi woruŋ ŋ doluŋ lɛ, a leŋ di ba ŋaa kubala, ari la di ŋ kala si ŋaa kubala ŋii.
43017012	Mi fa si hɛ ba teeŋ, mi beŋ ba nyuŋ nɛ woruŋ ŋ doluŋ lɛ, dol-la ŋ si joŋo pimi nɛ mi kaa beŋba. Mi si ŋaa ŋii, ba kubala ma bi lɛlɛ, see nii-la si maga duu lɛl, di wialiŋ ba fa si ŋmuŋsa Wia teniŋ tuↄŋ sɛnɛ ŋaa.
43017013	Lɛɛlɛ saa mii kↄ ŋ teeŋ nɛ. Mi ha si hɛ dunia lɛ ŋii, ŋii nɛ mi bul wiaa deeŋba piba di ba tuↄŋ faasa tↄrɛ, ari mi tuↄŋ si tↄrɛ ŋii.
43017014	Mi bul ŋ niiŋ wiaa piba nɛ. Ba di dunia niaa bi kubala ŋaa, ari la di dunia niaa si bi kubala ŋaa ŋii. Ŋii nɛ tii dunia niaa bɛrɛba.
43017015	Mi bi si di ŋ liisɛba dunia lɛ, ama mi si di ŋ pↄba nɛ a liisɛba Sitaani nisiŋ lɛ.
43017016	Ba di dunia niaa bi kubala ŋaa, ari la di dunia niaa si bi kubala ŋaa ŋii.
43017017	Ŋ niiŋ wiaa ŋaa wutitiiba nɛ. Dagɛba, di ba bira sí disinniŋ kɛŋ.
43017018	Ŋ nɛ tiŋmi dunia niaa teeŋ. Ŋ si tiŋmi ŋii, ŋii titia nɛ mi ma tiŋba dunia niaa teeŋ.
43017019	Mi joŋ mi miisiŋ nɛ a yↄↄ suuŋ ba wiaa. Mi ŋaa ŋii di ba ma ŋaa siri di ba joŋ ba miisiŋ yↄↄ suuŋ wutitii wiaa nɛ.
43017020	Mi biŋ sula pipiba duŋduŋ, mi pɛ sula pi nialiŋ si laa mi wiaa dii a tiŋ ba si bul mi wiaa piba lɛ nɛ.
43017021	Mii suluŋ ŋii di ba kala wuo ŋaa kubala nɛ. Ŋ hɛmi lɛ nɛ. Mi ma hɛŋ lɛ. Leŋ di ba kala ma wuo hɛla lɛ. Di ŋ nɛ ŋaa ŋii, dunia niaa jaŋ wuo laa dii ari ŋ nɛ tiŋmi.
43017022	Ŋ si leŋ mi laa yiriŋ ŋii, ŋii nɛ mi ma leŋ ba laa yiriŋ. Mi ŋaa ŋii di ba kala wuo ŋaa kubala nɛ, ari la di ŋ kala si ŋaa kubala ŋii.
43017023	Mi hɛba lɛ nɛ, ŋ ma hɛmi lɛ. La hɛ dↄŋↄ lɛ ŋii di ba wuo ŋaa kubala nɛ. Ŋii nɛ dunia niaa jaŋ jiŋ ari ŋ nɛ tiŋmi. Ba ma jaŋ jiŋ ari ŋ choba nɛ ari ŋ si chomi ŋii.
43017024	Mi Nyimma, ŋ paala chomi nɛ a leŋ mi laa yiriŋ, ka dunia-na suomi. Mi saa chɛ di ŋ leŋ di nialiŋ ŋ si liisa pimi, di ba hɛ mi teeŋ lee-na kala mi si jaŋ hɛ, di ba wuo na ŋii ŋ si leŋe mi laa yiriŋ.
43017025	Mi Nyimma, ŋ kɛŋ wutitii. Dunia niaa biŋ jiŋ, ama mi-na jimiŋ nɛ. Niaa deeŋba ma jiŋ ari ŋ nɛ tiŋmi.
43017026	Mi saa ŋaa ba jimiŋ nɛ, mi saa ha jaŋ leŋ di ba jimiŋ. Mi ŋaa ŋii, di ŋii ŋ si chomi, di ba ma cho dↄŋↄ, di mi ma hɛba lɛ."
43018001	Yesu si bul wiaa deeŋba dɛrɛ, ba duu haritooroo sii kieli fuo-naaŋ kubala ba kaa yirɛ Kidirↄŋ. Lee kubala nɛ fa hɛ dimɛ ba chↄŋsɛ tiisiŋ. Ŋii nɛ Yesu ari u haritooroo juu lee-la.
43018002	Ba vɛnɛɛ mu lee-la nɛ, ŋii nɛ tii Judas, nii-la si joŋu yallɛ, ma wuo jiŋ dimɛ.
43018003	Ŋii nɛ Judas kɛŋ laali-yuoroo dↄŋsuŋ ari nialiŋ si kpu pusuŋ pipi Wia kuhiasiŋ tiŋtinni-biisiŋ, ari Farisii tiŋŋaa tiŋtinni-biisiŋ, di ba mu kɛŋ Yesu. Ba mu lee-la Yesu si hɛ. Ba síi mu ŋii, ba kori chaanaa, ka-pilaa ari nyiniŋ ari ba ba-kiaa.
43018004	Yesu jiŋ wii-la kala fa si jaŋ ŋaau lɛ nɛ. Ŋii nɛ u mu cheŋba a piɛsɛba, "Kubɛɛ nɛ maa chɛɛ?"
43018005	Ŋii nɛ ba si, "Yesu si lii Nazarɛt nɛ la chichɛ." Ŋii nɛ u bula piba, "Mi nɛ ŋla." Judas, nii-la fa si jaŋ joŋu yallɛ, u ma fa hɛ ba tuↄŋ nɛ.
43018006	Yesu si bul ŋii, ba miira yala mu hariŋ a tuu tel.
43018007	Ŋii nɛ Yesu bira piɛsɛba a bul, "Kubɛɛ nɛ maa chɛ?" Ba si, "Yesu si lii Nazarɛt."
43018008	Ŋii nɛ Yesu bula piba, "Mi laa sipaaŋ bula pima ari mi nɛ ŋla. Di ma níi chɛmi, má leŋ di ni-kaanaa viiri."
43018009	(U bul ŋii di wii-la u fa si bula, duu wuo sɛnɛ ŋaa wutitii. U fa bula ari nialiŋ kala Wia si liisa pu, ba kuŋ-kala bi lɛlɛ.)
43018010	Saamↄŋ Piita fa kori tokobii nɛ. Ŋii nɛ u tuurɛ a ta nialiŋ si kpu pusuŋ pipi Wia kuhiaŋ dia-yomo na-diiŋ digiliŋ a keri. Yomo-la yiriŋ nɛ fa Malikas.
43018011	Ŋii nɛ Yesu bula pi Piita a bul, "Joŋ ŋ tokobii-la hɛ u pɛɛŋ lɛ. U bi maga di mi na hɛɛ-la, mi Nyimma síi chɛ di mi na, koo?"
43018012	Ŋii nɛ laali-yuoroo ari ba kuhiaŋ ari J_uu tiŋŋaa titinni-biisi-la kɛŋ Yesu a vↄbu.
43018013	Ba laa sipaaŋ kɛnu kaa mu Anas teeŋ nɛ. Anas nɛ fa ŋaa Kayafas hiili-baala. Jina-la Kayafas ma nɛ fa ŋaa nialiŋ si kpu pusuŋ pipi Wia kuhiaŋ.
43018014	Kayafas nɛ fa laa sipaaŋ bula pi J_uu tiŋŋaa ari ni-bala nɛ laa tiŋteeŋ niaa kala nyuŋ suu, u nɛ kpia ni-daŋ si suba.
43018015	Saamↄŋ Piita ari Yesu haritooroo dↄŋↄ to Yesu hariŋ, a juu nialiŋ si kpu pusuŋ pipi Wia kuhiaŋ kaala. Kuhiaŋ-la fa jiŋ Yesu haritooro deeŋ nɛ. Ŋii wiaa haritooru-la to Yesu hariŋ a juu kaala-la tuↄŋ.
43018016	Ka Piita chiŋ kaala-la jeeŋ hariŋ boiŋniiŋ. Ŋii nɛ Yesu haritooro-la dↄŋↄ, nii-la nialiŋ si kpu pusuŋ pipi Wia kuhiaŋ si jima, u miira lii, a bula pi toli-bie kubala si pↄ boiŋ-la niiŋ duu leŋ di Piita ku juu, aŋ kɛŋ Piita ku juu.
43018017	Ŋii nɛ tolo-la si chiŋ boi-la niiŋ piɛsɛ Piita, "Ŋ ma bi baal-la haritooroo dↄŋↄ ŋaa?" Ŋii nɛ Piita si, "Ai, mi dee."
43018018	Di waariŋ fa hɛ dimɛ. Ŋii nɛ dia-la tiŋtinnaa ari nialiŋ si kpu pusuŋ pipi Wia kuhiaŋ tiŋtinni-biisiŋ hɛ nyiniŋ a china golli aa wieni. Piita ma mu chiŋ ba teeŋ aa wieni nyiŋ-la.
43018019	Ŋii nɛ nialiŋ si kpu pusuŋ pipi Wia kuhiaŋ piɛsɛ Yesu wiaa a tigɛ u haritooroo lɛ ari wialiŋ u fa síi dagu.
43018020	Ŋii nɛ Yesu bul, "Wialiŋ kala mi si bula, mi yie chiŋ ni-daŋ tuↄŋ nɛ a bul. Mi yie chaasa chiŋ Wii-chuↄlɛ diisiŋ tuↄŋ nɛ ari Wia-dia tuↄŋ, lee-la J_uu tiŋŋaa kala si yie ku hilimi nɛ a bul. Mi ha bi wii-kala luↄra bul.
43018021	Bɛɛ nɛ saa tii ŋ piɛsɛmi? Piɛsɛ nialiŋ si nii wialiŋ mi si bula, di ba dagiŋ. Ba jiŋ wialiŋ mi si bula nɛ."
43018022	Yesu si bul ŋii, nialiŋ si kpu pusuŋ pipi Wia tiŋtinni-bie dↄŋↄ fallɛ Yesu chaŋkpaŋiŋ lɛ aŋ bul, "Ŋla nɛ u magɛ di ŋ bul wiaa nialiŋ si kpu pusuŋ pipi Wia kuhiaŋ teeŋ koo?"
43018023	Ŋii nɛ Yesu bul, "Di mi nɛ bul wii chei, u maga di ŋ bul di nuu-kala nii nɛ. Ka di wii-la mi si bula nɛ ŋaa wutitii, bɛɛ nɛ tii ŋ fallɛmi?"
43018024	Ba si vↄↄ Yesu ŋii, ŋii nɛ Anas leŋ ba kɛnu ŋii kaa mu nii-la si kpu pusuŋ pipi Wia kuhiaŋ Kayafas teeŋ.
43018025	Ka Piita ha chiŋ kaala-la tuↄŋ aa wieni nyiŋ-la. Ŋii nɛ nialiŋ dↄŋsuŋ piɛsu a bul, "Ŋ ma bi baala deeŋ haritooroo dↄŋↄ ŋaa?" Piita kaa via aŋ bul, "Ai, mi dee."
43018026	Ŋii nɛ nialiŋ si kpu pusuŋ pipi Wia kuhiaŋ dia tiŋtinnaa dↄŋↄ ma pɛu lɛ. U fa ŋaa nii-la Piita si ta u digiliŋ keri, u naaŋbii nɛ. U piɛsu a bul, "Mi fa bi ma di baal-la na, lee-la ba si chↄŋsɛ tiisiŋŋ?"
43018027	Ŋii nɛ Piita bira kaa via aŋ bul di ai, u dee. U bul ŋii dɛrɛ di ji-bele yele.
43018028	Chichuↄ-fiɛla fɛlɛlɛ ba kɛŋ Yesu lii Kayafas dia lɛ, a kɛnu kaa mu baal kubala dia baa yirɛ Paalit. Paalit nɛ fa hↄŋ Rom kuori-baliŋ nyuŋ lee-la. J_uu tiŋŋaa bi to juu. Ba bi chɛ di ba ŋaa disinniŋ a chei ba kisiŋ lɛ, aŋ wuo dii diisiŋ kieliŋ gbiele kudiilee.
43018029	Ŋii nɛ Paalit lii a piɛsɛba a bul, "Bɛɛ nɛ ma si baala deeŋ ŋaa chei?"
43018030	Ŋii nɛ ba bula pu a bul, "Di u nɛ fa bi wii ŋaa chei, la fa bi jaŋ kɛnu kaa kↄ ŋ teeŋ."
43018031	Ŋii nɛ Paalit bula piba a bul, "Má kɛnu kaa mu to ma titia woŋbiiŋ lɛ a dii u sariya." Ŋii nɛ ba bula pu a bul, "La bi woŋbiiŋ kɛnɛ di la kpu nuu-kala."
43018032	Yesu fa si daga ari u jaŋ suu daa-gɛsɛɛ nyuŋ, u ŋii sɛnɛ ŋaa wutitii.
43018033	Ŋii nɛ Paalit miira juu dia a yirɛ Yesu a piɛsu, "Ŋ nɛ ŋaa J_uu tiŋŋaa kuoroo?"
43018034	Ŋii nɛ Yesu piɛsu, "Ŋ titia nɛ bul wiiŋ deeŋ koo nuu nɛ bul ŋii piŋ a tigɛmi lɛ?"
43018035	Ŋii nɛ Paalit bira bul, "Mi bi J_uu tiina ŋaa. Ŋ titia nia ari nialiŋ si kpu pusuŋ pipi Wia kuhiasiŋ nɛ joŋuŋ hɛ mi nisiŋ lɛ. Bɛɛ nɛ ŋ ŋaa chei?"
43018036	Ŋii nɛ Yesu bul, "Mi kuoruŋ tuo dunia deeŋ lɛ, di mi kuoruŋ nɛ fa hɛ dunia deeŋ lɛ, mi niaa fa jaŋ yuo laami, di J_uu tiŋŋaa sími wuo kɛŋ. Ama mi kuoruŋ tuo daha."
43018037	Ŋii nɛ Paalit piɛsu a bul, "Ŋ saa ŋaa kuoru nɛ koo?" Ŋii nɛ Yesu bul, "Wii-la ŋ si bula ŋaa wutitii nɛ. Ba paala lulmi di mi ku ŋaa kuoru nɛ. Mi ku tuu dunia di mi dagɛ niaa, di ba jiŋ wutitii nɛ. Nii-la kala si cho duu jiŋ wutitii yie jegile nii mi teeŋ nɛ."
43018038	Ŋii nɛ Paalit piɛsu, "Wutitii nɛ bɛɛ?" Ŋii nɛ Paalit miira lii di-jaliŋ J_uu timma-la teeŋ a bula piba a bul, "Mi bi wii-la na baala deeŋ si cheye.
43018039	Ama jina-na kala, di diisiŋ kieliŋ gbiele-la nɛ yie-na kala, mi yie vɛnɛ liisɛ nialiŋ ba si kaa tↄ dia dↄŋↄ nɛ pima. U ŋii nagɛ ari ma kisiŋ nɛ. Ma saa chɛ di mi liisɛ J_uu tiŋŋaa kuoru-la nɛ ta pimaa?"
43018040	Ŋii nɛ ba kpia goŋ a bul, "Ai, nia deeŋ dee! Liisɛ Barabas ta. (Barabas fa ŋaa gaaru nɛ.)"
43019001	Ŋii nɛ Paalit leŋ ba kɛŋ Yesu a viiru.
43019002	Ba si viiru dɛrɛ, laali-yuoroo kɛŋ sↄsuŋ sua nyuŋ-chuulo a nagɛ kuoro nyuŋ-chuulo a joŋo chuu, a joŋ gɛri-fiaŋ laalu
43019003	aŋ chuↄlu a bul, "J_uu tiŋŋaa kuoro, laa chuↄluŋ!" aŋ pɛ fallu.
43019004	Ŋii nɛ Paalit bira miira lii nialiŋ teeŋ a bula piba a bul, "Má bee na, mi kɛnu kaa kuu lii ma teeŋ nɛ di ma jiŋ ari mi-na bi wii-kala na u si cheye a magɛ di ba kpuu."
43019005	Ŋii nɛ Yesu ku lii a ha chu sↄsuŋ nyuŋ-chuulo-la ari gɛri-fiaŋ-la ba si joŋo laalu. Ŋii nɛ Paalit bula piba, "Má na baal-la."
43019006	Nialiŋ si kpu pusuŋ pipi Wia kuhiasiŋ ari ba tiŋtinni-biisiŋ si nau, ba kpia goŋ a bul, "Leŋ di ba kpaasu daa-gɛsɛɛ nyuŋ." Ŋii nɛ Paalit bula piba, "Má titia kɛnu kpaasɛ daa-gɛsɛɛ nyuŋ. Mi-na bi wii-la u si cheye na."
43019007	Ŋii nɛ J_uu timma-la bira bul, "U kɛŋ u titia yirɛ Wia Bii nɛ. La kisiŋ lɛ nii-la kala si ŋaa ŋii, u maga di ba kpuu nɛ."
43019008	Fawulluŋ fa paala kɛŋ Paalit nɛ. U si nia ari ba bul ŋii, fawulluŋ wasa kɛnu.
43019009	Ŋii nɛ u bira miira juu dia-la a piɛsɛ Yesu a bul, "Nii nɛ ŋ lii?" Yesu bi wii-kala bula.
43019010	Ŋii nɛ Paalit piɛsu, "Ŋ tↄrɛ ŋ niiŋ nɛɛ? Ŋ bi jiŋ mi kɛŋ doluŋ di mi joŋuŋ taa, a bira kɛŋ doluŋ di mi leŋ di ba kpaasiŋ daa-gɛsɛɛ nyuŋ?"
43019011	Ŋii nɛ Yesu bula pu, "Ŋ fa bi dol kala kɛnɛ mi lɛ. Wia nɛ piŋ dol-la. Ama nii-la si joŋmi hɛ ŋ nisiŋ lɛ nɛ faasa kɛŋ haachɛba a kiiŋ."
43019012	Paalit si nii ŋii, u fa cho duu joŋ Yesu ta. Ŋii nɛ J_uu tiŋŋaa faasa kpia goŋ a bul, "Di ŋ nɛ joŋu ta, ŋ bira bi la tiŋteeŋ kuori-baliŋ ba síi yirɛ Siiza naŋdↄŋ ŋaa. Nii-la kala si kɛŋ u titia yiyirɛ kuoru, u tiina ŋaa kuori-baliŋ diŋdↄŋ nɛ."
43019013	Paalit si nii ŋii, u kɛŋ Yesu kaa ku lii, aŋ mu hↄŋ u sariya diiri kpasa nyuŋ. Ba kɛŋ lee-la kaa yirɛ Gabata nɛ Hiiburu yiikoro lɛ. U bubuↄŋ nɛ: Lee-la tabiaa ŋaa mula mula nɛ.
43019014	Di wia jil nyu-gbaŋa. Tapulii-la nɛ J_uu tiŋŋaa ŋaa siri di u taŋ nɛ pula di ba gbieli diisiŋ kieliŋ gbiele-la. Ŋii nɛ Paalit bula piba a bul, "Má na ma kuoro."
43019015	Ŋii nɛ ba faasa kpia goŋ a bul, "Leŋ di ba kɛnu kaa mu kpaasu daa-gɛsɛɛ nyuŋ." Ŋii nɛ Paalit piɛsɛba a bul, "Maa chɛ di mi kpaasɛ ma kuoro daa-gɛsɛɛ nyuŋ nɛɛ?" Ŋii nɛ nialiŋ si kpu pusuŋ pipi Wia kuhiasiŋ bul, "La bi kuoru kala kɛnɛ a pɛ Siiza lɛ."
43019016	Ŋii nɛ u joŋ Yesu piba di ba kaa mu kpaasɛ daa-gɛsɛɛ nyuŋ.
43019017	Ŋii nɛ ba kɛŋ Yesu lii. U lii a baasɛ u titia daa-gɛsɛɛ a mu lee-la ba síi chɛ di ba kpaasu. Lee-la yiriŋ nɛ nyu-kuŋkogulo. Hiiburu yiikoro lɛ baa yirɛ lee-la Gↄligↄta nɛ.
43019018	Lee-la nɛ ba kpaasu daa-gɛsɛɛ nyuŋ. Ba fa kpaasɛ niaa balia ma nɛ daa-gɛsɛɛ nyuŋ a pɛ Yesu lɛ. Dↄŋↄ hɛ u na-diiŋ, dↄŋↄ ma hɛ u na-gua. Ka Yesu hɛ tutuↄbaaniŋ.
43019019	Ŋii nɛ Paalit ŋmuŋsa mɛrɛ daa-gɛsɛ-la lɛ a bul, "J_uu tiŋŋaa kuoro Yesu a lii Nazarɛt."
43019020	Lee-la kpagɛ Jerusalɛm nɛ. Ŋii nɛ J_uu tiŋŋaa yuga a karimɛ wii-la Paalit si ŋmuŋsa mɛrɛ daa-gɛsɛ-la lɛ. U ŋmuŋsɛ wii-la ari yiikorusuŋ batori nɛ. U kɛŋ Hiiburu tiŋŋaa yiikoro ŋmuŋsɛ, a kɛŋ Latiŋ yiikoro ma ŋmuŋsɛ, a kɛŋ Giriik tiŋŋaa yiikoro ma ŋmuŋsɛ.
43019021	Ŋii nɛ J_uu tiŋŋaa nialiŋ si kpu pusuŋ pipi Wia kuhiasiŋ bula pi Paalit ari u sí ŋmuŋsa bul di J_uu tiŋŋaa kuoro nɛ, ama duu bul di baala deeŋ nɛ si u nɛ ŋaa J_uu tiŋŋaa kuoro.
43019022	Ŋii nɛ Paalit bul, "Wii-la mi si folo ŋmuŋsɛ ŋii, mi bira bi kaa birimɛ."
43019023	Laali-yuoro-la si kpaasɛ Yesu daa-gɛsɛ-la nyuŋ dɛrɛ, ba paa u gɛnniŋ a kaa kpaa leree banɛsɛ. Laali-yuoru kala kɛŋ dↄŋↄ. Gɛri-bal kubala ma nɛ fa hɛ dimɛ. Ba yie yuo ŋii nɛ, ba bi gɛripɛɛ kala yɛrɛ mɛrɛu lɛ.
43019024	Ŋii nɛ laali-yuoro-la bula pi dↄŋↄ a bul, "Ma sí leŋe di la kɛŋ gɛri-la kiɛsɛ, má leŋ di la tↄŋsɛ, a na nii-la si jaŋ dii duu laa gɛri-la." Wiiŋ deeŋ ba ŋaa di wialiŋ ba fa si ŋmuŋsa Wia teniŋ tuↄŋ, duu ŋaa wutitii nɛ. Ba fa si, "Ba paa mi gɛnniŋ kpaa dↄŋↄ nɛ aŋ tiŋ mi gɛriŋ dↄŋↄ wiaa a tↄŋsɛ."
43019025	Nialiŋ fa si china kpagɛ Yesu daa-gɛsɛ-la nɛ ŋla: Yesu naaŋ, ari u naaŋ dihaala, ari Kilopas haala Mɛɛri, ari Mɛɛri Magidaliŋ.
43019026	Yesu si na u naaŋ ari u haritooru-la u fa si cho, di ba china, ŋii nɛ u bul u naaŋ lɛ a bul, "Haal, bee na ŋ bie nɛ ŋla,"
43019027	aŋ bira bula pi u haritooru-la ma a bul, "Na ŋ ma naaŋ nɛ ŋla." A chiŋ bua-la lɛ u haritooru-la kɛŋ Yesu naaŋ-la a kaa mu u dia ba hɛ dimɛ.
43019028	Yesu jima ari lɛɛlɛ wii-wii-kala dɛrɛ nɛ, ka duu wuo leŋ di wialiŋ ba si ŋmuŋsa Wia teniŋ tuↄŋ, di ba ŋaa wutitii, ŋii nɛ u si lii-nyuasuŋ nɛ kɛnu.
43019029	Di siniŋ si nyala s_u gbaŋa chiŋ dimɛ. Ba joŋ suosuo a siŋ siŋ-la lɛ, a kɛŋ sakeliŋ liisɛ suosuo-la, a kaa jila hɛ Yesu niiŋ lɛ.
43019030	Ŋii nɛ Yesu nyua siŋ-la. U si nyua siŋ-la dɛrɛ, ŋii nɛ u bul, "Wii-kala dɛrɛ nɛ", aŋ kɛŋ u nyuŋ chugili a suu.
43019031	Tapulii-la nɛ J_uu tiŋŋaa ŋaa siri a gbɛrɛ ba diisiŋ kieliŋ gbiele-la. Tapulii-la ma ŋaa chɛ-wiesii-la chɛɛŋ nɛ. Ŋii nɛ tii ba bi chɛ di nialiŋ sagɛ daa-gɛsɛ-la nyuŋ chɛɛ-la. Ŋii nɛ ba mu sul Paalit duu leŋ di laali-yuoroo mu bori ba naasiŋ aŋ soriba daa-gɛsɛ-la nyuŋ. U sɛi.
43019032	Ŋii nɛ laali-yuoro-la mu kɛŋ baala-la ba si kpua a pɛ Yesu lɛ naasiŋ kaa bori.
43019033	Ba kↄ Yesu leriŋ duu suba. Ŋii wiaa ba bi u naasiŋ boro.
43019034	Ama laali-yuoro-la dↄŋↄ joŋ u timiŋ a tↄↄ Yesu sɛmɛ lɛ u luri. Ŋii nɛ chaliŋ ari liiŋ lii.
43019035	Mi-na Jↄↄŋ nɛ na wiaa deeŋba ari mi siiŋ aa bulba. Wutitii nɛ mi bul. Mi bul wiaa deeŋba pipima di ma ma laa dii.
43019036	Wiaa deeŋba kala ŋaa di wialiŋ ba si ŋmuŋsa Wia teniŋ tuↄŋ ŋaa wutitii nɛ. Ba ŋmuŋsa a bul, "Ba bi jaŋ bori u haŋgbel-bala maa."
43019037	Wia teniŋ sɛmɛ dↄŋↄ ba bira bula ari ba jaŋ beŋ nii-la ba si tↄbↄ.
43019038	Yesu si suba, baal kubala ma fa hɛ dimɛ. Baa yirɛ Josɛf. U fa lii Arimatiya tiŋteeŋ nɛ. U ma fa ŋaa Yesu haritooroo dↄŋↄ nɛ. Ama u-na faa luↄru nɛ a tiŋ J_uu tiŋŋaa wiaa. Uu fába nɛ. Ŋii nɛ u mu sul Paalit duu leŋ duu sori Yesu ku-suuŋ. Paalit pu woŋbiiŋ. Ŋii nɛ u mu sori.
43019039	Nikodiimas, nii-la fa si laa sipaaŋ mu Yesu teeŋ titaŋiŋ, u ma to Josɛf hariŋ mu, a pɛ kɛŋ tii-keli-zↄŋ kubala baa yirɛ mɛɛ ari dↄŋↄ maa baa yirɛ alↄis. Ba yuŋuŋ magɛ nuhuobiine yuŋuŋ nɛ.
43019040	Ba balia nɛ mu joŋ Yesu ku-suuŋ, a joŋ gɛripɛ-pula, a joŋ kialiŋ misɛ gɛripɛ-pula-la, a kaa bɛ Yesu. J_uu tiŋŋaa yie ŋaa ŋii nɛ a huhugi ba suunuŋ.
43019041	Lee kubala nɛ kpagɛ lee-la ba fa si kpaasɛ Yesu daa-gɛsɛ-la nyuŋ. Ba chↄŋsɛ tiisiŋ. Tiisi-la tuↄŋ buŋ kubala nɛ fa hɛ dimɛ ba lↄsɛ. Ama ba ha bi nuu-kala hugo dimɛ.
43019042	U si ka tapul-bala ka di J_uu tiŋŋaa gbieli-baliŋ yi, ka bua-la ma kpagɛ lee-la, ŋii nɛ ba joŋ Yesu hugi dimɛ.
43020001	Lahadi chɛɛŋ siipuuraa di leriŋ kala ha bire, Mɛɛri Magidaliŋ mu bua-la leriŋ a na tabii-la ba si joŋo tↄ bua-la niiŋ duu suro.
43020002	Ŋii nɛ u fá mu Saamↄŋ Piita ari Yesu haritooro-la dↄŋↄ teeŋ, nii-la Yesu fa si cho woruŋ, a bula piba a bul, "Ba liisɛ la Tiina Yesu bua-la tuↄŋ nɛ. La bi jiŋ lee-la kala ba si joŋu bil."
43020003	Ŋii nɛ Piita ari Yesu haritooro-la dↄŋↄ-la sii mu bua-la leriŋ.
43020004	Ba kala balia fá. Ŋii nɛ dↄŋↄ-la tiina kieli Piita, a laa sipaaŋ fá mu bua-la leriŋ.
43020005	U si yi bua-la leriŋ, u bi bua-la tuↄŋ jua. U tuu t_iŋ nɛ a nyilimi a na gɛnni-la ba fa si joŋo bɛ Yesu, di ba pina, ka u buu na.
43020006	Ka Piita to hariŋ kↄ a ku juu bua-la tuↄŋ, a na gɛnni-la ba fa si joŋo bɛ Yesu, di ba pina.
43020007	Ka gɛri-la ba fa si joŋo vↄↄ Yesu nyuŋ ma, duu chuolo piŋ u duŋduŋa.
43020008	Ŋii nɛ nii-la si laa sipaaŋ mu bua-la leriŋ ma juu bua-la tuↄŋ a na wii-la si ŋaa, a laa dii ari Yesu sii suuŋ lɛ nɛ.
43020009	Ama ba bi wii-la ba fa si ŋmuŋsa Wia teniŋ tuↄŋ bubuↄŋ jiŋ ari u maga di Yesu sii suuŋ lɛ nɛ.
43020010	Ŋii nɛ Yesu haritooro-la miira mu ba diisiŋ.
43020011	Bua-la lɛ di Mɛɛri miira mu bua-la teeŋ. Ŋii nɛ u chiŋ dimɛ aa yel. Uu yel ŋii nɛ aŋ pɛ nyinyilimi bua-la tuↄŋ.
43020012	U nyilimi bua-la tuↄŋ ŋii nɛ a na Wia tiŋdaaraa balia bua-la tuↄŋ a laalɛ gɛri-pulluŋ. Dↄŋↄ hↄŋ Yesu nyuŋ fa si mu lee-la. Dↄŋↄ ma hↄŋ u naasiŋ fa si mu lee-la.
43020013	Ŋii nɛ ba piɛsu a bul, "Haal, bɛɛ nɛ tii ŋ yiyel?" Ŋii nɛ u bul, "Ba joŋ mi Tiina Yesu kaa lɛl nɛ. Mi bi jiŋ ba si joŋu kaa mu bil lee-la."
43020014	U si bul ŋii dɛrɛ aŋ ŋaa duu birimɛ, duu na baal duu chiŋ dimɛ. Yesu nɛ fa ŋii. Ama Mɛɛri fa bi jiŋ ari Yesu nɛ.
43020015	Ŋii nɛ Yesu ma piɛsɛ Mɛɛri, "Bɛɛ nɛ tii ŋ yiyel? Kubɛɛ nɛ ŋ chichɛ?" Mɛɛri fa biina baal-la síi beŋ tiisi-la nɛ. Ŋii nɛ u piɛsu, "Kuhiaŋ, di ŋ nɛ joŋo, dagɛmi lee-la ŋ si kaa mu bil, di mi mu joŋu kaa viiri."
43020016	Ŋii nɛ Yesu yiru a bul, "Mɛɛri." Ŋii nɛ u miira daasɛ aŋ bul ari Hiiburu yiikoro, "Rabboni, ŋ nɛɛ?" (Rabboni bubuↄŋ nɛ kuhiaŋ.)
43020017	Ŋii nɛ Yesu bula pu a bul, "Sími kɛŋ. Mi ha bi mi Nyimma teeŋ jila. Ama mu bula pi mi naaŋbiiriŋ ari mi jaŋ jil mi Nyimma teeŋ. U ŋaa ma ma Nyimma nɛ a ŋaa mi Wia, a ŋaa ma ma Wia."
43020018	Ŋii nɛ Mɛɛri Magidaliŋ mu Yesu haritooro-la teeŋ, a bula piba a bul duu na u Tiina Yesu nɛ, a bul wialiŋ ma kala u si bula pu.
43020019	Lahadi chɛɛŋ titaŋiŋ u haritooroo hilimi dia tuↄŋ aŋ kɛŋ boiŋ yagɛ. Baa fá J_uu timma-la nɛ. Ŋii nɛ tii ba kɛŋ borusuŋ tↄ a yagɛ. Ŋii nɛ Yesu ku chiŋ ba tutuↄbaaniŋ aŋ bul, "Ma jaŋ hↄŋ ari yarifiɛlaa."
43020020	U si bul ŋii dɛrɛ, u kɛŋ u nisaa ari u sɛmɛ dagɛba. U haritooroo kala tuↄŋ tↄrɛ ba si na ba Tiina Yesu.
43020021	Ŋii nɛ Yesu bira bula piba, "Ma jaŋ hↄŋ ari yarifiɛlaa. Mi Nyimma si tiŋmi ŋii, ŋii titia nɛ mi maa tiŋma di ma tiŋ mi tiŋtiŋŋaa."
43020022	U si bul ŋii dɛrɛ, u wiese hɛba lɛ aŋ bul, "Má laa Wia Diŋ-zↄŋ-la duu hɛma lɛ.
43020023	Di ma nɛ joŋ nuu haachɛba a chɛu, u bira bi haachɛ kɛnɛ. Di ma nɛ bira bi nuu haachɛba joŋo chɛu, u ha kɛŋ u haachɛba nɛ."
43020024	Bua-la lɛ Yesu si kɛŋ u titia ku dagɛ u haritooro-la, u haritooro-la dↄŋↄ fa tuo. U yiriŋ nɛ Tↄmas. Ba fa ŋaa daaliɛri nɛ. Ŋii nɛ tii baa yiru daaliɛriŋ maa.
43020025	Ŋii nɛ u haritooro-la dↄŋsuŋ bula pu a bul di ba na Yesu. Ŋii nɛ Tↄmas bula piba a bul, see duu na hɛmɛ-la buasuŋ u nisaa lɛ, a joŋ u neniiŋ hɛ bua-la lɛ, a joŋ u neniiŋ hɛ u sɛmɛ bua-la ma lɛ, u bi jaŋ laa dii ari wialiŋ ŋaa wutitii.
43020026	Tapulaa chori pɛgɛ Yesu haritooro-la bira juu dia a kɛŋ boiŋ yagɛ. Bua-la-na lɛ di Tↄmas hɛ ba tuↄŋ. Di Yesu ku juu chiŋ ba tutuↄbaaniŋ aŋ bul, "Ma jaŋ hↄŋ ari yarifiɛlaa."
43020027	Ŋii nɛ aŋ ka u bula pi Tↄmas, "Joŋ ŋ neniiŋ a hɛ mi nisiŋ bua-la lɛ aŋ beŋ mi nisaa, aŋ kɛŋ ŋ nisiŋ hɛ mi sɛmɛ bua-la ma lɛ a na, aŋ laa mi wiaa dii, aŋ sí kaa lɛrɛ."
43020028	Ŋii nɛ Tↄmas yiru a bul, "Mi Tiina, ŋ nɛ mi Wia!"
43020029	Ŋii nɛ Yesu piɛsu, "Ŋ si nami nɛ tii ŋ laa mi wiaa dii koo? Nialiŋ si bimi na aŋ laa mi wiaa dii, ba tuↄŋ jaŋ tↄrɛ."
43020030	Yesu ŋaa wu-magilaa yugɛ u haritooroo na a pɛ wialiŋ mi si ŋmuŋsa teniŋ deeŋ tuↄŋ. Aŋ ka mi bi ba-na ŋmuŋsa hɛ teniŋ deeŋ tuↄŋ.
43020031	Ama mi ŋmuŋsɛ wiaa deeŋba di ma wuo laa dii ari Yesu nɛ ŋaa Kirisito, nii-la Wia si liisa aŋ pɛ ŋaa Wia Bie maa. Di ma nɛ laa wiaa deeŋba dii, ma jaŋ kɛŋ miisiŋ u doluŋ lɛ.
43021001	Yesu bira kɛŋ u titia dagɛ u haritooroo dↄŋsuŋ muga kubala niiŋ baa yirɛ Tabiiras. U haritooro-la nɛ ŋla:
43021002	Saamↄŋ Piita ari Tↄmas, nii-la ba fa si kaa yirɛ daaliɛriŋ maa, ari Natanial fa si lii taŋ kubala nɛ baa yirɛ Keena a hɛ Galilii tiŋteeŋ. Zɛbidii biiriŋ balia ma nɛ fa hɛ dimɛ, ari Yesu haritooroo balia maa.
43021003	Ŋla nɛ u to a kɛŋ u titia ku dagɛba: Ba fa chiŋ muga-la niiŋ nɛ. Ŋii nɛ Saamↄŋ Piita bula pi haritooro-la ku-kaanaa ari uu mu duu kɛsɛ cheŋfilee nɛ. Ŋii nɛ ba kala bul di ba jaŋ to mu. Ŋii nɛ ba mu joŋ liiŋ daboro a juu liiŋ tuↄŋ, ama titaŋ-la kala ba bi cheŋfilii kala kɛnɛ.
43021004	Taŋ si pulaa kↄ di Yesu chiŋ lii-la niiŋ, ama u haritooro-la bi jiŋ ari u nɛ.
43021005	Ŋii nɛ Yesu piɛsɛba, "Mi naŋdↄŋsuŋ, ma kɛsɛ cheŋfilee nɛɛ?" Ŋii nɛ ba bul di ba bi kubala ma kɛnɛ.
43021006	Ŋii nɛ u bula piba di ba joŋ ba joŋba, a yuo hɛ liiŋ tuↄŋ liiŋ daboro-la na-diiŋ sɛmɛ, di ba nɛ ŋaa ŋii, ba jaŋ kɛsɛ cheŋfilee. Ŋii nɛ ba joŋ joŋ-la yuo kɛsɛ cheŋfilee s_u. U si suo ŋii, ba bi wuo lilɛrɛ.
43021007	Ŋii nɛ haritooru-la Yesu si cho woruŋ bula pi Piita a bul, "La Tiina Yesu nɛ!" Bua-la lɛ di Piita fa wuri u gɛriŋ nɛ. U si nii ŋii, u joŋ u gɛriŋ a laalɛ, aŋ lii liiŋ daboro-la lɛ, a fula juu liiŋ duu duoro mu Yesu teeŋ.
43021008	Lee-la ari lii-la niiŋ fa bi bol. U fa yi naakieliŋ zↄlↄ nɛ. Ka Yesu haritooro-la ku-kaanaa lɛrɛ joŋ-la ari cheŋfilie-la ku lii lii-la niiŋ.
43021009	Ba si ku lii lii-la niiŋ, ba na hↄlↄↄ nyiniŋ di cheŋfilee chɛbɛ, ka ba na boroboro maa.
43021010	Ŋii nɛ Yesu bula piba a bul, "Má liisɛ cheŋfilie-la dↄŋsuŋ ma si kɛsɛ lɛɛlɛ a kaa kↄ."
43021011	Ŋii nɛ Saamↄŋ Piita mu lɛrɛ joŋ-la ku lii lii-la niiŋ, di cheŋfili-balaa suo. Cheŋfilie-la fa ŋaa zↄlↄ ari mahiŋ balia ari fii ari batori nɛ. Cheŋfilie-la yuga ŋii ma nɛ, aŋ ka joŋ-la bi kiɛsa.
43021012	Ŋii nɛ Yesu bula piba a bul, "Má ku lii billɛ ma niiŋ." U si bul ŋii, u haritooroo kuŋ-kala bi piɛsɛ a bul di kubɛɛ nɛɛ? Ba kala jima ari ba Tiina Yesu nɛ.
43021013	Ŋii nɛ Yesu joŋ boroboro-la a piba, a joŋ cheŋfilie-la ma a piba di ba dii.
43021014	U si sii suuŋ lɛ u butori nɛ ŋii u si kɛŋ u titia kaa ku dagɛ u haritooroo.
43021015	Ba si dii boroboro-la ari cheŋfilie-la dɛrɛ, ŋii nɛ Yesu piɛsɛ Saamↄŋ Piita a bul, "Jↄↄŋ bie Saamↄŋ, ŋ chomi a kii niaa deeŋba nɛɛ?" Ŋii nɛ Piita si, "Oo mi Tiina, ŋ titia jima ari mi choŋ nɛ." Ŋii nɛ Yesu bula pu, "Beŋ mi niaa nyuŋ, ari pie-daara si yie beŋ u piesee nyuŋ ŋii."
43021016	Ŋii nɛ Yesu bira piɛsu, "Jↄↄŋ bie Saamↄŋ, ŋ chomi nɛɛ?" Ŋii nɛ u bira bul, "Oo mi Tiina, ŋ jima ari mi choŋ nɛ." Ŋii nɛ Yesu bira bula pu, "Beŋ mi niaa nyuŋ, ari pie-daara si yie beŋ u piesee nyuŋ ŋii."
43021017	Ŋii nɛ Yesu bira piɛsu torimuŋ a bul, "Jↄↄŋ bie Saamↄŋ, ŋ chomi nɛɛ?" Yesu si piɛsu torimuŋ ŋii, u tuↄŋ chei. Ŋii nɛ Piita bula pu, "Mi Tiina, ŋ jiŋ wii-kala nɛ, ŋ jima ari mi choŋ nɛ." Ŋii nɛ Yesu bira bula pu, "Beŋ mi niaa nyuŋ, ari pie-daara si yie beŋ u piesee nyuŋ ŋii.
43021018	Wutitii nɛ mi bulaa piŋ, ŋ fa si ŋaa haŋbie, ŋ yie kɛŋ ŋ damɛrɛ kaa vↄↄ ŋ tiŋa nɛ aa mu lee-la kala ŋ si cho. Ama di ŋ nɛ ku hiɛsɛ, ŋ jaŋ kɛŋ ŋ nisaa jee, aŋ ka di nuu dↄŋ nɛ joŋ damɛrɛ-la a vↄbuŋ aŋ kɛniŋ mu lee-la ŋ si bi cho di ŋ mua."
43021019	Yesu si bul wiiŋ deeŋ, u dagɛ Piita si jaŋ suu ŋii a laa yiriŋ pi Wia. Ŋii hariŋ lɛ nɛ Yesu bula pu duu to u hariŋ.
43021020	Ŋii nɛ Piita daasɛ hariŋ a na Yesu haritooru-la Yesu fa si cho woruŋ, nii-la fa si suusa mu kpagɛ Yesu bua-la lɛ ba fa síi dii diisiŋ kieliŋ gbiele-la kudiilee, a fa piɛsu, "Mi Tiina, kubɛɛ nɛ chɛ duu joŋuŋ yallɛɛ?"
43021021	Piita si nau, ŋii nɛ u piɛsɛ Yesu a bul, "Mi Tiina, ka baala deeŋ, bɛɛ nɛ jaŋ ŋaau lɛ?"
43021022	Ŋii nɛ Yesu bula pu, "Di mi níi chɛ duu hɛ dimɛ ka di mi-na miira kↄ dunia, ŋ sipaa tuo dimɛ. To mi hariŋ."
43021023	Ŋii nɛ ba ŋmoo doworo pi nialiŋ kala si laa Yesu wiaa dii ari Yesu haritooro deeŋ-na bi jaŋ suu. Ama Yesu bi ŋii bula. U si duu níi chɛ di haritooru-la hɛ dimɛ ka di u-na miira kↄ dunia, Piita sipaa tuo.
43021024	Mi-na Jↄↄŋ nɛ na wiaa deeŋba aa ŋmuŋsɛ teniŋ deeŋ. La saa jima ari wialiŋ kala mi si bula ŋaa wutitii nɛ.
43021025	Yesu ŋaa wiaa dↄŋsuŋ yugɛ a pɛ wialiŋ mi si ŋmuŋsa hɛ teniŋ deeŋ lɛ. Wialiŋ-na mi bi ŋmuŋsa. Di mi nɛ fa ŋmuŋsɛ wialiŋ kuŋ-kuŋ-kala, teŋ-la fa jaŋ yuga kii dunia kala.
44001001	Mi naŋdↄŋↄ Tiafilas, mi-na Luuk laa sipaaŋ ŋmuŋsɛ teniŋ a piŋ. Teŋ-la lɛ mi dagɛ wialiŋ kala Yesu si ŋaa ari wialiŋ kala u si daga, a suomi bua-la lɛ u si suomo titiŋ u tiŋtiŋŋaa
44001002	a kaa mu tapulii-la Wia si joŋu a kaa jil Wia-jaŋ. Wia Diŋ-zↄŋ-la doluŋ lɛ u dagɛ u naŋzↄↄba-la u si tuↄsa tiŋtimii-la ba si jaŋ titiŋ, ka u-na jil Wia-jaŋ.
44001003	U si sii suuŋ lɛ, u kɛŋ u titia ku dagɛ u naŋzↄↄba-la a yugɛ nɛ tapulaa mahiŋ balia pɛgɛ. Woŋbiee yuga nɛ u kɛŋ u titia kaa dagɛ ari u weye, aŋ bul Wia kuorii-la wiaa a piba, ka u-na jil Wia-jaŋ.
44001004	U si hɛ ba teeŋ, u bula piba a bul, "Ma sí Jerusalɛm lɛ lii. Má gbɛrɛ ma Nyimma Wia zile ku-la u fa si si u jaŋ joŋo pima. Wii-la mi fa si bula pima nɛ ŋla:
44001005	Mi bula, 'Jↄↄŋ síi fo niaa Wii-chuↄlɛ liiŋ, liiŋ duŋduŋa nɛ u kaa fo. Ama u bi dieni, ka mi joŋ mi Diŋ-zↄŋ-la hɛma lɛ."
44001006	Yesu ari u naŋzↄↄba si hilimi ŋii, ba piɛsu, "La Tiina, tapulaa deeŋba lɛ, ŋ jaŋ bira leŋ di Iziral tiŋŋaa dii kuoruŋ?"
44001007	Ŋii nɛ Yesu bula piba, "Mi Nyimma bi chɛ di ma jiŋ tapuluŋ deeŋ. U nɛ kɛŋ doluŋ a hɛ tapulia-la wialiŋ si jaŋ ŋaa.
44001008	Ama di Wia joŋ u Diŋ-zↄŋ-la hɛma lɛ, ma jaŋ kɛŋ doluŋ. Ma jaŋ ŋaa mi siada tiŋŋaa a bul mi wiaa Jerusalɛm lɛ, Judiya tiŋteeŋ kala ari Samaria lɛ, a kaa mu dunia sɛmɛ-na kala."
44001009	Yesu si bul ŋii dɛrɛ, Wia joŋu kaa jil Wia-jaŋ, ka ba china bibeŋ. Ŋii nɛ duoŋbiliŋbaaniŋ ku tↄu, ba bira buu na.
44001010	Ba ha si wula bibeŋ wia nyuŋ ŋii, di niaa balia nɛ ŋii a chiŋ ba sɛmɛ, a laalɛ gɛri-pulluŋ
44001011	a piɛsɛba, "Galilii timma, bɛɛ nɛ tii ma chinaa beŋ wia nyuŋ ŋii? Yesu deeŋ Wia si joŋo ma sipaaŋ a kaa jil Wia-jaŋ, u jaŋ miira kↄ ari ma si nau duu jil Wia-jaŋ ŋii."
44001012	Ŋii nɛ Yesu haritooro-la lii peel-la ba síi yirɛ Olivɛt a miira mu Jerusalɛm. A chiŋ peel-la leriŋ a kaa mu Jerusalɛm u yi ari meel-daaŋ lebi nɛ.
44001013	Ba si yi Jerusalɛm, ba mu juu dia-la ba síi juu Jerusalɛm lɛ, lusuŋ nyuŋ. Piita ari Jↄↄŋ ari Jeems ari Aŋduru ari Filip ari Tↄmas ari Batolomi ari Matiu, ari Alifiyas bie Jeems, ari Saamↄŋ Zɛlↄt, ari Jeems bie Judas, ba kala níi juu di-bala.
44001014	Ba di haalaa dↄŋsuŋ ari Yesu naaŋ Mɛɛri ari Yesu ŋaanaa, ba kala ŋaa nii-bala nɛ aa hilimi dimɛ, a fiɛsɛ siiŋ a chuchuↄlɛ Wia.
44001015	Tapulii kubala ba ku hilimi dↄŋↄ lɛ. Ba fa yi ari niaa zↄlↄ ari mara. Ŋii nɛ Piita sii chiŋ duu bul wiaa a bul,
44001016	"Mi naaŋbiiriŋ, Wia Diŋ-zↄŋ-la fa leŋe Devit dagɛ wialiŋ Judas si jaŋ ŋaa. Wia niiŋ wiaa deeŋba ku ŋaa wutitii. Judas nɛ kɛŋ niaa kↄ di ba kɛŋ Yesu.
44001017	Yesu fa liisu duu ŋaa la dↄŋↄ nɛ, a maa tiŋ la tiŋtimiŋ deeŋ.
44001018	Judas si ŋaa wu-bↄŋ-la, u laa moribiee. U joŋ moribie-la a yↄↄ tiŋtee kubala nɛ. Dimɛ nɛ u tuu tele yɛrɛ. U tuↄŋ kiaa kala jaasɛ.
44001019	Niaa si hɛ Jerusalɛm lɛ kala nii. Ba yiikoro lɛ ba kɛŋ lee-la kaa yiyirɛ Akilidaama. U bubuↄŋ nɛ chaliŋ tiŋteeŋ. Devit ŋmuŋsa hɛ Wia teniŋ sɛmɛ dↄŋↄ baa yirɛ Saams a bul, 'Wia jaŋ leŋ duu dia piŋ jikpeeŋ, di nuu-kala sí dimɛ juu.' U bira ŋmuŋsa di nuu laa u nyuŋ a titiŋ u tiŋtiŋŋaa.
44001021	Ŋii wiaa nuu nɛ maga duu laa u nyuŋ a pɛla lɛ di la dii siada ari la Tiina Yesu sii suuŋ lɛ. Nia deeŋ maga duu lii nialiŋ fa síi to la hariŋ, bua-la lɛ Yesu si suomo kɛŋla gugↄllɛ,
44001022	a lii bua-la Jↄↄŋ fa si fo Yesu Wii-chuↄlɛ liiŋ a kaa mu yi tapulii-la Wia si joŋu kaa jil Wia-jaŋ."
44001023	Ŋii nɛ ba dagɛ niaa balia. Ba dↄŋↄ yiriŋ nɛ fa Josɛf Basabas. (U yiriŋ dↄŋↄ ma nɛ fa Jasitis.) Dↄŋↄ-la ma yiriŋ nɛ fa Matayas.
44001024	Ba si dagɛ nialiŋ ŋii, ba suomo chuↄlɛ Wia a bul, "La Tiina Wia, ŋ nɛ jiŋ nuu-kala tuↄŋ wiaa. Ŋii wiaa dagɛla niaa deeŋba baliamiŋ tuↄŋ ku-la ŋ si liisa,
44001025	duu ŋaa ŋ naŋzↄↄ dↄŋↄ a laa Judas nyuŋ, a tiŋ u tiŋtiŋŋaa. Judas via nɛ aŋ suu aa mu Sitaani leriŋ."
44001026	Ŋii nɛ ba tↄŋsɛ. Matayas kiaa dii. Ba diisu pɛ Yesu naŋzↄↄba-la fii ari kubala-la tuↄŋ.
44002001	Ba gbieli-bal kubala chɛɛ ku yi baa yirɛ Pɛŋtikↄs. (Tapulii-la nɛ ba yie ta ba bagi-buŋbuŋ kiaa a kaa mu pi Wia.) Chɛɛ-la ba ku hilimi di-bala.
44002002	Ba bi yiɛla di ba nii goŋ. U lii wia nyuŋ a ku tuu ari peli-baliŋ síi ŋaa ŋii, a juu s_u dia-la tuↄŋ ba fa si hↄnↄ.
44002003	Ŋii nɛ ba na kiaa a nagɛ nyiŋ-geli-biisiŋ. Ba nagisiŋ nagɛ neŋdelimee. Ba lii pisɛ. Nyiŋ-geli-bie kala togili nuu-kala si hɛ dia-la lɛ.
44002004	Ba si togili nuu-kala lɛ ŋii, Wia Diŋ-zↄŋ-la hɛba kala lɛ, a piba doluŋ ba suomo bubul yiikori-yiri-yiriba ba si bi jiŋ.
44002005	J_uu tiŋŋaa dↄŋsuŋ ma fa hɛ Jerusalɛm lɛ aa fá Wia, a lii dunia sɛmɛ-na kala.
44002006	Ni-daŋ-la si nii goŋ deeŋ, ba kala ku hilimi. Ba si hilimi ŋii, ba nia di baa bul wiaa ba titia yiikorusuŋ lɛ. U ŋaaba wu-kpuŋkpere.
44002007	Ba faasa hiriki a bula pi dↄŋↄ, "Niaa deeŋba kala ŋaa Galilii tiŋŋaa nɛ.
44002008	Ɛɛ nɛ saa ba bubul wiaa la nyimma yiikoro lɛ la ninii?
44002009	La dↄŋsuŋ lii Paatia, dↄŋsuŋ lii Miidia, dↄŋsuŋ lii Ilam. La dↄŋsuŋ lii Mesopoteemia, dↄŋsuŋ lii Judiya, dↄŋsuŋ lii Kapadoosia, dↄŋsuŋ lii Pↄŋtↄs, dↄŋsuŋ ma lii Esia.
44002010	La dↄŋsuŋ lii Firijia, la dↄŋsuŋ lii Paŋfiilia, la dↄŋsuŋ lii Ijipiti, la dↄŋsuŋ ma lii Liibia sɛmɛ dↄŋↄ si kpagɛ taŋ-la ba síi yirɛ Sariini. La dↄŋsuŋ ma ŋaa nuhuↄraa a lii Rom. La dↄŋsuŋ ŋaa J_uu tiŋŋaa, la dↄŋsuŋ ŋaa niaa si bi J_uu tiŋŋaa ŋaa aŋ tuto J_uu tiŋŋaa hariŋ.
44002011	La dↄŋsuŋ lii Kiriiti, la dↄŋsuŋ lii Ariibia. La kalaa bul yiikoro dabaŋ dabaŋ nɛ, ka la nii di baa bul wiaa la yiikoro lɛ. Wia si tiŋ tiŋtiŋ-duori-la wiaa nɛ ba bubul ŋii."
44002012	Ba kala hiriki, ba tuↄŋ vugimɛ, ba pipiɛsɛ dↄŋↄ, "Bɛɛ kuŋ nɛ ŋla?"
44002013	Dↄŋsuŋ ma sisieriba lɛ di ba bugo nɛ.
44002014	Piita ari Yesu naŋzↄↄba-la fii ari kubala fa si hɛ dimɛ ŋii, Piita sii chiŋ a faasa bul wiaa a bul, "Mi naaŋbiiriŋ J_uu tiŋŋaa ari ma nialiŋ kala si hɛ Jerusalɛm lɛ. Má wuoli ma digilaa di mi bul wii-la si ŋaa a pima.
44002015	Ma biina niaa deeŋba bugo nɛɛ? Ba bi bugo. Chichuↄ-fiɛla deeŋ ba bi jaŋ wuo bugi.
44002016	Jowɛl ma fa bul wiiŋ deeŋ si ŋaa wiaa nɛ. U fa ŋaa nii-la síi bul wiaa, Wia Diŋ-zↄŋ-la doluŋ lɛ. U si,
44002017	'Wia si, ŋla nɛ u jaŋ ŋaa tapulaa didɛriŋ: Mi jaŋ joŋ mi Diŋ-zↄŋ-la hɛ nuu-kala lɛ. Ma biiriŋ ari ma toloo jaŋ bul wiaa mi Diŋ-zↄŋ-la doluŋ lɛ. Ma bapuↄsi-biisiŋ ma jaŋ nina wiaa ari duosoo tuↄŋ. Ma kuhiasiŋ ma jaŋ duduosi duosoo.
44002018	Chɛɛ-la mi jaŋ joŋ mi Diŋ-zↄŋ-la pi baala-la ari haala-la si ŋaa mi tiŋtinnaa di ba kaa bubul wiaa, Wia Diŋ-zↄŋ-la doluŋ lɛ.
44002019	Mi jaŋ ŋiŋaa wu-kpuŋkperisiŋ wia nyuŋ, aŋ ŋiŋaa wu-magilaa ma tiŋteeŋ lɛ. Chaliŋ, nyiniŋ ari nyuↄ-bine jaŋ hɛ dimɛ.
44002020	Di taŋ nɛ pula maa, leriŋ jaŋ biri. Chɛnɛ ma jaŋ fiɛsɛ a nagɛ chaliŋ, ka di la Tiina tapul-bal-la-na yi.
44002021	Tapul-bii-la, nii-la kala si yirɛ la Tiina Wia, u jaŋ laau ta.' "
44002022	Ŋii nɛ Piita bira bul, "Iziral tiŋŋaa, má jegile nii wiaa deeŋba mi síi chɛ mi bula pima. Yesu si lii Nazarɛt, Wia nɛ timu. Wu-magilaa ari wu-kpuŋkperisiŋ Wia si leŋe u ŋaa ma siiŋ lɛ nɛ dagɛ ŋii. Ma ma jima nɛ.
44002023	Wia jima aŋ leŋ Yesu juu ma nisiŋ lɛ. Ma nɛ leŋe haachɛ tiŋŋaa kpaasu mɛrɛ daa-gɛsɛɛ nyuŋ u suu.
44002024	Ba si kpaasu daa-gɛsɛɛ nyuŋ ŋii u suu, Wia chisu suuŋ lɛ, a liisɛ hɛɛ-la u si na bua-la lɛ u síi suu. Suuŋ fa buu wuo kaa bibil.
44002025	Devit fa tiŋ wiiŋ deeŋ wiaa nɛ a bul, 'Mi yie na mi Tiina. U laa mi sipaaŋ a ŋaa mi hari-chinna, di wii sími juu.
44002026	U ŋii ŋaa mi tuↄtↄruŋ, mi bubul wiaa ma ari tuↄtↄruŋ. Mi jaŋ na wiese. Mii yiɛlɛ wialiŋ Wia si jaŋ ŋaa lɛ nɛ.
44002027	Di mi nɛ suba, ŋ-na Wia bi jaŋ leŋ di mi hɛ lɛliŋ lɛ. Ŋ bi cho di mi-na ŋ tiŋtinni-titii-la pua.
44002028	Ŋ dagɛmi woŋbie-la mi si jaŋ to a kɛŋ miisiŋ. Ŋ si hɛ mi teeŋ jaŋ ŋaa di mi kɛŋ tuↄtↄruŋ woruŋ.' "
44002029	Ŋii nɛ Piita bira bul, "Mi naaŋbiiriŋ, mi jaŋ chaasa bul la naabalima Devit wiaa pima. U suba nɛ, ba joŋu hugi, u vaamiŋ ha pina nɛ la jaŋ lɛ.
44002030	U fa ŋaa nialiŋ síi bul wiaa, Wia Diŋ-zↄŋ-la doluŋ lɛ dↄŋↄ nɛ a wuo jiŋ wialiŋ Wia si si u jaŋ ŋaa pu. Wia ŋmiɛsa nɛ a bul duu jaŋ leŋ di Devit doho niaa dↄŋↄ, duu dii kuoruŋ u nyuŋ lɛ.
44002031	Devit si na wii-la Wia fa síi chɛ duu ŋaa, u wuo bubul ari Kirisito jaŋ sii suuŋ lɛ, a ma bul di Wia bi jaŋ leŋ duu hɛ lɛliŋ lɛ duu yaraa pua.
44002032	Yesu deeŋ nɛ Wia chisɛ suuŋ lɛ. La kala na a ŋaa wiiŋ deeŋ siada.
44002033	Wia chisu u sii a jila hↄŋ Wia sɛmɛ, ni-duoŋ di-hↄnuŋ, a bira pu u Diŋ-zↄŋ-la ari u fa si bul ŋii. Diŋ-zↄmuŋ deeŋ Yesu si joŋo hɛla lɛ jiniŋ, u nɛ wialiŋ ma síi na a ninii maa.
44002034	Devit titia fa bi Wia-jaŋ jila, ama u ta bula pa a tigɛ Yesu a bul, 'La Tiina Wia bula pi mi Tiina duu ku hↄŋ u sɛmɛ, ni-duoŋ di-hↄnuŋ,
44002035	see duu yuo dii u diŋdↄŋŋↄↄ kala dɛrɛ.'
44002036	Ma Iziral tiŋŋaa, ma jiŋ u sɛnɛ ŋaa wutitii ari Yesu deeŋ ma si kaa kpaasɛ daa-gɛsɛɛ nyuŋ, u nɛ Wia leŋ u ŋaa la Tiina. U nɛ bira leŋ u ŋaa Kirisito maa."
44002037	Nialiŋ si nii wiiŋ deeŋ Piita si bula, u faasa wiwalimɛba kiŋkɛŋ. Ŋii nɛ ba piɛsɛ ba di Yesu naŋzↄↄba-la dↄŋsuŋ, "La naaŋbiiriŋ, bɛɛ kuŋ nɛ saa la jaŋ ŋaa?"
44002038	Ŋii nɛ Piita bula piba a bul, "Má birimɛ a lii ma haachɛba lɛ, aŋ leŋ di ba foma Wii-chuↄlɛ liiŋ Yesu Kirisito doluŋ lɛ, di Wia joŋ ma haachɛba chɛma, ka u joŋ u Diŋ-zↄŋ-la a dii zile ma lɛ. Wia fa si si u jaŋ joŋ u Diŋ-zↄŋ-la pi niaa, u tapuluŋ nɛ ŋla.
44002039	Wialiŋ Wia si bula, ma nɛ u bula pa, ma ari ma biiriŋ ari nialiŋ kala si lii di-boluŋ, nuu-na kala Wia si yira duu kↄ u teeŋ."
44002040	Piita si bul ŋii, u sulba a paala chaasa bul wiaa dↄŋsuŋ yugɛ a bul, "Má liisɛ ma titia ni-bↄŋŋↄↄ deeŋba tuↄŋ."
44002041	Ba tuↄŋ niaa yuga laa wialaa u si bula dii, ba foba Wii-chuↄlɛ liiŋ. Niaa ma si pɛ nialiŋ lɛ tapulii-la yi bui batori.
44002042	Ba joŋ ba nyuŋ kala hɛ Yesu naŋzↄↄba-la wu-bulia-la lɛ siifiɛsiŋ a kɛŋ nii-bala. Ba kala hↄnↄ aa dii kudiile-la Yesu fa sí si di baa dii aa liisi u wiaa, aŋ pɛ gbaara chuchuↄlɛ Wia.
44002043	Ŋii nɛ ba kuŋ-kala fifá Wia, Yesu naŋzↄↄba-la ma ŋaa wu-kpuŋkperisiŋ ari wu-magilaa yugɛ kiŋkɛŋ.
44002044	Nialiŋ kala si laa wialiŋ dii, ba kala ku hihilimi bua-na kala lɛ, ba kiaa kala ma ŋaa kubala.
44002045	Ba yie joŋ ba kiaa ma yiyallɛ a kɛŋ moribie-la a kpikpaa dↄŋↄ magɛ ŋii kala nuu-kala síi chɛ.
44002046	Tapulii kala ba yie mu hilimi Wia-dia lɛ ari ba diisiŋ ma lɛ, a didii kudiile-la Kirisito fa sí si baa dii a liliisi u wiaa. Baa ŋaa ŋii ari zile ari tuↄtↄruŋ
44002047	a didɛnnɛ Wia. Niaa ma kala bibɛsɛba lɛ. Tapulii-na kala la Tiina Wia yie laa ni-falaa ta nɛ, ba kuu pɛ Yesu naŋzↄↄba-la lɛ.
44003001	Tapulii kubala Piita ari Jↄↄŋ sii aa mu Wia-dia. Ba mu dimɛ kerifi batori wiihɛyɛ, bua-la lɛ ba si yie chuↄlɛ Wia.
44003002	Di baal kubala nɛ hɛ dimɛ. U naaŋ lulu duu gbɛrikɛ nɛ. Ba yie chuŋu tapulii-na kala a kaa mu Wia-dia-la boiŋniiŋ kubala baa yirɛ boi-zↄmuŋ. Uu sul kiaa nialaa síi juu Wia-dia-la teeŋ.
44003003	U si na Piita ari Jↄↄŋ di ba ku juu Wia-dia-la, u sul kiaa ba teeŋ.
44003004	Ba beŋ u siaa lɛ. Ŋii nɛ Piita bula pu duu ma bibeŋba.
44003005	Ŋii nɛ u bibeŋba aŋ gbɛrɛ kialiŋ ba si jaŋ joŋo pu.
44003006	Ŋii nɛ Piita bula pu, "Mi bi moribii kala kɛnɛ mi si jaŋ joŋo piŋ, ama mi jaŋ joŋ ku-la mi si kɛnɛ a piŋ. Yesu Kirisito si lii Nazarɛt doluŋ lɛ mi si, ŋ́ sii a vivɛŋ."
44003007	U si bul ŋii, u kɛŋ u na-diiŋ nisiŋ lɛ a kɛnu chuulɛ, u sii. U naasiŋ ari u naachigisiŋ kala guu polli.
44003008	U fula sii chiŋ u naasiŋ nyuŋ aa vɛŋ, ba juu Wia-dia-la. U vɛŋ aŋ pɛ fuful, a didɛnnɛ Wia.
44003009	Nialiŋ kala nau duu vɛŋ aŋ didɛnnɛ Wia.
44003010	Ba wuo jiŋ u nɛ nii-la fa si yie hↄŋ Wia-dia-la boiŋniiŋ ba síi yirɛ boi-zↄmuŋ aa sul kiaa. Ba hiriki. Wii-la si ŋaa, ŋaaba wu-kpuŋkpere wii.
44003011	Ŋii nɛ Piita ari Jↄↄŋ ari gbɛriku-la juu zawura kubala baa yirɛ Solomↄŋ zawura. Gbɛriku-la kɛŋ Piita ari Jↄↄŋ nisaa lɛ, ka niaa kire to ba hariŋ juu. U ŋaaba wu-kpuŋkpere.
44003012	Piita si na nialiŋ di baa ŋaa ŋii, u bula piba a bul, "Mi naaŋbiiriŋ Iziral tiŋŋaa, ɛɛ nɛ wiiŋ deeŋ ŋaa wu-kpuŋkpere ma teeŋ, ma paala faasa chaarɛ siaa a bibeŋla ŋla? Ma biina ari la titia doluŋ lɛ nɛ koo la wu-zↄŋŋↄↄ ŋaaniŋ nɛ wuo ŋaa baala deeŋ sii vivɛŋ? Ai.
44003013	Wia-la si ŋaa la naabalimaba Abiraham ari Aizik ari Jekↄb Wia, u nɛ joŋ yiri-baliŋ a pi u Bie Yesu. U nɛ ma kaa pa di ba dii u sariya, aŋ bul ma buu jiŋ Paalit sariya diire-la sipaaŋ. U faa biinɛ duu joŋu ta, ka ma bi sɛyɛ.
44003014	Ma kaa via Wia Tuↄ-pul Tiina, nii-la si ŋaa wu-zↄŋ ŋiŋaara, aŋ susul di ba joŋ ni-kpuura ta,
44003015	aŋ leŋ ba kpu u-na nii-la síi pi niaa miisi-la si bi dɛrɛ. Ama Wia chisu suuŋ lɛ. La ŋaa wiiŋ deeŋ daŋsia.
44003016	Yesu doluŋ lɛ nɛ ŋaa baala deeŋ ma si na a jimu, u duori. La si ŋaa yarida u doluŋ lɛ nɛ wuo ŋaa ŋii. La si ŋaa u yarida-la nɛ ŋaa baala deeŋ na yarifiɛlaa woruŋ ma kala siiŋ lɛ.
44003017	Mi naaŋbiiriŋ, mi jima ma di ma kuhiasiŋ si kpu Yesu ŋii, ma bi jiŋ tuↄŋ lɛ nɛ.
44003018	Wia leŋe u nialiŋ síi bul wiaa, Wia Diŋ-zↄŋ-la doluŋ lɛ, ba bul faafaa kala ari Kirisito-la jaŋ na hɛɛŋ. U sɛnɛ ku ŋaa wutitii ŋla.
44003019	Má birima lii ma haachɛba lɛ aŋ to Wia, duu joŋ ma haachɛba chɛma, ka di Wia leŋ di ma diŋsiŋ na wiese.
44003020	Ŋii nɛ ka Wia bira ta Yesu si ŋaa Kirisito, nii-la u si liisa, a pima.
44003021	U maga duu hɛ Wia-jaŋ, see bua-la yie, wii-kala si hɛ dunia lɛ jaŋ birimɛ wu-falii. Wia leŋe u nialiŋ síi bul wiaa, Wia Diŋ-zↄŋ-la doluŋ lɛ bul wiiŋ deeŋ faafaa kala nɛ.
44003022	Moosis fa hɛ ba tuↄŋ nɛ a ma bul, 'La Tiina Wia jaŋ leŋ di nialiŋ síi bul wiaa, Wia Diŋ-zↄŋ-la doluŋ lɛ, di ba dↄŋↄ kↄ ma teeŋ ari u si tiŋmi ŋii. U jaŋ ŋaa ma naaŋbii. Duu nɛ kↄ, má saa to u niiŋ wiaa lɛ wii-na kala u si jaŋ bul.
44003023	Nii-la kala si bi u niiŋ to, Wia jaŋ leŋ di ba liisu Wia niaa tuↄŋ a ta duu suu.'
44003024	Nialiŋ kala síi bul wiaa, Wia Diŋ-zↄŋ-la doluŋ lɛ, a chiŋ Samuɛl nisiŋ lɛ aa mu nialiŋ kala si to u hariŋ, ba kala fa bul wiaa deeŋba ma síi na ŋla.
44003025	Wialiŋ Wia fa si to u nialiŋ síi bul wiaa u Diŋ-zↄŋ-la doluŋ lɛ a bula pi ma naabalimaba, ba kala ŋaa ma kiaa nɛ, maa naba ŋla. U fa bula pi ma naabalima Abiraham a bul, 'Ŋ doho niaa dↄŋↄ lɛ nɛ mi jaŋ to a tima pɛ dunia niaa kala lɛ.'
44003026	Ŋii nɛ Wia liisɛ u tiŋtinna Yesu, duu laa sipaaŋ kↄ ma teeŋ a pɛma lɛ, di ma kala birima lii ma wu-bↄŋŋↄↄ ŋaaniŋ lɛ."
44004001	Piita ari Jↄↄŋ fa si bul wiaa pipi nialiŋ ŋii, di nialiŋ si kpu pusuŋ pipi Wia ari Wia-dia kuhiasiŋ ari nialiŋ ba síi yirɛ Sadusii tiŋŋaa, ba kↄ ba teeŋ.
44004002	Ba fa na baaniŋ a tiŋ wialiŋ ba síi dagɛ. Ba faa dagɛ nialiŋ ari Yesu sii suuŋ lɛ, a dagɛba ŋii ari nuu nɛ suba, u jaŋ bira sii suuŋ lɛ.
44004003	Ŋii nɛ ba kɛsɛba, a kɛŋba kaa mu tↄ dia, taŋ-pul. (Bua-la ma lɛ di wia ka chɛ duu juu, ŋii nɛ tii ba tↄba taŋ-pul.)
44004004	Ka nialiŋ si nii wialiŋ ba si bula, niaa yuga ba tuↄŋ a laa Yesu wiaa dii. Nialiŋ si laa wialiŋ dii, ba tuↄŋ baalaa lɛɛlɛ puŋa yi bui banↄŋ.
44004005	Taŋ si pula, nialiŋ si kpu pusuŋ pipi Wia ari ba J_uu tiŋŋaa kuhiasiŋ ari Wia teniŋ kerichiba, ba kala ku hilimi Jerusalɛm lɛ.
44004006	Ba di nialiŋ si kpu pusuŋ pipi Wia kuhiaŋ Anas ari Kayafas ari Jↄↄŋ ari Alɛkizaŋda, ari nuu-kala si lii nialiŋ si kpu pusuŋ pipi Wia kuhiasiŋ doho niaa tuↄŋ nɛ ku hilimi ŋii.
44004007	Ba si hilimi ŋii, ba yirɛ Yesu naŋzↄↄba-la balia a kaa lii bil ba tutuↄbaaniŋ a piɛsɛba, "Dol bɛɛ yiri nɛ ma kaa ŋaa baala deeŋ duori? Kubɛɛ yiriŋ lɛ nɛ ma yirɛ a ŋaa ŋla?"
44004008	Ŋii nɛ Wia Diŋ-zↄŋ-la ku hɛ Piita lɛ woruŋ, u si, "Ma nialiŋ si kpu pusuŋ pipi Wia kuhiasiŋ ari ma J_uu tiŋŋaa kuhiasiŋ,
44004009	ma kɛŋla dii sariya jiniŋ a tiŋ wu-zↄŋ-la la si ŋaa gbɛriku-la lɛ u duori.
44004010	U maga di ma niaa deeŋba ari Iziral tiŋŋaa kala jiŋ ari Yesu Kirisito si lii Nazarɛt, u doluŋ lɛ nɛ ŋaa baala deeŋ duoro chiŋ ma sipaaŋ ŋii. U nɛ ma leŋ ba kpaasa mɛrɛ daa-gɛsɛɛ nyuŋ u suu, ka Wia chisu suuŋ lɛ.
44004011	Ba ŋmuŋsɛ Wia teniŋ tuↄŋ ari tiebii-la dii-saaraa si via, duu nɛ ku ŋaa tiebii-duoŋ ba si joŋo bil dia geŋtine. Ba si ŋmuŋsɛ wiiŋ deeŋ, Yesu wiaa nɛ ba bul ŋii.
44004012	Nuu-kala bi jaŋ wuo laala ta, see Yesu duŋduŋa. U yiriŋ duŋduŋa nɛ Wia si la yirɛ duu laala ta. Wia bira bi nuu-kala liisa duu wuo laala ta, see Yesu duŋduŋa."
44004013	Nialiŋ si hilime na Piita ari Jↄↄŋ di baa bul wiaa ari nyu-duoŋ ŋii, u ŋaaba wu-kpuŋkpere, bɛɛ wiaa ba jima ba ŋaa ba tuↄŋ ni-biisiŋ nɛ a bi wii-kala gunna. Ŋii nɛ ba wuo jiŋ ari ba faa to Yesu hariŋ nɛ a gunnɛ u wiaa.
44004014	Ka ba na gbɛriku-la Piita ari Jↄↄŋ si vaara, di ba kala china, ba niiŋ kala maa.
44004015	Ŋii nɛ ba bula piba di ba lii dia-la tuↄŋ ba fa si hↄnↄↄ vuurɛ wiaa. Ba lii, aŋ ka ba pipiɛsɛ dↄŋↄ, "Ɛɛ nɛ la jaŋ kɛŋ niaa deeŋba balia kaa ŋaa?
44004016	Nuu-kala si hɛ Jerusalɛm lɛ nɛ jima ari ba nɛ ŋaa wu-baliŋ deeŋ, la saa bi wuo kaa lilɛrɛ.
44004017	Ama má leŋ di la kpurisɛ ba digilaa di ba bira sí Yesu yiriŋ yiru, a bira sí u wiaa bula pi niaa, di wiiŋ deeŋ bira sí leriŋ deeŋ kala teelu."
44004018	Ŋii nɛ ba bira yirɛba kaa juu, a bula piba ari siifiɛsiŋ di ba bira sí wii-kala bul, koo di ba sí wii-kala dagu a tigɛ Yesu lɛ, a bira sí u yiriŋ yiru.
44004019	Ŋii nɛ Piita ari Jↄↄŋ piɛsɛba, "La si to ma niiŋ koo la si to Wia niiŋ, kubɛɛ nɛ zↄmↄ Wia teeŋ? Má bul.
44004020	La bi jaŋ wuo tↄrɛ la niiŋ, see di la bul wialaa la si na a nii maa."
44004021	Ŋii nɛ ba bira fugisiba woruŋ ari ba jaŋ dↄgisɛba woruŋ aŋ joŋba ta. Ba bi woŋbiiŋ na di ba dↄgisɛba, bɛɛ wiaa nialiŋ kala ka dɛnnɛ Wia a tigɛ wii-la si ŋaa lɛ nɛ.
44004022	Baala deeŋ ba fa si ŋaa wu-kpuŋkpere deeŋ u lɛ u duori, u fa kii jisiŋ mahiŋ balia nɛ.
44004023	Ba si joŋba ta, Piita ari Jↄↄŋ miira mu ba naaŋbiiriŋ teeŋ, ba di ba fa si yie hilimi, a bula piba wialiŋ kala nialiŋ si kpu pusuŋ pipi Wia kuhiasiŋ ari J_uu tiŋŋaa kuhiasiŋ fa si bula piba.
44004024	Ba si nii ŋii, ba suomo chuchuↄlɛ Wia ari tuↄ-bala a bul, "La Tiina Wia, ŋ nɛ ta wia nyuŋ ari tiŋteeŋ ari mugi-balaa ari fuo-biisiŋ ari kuŋ-kala si hɛ dimɛ.
44004025	Ŋ Diŋ-zↄŋ-la doluŋ lɛ ŋ wuo leŋ la naabalima Devit, ŋ tiŋtinna, u bul, 'Bɛɛ nɛ tii nialiŋ si bi J_uu tiŋŋaa ŋaa, ba faasa na baaniŋ? Bɛɛ nɛ tii nialiŋ vuurɛ di ba jaŋ chei Wia tiŋtiŋŋaa aŋ lↄl?
44004026	Tiŋteeŋ kuoroo kɛŋ ba titia hɛ dↄŋↄ lɛ a ŋaa siri, ba taŋ kuhiasiŋ, ba ma hilimi di ba yuo la Tiina Wia ari Kirisito, nii-la u si liisa.'
44004027	Wiaa deeŋba sɛnɛ ku ŋaa wutitii. Hɛrↄd ari Pↄŋsↄs Paalit ari nialiŋ si bi J_uu tiŋŋaa ŋaa ari Iziral tiŋŋaa, ba kala hilime nɛ taŋ deeŋ lɛ di ba yuo Yesu, ŋ tiŋtinni-zↄŋ-la ŋ si liisa duu ŋaa Kirisito.
44004028	Ba hilime di ba ŋaa wialiŋ kala ŋ si paala jiŋ ŋ doluŋ ari ŋ tuↄbiinaa lɛ ari ba jaŋ ŋaa.
44004029	La Tiina Wia, bee na ba si kpurisɛ la digilaa ŋii ari ba jaŋ dↄgisɛla, aŋ pɛ ŋ tiŋtinnaa lɛ di la wuo bul ŋ niiŋ wiaa ari nyu-duoŋ.
44004030	Dagɛ ŋ doluŋ aŋ leŋ di puwuoloo duori, di la ma wuo ŋiŋaa wu-kpuŋkperisiŋ ari wu-magilaa ŋ tiŋtinni-zↄŋ-la Yesu doluŋ lɛ."
44004031	Ba si chuↄlɛ Wia dɛrɛ, lee-la ba si hilime jigisi. Wia Diŋ-zↄŋ-la ku hɛba kala lɛ. Ba suomo bubul Wia niiŋ wiaa ari nyu-duoŋ.
44004032	Nialiŋ kala fa si laa Yesu wiaa dii, ba kala kɛŋ tuↄ-bala ari nii-bala. Di nuu nɛ kɛŋ kuŋ maa, u bi jaŋ bul, "Na mi kuŋ nɛ ŋla", ba kala nɛ yie tiiu.
44004033	Wia lahↄrimↄ-bal-la nɛ tii Yesu naŋzↄↄba-la wuo na doluŋ a bulaa pi niaa di la Tiina Yesu sii suuŋ lɛ.
44004034	Wia pɛ nialiŋ kala si laa Yesu wiaa dii kala lɛ woruŋ. Nialiŋ kala fa si kɛŋ diisiŋ ari bagisiŋ, ba yie joŋo yallɛ, a kɛŋ moribie-la ba si na
44004035	a kaa mu Yesu naŋzↄↄba-la teeŋ. Ba kpaa magɛ ŋii kala nuu-kala síi chɛ. Ŋii wiaa ba nialiŋ kuŋ-kala fa bi kuŋ chɛɛ ka.
44004036	Baal kubala ma nɛ fa hɛ dimɛ, baa yirɛ Josɛf. Yesu naŋzↄↄba-la ma kɛnu kaa yiyirɛ Banabas. (U bubuↄŋ nɛ, u fa yie bul wiaa pi niaa ba nyusuŋ nyinyaasɛ.) U fa ŋaa Liivai doho nuu nɛ a lii Saapↄs tiŋteeŋ.
44004037	U nɛ joŋ u baga u fa si kɛnɛ a yallɛ, a kɛŋ moribie-la kaa mu Yesu naŋzↄↄba-la teeŋ.
44005001	Ama ba tuↄŋ baal kubala nɛ fa hɛ dimɛ. Baa yirɛ Ananaya. U haala ma yiriŋ nɛ fa Safaya. U joŋ u dua a yallɛ
44005002	a liisɛ moribie-la dↄŋsuŋ faa, u haala jiŋ, aŋ kɛŋ ku-kaana-la kaa mu Yesu naŋzↄↄba-la teeŋ.
44005003	Piita piɛsu, "Ananaya, bɛɛ nɛ tii ŋ leŋ Sitaani nyisiŋ, ŋ joŋ tiŋtee-la ŋ si yalla moribie-la dↄŋsuŋ faa, aŋ nyia wiaa pi Wia Diŋ-zↄŋ-la?
44005004	Ka ŋ-na joŋ ku-la yallɛ, ŋ dee buu tii? Moribie-la maa ŋ si yalla, ŋ dee biba tii? Bɛɛ nɛ saa tii ŋ biinɛ ŋ tuↄŋ lɛ aŋ ŋaa wiiŋ deeŋ? Nuhuobiinee duŋduŋa dee ŋ nyia wiaa pa, ŋ nyia wiaa pi Wia ma nɛ."
44005005	Ananaya si nii wiiŋ deeŋ, u tuu tele suu. Fawulluŋ kɛŋ nialiŋ ma kala si hɛ dimɛ.
44005006	Bapuↄsaa joŋ gɛriŋ laalu a joŋu kaa lii a kaa mu hugi.
44005007	U yi hawa batori di u haala ku juu. U fa bi jiŋ wii-la kala si ŋaa.
44005008	Piita piɛsu, "Moribie-la ŋ bala si kaa kↄ, magɛ ŋii nɛ ma joŋ ma tiŋtee-la yallɛ koo?" Ŋii nɛ haal-la bul di ba niiŋ nɛ ŋii.
44005009	Ŋii nɛ Piita piɛsu, "Bɛɛ nɛ tii ma di ŋ bala vuurɛ di ma nyisɛ Wia Diŋ-zↄŋ-la, a biinɛ u bi jaŋ dↄgisɛmaa? Bee na, nialiŋ si joŋ ŋ bala mu hugi, ba nɛ chiŋ boiŋniiŋ ŋii. Ba saa jaŋ joŋuŋ ma lii."
44005010	U guu tel u sipaaŋ a suu. Bapuↄsia-la si joŋ u bala kaa mu hugi, ba ku juu duu suba. Ŋii nɛ ba joŋu kaa lii, a hugu a kpɛrɛ u bala.
44005011	Nialiŋ kala si laa Yesu wiaa dii aa hilimi ari nialiŋ dↄŋsuŋ ma si nii wii-la, fawulluŋ kɛŋba woruŋ.
44005012	Yesu naŋzↄↄba-la ŋaa wu-magilaa ari wu-kpuŋkperisiŋ yugɛ niaa tuↄŋ. Nialiŋ kala si laa Yesu wialiŋ dii, ba kala hilimi dↄŋↄ lɛ ari nii-bala. Zawura-la ba si kaa yirɛ Solomↄŋ zawura, u lɛ nɛ ba hilimi.
44005013	Nuu-kala si bi Yesu wialiŋ laa dii bi nyu-duoŋ kɛnɛ duu guoli ba tuↄŋ. Ari ŋii kala, ka ba ha bibɛsɛba lɛ.
44005014	Nialiŋ si laa Yesu wialaa dii a ku pɛ nialiŋ lɛ, ba kii nialiŋ kala Wia fa si vɛnɛ kaa kuu pɛ, baalaa ari haalaa.
44005015	A tiŋ wialiŋ kala síi ŋaa lɛ, ba paala paa puwuoloo kaa lii woŋbiiŋ niiŋ, a bilba godoba lɛ ari bↄsunuŋ lɛ. Ba ŋaa ŋii di Piita nɛ kuu bal, duu daaliimiŋ wuo hɛ ba dↄŋsuŋ lɛ di ba duori.
44005016	Niaa ma yuga a lii ta-biisi-la si kpagɛ Jerusalɛm, a kɛŋ puwuoloo ari nialiŋ jiŋ-bↄŋŋↄↄ si kɛnɛ a kaa kↄ u teeŋ, ba kala duori.
44005017	Ŋii nɛ nialiŋ si kpu pusuŋ pipi Wia kuhiaŋ ari u haritooroo sii. U haritooro-la kala hɛ Sadusii tiŋŋaa paati-la tuↄŋ nɛ Jerusalɛm lɛ. Ba yaraa faasa bibieri.
44005018	Ba kɛsɛ Yesu naŋzↄↄba-la kaa mu tↄ dia, lee-la ba síi tↄ ba niaa.
44005019	Ama titaŋ-la titia Wia tiŋdaara kubala ku kɛŋ dia-la boiŋniiree suri, a leŋ Yesu naŋzↄↄba-la lii. Ka u bula piba,
44005020	"Má mu juu chiŋ Wia-dia lɛ a bula pi niaa woŋbii-faliŋ deeŋ wiaa."
44005021	Yesu naŋzↄↄba-la sɛi. Siipuuraa ba juu Wia-dia a suomo didagɛ niaa. Ŋii nɛ nialiŋ si kpu pusuŋ pipi Wia kuhiaŋ ari u naŋdↄŋsuŋ, ba yirɛ J_uu tiŋŋaa kuhiasiŋ ari ba niaa kala di ba hilimi a vuurɛ, aŋ tiŋ di ba mu dia-la lɛ a kɛsɛ Yesu naŋzↄↄba-la kaa kↄ.
44005022	Nihiasi-la si mua, ba biba na sarika lɛ. Ba miira ku bul,
44005023	"La si mu sarika-la, la na di ba yaga, nuu-kala bi suro, ka nialiŋ síi beŋ sarika-la, ba ma chiŋ boiŋniiŋ. Ama la mu suri, la bi Yesu naŋzↄↄba-la naa."
44005024	Wia-dia nihiaŋ ari nialiŋ si kpu pusuŋ pipi Wia kuhiasiŋ si nii wiiŋ deeŋ, u kperiba kiŋkɛŋ, ba bi jiŋ wii-la kala ba si jaŋ ŋaa.
44005025	Ŋii nɛ baal kubala ku juu a bula piba di ba bee na nialiŋ ba si kaa tↄ dia, ba nɛ chiŋ Wia-dia tuↄŋ a didagɛ niaa.
44005026	Ŋii nɛ Wia-dia nihiaŋ ari u niaa, ba mu kɛsɛba kaa kↄ. Fawulluŋ fa kɛŋba nɛ ari nialiŋ fa si hɛ Wia-dia-la tuↄŋ jaŋ paa tabiaa yagɛba, ŋii nɛ tii ba bi Yesu naŋzↄↄba-la fuga.
44005027	Ba kɛŋba kaa ku juu, a leŋ ba chiŋ nialiŋ si yie hilime vuvuurɛ wiaa sipaaŋ. Ŋii nɛ nialiŋ si kpu pusuŋ pipi Wia kuhiaŋ bula piba,
44005028	"La bula pima ari siifiɛsiŋ ari ma bira sí wii-kala dagu Yesu doluŋ lɛ. Ama ma bee na, ma kɛŋ wii-la kaa gaara cheŋ Jerusalɛm kala aa chɛ ma joŋ taali chugɛla a tiŋ baala deeŋ suuŋ lɛ."
44005029	Piita ari Yesu naŋzↄↄba-la dↄŋsuŋ miira bula piba a bul, "U maga di la to Wia niiŋ nɛ a kii nuhuobiine niiŋ.
44005030	La naabalimaba faa to Wia nɛ, u nɛ chisɛ Yesu suuŋ lɛ, nii-la ma fa si kaa kpaasɛ daa-gɛsɛɛ nyuŋ u suu.
44005031	Wia chisu u sii jila hↄŋ Wia sɛmɛ, ni-duoŋ di-hↄnuŋ, duu ŋaa Sipaa-laara ari Laataara, a leŋ di Iziral tiŋŋaa birima lii ba haachɛba lɛ, ka duu joŋ ba haachɛba chɛba.
44005032	La ŋaa wiaa deeŋba kala daŋsia ari Wia Diŋ-zↄŋ-la maa, Wia si joŋo pi nialiŋ si to u niiŋ nɛ."
44005033	Nialiŋ si nii wiiŋ deeŋ, ba faasa na baaniŋ a chichɛ di ba kpuba.
44005034	Baal kubala ma nɛ fa hɛ nialiŋ si yie hilime vuvuurɛ wiaa tuↄŋ. U lii Farisii tiŋŋaa tuↄŋ nɛ. Baa yirɛ Gamiilial. U nɛ faa dagɛ wialiŋ Moosis fa si ŋmuŋsa bil di niaa tuto. Nuu-kala pupu jirima. U sii chiŋ a bul di ba leŋ di Yesu naŋzↄↄba-la lii di-jaliŋ muapilii.
44005035	Ka u sii a bula piba, "Ma Iziral timma, má fiɛlɛ ma siaa ari ma síi ŋaa wii-la niaa deeŋba lɛ.
44005036	Jisiŋ deeŋba nɛ, baal kubala nɛ fa hɛ dimɛ. Baa yirɛ Tuudas. U bula ari u ŋaa ni-bal nɛ. Niaa yi ari zↄ-banɛsɛ a pɛu lɛ. Ba kpuu, ka u haritooro-la kala pisɛ dↄŋↄ lɛ, u yiri-la kala disɛ.
44005037	U hariŋ lɛ nɛ, baal kubala ma lii, bua-la lɛ ba síi diisɛ niaa, baa yirɛ Judas. U lii Galilii nɛ. U kɛsɛ ni-daŋ a kaa to u hariŋ. Ba kpuu maa, ni-daŋ-la ma síi to u hariŋ, ba ma pisɛ dↄŋↄ lɛ.
44005038	Ka lɛɛlɛ wiiŋ deeŋ, mi jaŋ bula pima di ma sí wii-kala ŋaa niaa deeŋba lɛ, aŋ leŋba ta. Di tiŋtimiŋ deeŋ lii nuhuobiine doluŋ lɛ nɛ, u jaŋ lɛl.
44005039	Ama di Wia tiŋtimii nɛ, ma bi jaŋ wuo cheyu. Di ma nɛ chɛ di ma cheyu, ma jaŋ na di ma di Wia paala yuyuo dↄŋↄ."
44005040	Ŋii nɛ ba jegile nii u niiŋ. Ba yirɛ Yesu naŋzↄↄba-la ba ku juu, a ŋaa ba viirɛba, aŋ bula piba di ba bira sí wiaa bul Yesu doluŋ lɛ, aŋ leŋ ba viiri.
44005041	Ŋii nɛ ba lii nialiŋ fa si hilime teeŋ. Ba tuↄŋ tↄrɛ ari ba si dↄgisɛba a tiŋ Yesu wiaa lɛ.
44005042	Tapulii-na kala ba yie juu Wia-dia a pɛɛ mu niaa diisiŋ, a ha bubul Wia wu-zↄmↄ-la a mu tigɛ Yesu Kirisito lɛ.
44006001	Tapulaa deeŋba Yesu haritooro-la ku puŋa yugɛ. Ŋii nɛ ba tuↄŋ Giriik tiŋŋaa suomo nyinyaŋ Hiiburu tiŋŋaa. Ba bula ari ba si yie joŋ moribie-la a pipi yo-haalaa tapulii kala, ba yie bee kikieli ba-na yo-haalaa nɛ.
44006002	Ŋii nɛ Yesu haritooro-la fii ari balia yirɛ nialiŋ kala si laa Yesu wiaa dii a hilimi, a bula piba a bul, "U bi maga di la bibeŋ moribiee aŋ ka Wia wiaa ta.
44006003	Mi naaŋbiiriŋ, má liisɛ ma tuↄŋ niaa balipɛ ma si jima di niaa ka zilba, ka Wia Diŋ-zↄŋ-la hɛba lɛ aŋ kɛŋ wu-jimiŋ maa. Má liisɛba di ba bibeŋ yo-haalaa deeŋba.
44006004	Ka la joŋ la nyuŋ kala hɛ aa chuↄlɛ Wia aŋ pɛɛ bul Wia niiŋ wiaa."
44006005	Ŋii nɛ nialiŋ kala si hɛ dimɛ tuↄsaa kala tↄrɛ ari wialiŋ Yesu haritooro-la si bula. Ba liisɛ baal kubala baa yirɛ Sitiiviŋ. U fa ŋaa baal-la si kɛŋ yarida woruŋ nɛ. Wia Diŋ-zↄŋ-la ma hɛu lɛ. Ba bira liisɛ Filip ari Purↄkurↄs ari Nikeeno ari Taamↄŋ ari Paaminas ari Nikↄlas. Nikↄlas lii Aŋtiↄk nɛ. U fa bi J_uu tiina ŋaa aŋ tuto J_uu tiŋŋaa hariŋ.
44006006	Ŋii nɛ ba kɛŋ nialiŋ balipɛ-la ba si liisa a kaa mu Yesu naŋzↄↄba-la sipaaŋ. Ba chuↄlɛ Wia piba aŋ joŋ ba nisaa daŋba lɛ.
44006007	Wia niiŋ wiaa ha gaara s_u lee-la kala. Nialiŋ si laa Yesu wiaa dii puŋ woruŋ Jerusalɛm lɛ. Nialiŋ ma si kpu pusuŋ pipi Wia yuga a ma sɛi Wia niiŋ wialiŋ.
44006008	Wia lahↄrimↄ lɛ Sitiiviŋ kɛŋ doluŋ woruŋ, a wuo ŋiŋaa wu-kpuŋkperisiŋ ari wu-magilaa niaa tuↄŋ.
44006009	Niaa dↄŋsuŋ fa hɛ dimɛ. Ba fa ŋaa J_uu tiŋŋaa nɛ a lii Sariini, dↄŋsuŋ ma lii Alɛkizaŋdia. Ba fa lii Wii-chuↄlɛ dia-la ba fa síi yirɛ 'yosuŋ ba si joŋo ta'. Dↄŋsuŋ ma fa ŋaa J_uu tiŋŋaa a ma lii Siliisia ari Esia. Ba lii Sitiiviŋ hariŋ a kɛŋ wiaa lilɛrɛ.
44006010	Ama ba fa bi u bubuↄŋ lɛ wuo kɛŋ a tiŋ u wu-jimiŋ ari Wia Diŋ-zↄŋ-la doluŋ lɛ u fa síi bul wiaa.
44006011	Ŋii nɛ ba luↄra hɛ niaa, ba bul, "La nia duu chei Moosis ari Wia yiriŋ."
44006012	Ba bul ŋii a nyisɛ nialiŋ ari nihiasi-la ari Wia teniŋ kerichiba hɛ. Ba baaniŋ sii Sitiiviŋ nyuŋ. Ba kɛnu kaa mu nihiasi-la si yie hilime vuvuurɛ wiaa teeŋ.
44006013	Ba kɛŋ niaa kaa kↄ di ba ku nyia wiaa pu a bul, "Baala deeŋ yie ku bul wiaa aa chei Wia-dia-la ba si joŋo pi Wia, ari wialiŋ Moosis si ŋmuŋsa bil di la tuto. U yie bul ŋii, u bi tↄrɛ,
44006014	bɛɛ wiaa la nia duu si di Yesu deeŋ si lii Nazarɛt jaŋ yigi Wia-dia-la lo, a kɛŋ wialiŋ Moosis fa si dagɛ la naabalimaba di ba tuto a kaa birimɛ."
44006015	Nialaa kala fa si hↄŋ lee-la, ba chaarɛ siaa a pɛ Sitiiviŋ lɛ. Ba na duu siaa nagɛ Wia tiŋdaara siaa.
44007001	Ŋii nɛ nialiŋ si kpu pusuŋ pipi Wia kuhiaŋ piɛsɛ Sitiiviŋ di wiaa deeŋba ŋaa wutitii nɛɛ?
44007002	Sitiiviŋ bul, "Mi nyimmaba ari mi naaŋbiiriŋ, má jegile nii mi teeŋ. Wii-baliŋ si kɛŋ yiriŋ kɛŋ u titia ku dagɛ la naabalima Abiraham, bua-la lɛ u fa si hↄŋ Mesopoteemia tiŋteeŋ lɛ, di u ha bi taŋ-la ba síi yirɛ Haraŋ lɛ mu hↄŋ.
44007003	Ŋii nɛ Wia bula pu duu sii a leŋ u dia niaa, a lii u tiŋteeŋ ma lɛ, a mu tiŋtee-la u si jaŋ dagu.
44007004	Ŋii nɛ u sii lii Kalidiya tiŋteeŋ lɛ a mu hↄŋ taŋ kubala baa yirɛ Haraŋ lɛ. Dimɛ nɛ Abiraham nyimma suu. Ŋii nɛ Wia leŋ u sii lee-la a kↄ tiŋteeŋ deeŋ ma niaa deeŋba si hↄnↄ lɛɛlɛ.
44007005	Bua-la lɛ Wia bi lee-la kere pi Abiraham a yi naakieliŋ kubala maa, duu titia kɛŋ, ama u bula pu duu jaŋ joŋo pu, ba di u doho niaa. Bua-la lɛ Wia si bul ŋii Abiraham lɛ duu ha bi bii lula.
44007006	Ŋla nɛ Wia bula pu, 'Ŋ doho niaa jaŋ ŋaa nuhuↄraa tiŋteeŋ dↄŋↄ lɛ, a birimɛ yosuŋ. Ba jaŋ dↄgisɛba woruŋ jisiŋ zↄ-banɛsɛ.
44007007	Mi saa jaŋ kɛŋ nialiŋ ba si jaŋ tima pipa dii sariya. Ŋii hariŋ lɛ ba jaŋ lii lee-la lɛ, a bira kↄ daha a chuchuↄlɛmi.'
44007008	Ŋii nɛ Wia joŋ u niiŋ a pi Abiraham. U magiliŋ nɛ, ba di u doho niaa kikeri ba penee. Ŋii nɛ Abiraham lul Aizik. Tapul-chorimuŋ chɛɛŋ u keri u peniŋ. Aizik ma lul Jekↄb. Jekↄb nɛ lul biiriŋ fii ari balia-la si ku ŋaa la naabalimaba.
44007009	Ba tuↄŋ dↄŋↄ yiriŋ nɛ Josɛf. Ku-kaana-la yaraa bibieri u nyuŋ, ba kɛnu kaa yallɛ pi baalaa kubalaba. Ba kɛnu kaa mu Ijipiti tiŋteeŋ. Ama Wia fa pɛu lɛ woruŋ
44007010	a liisu wahala kala lɛ u fa si jua. U fa si mu Feero Ijipiti kuoro sipaaŋ, Wia lahↄrimↄ lɛ u kɛŋ wu-jimiŋ. U leŋ u ŋaa u tiŋteeŋ kuhiaŋ a bibeŋ u tiŋteeŋ ari u dia kala.
44007011	Ŋii nɛ losuŋ ku juu Ijipiti tiŋteeŋ ari Keenaŋ tiŋteeŋ kala. Losuŋ kpu niaa kiŋkɛŋ, la naabalimaba bi kudiilee wuo na.
44007012	Jekↄb nia ari kudiilee hɛ Ijipiti tiŋteeŋ lɛ. U tiŋ u biiriŋ, la naabalimaba-la, di ba mu yↄↄ kaa kↄ. Ba yↄↄ kaa kↄ.
44007013	Jekↄb biiriŋ miira mu Ijipiti liamiŋ lɛ di ba yↄↄ kudiilee. Ŋii nɛ Josɛf kɛŋ u titia dagɛba, aŋ kɛŋba ma dagɛ Feero.
44007014	Ŋii nɛ Josɛf tiŋ di ba mu bula pi u nyimma Jekↄb, duu kɛŋ u doho niaa kala kaa kↄ Ijipiti, ba kala fa ŋaa mahiŋ batori ari fii ari banↄŋ nɛ a mu Ijipiti.
44007015	Ŋii nɛ Jekↄb sii a mu Ijipiti. Ba di u biiriŋ suu dimɛ.
44007016	Ba miira kɛŋba kaa mu Keenaŋ tiŋteeŋ a hugiba lee kubala baa yirɛ Sɛkɛm. Ba hugiba bua kubala lɛ Abiraham fa si yↄbↄ Hamↄ niaa teeŋ.
44007017	U ka mua, ka di wii-la-na ku bal, Wia fa si bula pi Abiraham ari u jaŋ ŋaa pu. Bua-la lɛ Jekↄb doho niaa fa puŋa woruŋ Ijipiti lɛ.
44007018	Kuoru-la fa si jiŋ Josɛf suba, aŋ ka ni-tanii dii kuoruŋ Ijipiti lɛ. U fa bi Josɛf wiaa jiŋ.
44007019	U nyisɛ niaa kiŋkɛŋ a dↄgisɛba, a fugɛ la naabalimaba di ba joŋ ba bii-mulluŋ kaa lii ta di ba suu.
44007020	Bua-la lɛ nɛ ba fa lul Moosis. U fa ŋaa bii-zↄŋ-bie nɛ woruŋ. Ba benu u nyimma dia lɛ chɛŋsiŋ batori, aŋ ka ba joŋu kaa lii ta.
44007021	Ba si joŋu kaa lii ta ŋii, Feero tolo ku joŋu, a diɛsu ari u bii-lulluŋ.
44007022	Ba dagu Ijipiti tiŋŋaa wu-jimiŋ kala. U wu-ŋaalaa ari u wu-bulaa leŋ u ŋaa ni-bal.
44007023	Moosis fa si yi jisiŋ mahiŋ balia, u biinɛ ari u jaŋ mu na u naaŋbiiriŋ Iziral tiŋŋaa.
44007024	U si mu dimɛ, u na Ijipiti tiina duu dↄgisɛ Iziral niaa dↄŋↄ. U mu lii paa Iziral tiina-la tuↄruŋ, a kpu Ijipiti tiina-la.
44007025	U fa biina ari u naaŋbiiriŋ jaŋ jiŋ ari Wia chɛ duu nɛ laaba ta, ama ba fa bi wuo jiŋ.
44007026	Taŋ si pula, u na di Iziral niaa balia, baa yuo dↄŋↄ. U mu duu kɛŋba hɛ dↄŋↄ lɛ a bul, 'Ma ŋaa naaŋbiiriŋ nɛ, bɛɛ nɛ tii ma gura dudↄgisɛ dↄŋↄ?'
44007027	Nii-la fa síi dↄgisɛ u dↄŋↄ tiina-la kɛŋ Moosis yige ta aŋ bul, di kubɛɛ nɛ si u bibeŋba a laa ba wiaa jijiŋ?
44007028	Duu chɛ duu kpuu maa, ari u dia si kpu Ijipiti tiina-la ŋii nɛɛ?
44007029	Moosis si nii ŋii, u fá Ijipiti tiŋteeŋ lɛ a mu ŋaa nuhuↄru Midiaŋ tiŋteeŋ lɛ. U hↄŋ dimɛ nɛ a jaa haala, a lul biiriŋ balia.
44007030	U fa hↄŋ dimɛ jisiŋ mahiŋ balia. Ŋii nɛ Wia tiŋdaara kubala ku lii u teeŋ giri-bine tuↄŋ a kpagɛ peel kubala baa yirɛ Saana. U ku lii a nagɛ tii-bie síi dii nyiniŋ tuↄŋ.
44007031	Moosis si na ŋii, u ŋaau wu-kpuŋkpere. U mu yi duu na tii-bie-la, a nii la Tiina Wia yiikoro. U bula pi Moosis a bul,
44007032	'Mi nɛ ŋaa ŋ naabalimaba Abiraham ari Aizik ari Jekↄb Wia.' U si bul ŋii, Moosis china chichel. U bira bi wuo bibeŋ."
44007033	Sitiiviŋ bira bul, "Ŋii nɛ la Tiina Wia bula pi Moosis a bul, 'Chaarɛ ŋ nɛŋtɛŋŋɛɛ ŋ naasiŋ lɛ. Wia hɛ lee-la ŋ si china nɛ. U wasɛ lee-la kala a ta. U bi disinniŋ kɛnɛ.
44007034	Mi na ba síi dↄgisɛ mi niaa ŋii nɛ Ijipiti lɛ, a nii ba síi yel maa, a ku tuu di mi laaba ta. Sii lɛɛlɛ, mi timiŋ di ŋ miira mu Ijipiti.' "
44007035	Ŋii nɛ Sitiiviŋ bira suomi aa bul, "Moosis deeŋ nɛ ba via aŋ piɛsu, 'Kubɛɛ nɛ ŋaa ŋ bibeŋla a laa la wiaa jijiŋ?' U nɛ Wia tiŋ u ŋaa ma kuhiaŋ ari ma laataara. Wia nɛ to Wia tiŋdaari-la fa si ku lii Moosis teeŋ a nagɛ tii-bie-la si dii nyiniŋ tuↄŋ, a pɛu lɛ duu laa u niaa tita.
44007036	Moosis ŋaa wu-magilaa ari wu-kpuŋkperisiŋ Ijipiti lɛ, aŋ-na kɛsɛ u niaa lii Ijipiti tuↄŋ, a kɛŋba to mugi-bal kubala baa yirɛ Mugi-fiaŋ. Ba to giriŋ maa jisiŋ mahiŋ balia, a pɛɛ ŋaa wu-kpuŋkperisiŋ ari wu-magilaa woŋbiiŋ lɛ.
44007037	Moosis deeŋ nɛ bula pi Iziral niaa a bul, 'Wia jaŋ leŋ di nialiŋ síi bul wiaa, Wia Diŋ-zↄŋ-la doluŋ lɛ, di ba dↄŋↄ kↄ ma teeŋ ari u si tiŋmi ŋii. U jaŋ ŋaa ma naaŋbii.' "
44007038	Ŋii nɛ Sitiiviŋ bira suomo bubul, "Moosis ari la naabalimaba nɛ fa hilimi giri-bine tuↄŋ. Dimɛ nɛ u na Wia tiŋdaara ma peel kubala nyuŋ baa yirɛ Saana. U joŋ Wia niiŋ wialaa si kɛŋ miisiŋ pu duu laa bula pila.
44007039	La naabalimaba via u niiŋ aŋ joŋ ba hariŋ yia, ba tuↄbiinaa kala fa cho di ba fa miira mu Ijipiti.
44007040	Ŋii nɛ ba bula pi Ɛrↄŋ a bul, 'Mɛ vesiŋ pila di ba laa la sipaaŋ. Moosis deeŋ si kɛŋla lii Ijipiti tiŋteeŋ lɛ a kɛŋla kↄ daha, la bi jiŋ wii-la kala si ŋaau lɛ.'
44007041	Ŋii nɛ ba mɛ vene a nagɛ nɛ-bie a kpaaru. Ba tuↄŋ tↄrɛ ku-la lɛ ba titia si mɛɛ.
44007042	Wia joŋ hariŋ yiaba a joŋba ta ba chuchuↄlɛ chɛŋwulaa ari chɛnɛ ari wii-pↄsuŋ. Ba ŋmuŋsɛ ŋii nɛ Wia teŋ-la sɛmɛ dↄŋↄ nialiŋ síi bul wiaa, Wia Diŋ-zↄŋ-la doluŋ lɛ, si ŋmuŋsa. Ba dↄŋↄ ŋmuŋsa a bul, Wia si, 'Ma Iziral timma, bua-la lɛ ma fa si hɛ giri-bine-la lɛ jisiŋ mahiŋ balia-la, mi-na dee ma fa kpu pusuŋ pa.
44007043	Ma vesiŋ nɛ ma kpikpaarɛ. Ma vene ba síi yirɛ Mↄlↄk, u lɛbiŋ nɛ ma kaa chuŋaa vɛŋ, a chuŋ ma chɛŋwuluŋ vene maa, vene-la ba síi yirɛ Rɛfaŋ u magiliŋ nɛ. Kiaa deeŋba nɛ ma mɛ a chuchuↄlɛ. Ŋii nɛ tii mi jaŋ leŋ ba kɛŋma kaa mu di-bolii, a kieli Babilↄŋ a mu.' "
44007044	Ŋii nɛ Sitiiviŋ bira bul, "La naabalimaba fa si hɛ giri-bine tuↄŋ, ba kɛŋ lɛbi-la ba fa si hɛ pi Wia. Wia nɛ fa dagɛ Moosis duu ŋaa. U dagɛ u nagisiŋ kala u si jaŋ ŋaa duu nagɛ. Moosis ŋaa ŋii.
44007045	Niaa deeŋba suba nɛ, ka la naabalimaba laa lɛbiŋ deeŋ ba nyuŋ lɛ a chuŋ. Ba di Jↄsua juu tiŋteeŋ dↄŋↄ. Nialiŋ fa si tii tiŋtee-la, ba fa bi Wia ka to. Wia pɛ la naabalimaba deeŋba lɛ ba yuo kiri nialiŋ, aŋ laa tiŋtee-la tii. Lɛbi-la fa hɛ ba teeŋ, ŋii nɛ deeŋ deeŋ, Devit, la naabalima, ku yiu.
44007046	Wia lahↄrimↄ-la lɛ u sul Wia duu leŋ duu saa dia pu, u-na Wia-la u naabalima Jekↄb fa síi to.
44007047	Devit dee bi dia-la saa, Solomↄŋ nɛ miira saa a pi Wia.
44007048	Ka Wia si kii kuŋ-kala, u bi diisi-la nuhuobiinee si saa duŋduŋa nɛ ka juu. Nialiŋ síi bul wiaa, Wia Diŋ-zↄŋ-la doluŋ lɛ, ba dↄŋↄ nɛ fa bul ŋii. U si,
44007049	'Wia si, Wia-jaŋ lɛ nɛ mi kuori-kpasa hɛ, tiŋteeŋ nɛ ŋaa mi naasiŋ di-biliŋ. Dii bɛɛ nɛ saa ma jaŋ saa pimi? Mi di-wiesiŋ hɛ nii?
44007050	Kiaa deeŋba kala, mi dee bi ŋaa?' "
44007051	Ŋii nɛ Sitiiviŋ bul, "Ma nyuŋ dolie kiŋkɛŋ. Ma digilaa ma kparimɛ. Ma kɛŋ nyu-duoŋ ari nialiŋ si bi Wia ka to. Ma ma yie via ma to Wia Diŋ-zↄŋ-la lɛ, ari ma naabalimaba fa si ŋaa ŋii.
44007052	Nialiŋ síi bul wiaa, Wia Diŋ-zↄŋ-la doluŋ lɛ, ba tuↄŋ kuŋ-kala tuo ma naabalimaba si bi naasiŋ to dↄgisɛ. Ba fa kpu nialaa si laa sipaaŋ paala bul di Wia Tuↄ-pul Tiina jaŋ kↄ. U nɛ ma joŋo yallɛ a kpu.
44007053	Wia tiŋdaaraa joŋ Wia niiŋ wiaa pima, ama ma buu to."
44007054	Sitiiviŋ si bul wialiŋ dɛrɛ, nialiŋ fa si hilime vuurɛ wiaa nii wialiŋ u si bula. Ba baaniŋ faasa sii, ba chichaŋ ba nyilaa.
44007055	Ŋii nɛ Wia Diŋ-zↄŋ-la faasa hɛ Sitiiviŋ lɛ yugɛ. U wula beŋ wia nyuŋ a na Wii-baliŋ tula, a na Yesu maa duu hↄŋ Wia sɛmɛ, ni-duoŋ di-hↄnuŋ.
44007056	Ŋii nɛ Sitiiviŋ bul, "Má bee na, mi na Wia-jaŋ boiŋniiŋ duu suro, ka Nuhuobiine Bie hↄŋ Wia sɛmɛ, ni-duoŋ di-hↄnuŋ."
44007057	Ka ba faasa ŋaa goŋ a tↄ ba digilaa, ba kala guu mu-u lɛ
44007058	a kɛnu yige ta u lii ba jaŋ tuↄŋ lɛ, a paa tabiaa yiyagu. Nialiŋ síi yagɛ Sitiiviŋ joŋ ba gɛnniŋ a pi bapuↄsi-bie kubala baa yirɛ Sↄↄl, u bibeŋ.
44007059	Baa yagɛ Sitiiviŋ ŋii nɛ ari tabiaa, ka u yiyirɛ la Tiina Yesu a sulu, "Mi Tiina Yesu, laami kaa mu ŋ teeŋ."
44007060	U tuu kpirimi a faasa ŋmoo niiŋ a bul, "Mi Tiina Yesu, mii suluŋ, sí ba haachɛ deeŋ chimiŋ t_iŋ." U bul ŋii nɛ aŋ suu.
44008001	Sↄↄl ma sɛi ari ba kpu Sitiiviŋ nɛ. Chɛɛ-la ba suomo to nialiŋ si laa Yesu wiaa dii aa hilimi naasiŋ, a dudↄgisɛba kiŋkɛŋ Jerusalɛm lɛ. Ba kala pisɛ Judiya ari Samaria tiŋteeŋ kala lɛ, see Yesu naŋzↄↄba-la duŋduŋa nɛ ka.
44008002	Nialiŋ síi fá Wia joŋ Sitiiviŋ a hugi aŋ yel u yoho woruŋ.
44008003	Sↄↄl faa chɛ duu pugi nialiŋ si laa Yesu wiaa dii, a to ba naasiŋ dudↄgisɛba. U to dii-niiriŋ a kɛsɛ haalaa ari baala-la si laa Yesu wiaa dii, a lɛrɛba lii ba diisiŋ lɛ, aŋ leŋ ba kɛŋba kaa mu tↄ dia.
44008004	Nialaa fa si pisa, ba mu gↄllɛ lee kala a bubul Wia niiŋ wiaa.
44008005	Filip sii mu taŋ kubala baa yirɛ Samaria, a bul Kirisito wiaa pi nialaa si hɛ dimɛ.
44008006	Ni-daŋ-la kala si nii wialaa u si bula a na u wu-magila-la u si ŋaa, ba kala kɛŋ nii-bala a joŋ ba nyuŋ hɛ wialiŋ u síi bul lɛ.
44008007	Filip si bul wiaa ŋii, jiŋ-bↄŋŋↄↄ fa kɛŋ niaa a yugɛ, ba leŋba. Di ba nɛ leŋba, ba yie lii a faasa yiyel. Niaa ma yuga a gbɛrikɛ, dↄŋsuŋ kɛŋ naa-suunuŋ ari na-suunuŋ, ba ma kala duori.
44008008	Samaria tiŋŋaa kala tuↄŋ faasa tↄrɛ.
44008009	Taŋ-la lɛ baal kubala ma hɛ dimɛ, baa yirɛ Saamↄŋ. U kɛŋ daalusuŋ a ŋiŋaa wu-kpuŋkperisiŋ taŋ-la lɛ niaa nina, a didagɛ ari u nɛ kɛŋ doluŋ.
44008010	Ni-balaa ari haŋbiisiŋ kala joŋ ba nyuŋ hɛ u wu-ŋaalaa lɛ a bul, "Baala deeŋ nɛ ŋaa wia. U kɛŋ doluŋ, dol-la ba síi yirɛ Wia dol-baliŋ."
44008011	U si ŋaa wu-kpuŋkperisiŋ deeŋba niaa na u diene, ŋii nɛ tii niaa joŋ ba nyuŋ kala hɛ u wu-ŋaalaa lɛ.
44008012	Ama Filip si bul Wia wu-zↄmↄ-la a tigɛ Wia kuorii-la, a bul Yesu Kirisito ma wiaa, ba laa wialaa dii, ba foba Wii-chuↄlɛ liiŋ, baalaa ari haalaa kala.
44008013	Saamↄŋ titia ku laa wialiŋ dii, ba fou ma Wii-chuↄlɛ liiŋ, ka u mɛrɛ Filip lɛ. U si na wu-kpuŋkperisi-la ari wu-magilaa Filip síi ŋaa, u ŋaau wu-kpuŋkpere.
44008014	Yesu naŋzↄↄba-la si hɛ Jerusalɛm lɛ nii ari Samaria tiŋŋaa laa Wia wiaa dii. Ŋii nɛ ba ta Piita ari Jↄↄŋ di ba mu dimɛ.
44008015	Ba mu a chuↄlɛ Wia piba di Wia joŋ u Diŋ-zↄŋ-la piba,
44008016	bɛɛ wiaa bua-la lɛ Wia Diŋ-zↄŋ-la ha biba kuŋ-kala lɛ hɛ. La Tiina Yesu doluŋ duŋduŋa lɛ nɛ ba fa foba Wii-chuↄlɛ liiŋ.
44008017	Ba joŋ ba nisaa daŋba lɛ, ŋii nɛ Wia Diŋ-zↄŋ-la ku tuu hɛba lɛ.
44008018	Saamↄŋ si na di Yesu naŋzↄↄba-la joŋ ba nisaa daŋba lɛ Wia Diŋ-zↄŋ-la ku hɛba lɛ, u joŋ moribiee a sulba a bul,
44008019	"Má pimi ma doluŋ deeŋ di mi ma joŋ nisiŋ daŋ nuu-kala lɛ, di Wia Diŋ-zↄŋ-la hɛ tiina ma lɛ." Ŋii nɛ Piita bula pu,
44008020	"Ŋ biina ŋ jaŋ wuo joŋ moribiee yↄↄ Wia si joŋ kua dii zile niaa lɛɛ? Ma di ŋ moribiee kala jaŋ juu nyiniŋ.
44008021	Ŋ bi wii-kala kɛnɛ wiaa deeŋba lɛ. Ŋ bi ŋ tuↄŋ pulla Wia teeŋ.
44008022	Birimɛ a lii wu-bↄmuŋ deeŋ lɛ, aŋ sul Wia duu joŋ ŋ tuↄbiinaa deeŋba ŋ si biinu a chɛŋ. Duu jaŋ joŋo chɛŋ, u jaŋ joŋo chɛŋ.
44008023	Ŋ yaraa bieri kiŋkɛŋ, haachɛ ma kɛniŋ."
44008024	Ŋii nɛ Saamↄŋ sulba di ba chuↄlɛ Wia pu di wiaa deeŋba kala ba si bula síu lɛ ŋaa.
44008025	Ba si bul Wia wiaa dɛrɛ ari wialiŋ kala u si ŋaa piba, ba sii di ba miira mu Jerusalɛm. Ba si mu Jerusalɛm ŋii, ba bul Wia wu-zↄmↄ-la Samaria tiŋteeŋ tasiŋ lɛ a yugɛ.
44008026	Ŋii nɛ Wia tiŋdaara kubala ku bula pi Filip, "Sii mu taŋ-bubuↄŋ a mu woŋbii-binii-la si lii Jerusalɛm aa mu Gaza." U mua.
44008027	U si mu dimɛ, u na baal kubala duu lii Itoopia tiŋteeŋ. U ŋaa boŋjoŋ nɛ a tima pipi Itoopia kuoro ba síi yirɛ Kaŋdaasi. U fa ŋaa haal nɛ. Baal-la faa beŋ u kiaa kala. U fa mu Jerusalɛm nɛ a chuↄlɛ Wia aŋ hↄŋ u toruko nyuŋ,
44008028	a miira mumu dia. U fa síi vɛŋ ŋii nɛ u kikarimɛ Wia teniŋ sɛmɛ dↄŋↄ, Azaaya si ŋmuŋsa. Azaaya fa ŋaa nialiŋ síi bul wiaa, Wia Diŋ-zↄŋ-la doluŋ lɛ dↄŋↄ nɛ.
44008029	Ŋii nɛ Wia Diŋ-zↄŋ-la bula pi Filip duu mu kpagɛ toruku-la.
44008030	Filip fá mu kpagu a nii duu karimɛ Wia teŋ-la sɛmɛ dↄŋↄ Azaaya si ŋmuŋsa. U piɛsu duu jiŋ wialiŋ u síi karimu bubuↄŋ nɛɛ?
44008031	Ŋii nɛ baal-la bul duu bi jaŋ wuo jiŋ ba bubuↄsaa, see di nuu dagu, aŋ yirɛ Filip duu jila hↄnↄ pɛu lɛ.
44008032	Wia niiŋ wialiŋ u fa síi karimu nɛ ŋla: U si, "U tↄrɛ u niiŋ a nagɛ piese ba si kaa mu di ba kpu, ka u tↄrɛ ŋii. U bira nagɛ pie-bie ma si tↄrɛ u niiŋ, ka ba kikeri u punaa nɛ. Nii-la bi u niiŋ suro.
44008033	U si kɛŋ u titia muuri ŋii, ba girima laa u wu-siŋŋaa. Ba liisu ni-weyee tuↄŋ a kpuu. Ba si kpuu ŋii, kubɛɛ nɛ jaŋ wuo to u doho naasiŋ?"
44008034	Baal-la si karimɛ Wia niiŋ wiaa dɛrɛ, u piɛsɛ Filip, "Kubɛɛ wiaa nɛ nii-la síi bul wiaa, Wia Diŋ-zↄŋ-la doluŋ lɛ bubul ŋii? U titia wiaa nɛ koo nuu ma dↄŋ wiaa nɛɛ?"
44008035	Ŋii nɛ Filip suomi Wia niiŋ wialaa lee-la titia nɛ a bul Wia wu-zↄŋŋↄↄ wiaa a kaa mu tigɛ Yesu lɛ.
44008036	Ba si joŋ woŋbii-la aa mu, ba mu yi lee kubala duu kɛŋ liiŋ. Ŋii nɛ baal-la bula pi Filip a bul, "Na liiŋ nɛ ŋla. Bɛɛ nɛ jaŋ tↄmi di ŋ sími Wii-chuↄlɛ liiŋ fo?"
44008037	Ŋii nɛ Filip bula pu, "Di ŋ nɛ laa Yesu wialiŋ dii ari ŋ tuↄŋ kala, mi jaŋ foŋ Wii-chuↄlɛ liiŋ." Ŋii nɛ baal-la bul, "Mi laa dii ari Yesu Kirisito nɛ ŋaa Wia Bie."
44008038	Ŋii nɛ baal-la ŋaa jani-la fa síi lɛrɛ toruku-la chiŋ. Ba di Filip kala tuu a juu lii-la. Filip fou Wii-chuↄlɛ liiŋ.
44008039	Ba si ku lii lii-la tuↄŋ, Yesu Diŋ-zↄŋ-la ku joŋ Filip kaa lɛl. Baal-la bira bi Filip na aŋ joŋ u woŋbiiŋ vivɛŋ, a kala ŋaa tuↄtↄru.
44008040	Filip ŋaa duu chiŋ duu hɛ taŋ kubala baa yirɛ Asidↄd lɛ. U gↄllɛ ta-biisi-la kala si hɛ dimɛ a bubul Wia wu-zↄŋŋↄↄ wiaa. U ŋaa ŋii nɛ a mu yi taŋ kubala baa yirɛ Sizariya.
44009001	Sↄↄl ha fufugi la Tiina Yesu haritooro-la ari u jaŋ kpuba, a sii mu nialiŋ si kpu pusuŋ pipi Wia kuhiaŋ teeŋ,
44009002	a sulu duu ŋmuŋsɛ tenniŋ pu duu kaa mu taŋ kubala baa yirɛ Damaasikas a kpaa Wii-chuↄlɛ diisiŋ lɛ. U nɛ ŋaa ŋii duu na nuu-na kala síi to woŋbii-la dimɛ, baalaa koo haalaa kala, duu wuo kɛŋ doluŋ a wuo kɛsɛba vↄↄ kaa kↄ Jerusalɛm. U ŋmuŋsa pu.
44009003	Sↄↄl si lii joŋ woŋbiiŋ a mumu Damaasikas a ku kpagɛ taŋ-la, pulumuŋ guu lii wia nyuŋ a faasa chaana hɛu lɛ.
44009004	U tuu tel tiŋteeŋ. Ka u nii nuu yiikoro. Uu bul u teeŋ, "Sↄↄl, Sↄↄl, bɛɛ nɛ tii ŋ to mi naasiŋ a dudↄgisɛmi ŋla?"
44009005	Ŋii nɛ u piɛsɛ, "Kubɛɛ nɛ, tiina?" Yiikoro-la bul, "Mi nɛ ŋaa Yesu, nii-la ŋ si to u naasiŋ a dudↄgisɛ.
44009006	Sii juu taŋ-la tuↄŋ. Dimɛ ba jaŋ dagiŋ wii-la ŋ si jaŋ ŋaa."
44009007	Sↄↄl ari nialiŋ fa síi vɛŋ, ba china tuↄbibeŋ, ba nii yiikori-la, ama ba bi nuu-kala naa.
44009008	Sↄↄl nyaga sii a suri u siaa. U bi kuŋ-kala wuo na. Ba kɛŋ u nisiŋ lɛ nɛ a lɛrɛ juu Damaasikas.
44009009	U nyulimɛ a hɛ dimɛ u tapulaa batori. U bi kuŋ-kala die, u bi liiŋ ma nyua.
44009010	Yesu haritooro-la kubala ma fa hɛ Damaasikas lɛ, baa yirɛ Ananayas. U na wiaa ari duosoo tuↄŋ. Ŋla nɛ u na: La Tiina Yesu yiru a bul, "Ananayas!" Ŋii nɛ u si, "Nami, mi Tiina."
44009011	Ŋii nɛ la Tiina Yesu bula pu, "Sii mu woŋbii-la ba síi yirɛ woŋbii-tegi-tegi a mu baal kubala dia u yiriŋ nɛ Judas, a piɛsɛ chɛ baal-la si lii taŋ kubala baa yirɛ Taasis. Baal-la yiriŋ nɛ Sↄↄl. U níi chuↄlɛ Wia sisɛlɛ ŋii."
44009012	Ŋii nɛ Yesu bira bula pi Ananayas a bul, "Sↄↄl níi chuↄlɛ Wia ŋii, u na ari duosoo tuↄŋ, ŋ-na Ananayas, di ŋ ku juu a joŋ ŋ nisiŋ daŋu lɛ di u siaa bira suri."
44009013	Ŋii nɛ Ananayas bul, "Mi Tiina, niaa yuga kiŋkɛŋ a bula pimi ari baala deeŋ ŋaa wu-bↄŋŋↄↄ ŋ niaa lɛ si hɛ Jerusalɛm lɛ.
44009014	Nialiŋ si kpu pusuŋ pipi Wia kuhiasiŋ pu doluŋ taŋ deeŋ lɛ duu kɛsɛ nialiŋ kala síi chuↄluŋ vↄↄ."
44009015	La Tiina Yesu bula pi Ananayas a bul, "Sii mu, mi nɛ liisu duu tima pipimi. U jaŋ mu bul mi wiaa nialiŋ si bi J_uu tiŋŋaa ŋaa teeŋ, ari kuoroo, ari Iziral niaa teeŋ.
44009016	Mi nɛ jaŋ dagu hɛɛ-la ŋii u si jaŋ na a tiŋ mi wiaa."
44009017	Ŋii nɛ Ananayas sii mu dia-la Sↄↄl si jua. U juu a joŋ u nisaa daŋ Sↄↄl lɛ aŋ bul, "Mi naaŋbie Sↄↄl, la Tiina Yesu-la ŋ si na woŋbiiŋ lɛ ŋ síi kↄ daha, u nɛ tiŋmi. U tiŋmi di mi kↄ di ŋ siaa wuo suri, ka di Wia Diŋ-zↄŋ-la ma hɛŋ lɛ."
44009018	U si bul ŋii, di kiaa nagɛ cheŋfiliŋ kerikee guu lii Sↄↄl siaa lɛ tel, ka u bira wuo nina. U sii, ba fou Wii-chuↄlɛ liiŋ.
44009019	U dii kiaa a bira dol. U hɛ Damaasikas lɛ a juu Yesu haritooro-la si hɛ Damaasikas tuↄŋ tapulaa baŋmɛnɛ.
44009020	U si hɛ dimɛ, u guu sii mu Wii-chuↄlɛ diisiŋ a suomo bubul Yesu wiaa a pipi niaa, a bul duu nɛ ŋaa Wia Bie.
44009021	Nialiŋ kala si nii wialiŋ u si bula, u ŋaaba wu-kpuŋkpere. Baa piɛsɛ dↄŋↄ, "Baala deeŋ dee fa bi Jerusalɛm lɛ hɛ aa kpu nialiŋ síi to Yesu deeŋ ŋii? Ŋla wiaa saa dee u bira kↄ daha, duu kɛsɛba vↄↄ kaa mu nialiŋ si kpu pusuŋ pipi Wia kuhiasiŋ teeŋ?"
44009022	Ka Sↄↄl síi bul wialaa, u wasa kɛŋ doluŋ a kii buŋbuŋ-la. U wuo dagɛ ari Yesu nɛ ŋaa Kirisito, Wia si liisa. U paala faasa bul ŋii, J_uu tiŋŋaa si hɛ Damaasikas lɛ, ba naŋdaasiŋ kala yuↄrɛ.
44009023	U hɛ dimɛ a dieni, ŋii nɛ chɛɛ kubala J_uu tiŋŋaa vuurɛ di ba kpuu.
44009024	Sↄↄl ku nii. Ba yie pↄ taŋ-la boiŋnii-baaliŋ wiihɛyɛ ari titaŋiŋ kala nɛ di ba kpuu.
44009025	Titaŋ kubala Sↄↄl haritooroo joŋu hɛ sime tuↄŋ a kɛŋ ŋmɛniŋ vↄↄ, a lɛru u kieli jee-la a tuu jeeŋ hariŋ, a lii mu Jerusalɛm.
44009026	Sↄↄl si mu Jerusalɛm, u chichɛ duu juu Yesu haritooro-la tuↄŋ. Ba bi laa dii ari u ŋaa Yesu haritooro-la dↄŋↄ. Ba fifáu.
44009027	Yesu naŋzↄↄba-la dↄŋↄ ba síi yirɛ Banabas nɛ pɛu lɛ a kɛnu kaa mu Yesu naŋzↄↄba-la teeŋ. U nɛ bula piba ŋii Sↄↄl si na la Tiina Yesu woŋbiiŋ lɛ, u bul wiaa pu ŋii. Banabas nɛ saa bira bula piba ŋii Sↄↄl si kɛŋ nyu-duoŋ a bul Yesu wiaa pi niaa Damaasikas lɛ.
44009028	Ba sɛi u juu ba tuↄŋ a gugↄllɛ ari tuↄtↄruŋ Jerusalɛm lɛ,
44009029	a bubul Wia wiaa ari nyu-duoŋ la Tiina Yesu doluŋ lɛ. Ba di J_uu timma-la síi bul Giriik tiŋŋaa wu-buluŋ, ba kɛŋ wiaa lilɛrɛ. Ba wiwalimɛ di ba kpuu.
44009030	U naaŋbiiri-la si nii wiiŋ deeŋ, ba kɛnu kaa mu Sizariya a ŋaa u mu Taasis.
44009031	Ŋii hariŋ lɛ nialiŋ si laa Yesu wiaa dii aa hilimi Judiya ari Galilii ari Samaria tiŋteeŋ lɛ kala na wiese, a wasa ŋaa Wia yarida, a to la Tiina Yesu a fifáu. Wia Diŋ-zↄŋ-la ma pɛba lɛ. Ba puŋa pɛ.
44009032	Piita fa gↄllɛ leree kala nɛ. Tapulii kubala u sii mu Lida duu na Wia niaa dimɛ.
44009033	U si mu dimɛ, u na baal kubala baa yirɛ Iniyas. U gbɛrikɛ piŋ dia lɛ jisiŋ chori.
44009034	Ŋii nɛ Piita bula pu a bul, "Iniyas, Yesu Kirisito vaariŋ nɛ, sii chuoli ŋ bↄsↄ." U guu sii a duori.
44009035	Nialiŋ kala si lii Lida ari Sarↄŋ na ŋii, a birimɛ to la Tiina Yesu.
44009036	Haal kubala nɛ fa hɛ Jↄpa lɛ. U faa to Yesu nɛ. U yiriŋ nɛ Tabita. (Giriik tiŋŋaa kaa yiru Dↄↄkas. U bubuↄŋ nɛ bagil.) U kɛŋ zile kiŋkɛŋ a pipɛ summoo lɛ.
44009037	Bua-la lɛ u wiwiilɛ a suu. Ba fou liiŋ a kaa jila bil lusuŋ nyuŋ dia lɛ.
44009038	Jↄpa ari Lida fa bi bol. Nialiŋ si laa Yesu wiaa dii a hɛ Jↄpa lɛ nii ari Piita hɛ Lida lɛ. Ba tiŋ niaa balia u teeŋ di ba sulu duu hɛ doluŋ aŋ kↄ ba teeŋ lima lima. Ba mu a bula pu.
44009039	Piita sii to ba hariŋ mu. U si mu dimɛ, ba kɛnu jil lusuŋ nyuŋ dia-la. Yo-haalaa kala chiŋ u sɛmɛ aa yel, a paa gɛri-laalaa ari gɛri-vↄbia-la Dↄↄkas fa si yɛrɛ u fa si hɛ u miisiŋ lɛ, a didagɛ Piita.
44009040	Piita ŋaa ba kala lii dia-la tuↄŋ. Ba si lia, u tuu kpirimi a chuↄlɛ Wia. U chuↄlɛ Wia dɛrɛ aŋ birimɛ suu-la teeŋ a bul, "Tabita, sii." U suri u siaa. U si na Piita, u sii hↄŋ.
44009041	Piita mu yiu a kɛŋ u nisiŋ lɛ u sii. Ŋii nɛ u yirɛ Wia niaa ari yo-haala-la a joŋo piba. Ba kala nau duu bira weye.
44009042	Wiiŋ deeŋ teeli Jↄpa kala nɛ. Niaa yuga a ku laa la Tiina Yesu wiaa dii.
44009043	Piita hɛ puri-tisɛru kubala dia lɛ nɛ Jↄpa lɛ a didieni. U yiriŋ nɛ fa Saamↄŋ.
44010001	Baal kubala nɛ fa hɛ Sizariya lɛ. U yiriŋ nɛ fa Kↄniilias. U fa ŋaa laali-yuoro-la ba si kaa kpaa zↄlↄ zↄlↄ ba dↄŋↄ kuhiaŋ nɛ, laali-yuoro-la ba kaa yirɛ Itali laali-yuoroo.
44010002	Uu fá Wia, ba di u dia niaa kala ma tuto Wia. U yie pipɛ summoo lɛ, a chuchuↄlɛ Wia ma bua-na kala lɛ.
44010003	Wiihɛyɛ kubala ari kerifi batori bua lɛ, Kↄniilias paala chaasa na ari duosoo tuↄŋ di Wia tiŋdaara kubala ku juu a yiru, "Kↄniilias!"
44010004	U chaarɛ siaa bibenu. Fawulluŋ kɛnu. U piɛsɛ, "Bɛɛ kuŋ nɛ mi Tiina?" Ŋii nɛ Wia tiŋdaari-la bula pu, "Wia nii ŋ si yie chuchuↄlu ŋii nɛ a na ŋ si yie pipɛ summo-la ma lɛ ŋii. A tiŋ wiaa deeŋba wiaa uu liisi ŋ wiaa nɛ.
44010005	Tiŋ niaa lɛɛlɛ di ba mu Jↄpa a chɛ yirɛ baal kubala duu kↄ ŋ teeŋ. U yiriŋ nɛ Saamↄŋ Piita.
44010006	Uu juu puri-tisɛru kubala dia nɛ, u ma yiriŋ nɛ Saamↄŋ. U dia kpagɛ mugi-baliŋ nɛ."
44010007	Wia tiŋdaari-la si bul wialiŋ dɛrɛ, u miira viiri. Ŋii nɛ aŋ ka Kↄniilias yirɛ u dia tiŋtinnaa balia a pɛ laali-yuoro kubala lɛ. Laali-yuori-la hɛ nialaa si yie hↄnↄ gbaaru tuↄŋ nɛ a fifá Wia.
44010008	U bul wii-la kala u si na nɛ aŋ leŋ ba mu Jↄpa.
44010009	Taŋ si pula, wia ma magɛ nyu-gbaŋa di ba mu kpagɛ Jↄpa. Ba síi mu ŋii, Piita ma jil lusuŋ duu chuↄlɛ Wia.
44010010	Losuŋ fa kɛnu u chichɛ kudiilee duu dii. Ba sii ŋiŋaa kudiilee di ba pu. Ba síi ŋaa kudiile-la ŋii, u na ari duosoo tuↄŋ
44010011	di wia nyuŋ kpaa. Ka kuŋ a nagɛ gɛri-baliŋ a lii wia nyuŋ ku tuu tiŋteeŋ. Ba kɛŋ u niipine-la banɛsɛmiŋ lɛ.
44010012	Ka puŋ-yiriba ari zaari-yiriba ari kialiŋ si kɛŋ bↄyɛ tutuuri tiŋteeŋ hɛ u tuↄŋ.
44010013	Ŋii nɛ u nii nuu yiikoro duu bul, "Piita, sii kpu a dii."
44010014	Piita bul, "Ai, mi Tiina, mi ha bi ku-la kala si kɛŋ disinniŋ die."
44010015	Yiikori-la bira miira bula pu, "Ku-la kala Wia si si u zↄmↄ, bira sí bul duu kɛŋ disinniŋ."
44010016	U na kialiŋ deeŋba di ba ku tuu naaŋsiiŋ butori nɛ, ka ba miira jil wia nyuŋ. Ba bira bi tibe.
44010017	Wii-la kperi Piita. U hↄnↄ bibiinɛ wii-la u si na bubuↄŋ, di nialiŋ Kↄniilias fa si tima, di ba nɛ piɛsa ku chiŋ Saamↄŋ boiŋnii-baaliŋ ŋii.
44010018	Ŋii nɛ ba yirɛ a piɛsɛ di baal kubala hɛ dia deeŋ tuↄŋ baa yirɛ Saamↄŋ Piitaa?
44010019	Piita fa ha kɛŋ wii-la u fa si na a bibiinɛ u bubuↄŋ. Ŋii nɛ di Wia Diŋ-zↄŋ-la bula pu, "Bee na baalaa batori nɛ hɛ daha a chichɛŋ.
44010020	Sii tuu a sí logo logo ŋaa, aŋ kɛŋba mu. Mi nɛ tiŋba ŋ teeŋ."
44010021	Ŋii nɛ Piita sii tuu ba teeŋ a bula piba, "Mi nɛ nii-la ma síi chɛ. Bɛɛ nɛ ma kaa chichɛmi?"
44010022	Ŋii nɛ ba bul, "Laali-yuoroo kuhiaŋ kubala, baa yirɛ Kↄniilias nɛ tiŋla. U ŋaa tuↄ-pul tiina nɛ a fifá Wia. J_uu tiŋŋaa ma kala bibɛsɛu lɛ. Wia tiŋdaara kubala nɛ ku bula pu duu yiriŋ di ŋ kↄ u dia, di ba nii wii-la ŋ si jaŋ bula piba."
44010023	Ŋii nɛ Piita yirɛba di ba juu chua, taŋ-pul. Taŋ si pula u sii ba di ba mu. U naaŋbiiri-la ma dↄŋsuŋ si laa Yesu wiaa dii Jↄpa lɛ ma pɛ kɛnu mu.
44010024	Chɛ-liamiŋ chɛɛŋ ba mu yi Sizariya. Dimɛ Kↄniilias ari u naaŋbiiriŋ ari u naŋdↄŋsuŋ u si yira, ba kala hↄnↄ gbɛru.
44010025	Piita fa si ku juu, Kↄniilias sii chemu, a tuu kpirimi u sipaaŋ a chuↄlu.
44010026	Ŋii nɛ Piita kɛnu aŋ bul duu sii. Ka u bula pu, "Mi ma ŋaa nuhuobiiŋ nɛ."
44010027	Piita ari Kↄniilias fa haa bul wiaa nɛ aŋ to dↄŋↄ jujuu dia. Piita juu na di niaa yuga a hilimi dimɛ.
44010028	Ŋii nɛ u bula piba a bul, "Ma titia jima ari J_uu tiŋŋaa kisiŋ nɛ di ba guoli nialiŋ si bi J_uu tiŋŋaa ŋaa tuↄŋ. Ba bi ba diisiŋ maa mu. Ama Wia dagɛmi di mi sí nuu-kala kaa yirɛ disinniŋ tiina.
44010029	Ŋii nɛ tii, ba si ku yirɛmi, mi bi wii-kala bula aŋ kↄ. Mi si kↄ ŋla, bul wii-la si tii ŋ yirɛmi."
44010030	Ŋii nɛ Kↄniilias bula pu a bul, "Tapulaa batori nɛ ŋla ari bua deeŋ titia lɛ, mii chuↄlɛ Wia wiihɛyɛ mi dia lɛ. Di baal kubala nɛ ŋii a chiŋ mi sipaaŋ. U gɛnniŋ faasa tutul.
44010031	U bula pimi, 'Kↄniilias, Wia nii ŋ si yie chuchuↄlɛ Wia ŋii nɛ, a na ŋ si yie pipɛ summo-la ma lɛ ŋii.
44010032	Saa tiŋ niaa di ba mu Jↄpa, a chɛ yirɛ baal kubala duu kↄ. U yiriŋ nɛ Saamↄŋ Piita. Uu juu puri-tisɛru kubala dia nɛ, baa yirɛ Saamↄŋ. U dia kpagɛ mugi-baliŋ nɛ.' "
44010033	Kↄniilias bira bul, "Ŋii nɛ tii mi tiŋ niaa lima lima, ba kↄ ŋ teeŋ di ba yiriŋ. Ŋ ma hɛ doluŋ ŋ si kↄ ŋla. Lɛɛlɛ la kala hilime nɛ Wia sipaaŋ, a gbigbɛrɛ di la nii wii-la kala Wia si dagiŋ di ŋ bula pila."
44010034	Ŋii nɛ Piita suomo bubul, "Mi lɛɛlɛ jima ari wutitii nɛ, Wia joŋ niaa kala ba ŋaa kubala nɛ.
44010035	Nuu-kala síi fáu a ŋiŋaa wialiŋ síi to woŋbiiŋ, Wia laau nɛ. U sipaaŋ tuo yiri-la kala u si ŋaa lɛ.
44010036	Ma ma nii Wia wu-zↄmↄ-la u si joŋo pi Iziral tiŋŋaa. U bula piba di ba to Yesu Kirisito lɛ a na wiese. (U nɛ ŋaa nuu-kala Tiina.)
44010037	Wialiŋ si tigɛ Yesu si lii Nazarɛt lɛ suomi Galilii tiŋteeŋ a teeli Judiya tiŋteeŋ kala. Jↄↄŋ laa sipaaŋ bubul Wia wiaa, a fo niaa Wii-chuↄlɛ liiŋ.
44010038	Ma ma nii Yesu wiaa nɛ. Wia joŋ u Diŋ-zↄŋ-la hɛu lɛ a puu doluŋ. U sii mu lee kala, aa ŋaa wu-zↄŋŋↄↄ pipi niaa, aa vaarɛ nialiŋ kala Sitaani si kɛnɛ a nyaga bil. Wia fa chiŋ u hariŋ nɛ tii u wuo ŋiŋaa wiaa deeŋba kala.
44010039	Wialiŋ kala u si ŋaa Jerusalɛm lɛ ari J_uu tiŋŋaa tiŋteeŋ kala, la na a ŋaaba daŋsia. Ŋii nɛ ba kpaasu mɛrɛ daa-gɛsɛɛ nyuŋ u suu.
44010040	Ama Wia chisu suuŋ lɛ tapul-torimuŋ chɛɛŋ a leŋ niaa bira nau.
44010041	Nuu-kala dee buu na, ama la nialiŋ Wia fa si liisa di la ŋaa u daŋsiaba, la nɛ nau. U si sii suuŋ lɛ, la kala hↄŋ di-bala a dii kiaa.
44010042	U bula pila di la bul Wia wiaa a pi niaa, a dagɛba ari Wia liisu nɛ duu ŋaa ni-weyee ari ni-suunuŋ kala sariya diire.
44010043	U wiaa nɛ nialiŋ kala fa síi bul wiaa, Wia Diŋ-zↄŋ-la doluŋ lɛ faa bul ŋii. Ba si nuu-kala si laa u wiaa dii, Wia jaŋ joŋ u haachɛba chɛu u doluŋ lɛ."
44010044	Piita ha síi bul wiaa ŋii nɛ, Wia Diŋ-zↄŋ-la ku tuu hɛ nialiŋ kala fa síi jegili wialiŋ lɛ.
44010045	J_uu timma-la fa si laa Yesu wiaa dii a lii Jↄpa a to Piita hariŋ kↄ, ba nia ari baa bul wiaa yiikori-yiriba lɛ ba si bi jiŋ a didɛnnɛ Wia. U ŋaaba wu-kpuŋkpere. Ba fa bi biina ari Wia jaŋ joŋ u Diŋ-zↄŋ-la a dii zile nialiŋ ma si bi J_uu tiŋŋaa ŋaa lɛ. Ŋii nɛ Piita bul,
44010047	"Wia si joŋ u Diŋ-zↄŋ-la pila ŋii, ŋii nɛ u joŋo pi niaa deeŋba maa. Bɛɛ nɛ jaŋ wuo tↄ niaa deeŋba di ba sí Wii-chuↄlɛ liiŋ fo?"
44010048	U ŋaa ba foba Wii-chuↄlɛ liiŋ Yesu Kirisito doluŋ lɛ. Ŋii nɛ ba sulu duu hↄŋ ba teeŋ tapulaa baŋmɛnɛ.
44011001	Yesu naŋzↄↄba-la ari nialiŋ dↄŋsuŋ si laa Yesu wiaa dii a lii Judiya nia ari nialiŋ dↄŋsuŋ si bi J_uu tiŋŋaa ŋaa ma nii Wia niiŋ wiaa a sɛi.
44011002	Ŋii nɛ Piita miira mu Jerusalɛm. Nialiŋ si cho di ba keri nialiŋ si bi J_uu tiŋŋaa ŋaa penee, ka ba-na to Yesu, ba bulu woruŋ aŋ piɛsu,
44011003	"Bɛɛ nɛ tii ŋ mu nialiŋ si bi J_uu tiŋŋaa ŋaa teeŋ, ma di ba paala dii kiaa?"
44011004	Ŋii nɛ Piita suomo bubul wii-la kala si paala chaasa ŋaa.
44011005	U bula, "Mi fa hɛ Jↄpa lɛ nɛ a chuchuↄlɛ Wia, a na ari duosoo tuↄŋ di kuŋ a nagɛ gɛri-baliŋ lii wia nyuŋ ku tuu mi teeŋ. Ba kɛŋ gɛri-la niipine-la banɛsɛmiŋ lɛ.
44011006	Mi nyilimi u tuↄŋ a na pusuŋ ari bagilaa ari kialiŋ si kɛŋ bↄyɛ tutuuri tiŋteeŋ ari diibiisiŋ.
44011007	Ka mi nii nuu yiikoro duu bul, 'Piita, sii kpu a dii.'
44011008	Ŋii nɛ mi bul, 'Ai, mi Tiina, mi ha bi ku-la kala si kɛŋ disinniŋ die.'
44011009	Yiikori-la bira lii wia nyuŋ a bula pimi, 'Ku-la kala Wia si si u zↄmↄ, bira sí bula bul duu kɛŋ disinniŋ.'
44011010	Wiiŋ deeŋ ŋaa naaŋsiiŋ butori nɛ, ka kialiŋ miira jil wia nyuŋ.
44011011	Bua-la titia lɛ nɛ baalaa batori ba si tima mi teeŋ a lii Sizariya, ba ku juu dia-la mi fa síi juu.
44011012	Wia Diŋ-zↄŋ-la bula pimi di mi sí logo logo ŋaa aŋ to ba hariŋ mu, di mi joŋ niaa kala ba ŋaa kubala nɛ. La di mi naaŋbiiriŋ deeŋba balidu síi lii Jↄpa, la kala nɛ mu Sizariya, a juu Kↄniilias dia.
44011013	Ŋii nɛ u bula pila ari ŋii u si na Wia tiŋdaara duu chiŋ u dia tuↄŋ a bula pu, 'Tiŋ niaa di ba mu Jↄpa a yirɛ baal kubala baa yirɛ Saamↄŋ Piita, a kɛnu kaa kↄ.
44011014	U jaŋ bul wiaa pima a dagɛma wialiŋ si jaŋ laa ma di ŋ dia niaa kala ta.'
44011015	Mi si suomo bubul wiaa, Wia Diŋ-zↄŋ-la ku tuu hɛba lɛ, ari u fa si laa sipaaŋ hɛla lɛ ŋii.
44011016	Wiiŋ deeŋ si ŋaa, mi liisi wii-la la Tiina Yesu fa si bula. U fa si, 'Jↄↄŋ síi fo niaa Wii-chuↄlɛ liiŋ, liiŋ duŋduŋa nɛ u kaa fo. Ama mi-na jaŋ joŋ mi Diŋ-zↄŋ-la a hɛma lɛ.'
44011017	Wia si joŋ u Diŋ-zↄŋ-la pila ŋii bua-la lɛ la si ku laa Yesu Kirisito wiaa dii, ŋii nɛ u joŋo dii zile ba ma lɛ. Kubɛɛ nɛ saa kami di mi tↄ Wia duu síba lɛ pɛ?"
44011018	Ba si nii wialiŋ deeŋba, ba bira bi wii-kala wuo bul. Ba dɛnnɛ Wia a bul, "Wia paala pi nialiŋ ma si bi J_uu tiŋŋaa ŋaa woŋbiiŋ di ba wuo birima lii ba haachɛba lɛ aŋ kɛŋ miisiŋ."
44011019	Bua-la lɛ ba fa si to naasiŋ dudↄgisɛ nialiŋ si laa Yesu wiaa dii a tiŋ Sitiiviŋ wiaa, ba pisɛ. Ba si pisɛ ŋii, ba mu yi Fↄniisia ari Saapↄs tiŋteeŋ ari taŋ-la ba síi yirɛ Aŋtiↄk, a bul Wia niiŋ wiaa pipi J_uu tiŋŋaa duŋduŋa dimɛ.
44011020	Ama nialiŋ dↄŋsuŋ si laa Yesu wiaa dii a lii Saapↄs ari Sariini sii mu Aŋtiↄk, a bul la Tiina Yesu wiaa a pi nialiŋ si bul Giriik wu-buluŋ maa.
44011021	Wia pɛba lɛ a chiŋ ba hariŋ. Niaa yuga a laa Yesu wiaa dii a birima tutou.
44011022	Nialiŋ si laa Yesu wiaa dii aa hilimi Jerusalɛm lɛ nii wiiŋ deeŋ. Ba tiŋ Banabas duu mu Aŋtiↄk.
44011023	U si mua, u na ŋii Wia si pɛ nialiŋ lɛ. U tuↄŋ tↄrɛ. U chagilɛba woruŋ a bul di ba chiŋ la Tiina Yesu yarida lɛ ari ba tuↄŋ kala, a sí joŋo ta.
44011024	Banabas fa ŋaa ni-pula nɛ a kɛŋ yarida woruŋ. Wia Diŋ-zↄŋ-la ma hɛu lɛ woruŋ. Niaa yuga a laa la Tiina Yesu wiaa dii a ku tutou.
44011025	Ŋii nɛ Banabas sii mu Taasis duu chɛ Sↄↄl leriŋ.
44011026	U si nau, u kɛnu ba kↄ Aŋtiↄk. Ba di nialiŋ si laa Yesu wiaa dii, ba yie hilimi. Ba hↄŋ dimɛ ji-piliŋ a dagɛ Wia wiaa pi niaa yugɛ. Aŋtiↄk lɛ nɛ ba suomo kɛŋ Yesu haritooro-la kaa yiyirɛ Kirisitiaŋba.
44011027	Bua-la lɛ nɛ nialiŋ síi bul wiaa, Wia Diŋ-zↄŋ-la doluŋ lɛ dↄŋsuŋ lii Jerusalɛm a kↄ Aŋtiↄk.
44011028	Ba dↄŋↄ yiriŋ nɛ Agabↄs. U sii chiŋ a bul wiaa, Wia Diŋ-zↄŋ-la doluŋ lɛ a bul di losuŋ jaŋ juu dunia kala. Losu-la ku juu di Kulↄↄdiↄs nɛ fa ŋaa kuori-baliŋ.
44011029	Ŋii nɛ Yesu haritooro-la vuurɛ a sɛi di ba jaŋ joŋ moribiee tiŋ, di ba kaa mu pɛ ba naaŋbiiri-la si hɛ Judiya lɛ, di nuu-kala tia magɛ ŋii kala u si kɛnɛ.
44011030	Ba kaa kↄ. Ba joŋo tiŋ Banabas ari Sↄↄl, di ba kaa mu pi nialiŋ si laa Yesu wiaa dii kuhiasiŋ Judiya lɛ.
44012001	Kuoro kubala nɛ hɛ dimɛ a bibeŋ J_uu tiŋŋaa tiŋteeŋ. U yiriŋ nɛ fa Hɛrↄd. Bua deeŋ lɛ u suomo to naasiŋ dudↄgisɛ nialiŋ dↄŋsuŋ si laa Yesu wiaa dii aa hilimi.
44012002	U ŋaa ba joŋ tokobii a kpu Jↄↄŋ naaŋbie Jeems.
44012003	U si na di J_uu tiŋŋaa tuↄŋ tↄrↄ wii-la u si ŋaa lɛ, u ŋaa ba kɛŋ Piita ma tↄ dia. (Wiiŋ deeŋ ŋaa ba gbieli-bal-la lɛ nɛ ba si yie dii boroboro si bi si-buruŋ kɛnɛ.)
44012004	Ba si kɛŋ Piita, ba kɛnu kaa mu tↄ dia. Dimɛ nɛ ba ŋaa laali-yuoroo fii ari balidu bibenu. Banɛsɛ yie benu mua, banɛsɛ ma bira ku laaba lɛ. Hɛrↄd fa biina di diisiŋ kieliŋ gbiele-la nɛ bal, ka u kɛnu lii pi nialiŋ di ba dii u sariya.
44012005	Piita fa si hɛ sarika lɛ ŋii, nialiŋ si laa Yesu wiaa dii aa hilimi chuↄlɛ Wia pupu ari siifiɛsiŋ.
44012006	Titaŋ kubala Piita fa piŋ doŋ laali-yuoro-la baliamiŋ síi benu pɛgɛ. Ba fa kɛŋ chↄrumↄↄ balia nɛ a kaa vↄↄ u nisaa lɛ, ka laali-yuoroo balia ma chiŋ sarika-la boiŋniiŋ a pↄ. U taŋ níi pul di Hɛrↄd fa kɛnu kaa lii nialiŋ tuↄŋ di ba dii u sariya.
44012007	Piita hɛ dimɛ ŋii di Wia tiŋdaara kubala nɛ chiŋ dimɛ ŋii. Pulumuŋ chaanɛ sarika-la tuↄŋ. Wia tiŋdaari-la ku pɛɛsɛ Piita vaaŋ pɛ a chisu, a bula pu duu sii lima. Chↄrumↄ-la guu lii Piita nisaa lɛ tuu tel.
44012008	Ŋii nɛ Wia tiŋdaari-la bula pu duu paa u kiaa laalɛ a hɛ u nɛŋtɛŋŋɛɛ. Piita ŋaa ŋii Wia tiŋdaari-la si bula pu. U bira bula pu duu joŋ u gɛri-bↄsↄ baagɛ a to u hariŋ.
44012009	U to u hariŋ a lii sarika-la tuↄŋ. U síi to Wia tiŋdaari-la hariŋ ŋii, u fa ha bi jiŋ ari wii-la Wia tiŋdaari-la síi ŋaa, ŋaa wutitii. U biina u na ari duosoo tuↄŋ nɛ.
44012010	Ba mu kieli laali-yuoro-la si chiŋ sipaaŋ a bibeŋ sarika-la, a bira mu kieli laali-yuoro-la dↄŋsuŋ ma si chiŋ hariŋ a ma ha bibeŋ sarika-la, a mu yi hↄↄŋ boro-la si tↄ boiŋnii-baaliŋ a jujuu taŋ-la. Boi-la suri u titia lɛ, ba lii. Ba lii joŋ woŋbii kubala aa vɛŋ. Ba si mu mua, Wia tiŋdaari-la joŋ Piita ta.
44012011	Ŋii nɛ Piita sisɛlɛ ku jiŋ ari wii-la si ŋaau lɛ ŋaa wutitii nɛ. U bul, "Mi lɛɛlɛ jima ari Wia nɛ tiŋ u tiŋdaara u ku laami ta Hɛrↄd nisiŋ lɛ ari wialiŋ kala J_uu tiŋŋaa fa si biina ba ŋaami lɛ."
44012012	Piita si jiŋ wiiŋ deeŋ lɛ, u mu Jↄↄŋ Maak naaŋ Mɛɛri dia. U mu dimɛ, di niaa fa yuga a hilimee chuↄlɛ Wia.
44012013	Piita ŋmoo boro. Toli-bie kubala baa yirɛ Roda, u fa ŋaa ketii nɛ dia-la lɛ. U kↄ duu na.
44012014	U ku nii Piita yiikoro a wuo jiŋ di Piita nɛ. U tuↄŋ tↄrɛ woruŋ. U bi boi-la suro aŋ miira fá juu bula pi niaa di Piita nɛ chiŋ di-jaliŋ.
44012015	Ba si toli-bie-la nyuŋ tuo. Ka u-na ha bul di wutitii nɛ. Ŋii nɛ ba bira bul, u ni-dima nɛ u na.
44012016	Ka Piita ma ha chiŋ a ŋmuŋmoo boro. Ŋii nɛ ba ku kɛŋ boro-la suri a nau. U ŋaaba wu-kpuŋkpere.
44012017	Ŋii nɛ Piita kɛŋ u nisiŋ vigi di ba kɛŋ goŋ, aŋ bula piba ŋii Wia si kɛnu kaa lii sarika-la tuↄŋ. U si di ba bul wiiŋ deeŋ a pi Jeems ari u naaŋbiiri-la ma dↄŋsuŋ si laa Yesu wiaa dii. U si bul ŋii dɛrɛ, u lii to lee dↄŋ mu.
44012018	Taŋ si pula, laali-yuoro-la si pↄ sarika-la bi Piita na. Ba tuↄbiinaa kala vugimɛ. Ba pipiɛsɛ dↄŋↄ di bɛɛ nɛ ŋaa Piita lɛɛ?
44012019	Ŋii nɛ Hɛrↄd bul di ba chɛ kɛnu kaa kↄ. Ba chɛu lↄl. Hɛrↄd piɛsɛ laali-yuoro-la duu na wii-la kala si ŋaa, aŋ ŋaa ba kpuba. Ŋii nɛ Hɛrↄd sii lii Judiya tiŋteeŋ, a mu Sizariya a hↄŋ dimɛ.
44012020	Bua deeŋ lɛ Hɛrↄd fa na baaniŋ woruŋ Taya ari Saadↄŋ niaa nyuŋ. Ba síi hilime mu di ba na Hɛrↄd, ba laa sipaaŋ a na Bilasitas, nii-la síi beŋ kuoro dia nɛ, duu pɛba lɛ. U pɛba lɛ. Ŋii nɛ ba mu Hɛrↄd teeŋ a sulu duu leŋ di ba siŋ. Ba taŋ niaa kudiilee lii kuoro tiŋteeŋ nɛ. Ŋii nɛ tii baa sulu ŋii.
44012021	Hɛrↄd hɛ tapulii nɛ di ba kↄ. Tapulii-la si yie, Hɛrↄd sii laalɛ u kuori-gɛnniŋ a hↄŋ u kuori-kpasa nyuŋ, a bul wiaa pipi nialiŋ.
44012022	Ŋii nɛ nialiŋ faasa ŋiŋaa goŋ a bul, "U bi naga nuhuobiine níi bul wiaa deeŋba, Wia nɛ."
44012023	Ba si bul ŋii, Hɛrↄd bi Wia zile pa. Ŋii nɛ tii Wia tiŋdaara ku tuu ŋmoo Hɛrↄd lo lima lima u suu, naŋchuↄlaa diiu.
44012024	Ka Wia niiŋ wiaa ha teeli leriŋ. Niaa yuga a nii a laa dii.
44012025	Banabas ari Sↄↄl si tiŋ tiŋtimii-la dɛrɛ, tiŋtimii-la ba si si di ba mu tiŋ Jerusalɛm lɛ, ba miira mu Aŋtiↄk, a pɛ kɛŋ Jↄↄŋ Maak ma pɛba lɛ mu.
44013001	Nialiŋ síi bul wiaa, Wia Diŋ-zↄŋ-la doluŋ lɛ ari kerichiba dↄŋsuŋ fa hɛ Aŋtiↄk lɛ, nialiŋ si laa Yesu wiaa dii aa hilimi teeŋ. Ba yiriŋ nɛ Banabas, ari Simiaŋ ba síi yirɛ ni-bine, ari Lusias si lii Sariini, ari Sↄↄl ari Maneyaŋ. (Tiŋteeŋ kuoro Hɛrↄd nɛ diɛsɛ Maneyaŋ.)
44013002	Niaa deeŋba tiŋ tiŋtiŋŋaa pipi Wia a vuvↄↄ niiŋ. Ŋii nɛ Wia Diŋ-zↄŋ-la bula piba a bul, "Má liisɛ Banabas ari Sↄↄl pimi di ba tiŋ tiŋtimii-la mi si joŋo piba di ba ŋaa."
44013003	Ba chuↄlɛ Wia a vↄↄ niiŋ, a joŋ ba nisaa daŋba lɛ, aŋ taba.
44013004	Wia Diŋ-zↄŋ-la si tiŋba ŋii, ba sii mu Selusia, a lii dimɛ a juu liiŋ daboro, a mu tiŋtee kubala liiŋ si gollo chu baa yirɛ Saapↄs.
44013005	Ba si yi dimɛ, ba mu Saapↄs taŋ dↄŋↄ baa yirɛ Salamis. Ba bul Wia niiŋ wiaa J_uu tiŋŋaa Wii-chuↄlɛ diisiŋ lɛ dimɛ. Ba kɛŋ Jↄↄŋ Maak ma pɛ kↄ duu pɛ tiŋ tiŋtimii-la.
44013006	Ba gↄllɛ tiŋtee-la kala liiŋ si gollo chu, a mu yi taŋ kubala baa yirɛ Paafↄs. Dimɛ nɛ ba na daalusuŋ tiina kubala baa yirɛ Baa-Yesu. U fa ŋaa J_uu tiina nɛ aŋ nyia wiaa bul duu-na bul wiaa, Wia Diŋ-zↄŋ-la doluŋ lɛ nɛ.
44013007	U fa hɛ ba taŋ kuoro dia lɛ nɛ, baa yirɛ Saajas Pↄↄlↄs. Kuoru-la fa ŋaa wu-jinnu nɛ. U yirɛ Banabas ari Sↄↄl u sipaaŋ. U faa chɛ di ba bul Wia niiŋ wiaa pu nɛ.
44013008	Daalusuŋ tiina Ɛlimas lii ba hariŋ aa walimɛ di kuoru-la sí Yesu wialaa laa dii. (Giriik lɛ ba kɛŋ Baa-Yesu yiyirɛ Ɛlimas nɛ.)
44013009	Ŋii nɛ Wia Diŋ-zↄŋ-la ku hɛ Sↄↄl lɛ. (Ba fa kɛnu kaa yiyirɛ Pↄↄl ma nɛ.) U chaarɛ siaa pɛ daalusuŋ tiina-la lɛ
44013010	a bula pu, "Ŋ-na Sitaani bie deeŋ, ŋ ŋaa ku-zↄŋ kala diŋdↄŋ nɛ. Ŋ ŋaa zɛŋbɛ tiina maa a ŋaa wu-bↄŋŋↄↄ kiŋkɛŋ. Wia woŋbii-titiiba-la ŋ kaa golibi nɛ.
44013011	Bee na, Wia jaŋ ku tuuŋ lɛ, ŋ jaŋ nyulimɛ, a magɛ magina kubala ŋ bi jaŋ na pulumuŋ." U si bul ŋii, kuŋ guu tↄ u siaa, u bira bi na. U gↄllↄ chichɛ nuu duu kɛŋ u daaŋ lɛ.
44013012	Kuoru-la si na wii-la si ŋaa, u laa Yesu wiaa dii. Wialiŋ u si gunna a tigɛ la Tiina Yesu lɛ ŋaau wu-kpuŋkpere.
44013013	Pↄↄl ari u naŋdↄŋsuŋ sii juu liiŋ daboro a lii Paafↄs, a kiele mu taŋ kubala baa yirɛ Pɛɛga a hɛ Paŋfiilia tiŋteeŋ lɛ. Jↄↄŋ Maak taba dimɛ aŋ miira mu Jerusalɛm.
44013014	Ba ma sii dimɛ a mu Aŋtiↄk, Pisiidia tiŋteeŋ lɛ. Chɛ-wiesii-la chɛɛŋ, ba mu juu Wii-chuↄlɛ dia a hↄŋ.
44013015	Ba si hↄŋ ŋii, nuu karimɛ wialiŋ Moosis fa si ŋmuŋsa bil di niaa tuto, ari Wia tenni-la nialiŋ síi bul wiaa, Wia Diŋ-zↄŋ-la doluŋ lɛ fa si ŋmuŋsa. Ba si karima dɛrɛ, Wii-chuↄlɛ dia-la kuhiasiŋ tiŋ di ba bula piba a bul, "Mi naaŋbiiriŋ, di ma nɛ kɛŋ wii si jaŋ wuo pɛ niaa deeŋba lɛ di ba nyuŋ nyaasɛ, má bul."
44013016	Ŋii nɛ Pↄↄl sii chiŋ a kɛŋ u nisiŋ vigi di ba kɛŋ goŋ, aŋ suomo bubul, "Mi naaŋbiiriŋ Iziral timma ari ma nialiŋ si bi J_uu tiŋŋaa ŋaa a hɛ daha a fifá Wia, má jegile nii mi teeŋ.
44013017	Wia-la ma Iziral tiŋŋaa deeŋba síi to, u nɛ tuↄsɛ la naabalimaba a ŋaa ba puŋ a yugɛ, bua-la lɛ ba fa si ŋaa nuhuↄraa Ijipiti tiŋteeŋ lɛ. U doluŋ lɛ nɛ u kɛŋba kaa lii Ijipiti lɛ.
44013018	U beŋba ari kenyiri jisiŋ mahiŋ balia giri-bine tuↄŋ.
44013019	U leŋe ba yuo ta-geŋtisiŋ balipɛ Keenaŋ tiŋteeŋ lɛ a laa tiŋtee-la a dii. Ba hↄŋ dimɛ jisiŋ zↄ-banɛsɛ ari mahiŋ balia ari fii.
44013020	Ba si hↄŋ lee-la, Wia liisɛ ba tuↄŋ nihiaŋ duu bibeŋ ba tiŋteeŋ. Ba vɛnɛɛ ŋaa ŋii nɛ, ka Samuɛl-na kↄ. U fa ŋaa nialiŋ síi bul wiaa, Wia Diŋ-zↄŋ-la doluŋ lɛ dↄŋↄ nɛ.
44013021	Ŋii nɛ ba sul Wia duu piba kuoro. Wia sɛi a liisɛ Sↄↄl piba. Sↄↄl fa ŋaa Kis bie nɛ a lii Bɛŋjamiŋ doho niaa tuↄŋ. U dii kuoruŋ jisiŋ mahiŋ balia.
44013022	Ŋii nɛ Wia kiru kuoruŋ lɛ aŋ ŋaa Devit dii kuoruŋ. U bul wiaa a tigɛ Devit lɛ a bul, 'Jɛsi bie Devit nɛ ŋaa mi tuↄtↄru nia. U jaŋ ŋaa wii-kala mi síi chɛ duu ŋaa.'
44013023	Devit doho niaa tuↄŋ nɛ Yesu lii. Wia ŋaa u ku ŋaa Iziral niaa Laataara, ari u fa si bul ŋii.
44013024	Ka di Yesu-na kↄ, Jↄↄŋ bul Wia wiaa pi Iziral tiŋŋaa kala, a bul di ba birima lii ba haachɛ lɛ aŋ fo Wii-chuↄlɛ liiŋ.
44013025	Jↄↄŋ tiŋtiŋŋaa si kpagɛ dɛriŋ, u piɛsɛ niaa, 'Kubɛɛ nɛ ma biinɛ di mi ŋaa? Mi dee nii-la ma síi gbɛru duu kↄ. U jaŋ kↄ mi hariŋ. Nii-la-na mi paala bi maga di mi kɛŋ u nɛŋtɛŋŋɛɛ ŋmɛniŋ a puri!'
44013026	Mi naaŋbiiriŋ Abiraham doho niaa ari ma nialiŋ si bi J_uu tiŋŋaa ŋaa a hɛ daha a fifá Wia, la wiaa nɛ ba tiŋ di ba bul wialiŋ deeŋba si jaŋ wuo laala ta.
44013027	Yesu si kↄ, nialiŋ si hɛ Jerusalɛm lɛ ari ba kuhiasiŋ fa bi jiŋ ari u nɛ ŋaa la Laataara. Ba ma bi nialiŋ fa síi bul wiaa, Wia Diŋ-zↄŋ-la doluŋ lɛ wu-bulii-la bubuↄŋ jiŋ, wialiŋ ba si yie karimɛ chɛ-wiesii-la chɛɛŋ kala. Ama ba ha leŋ nialiŋ síi bul wiaa, Wia Diŋ-zↄŋ-la doluŋ lɛ niiŋ wialiŋ ku ŋaa wutitii, a kpu Yesu.
44013028	Ba paala bi wii-kala na u si ŋaa chei a magɛ di ba kpuu, ka ba sul Paalit duu leŋ di ba kpuu.
44013029	Ba si ŋaa wialiŋ kala dɛrɛ ba si laa sipaaŋ ŋmuŋsɛ Wia teniŋ tuↄŋ a mu tigɛ Yesu lɛ, ba soru daa-gɛsɛɛ nyuŋ a joŋu hugi.
44013030	Ama Wia chisu suuŋ lɛ.
44013031	U si sii suuŋ lɛ, u kɛŋ u titia ku dagɛ ba di nialiŋ fa si lii Galilii a mu Jerusalɛm. Ba nau yugɛ. Ba nɛ lɛɛlɛ saa bul u wiaa pipi Iziral tiŋŋaa.
44013032	La ma saa kↄ di la bul Wia wu-zↄmↄ-la pima. Wii-la Wia fa si bula pi la naabalimaba duu jaŋ ŋaa,
44013033	lɛɛlɛ u ŋaa pila, la nialiŋ si ŋaa ba doho niaa. Wia chisɛ Yesu suuŋ lɛ u kɛŋ miisiŋ. Ba fa ŋmuŋsɛ ŋii nɛ Wia teniŋ sɛmɛ dↄŋↄ lɛ ba síi yirɛ Saams. Ba ŋmuŋsa a tigɛ Yesu lɛ a bul, 'Ŋ ŋaa mi Bii nɛ. Mi nɛ luluŋ jiniŋ.'
44013034	Ba ŋmuŋsɛ Wia teniŋ sɛmɛ dↄŋↄ ma a tigɛu lɛ ari Wia si, 'Mi jaŋ sɛnɛ tou lɛ a pɛma lɛ woruŋ ari mi fa si bul ŋii a pi Devit.' U bul ŋii nɛ aŋ chisɛ Yesu suuŋ lɛ, duu bira bi jaŋ suu a pua.
44013035	Wia teniŋ baa yirɛ Saams sɛmɛ dↄŋↄ maa ba bira ŋmuŋsa, 'Ŋ bi jaŋ leŋ di ŋ Tuↄ-pul Tiina suu a pua.'
44013036	Devit fa ŋaa wialiŋ Wia síi chɛ duu ŋaa. U ŋaa ŋii u miisiŋ lɛ aŋ suu. Ba joŋu hugi u naabalima sɛmɛ, u pua.
44013037	Ama nii-la Wia si chisɛ suuŋ lɛ, u-na bi pua.
44013038	Mi naaŋbiiriŋ, u maga di ma kala jiŋ woruŋ di baala deeŋ wiaa nɛ ŋaa la wuo bubul di Wia jaŋ joŋ ma haachɛba chɛma.
44013039	Nuu-kala si laa u wiaa dii, u laa u haachɛba kala ta nɛ, haachɛba-la kala wialiŋ Moosis fa si ŋmuŋsa bil di niaa tuto fa si bi wuo laa ta.
44013040	Má fiɛlɛ ma siaa di wialiŋ nialiŋ síi bul, Wia Diŋ-zↄŋ-la doluŋ lɛ, sí ma lɛ ŋaa. Ba si,
44013041	'Ma nialiŋ síi mↄŋ Wia, má bee na tiŋtimii-la mi si jaŋ tiŋ ma miisiŋ tapuluŋ lɛ. Di nuu nɛ bula pima, ma bi jaŋ laa dii duu sɛnɛ ŋaa wutitii. U jaŋ ŋaama wu-kpuŋkpere a leŋ di ma suu.' "
44013042	Pↄↄl ari Banabas si bul wiaa deeŋba kala dɛrɛ, ba sii lii Wii-chuↄlɛ dia lɛ. Ba síi mu, nialiŋ sulba di ba miira kↄ hariŋ chɛ-wiesii-la chɛɛŋ, a bira bul wiaa deeŋba piba.
44013043	Ŋii nɛ nialiŋ kala lii Wii-chuↄlɛ dia lɛ. J_uu tiŋŋaa ari nialiŋ si bi J_uu tiŋŋaa ŋaa aŋ tuto J_uu tiŋŋaa, ba yuga a to Pↄↄl ari Banabas hariŋ. Pↄↄl ari Banabas bul wiaa piba a susulba di ba chiŋ Wia wu-zↄmↄ-la lɛ a sí joŋo ta.
44013044	Hariŋ chɛ-wiesii-la si yie, niaa jesiŋ kala si hɛ taŋ-la lɛ nɛ mu Wii-chuↄlɛ dia di ba jegile nii Wia niiŋ wiaa.
44013045	J_uu tiŋŋaa fa si na ni-daŋ-la si hilime ŋii, ba didii hadↄruŋ. Ba jujuu Pↄↄl lɛ ari wialiŋ u síi bul a tutuusu.
44013046	Ka Pↄↄl ari Banabas bul wiaa ari nyu-duoŋ a bul, "U fa maga di la laa sipaaŋ bul Wia niiŋ wiaa pi ma J_uu tiŋŋaa nɛ, ka ma viaba ta aŋ bibiinɛ ma bi maga di ma kɛŋ miisi-la si bi dɛrɛ. La jaŋ leŋma aŋ mu nialiŋ si bi J_uu tiŋŋaa ŋaa teeŋ.
44013047	Wia nɛ bula pila di la ŋaa ŋii. U bul wiiŋ deeŋ Wia teniŋ sɛmɛ dↄŋↄ. U si, 'Mi nɛ liisiŋ di ŋ ŋaa nialiŋ si bi J_uu tiŋŋaa ŋaa pulumuŋ. Ŋ jaŋ bul Wia niiŋ wiaa dunia sɛmɛ-na kala, di Wia laa nialaa ta.' "
44013048	Nialiŋ si bi J_uu tiŋŋaa ŋaa si nii wiiŋ deeŋ, ba tuↄŋ kala tↄrɛ, ba bul di Wia niiŋ wiaa sima kiŋkɛŋ. Nialiŋ Wia si liisa di ba kɛŋ miisi-la si bi dɛrɛ, ba laa wialiŋ dii.
44013049	La Tiina Yesu niiŋ wiaa teeli lee-la kala.
44013050	Ama J_uu tiŋŋaa nyisɛ taŋ-la nihiasiŋ ari haala-la si ŋaa ni-balaa a fifá Wia a hɛ. Ba di J_uu tiŋŋaa suomo to naasiŋ dudↄgisɛ Pↄↄl ari Banabas, a ŋaa ba lii ba tiŋteeŋ lɛ.
44013051	Pↄↄl ari Banabas kpesi ba nɛŋtɛŋŋɛɛ hagila hɛba lɛ, a dagɛba ŋii di ba wii dee, aŋ lii mu Ikooniam.
44013052	Ka nialiŋ si laa Yesu wiaa dii Aŋtiↄk lɛ, ba tuↄŋ kala tↄrɛ. Wia Diŋ-zↄŋ-la ma hɛba lɛ woruŋ.
44014001	Pↄↄl ari Banabas si hɛ Ikooniam lɛ, ba juu J_uu tiŋŋaa Wii-chuↄlɛ dia a bul Wia wiaa. Ba si chaasa bul Wia wiaa ŋii, ni-daŋ ku laa Yesu wiaa dii, J_uu tiŋŋaa ari Giriik tiŋŋaa kala.
44014002	Ama J_uu tiŋŋaa si bi Yesu wiaa laa dii, ba nyisɛ nialiŋ si bi J_uu tiŋŋaa ŋaa hɛ. Ba tuↄbiinaa bira bi nialiŋ si laa Yesu wiaa dii teeŋ mua.
44014003	Pↄↄl ari Banabas hↄŋ lee-la a dieni. Ba bul la Tiina Yesu wiaa ari nyu-duoŋ. U ma pɛba lɛ a piba doluŋ ba ŋiŋaa wu-magilaa ari wu-kpuŋkperisiŋ. Niaa ku jiŋ ari la Tiina Yesu zile wiaa nɛ ba sɛnɛɛ bul.
44014004	Nialiŋ fa si hɛ taŋ-la lɛ kɛŋ ba titia kpaa balia. Dↄŋsuŋ tuto J_uu tiŋŋaa, dↄŋsuŋ ma tuto Yesu naŋzↄↄba-la.
44014005	Ŋii nɛ nialiŋ si bi J_uu tiŋŋaa ŋaa ari J_uu tiŋŋaa ari ba kuhiasiŋ wiwalimɛ di ba dↄgisɛ Pↄↄl ari Banabas aa chɛ di ba paa tabiaa yiyagɛba.
44014006	Ba ku jiŋ a sii fá mu Lisita, a lii dimɛ a mu Dɛɛbi. Ba kala ŋaa ta-biisiŋ nɛ Lakoonia tiŋteeŋ lɛ. Ba ma mu ta-biisi-la si golli Lakoonia tiŋteeŋ chu.
44014007	Dimɛ kala nɛ ba bul Yesu wu-zↄmↄ-la wiaa.
44014008	Ba fa si mu Lisita ŋii di baal kubala gbɛrikɛ hↄŋ dimɛ. Ba lulu duu gbɛrikɛ nɛ. U ha bi vɛnɛ na.
44014009	U hↄnↄ jegile nii Pↄↄl fa síi bul wialiŋ. Pↄↄl chaarɛ siaa benu, a na duu laa dii ari Yesu jaŋ wuo a vaaru.
44014010	U faasa bula pu, "Sii chiŋ ŋ naasiŋ nyuŋ." U pura sii chiŋ u naasiŋ nyuŋ aa vɛŋ.
44014011	Nialiŋ fa si hilime a na wii-la Pↄↄl fa si ŋaa, ba suomo kpikpia goŋ aa bul ari ba yiikoro lɛ a bul, "Vesiŋ nɛ birimɛ nuhuobiine ku tuu la tuↄŋ."
44014012	Ŋii nɛ ba kɛŋ Banabas yiyirɛ Zuus. Zuus nɛ fa ŋaa ba veŋ-hiaŋ. Pↄↄl nɛ fa nii-la síi bul wiaa, ŋii nɛ tii ba yiru Hɛɛmis maa, ba veŋ-hiaŋ naŋzↄↄ yiriŋ nɛ ŋii.
44014013	Ba vene Zuus dia ba fa si juu kpikpaarɛ, fa chiŋ ba taŋ sipaaŋ. Vene tiina kɛŋ nɛ-belliŋ ari tii-fiilaa ba si kaa guori kaa kↄ dia-la boiŋniiŋ. Ba di nialiŋ fa si hilime ka chɛ di ba kpaarɛ Yesu naŋzↄↄba-la nɛ.
44014014	Banabas ari Pↄↄl si nii wii-la ba síi chɛ ba ŋaa, ba kɛŋ ba gɛnniŋ kiɛsɛ, a dagɛba ŋii ari ba bi sɛyɛ, aŋ fá juu nialiŋ tuↄŋ a faasa bul,
44014015	"La naŋdↄŋsuŋ, bɛɛ nɛ tii maa ŋaa ŋla? La ma ŋaa nuhuobiinee nɛ. La kↄ di la bul la Tiina Yesu wu-zↄmↄ-la nɛ pima, di ma wuo leŋ ma vui-tↄↄnu-la aŋ birima to Wia-la si weye. U nɛ ŋaa wia nyuŋ, ari tiŋteeŋ, mugi-balaa ari fuonuŋ, ari kuŋ-kala si hɛ dunia lɛ.
44014016	Buŋbuŋ Wia leŋe la naabalimaba tuto ba titia woŋbiiŋ nɛ.
44014017	U fa ŋaa wu-zↄŋŋↄↄ pipi niaa, a didagɛba ŋii ari u hɛ dimɛ. U ŋaa duonuŋ ninii a ŋaa baga kiaa wiwasɛ, ma didii kiaa a vuvↄgɛ a kala kɛŋ tuↄtↄruŋ."
44014018	Banabas ari Pↄↄl bul wiaa deeŋba kala nɛ, ka nialiŋ ha bi sɛyɛ aŋ chichɛ di ba kpaarɛba. Ba na hɛɛŋ nɛ, ka nialiŋ-na leŋ.
44014019	Di J_uu tiŋŋaa dↄŋsuŋ lii Aŋtiↄk, Pisiidia tiŋteeŋ lɛ, a ma kↄ. Dↄŋsuŋ ma lii Ikooniam a kↄ. Ba ku kɛsɛ nialiŋ pɛ ba titia lɛ a yagɛ Pↄↄl ari tabiaa, a kɛnu lɛrɛ lii ba taŋ tuↄŋ. Ba biina u fa suba nɛ.
44014020	Yesu haritooro-la mu a gollu. Ŋii nɛ u sii a miira juu taŋ tuↄŋ. U taŋ si pula, ba di Banabas sii mu Dɛɛbi.
44014021	Pↄↄl ari Banabas bul Yesu wu-zↄmↄ-la wiaa lee-la ma lɛ. Ba si bul ŋii, niaa yuga a laa Yesu wialiŋ dii a tuto ba hariŋ. Ŋii nɛ ba miira mu Lisita, a sii dimɛ a mu Ikooniam, a bira sii dimɛ a miira mu Aŋtiↄk Pisiidia tiŋteeŋ lɛ.
44014022	Leree deeŋba kala ba yie bul wiaa pi nialiŋ si laa Yesu wiaa dii di ba wasa kɛŋ yarida aa ŋaa di ba nyuŋ nyaasɛ di ba chiŋ ba yarida lɛ, a sí joŋo ta. Ba ma bula piba di nialiŋ si laa Yesu wialiŋ dii, di ba jaŋ na hɛɛŋ kiŋkɛŋ, ka di ba-na juu Wia kuorii-la tuↄŋ.
44014023	Lee-na kala nialiŋ si laa Yesu wialiŋ dii aa hilimi, ba ma liisɛ niaa ba tuↄŋ di ba ŋaa ba kuhiasiŋ. Ba nɛ ŋaa ŋii, ba yie chuↄlɛ Wia piba aa vↄↄ niiŋ, aŋ joŋba hɛ la Tiina Yesu nisiŋ lɛ. U-na la Tiina Yesu wiaa nɛ ba laa dii.
44014024	Ŋii nɛ ba gↄllɛ Pisiidia tiŋteeŋ kala dɛrɛ aŋ lii mu Paŋfiilia tiŋteeŋ.
44014025	Dimɛ ba bul Wia niiŋ wiaa taŋ kubala baa yirɛ Pɛɛga, a bira lii dimɛ a mu taŋ kubala baa yirɛ Atalia.
44014026	Ba lii dimɛ a juu liiŋ daboro, a bira miira mu Aŋtiↄk. Dimɛ nɛ ba fa joŋba hɛ Wia nisiŋ ari u lahↄrimↄ lɛ di ba wuo tiŋ ba tiŋtiŋŋaa. Lɛɛlɛ ba tiŋ tiŋtimii-la dɛrɛ.
44014027	Ba si miira ku yi Aŋtiↄk, ba yirɛ nialiŋ kala si laa Yesu wiaa dii aa hilimi, a bula piba wu-zↄmↄ-la kala Wia si toba lɛ a ŋaa, a dagɛba ŋii Wia si wuo suri woŋbiiŋ a pi nialiŋ si bi J_uu tiŋŋaa ŋaa, ba ma wuo laa Yesu wiaa dii.
44014028	Ba hↄŋ dimɛ, ba di nialiŋ si laa Yesu wiaa dii teeŋ, a dieni.
44015001	Baalaa dↄŋsuŋ ma lii Judiya a kↄ Aŋtiↄk, a suomo didagɛ ba naaŋbiiri-la si laa Yesu wiaa dii a bul, "Wia bi jaŋ wuo laama ta, see ma keri ma penee, ari Moosis fa si bil niiŋ pima ŋii."
44015002	Ŋii nɛ Pↄↄl ari Banabas kɛŋ nii-doluŋ woruŋ. Ba di nialiŋ si lii Judiya kɛŋ wii-la lilɛrɛ. Ba vuurɛ di Pↄↄl ari Banabas ari nialiŋ dↄŋsuŋ si lii Aŋtiↄk, di ba mu Jerusalɛm a na Yesu naŋzↄↄba-la ari nialiŋ si laa Yesu wiaa dii aa hilimi kuhiasiŋ dimɛ, a mu tigɛ wiiŋ deeŋ lɛ.
44015003	Nialiŋ si laa Yesu wiaa dii aa hilimi kɛŋba lii hɛ wɛniŋ lɛ. Ba síi mu ŋii, ba to Fↄniisia ari Samaria tiŋteeŋ a bula pi nialiŋ si laa Yesu wiaa dii dimɛ ŋii nialiŋ si bi J_uu tiŋŋaa ŋaa si birima tuto Wia. Ba si bul wu-zↄmuŋ deeŋ ŋii, nialiŋ tuↄŋ tↄrɛ kiŋkɛŋ.
44015004	Ba si mu yi Jerusalɛm, Yesu naŋzↄↄba-la ari nialiŋ kala si laa Yesu wiaa dii aa hilimi ari ba kuhiasiŋ, ba kɛŋba woruŋ. Ba bula piba wialiŋ kala Wia si ŋaaba lɛ.
44015005	Ama nialiŋ dↄŋsuŋ ma si laa Yesu wiaa dii aa to nialiŋ ba síi yirɛ Farisii tiŋŋaa, ba sii chiŋ a bula piba a bul, "U maga di ba keri ba penee aŋ tuto wialiŋ Moosis fa si bile di maa to."
44015006	Yesu naŋzↄↄba-la ari nialiŋ si laa Yesu wiaa dii kuhiasiŋ bira hilimi di ba bira biinɛ wiiŋ deeŋ wiaa.
44015007	Ba hↄnↄ kɛŋ wii-la a lɛrɛ dieni. Ŋii nɛ Piita sii chiŋ aŋ bul, "Mi naaŋbiiriŋ, ma jima ari faafaa kala nɛ Wia liisɛmi ma tuↄŋ di mi bul Wia wu-zↄmↄ-la wiaa a pi nialiŋ si bi J_uu tiŋŋaa ŋaa, di ba ma wuo laa Yesu wiaa dii.
44015008	Mi mu bula piba. Wia joŋ u Diŋ-zↄŋ-la hɛba lɛ ari u fa si joŋo hɛla lɛ ŋii, a dagɛ ŋii ari u maga di ba ma laa Yesu wiaa dii. U saa jiŋ nuu-kala tuↄŋ.
44015009	U bi nialiŋ si ŋaa J_uu tiŋŋaa ari nialiŋ si bi J_uu tiŋŋaa ŋaa kaa pↄrɛ. Nialiŋ si bi J_uu tiŋŋaa ŋaa ma laa Yesu wiaa dii, ŋii nɛ tii u joŋ ba ma haachɛba chɛba.
44015010	Bɛɛ nɛ tii ma joŋ chugi-baliŋ aa chuŋ nialiŋ si bi J_uu tiŋŋaa ŋaa aŋ laa Yesu wiaa dii, aa magisɛ Wia ŋii? La di la naabalimaba kala, la fa bi chuga deeŋ wuo chuŋ.
44015011	La laa dii ari la Tiina Yesu duŋduŋa lahↄrimↄ lɛ nɛ Wia jaŋ laala kala ta ari u si laaba ta ŋii."
44015012	Piita si bul wii-la dɛrɛ, nialiŋ kala fa si hilime ŋaa fuii, a jegile nii Banabas ari Pↄↄl teeŋ. Ba bul wu-magila-la ari wu-kpuŋkperisi-la Wia si toba lɛ ŋaa nialiŋ si bi J_uu tiŋŋaa ŋaa lɛ.
44015013	Ba si bul wialiŋ dɛrɛ, Jeems ma bul, "Mi naaŋbiiriŋ, má jegile nii mi teeŋ.
44015014	Saamↄŋ Piita bula pima Wia si laa sipaaŋ cho nialiŋ si bi J_uu tiŋŋaa ŋaa ŋii, a tuↄsɛ niaa ba tuↄŋ di ba ŋaa u niaa.
44015015	Nialiŋ síi bul wiaa, Wia Diŋ-zↄŋ-la doluŋ lɛ ma fa bul wiiŋ deeŋ Wia teniŋ tuↄŋ. Ba si, Wia bula a bul,
44015016	'Mi jaŋ miira kↄ a chuulɛ Devit dia-la si tele. Mi jaŋ wasa taasɛ je-kiɛri-la duu chiŋ woruŋ.
44015017	Mi jaŋ ŋaa ŋii di dunia niaa ni-kaanaa ma ku chɛ Wia a tou. Nialiŋ mi si tuↄsa nialiŋ si bi J_uu tiŋŋaa ŋaa tuↄŋ di ba ŋaa mi niaa, ba ma jaŋ ku chɛmi a tomi.'
44015018	Wia bul ŋii faafaa kala nɛ di niaa jiŋ."
44015019	Ŋii nɛ Jeems bul, "Mi biina u bi maga di la walimɛ nialiŋ si bi J_uu tiŋŋaa ŋaa aŋ birima tuto Wia.
44015020	Ama má leŋ di la ŋmuŋsɛ teniŋ piba a bula piba di ba bira sí vuiŋ kaa tiŋ a birisi ba titia, di ba leŋ ba-chↄruŋ ari ha-chↄruŋ wu-ŋaalaa, a sí pusuŋ si suu pimee dii, a sí pusuŋ chaliŋ ma dii.
44015021	Bɛɛ wiaa ba yie dagɛ wialiŋ Moosis fa si bile di la tuto ta-biisi-la kala lɛ nɛ. Ba ŋaa ŋii faafaa kala nɛ a kaa kↄ jiniŋ. Ba ma yie karimɛ wialiŋ Wii-chuↄlɛ diisiŋ lɛ chɛ-wiesii-la-na kala chɛɛŋ."
44015022	Yesu naŋzↄↄba-la ari kuhiasi-la ari nialiŋ si laa Yesu wiaa dii aa hilimi, ba vuurɛ a liisɛ ba tuↄŋ niaa, a tiŋba di ba di Pↄↄl ari Banabas mu Aŋtiↄk. Ba liisɛ Judas ba síi yirɛ Basabas ari Saalas. Niaa deeŋba balia nɛ fa ŋaa ba tuↄŋ sipaa-laaraa.
44015023	Ba joŋ teniŋ piba a tiŋba. Teŋ-la lɛ ba fa ŋmuŋsɛ ŋla nɛ, "La nialiŋ si laa Yesu wiaa dii a ma ŋaa Yesu naŋzↄↄba, ari nialiŋ si ŋaa kuhiasiŋ la tuↄŋ, laa chuↄlɛma, ma nialiŋ si laa Yesu wiaa dii aŋ bi J_uu tiŋŋaa ŋaa a hɛ Aŋtiↄk ari Siiria ari Siliisia lɛ.
44015024	La nia ari la niaa dↄŋsuŋ kↄ ma teeŋ a walimɛma, a kɛŋ ma tuↄbiinaa vugimɛ. La bi bula piba di ba ŋaa ŋii.
44015025	Ŋii wiaa la hilime nɛ a vuurɛ. U zↄmↄ pila di la liisɛ niaa a tiŋba ma teeŋ, di ba di la naŋdↄŋsuŋ Banabas ari Pↄↄl nɛ jaŋ kↄ.
44015026	Niaa deeŋba joŋ ba miisiŋ a yↄↄ suuŋ ba fa síi tiŋ la Tiina Yesu Kirisito tiŋtiŋŋaa.
44015027	La saa tiŋ Judas ari Saalas. Ba ma jaŋ bula pima wialiŋ titia la si ŋmuŋsa pima.
44015028	Wia Diŋ-zↄŋ-la ari la kala kɛŋ nii-bala ari la bi jaŋ joŋ chugi-yuŋi kala chuŋma. Ama u maga di ma to kisinniŋ deeŋba la síi dagɛma nɛ. Ba nɛ ŋla:
44015029	Ma sí vuiŋ namia chaŋ, ma sí kuŋ-kala chaliŋ dii, ma sí puna-la kala si suu pimee chaŋ, a sí ba-chↄruŋ ari ha-chↄruŋ wu-ŋaalaa ŋiŋaa. Di ma nɛ wuo liisɛ ma titia wiaa deeŋba lɛ, ma hɛ doluŋ. Ma jaŋ hↄŋ woruŋ."
44015030	Ŋii nɛ ba ta nialiŋ ba si liisa. Ba sii mu Aŋtiↄk. Ba si mu dimɛ, ba yirɛ nialiŋ kala si laa Yesu wiaa dii aa hilimi, a joŋ teŋ-la piba.
44015031	Ba si karimɛ teŋ-la, wialiŋ ba si ŋmuŋsa ŋaa ba kɛŋ tuↄtↄruŋ. Ba nyuŋ kala nyaasɛ.
44015032	Judas ari Saalas fa ŋaa nialiŋ síi bul wiaa, Wia Diŋ-zↄŋ-la doluŋ lɛ nɛ. Ba bul wiaa yugɛ piba kiŋkɛŋ. Ba si ŋaa ŋii, ba nyuŋ nyaasɛ, ba wasa chiŋ ba yarida lɛ.
44015033	Nialiŋ dieni mua Aŋtiↄk lɛ. Ŋii nɛ nialiŋ si laa Yesu wiaa dii Aŋtiↄk lɛ taba ari yarifiɛlaa, ba miira mu nialiŋ si tiŋba teeŋ.((
44015034	Ama u ŋaa wu-zↄŋ nɛ a pi Saalas duu dieni Aŋtiↄk lɛ.))
44015035	Pↄↄl ari Banabas ma ka Aŋtiↄk lɛ. Niaa dↄŋsuŋ yuga a pɛba lɛ a bul la Tiina Yesu niiŋ wiaa a pi niaa.
44015036	U ŋii hariŋ nɛ Pↄↄl bula pi Banabas a bul, "Leŋ la miira mu, a na nialiŋ si laa Yesu wiaa dii taŋ kala lɛ la si bul la Tiina Yesu niiŋ wiaa, a na ba síi ŋaa ŋii."
44015037	Banabas faa chɛ duu kɛŋ Jↄↄŋ ba síi yirɛ Maak kaa pɛ mu.
44015038	Ŋii nɛ Pↄↄl biinɛ duu woŋbiiŋ dee di ba kɛnu pɛ ba titia lɛ, bɛɛ wiaa u via duu pɛba lɛ a tiŋ tiŋtiŋŋaa Paŋfiilia lɛ, lee-la ba fa si laa sipaaŋ mu di ba tiŋ, ka u miirɛ.
44015039	Ba faasa kɛŋ wiiŋ deeŋ kaa lɛrɛ kiŋkɛŋ, ba pↄrɛ dↄŋↄ lɛ. Ŋii nɛ Banabas kɛŋ Jↄↄŋ Maak. Ba juu liiŋ daboro a duoro mu Saapↄs.
44015040	Ka Pↄↄl ma liisɛ Saalas. Nialiŋ si laa Yesu wiaa dii joŋba hɛ Wia nisiŋ lɛ duu bibeŋba.
44015041	Ŋii nɛ ba sii mumu a mu yi Siiria ari Siliisia tiŋteeŋ. Ba wasa bul wiaa pi nialiŋ si laa Yesu wiaa dii aa hilimi dimɛ, di ba wasa chiŋ ba yarida lɛ.
44016001	Ŋii nɛ Pↄↄl sii mu Dɛɛbi, a lii dimɛ a mu Lisita. U mu dimɛ ŋii di Yesu haritooroo kubala hɛ dimɛ, baa yirɛ Timoti. U naaŋ fa ŋaa J_uu tiina nɛ a ma fa laa Yesu wiaa dii, aŋ ka u nyimma fa ŋaa Giriik tiina.
44016002	Nialiŋ si laa Yesu wiaa dii Lisita ari Ikooniam kala lɛ bibɛsɛ baal-la lɛ.
44016003	Pↄↄl faa chɛ di Timoti to u hariŋ. A tiŋ J_uu tiŋŋaa si hɛ lere-la lɛ wiaa Pↄↄl kɛnu keri u peniŋ, bɛɛ wiaa ba kala jima ari u nyimma ŋaa Giriik tiina nɛ.
44016004	Ba síi mu tasi-la ŋii, ba bul wiaa a pi nialiŋ si laa Yesu wiaa dii dimɛ. Ba bula piba wialiŋ Yesu naŋzↄↄba-la ari nialiŋ si laa Yesu wiaa dii kuhiasiŋ Jerusalɛm lɛ si bile piba di ba tuto.
44016005	Ŋii nɛ nialiŋ si laa Yesu wiaa dii aa hilimi wasa kɛŋ yarida. Ba ku puŋaa pɛ tapulii kala.
44016006	Pↄↄl ari Saalas gↄllɛ ŋii halii a to Firijia ari Galiisia tiŋteeŋ, bɛɛ wiaa Wia Diŋ-zↄŋ-la biba woŋbiiŋ pa di ba bul Wia niiŋ wiaa Esia tiŋteeŋ lɛ.
44016007	Ka ba joŋ ba woŋbiiŋ a mu yi Maasiya. Dimɛ nɛ ba walimɛ di ba juu Bitiinia tiŋteeŋ, ama Yesu Diŋ-zↄŋ-la biba woŋbiiŋ pa.
44016008	Ŋii nɛ ba to Maasiya tiŋteeŋ a mu yi Turↄwas.
44016009	Dimɛ, titaŋiŋ Pↄↄl na ari duosoo tuↄŋ di baal kubala a lii Masidoonia, duu china aa sulu duu kↄ Masidoonia tiŋteeŋ a pɛba lɛ.
44016010	Pↄↄl si na ŋii dɛrɛ, la duu ŋaa siri di la mu Masidoonia, bɛɛ wiaa la jima ari Wia sɛnɛ dagɛla di la mu bul Wia wu-zↄmↄ-la a pi nialiŋ si hɛ lee-la nɛ.
44016011	Ba bira sii dimɛ a sii juu liiŋ daboro, a duoro chol tegi tegi a mu Saamↄtas. U taŋ si pula la bira sii a mu Niyapↄlis.
44016012	La bira lii dimɛ a vɛnɛ mu Filipa. U fa ŋaa ta-bal nɛ Masidoonia sɛmɛ dↄŋↄ a tuto Rom. La hↄŋ taŋ-la lɛ tapulaa baŋmɛnɛ.
44016013	Chɛ-wiesii-la chɛɛŋ si yie, la lii taŋ-la tuↄŋ a mu fuoŋ niiŋ. La fa biina la jaŋ na Wia di-chuↄluŋ dimɛ. La si mu dimɛ, la tuu hↄŋ a bul wiaa pipi haala-la fa si hilime dimɛ di ba chuↄlɛ Wia.
44016014	Haala-la si jegile nii la wialiŋ, ba tuↄŋ haal kubala nɛ fa hɛ dimɛ, baa yirɛ Lidia. U fa lii Taataya tiŋteeŋ nɛ. U fa biri gɛnniŋ nɛ a yiyallɛ. U faa chuↄlɛ Wia nɛ. U si jegile nii wialiŋ Pↄↄl fa síi bul, Wia pullɛ u tuↄŋ, u laa wialiŋ dii.
44016015	Ba fo ba di u dia niaa Wii-chuↄlɛ liiŋ. Ŋii nɛ haal-la sulla a bul, "Di ma nɛ biina di mi sɛnɛ laa Yesu wiaa dii nɛ, má ku juu chua mi dia lɛ." U si sulla dieni ŋii, la mu chua.
44016016	Chɛɛ kubala la bira mu Wia di-chuↄluŋ. Yomo toli-bie ku cheŋla. Jima nɛ kɛnu, u vuga pipi niaa. U vuga na moribiee yugɛ a pi nialiŋ si tiiu.
44016017	U to la di Pↄↄl hariŋ a yie faasaa bul, "Niaa deeŋba tiŋ tiŋtiŋŋaa a pi Wii-baliŋ si yuga a kii kuŋ-kuŋ-kala. Ba bulaa pima ŋii ma si jaŋ ŋaa di Wia laama ta."
44016018	U yie ŋaa ŋii tapulii kala. Ŋii nɛ Pↄↄl baaniŋ sii. U miira birima chaasɛ tolo-la, aŋ bula pi jima-la a bul, "Yesu Kirisito doluŋ lɛ mi si, ŋŋ lii aŋ leŋ tolo-la." Jima-la guu lii tolo-la lɛ.
44016019	Tolo-la tiŋŋaa si na ari ba bira bi moribie-la ka na, ba kɛŋ Pↄↄl ari Saalas a lɛrɛ mu ba taŋ kuhiasiŋ teeŋ ba si yie hihilimi lee-la.
44016020	Ba kɛŋba kaa mu ba Rom kuhiasiŋ teeŋ, a bula piba a bul, "Niaa deeŋba ŋaa J_uu tiŋŋaa nɛ aŋ wiwalimɛ niaa la taŋ tuↄŋ.
44016021	Baa dagɛla di laa ŋaa wialaa la Rom tiŋŋaa síi kisu."
44016022	Ni-daŋ-la kala fa si hilime, ba sii pɛ ba nihiasi-la lɛ a kɛŋ Pↄↄl ari Saalas. Ŋii nɛ Rom tiŋŋaa kuhiasiŋ kɛŋ ba gɛnniŋ wuri aŋ bul di ba viirɛba.
44016023	Ba faasa viirɛba aŋ kɛŋba tↄ dia, aŋ bula pi sarika bibenni-la duu tↄba woruŋ di ba sí wuo lii.
44016024	U nii ba niiŋ a kɛŋ Pↄↄl ari Saalas a kaa kiele juu sipaaŋ dia tuↄŋ, a kɛŋ ba naasiŋ baliamiŋ kala hɛ kuruŋ.
44016025	Ari tita-siesee Pↄↄl ari Saalas chuchuↄlɛ Wia a yii yiilaa a didɛnnɛ Wia. Nialiŋ ba si kaa tↄ dia ku-kaanaa ma jijegili aa nii.
44016026	Ŋii nɛ tiŋteeŋ guu zigili a kɛŋ sarika dia-la ma kala kaa zigili. Borusuŋ kala guu suri. Nuu-kala kuruŋ ma lii tel.
44016027	Sarika bibenni-la hirike sii doŋ lɛ a na di sarika-la borusuŋ kala suro. U biina nialiŋ kala ba si kaa tↄ dia, ba lii fá viiri nɛ. U liisɛ u tokobii duu kpu u titia.
44016028	Ŋii nɛ Pↄↄl faasa kpia a bula pu a bul, "Sí ŋ titia kpu. La kala nɛ hɛ daha."
44016029	Sarika bibenni-la ŋaa ba kɛŋ chaaniŋ kaa kↄ. U laa fá juu, a tuu tel Pↄↄl ari Saalas naasiŋ lɛ a chichel.
44016030	U kɛŋba kaa lii a piɛsɛba a bul, "Mi naŋdↄŋsuŋ, ɛɛ nɛ mi jaŋ ŋaa di Wia laami ta?"
44016031	Ŋii nɛ ba bula pu a bul, "Laa la Tiina Yesu wiaa dii, di Wia laa ma ari ŋ dia niaa kala ta."
44016032	Ŋii nɛ ba bul la Tiina Yesu niiŋ wiaa pi ba di u dia niaa kala.
44016033	Titaŋ-la titia nɛ sarika bibenni-la kɛŋba a chɛsɛ ba yaraa naawiilaa, ka ba fo ba di u dia niaa kala Wii-chuↄlɛ liiŋ.
44016034	Sarika bibenni-la kɛŋ Pↄↄl ari Saalas a kaa mu u dia, a piba kudiilee ba dii. Ba di u dia niaa kala ŋaa tuↄtↄru ari ba si laa Wia wiaa dii.
44016035	Taŋ si pula, Rom nihiasiŋ tiŋ di ba mu bula pi porisiba kuhiasiŋ di ba bula pi sarika bibenni-la duu liisɛ Pↄↄl ari Saalas.
44016036	Ŋii nɛ sarika bibenni-la bula pi Pↄↄl di Rom nihiasi-la tima di ba bula pu duu liisɛ ba di Saalas. Ŋii wiaa ba jaŋ wuo mu ari yarifiɛlaa.
44016037	Ŋii nɛ Pↄↄl bula pi porisi kuhiasi-la a bul, "Ba viirɛla niaa tuↄŋ, aŋ bi la sariya die a dagɛla wu-cheyiŋ, aŋ ka la ma ŋaa Rom tiŋŋaa. Ŋii nɛ ba kɛŋla tↄ dia. Ka lɛɛlɛ baa chɛ di la luↄra viiri. Ai, la bi sɛi. U maga di Rom nihiasi-la titia kↄ daha nɛ a ku liisɛla."
44016038	Ŋii nɛ porisi kuhiasi-la mu bula pi Rom nihiasi-la ari Pↄↄl ari Saalas ma ŋaa Rom timma nɛ. Ba si nii ŋii, fawulluŋ kɛŋba.
44016039	Ŋii nɛ ba sii mu sulba ari ba cheye nɛ aŋ liisɛba sarika lɛ, aŋ bula piba di ba lii ba taŋ lɛ.
44016040	Ba lii sarika lɛ a mu Lidia dia. Dimɛ nɛ ba na nialiŋ dↄŋsuŋ si laa Yesu wiaa dii. Ba bul wiaa piba a ŋaa ba nyuŋ nyaasɛ, aŋ viiri.
44017001	Ba síi viiri ŋii, ba mu to taŋ kubala baa yirɛ Aŋfiipolis, a bira sii dimɛ a to taŋ dↄŋↄ maa baa yirɛ Apoloonia, a lii dimɛ a mu taŋ kubala baa yirɛ Tɛsalonaaka. J_uu tiŋŋaa Wii-chuↄlɛ dia fa hɛ dimɛ.
44017002	Pↄↄl mu juu Wii-chuↄlɛ dia ari u si vɛnɛɛ ŋaa ŋii lee-na kala. Chɛ-wiesii-la chɛɛŋ yↄsuŋ batori pɛgɛ, ba di niaa vuvuurɛ Wia wiaa.
44017003	U karimɛ Wia teniŋ piba a dagɛba ŋii ari u si maga di Yesu na hɛɛŋ a suu aŋ bira sii suuŋ lɛ, a bira bula piba ari Yesu deeŋ u si bul u wiaa piba nɛ ŋaa Kirisito.
44017004	Nialiŋ dↄŋsuŋ laa wialiŋ dii a pɛ Pↄↄl ari Saalas lɛ. Ba tuↄŋ Giriik tiŋŋaa ari haala-la si ŋaa ni-balaa ba taŋ lɛ ma yuga a laa wialiŋ dii a pɛba lɛ.
44017005	Ŋii nɛ J_uu tiŋŋaa yaraa bibieri. Ba chɛ kɛsɛ nyu-duo tiŋŋaa si yie bibaarɛ woŋbiee ari yↄsuŋ tuↄŋ a pɛ ba titia lɛ. Ba bira chɛ kɛsɛ niaa dↄŋsuŋ, ba kala hilimi di ba kɛŋ taŋ-la kala a vugimɛ. Ba mu juu Jeesiŋ dia di ba chɛ Pↄↄl ari Saalas di ba kɛŋba kaa ku lii niaa tuↄŋ.
44017006	Ba biba naa aŋ kɛŋ Jeesiŋ ari nialiŋ dↄŋsuŋ si laa Yesu wiaa dii a lɛrɛba lii ba taŋ kuhiasiŋ teeŋ, aŋ ŋiŋaa goŋ a bul, "Niaa deeŋba chei lee kala nɛ aŋ lɛɛlɛ kↄ la jaŋ.
44017007	Ka Jeesiŋ laaba bil u dia lɛ. Ba kala chei wii-la la kuori-baliŋ si bile nɛ aŋ bul di kuori dↄŋ nɛ hɛ dimɛ, baa yirɛ Yesu."
44017008	Wiaa deeŋba ba si bula ŋaa nialiŋ ari ba taŋ kuhiasiŋ kala bi jiŋ wii-la kala ba si jaŋ ŋaa.
44017009	Ŋii nɛ taŋ kuhiasiŋ ŋaa Jeesiŋ ari u naŋdↄŋsuŋ liisɛ ta-time, aŋ ka ba leŋba.
44017010	Taŋ si bire, nialiŋ si laa Yesu wiaa dii ŋaa Pↄↄl ari Saalas lii mu Biriya. Ba si yi Biriya, ba mu juu J_uu tiŋŋaa Wii-chuↄlɛ dia.
44017011	Lee-la J_uu timma-la kpia J_uu timma-la si hɛ Tɛsalonaaka lɛ. Ba chaga laa Wia niiŋ wialiŋ ari na-kpariŋ a kikarimɛ Wia teniŋ ari siifiɛsiŋ tapulii-na kala, di ba na di wialiŋ sɛnɛ ŋaa wutitiiba nɛ.
44017012	Ba tuↄŋ niaa yuga nɛ laa Yesu wiaa dii. Giriik tiŋŋaa haalaa si ŋaa ni-balaa ari ba baalaa kala laa Yesu wialiŋ dii.
44017013	J_uu timma-la si hɛ Tɛsalonaaka lɛ nia di Pↄↄl bira bul Wia wiaa Biriya ma lɛ. Ba sii mu dimɛ maa a nyisɛ ni-daŋ-la hɛ.
44017014	Ŋii nɛ nialiŋ si laa Yesu wiaa dii ŋaa Pↄↄl lii a mu mugi-baliŋ niiŋ, ka Saalas ari Timoti bi mua aŋ hɛ Biriya lɛ.
44017015	Niaa dↄŋsuŋ lii Biriya a to Pↄↄl hariŋ, a kɛnu kaa mu Atɛŋ. Pↄↄl miira tiŋba di ba mu bula pi Saalas ari Timoti di ba ku chemu lima.
44017016	Pↄↄl si hↄŋ Atɛŋ lɛ a gbigbɛrɛ Saalas ari Timoti, u na di daalusuŋ s_u taŋ-la kala lɛ. U tuↄŋ faasa viisi.
44017017	Ŋii nɛ Pↄↄl mu J_uu tiŋŋaa Wii-chuↄlɛ dia. U bul Wia wiaa pi J_uu tiŋŋaa ari nialiŋ síi fá Wia, ba kaa lɛrɛ. U yie juu yↄbↄ maa chɛɛ-na kala a bul Wia wiaa a pi nialiŋ si yie kↄ dimɛ.
44017018	Kerichiba-la dↄŋsuŋ síi to Epikuuras woŋbiiŋ ari Sitↄik kerichiba dↄŋsuŋ ma ku nau. Niaa dↄŋsuŋ ma piɛsɛ, "Bɛɛ kiaa nɛ ni-yaariŋ deeŋ ma chinaa bul?" Dↄŋsuŋ ma si, "U naga veŋ-falii wiaa nɛ u bubul." Pↄↄl si yie bul Yesu wiaa ari u si sii suuŋ lɛ nɛ tii ba bul ŋii.
44017019	Ŋii nɛ ba kɛnu kaa mu ba si yie hilimi dia-la lɛ baa yirɛ Ariyↄpagis a bul, "La cho di la nii wu-faliŋ deeŋ wiaa ŋ síi dagu nɛ.
44017020	Wialiŋ dↄŋsuŋ ŋ síi bul ŋaa wu-kpuŋkperisiŋ nɛ la teeŋ. La saa cho di la nii ba bubuↄŋ nɛ woruŋ."
44017021	Atɛŋ niaa ari ba nuhuↄraa kala bi wii-kala kaa pɛ, see di ba bul wu-falia-la ba si nia a pi niaa, a ma cho di ba jegile nii wu-falaa niaa teeŋ. Ba wiiŋ kala nɛ ŋii.
44017022	Ŋii nɛ Pↄↄl sii chiŋ nialiŋ fa si hilime tutuↄbaaniŋ a bula piba a bul, "Mi si kↄ daha, mi na ari ma cho vuiaa kpaariŋ nɛ woruŋ.
44017023	Mi síi gↄllɛ ma taŋ lɛ, mi na ma vesiŋ. Mi bira na koruŋ maa ma si saa. Ŋla nɛ ma tuuro hɛu lɛ, 'Wia-la la si bi jiŋ di-kpaariŋ lɛ ŋla.' " Ŋii nɛ Pↄↄl bira bul, "Wia-la ma síi chuↄlɛ aŋ buu jiŋ, u wiaa nɛ mi bulaa pima ŋii.
44017024	Wia-la si ŋaa dunia ari kuŋ-kala si hɛ dimɛ, a ŋaa wia nyuŋ ari tiŋteeŋ kala Tiina, u bi lee-la nuhuobiine si saa aa kpaarɛ vuiaa ka juu.
44017025	U bi naga u si chɛ kuŋ ka nɛ tii uu chɛ nuhuobiinee tima pu. U nɛ pi nuhuobiinee miisiŋ ari wiese ari kuŋ-kuŋ-kala.
44017026	Wia fa ŋaa ni-bala nɛ buŋbuŋ-la. Ni-bala-la lɛ nɛ dunia niaa ta-geŋtisiŋ kala to kↄ. Ba hↄŋ dunia sɛmɛ kala. Ka di u ŋaaba, u nɛ dagɛ bua-la ba si jaŋ kɛŋ miisiŋ, ari lere-la kala ba si jaŋ hↄŋ.
44017027	U ŋaaba ŋii di ba wuo bee chɛu a lilaarɛ lee-kala di ba nau. Ama Wia saa bi di-bolii hɛ. U kpagɛla kuŋ-kala nɛ.
44017028	Nuu kubala nɛ bula ari u doluŋ lɛ nɛ la kɛŋ miisiŋ aa vɛŋ a hɛ dimɛ. U saa ŋaa wutitii. Ma gↄgↄ diŋdɛnnɛɛ dↄŋsuŋ ma fa bul ŋii a bul ari la ŋaa u biiriŋ nɛ.
44017029	La saa si ŋaa u biiriŋ, u bi maga di la biinɛ Wia nagɛ kialiŋ nuhuobiine si kɛŋ sɛlimɛ kaa mɛ, koo ku-la ba si kɛŋ hↄↄŋ koo tabiiŋ kaa ŋaa nɛ. U bi naga kiaa deeŋba nuhuobiine si kɛŋ u wu-jimiŋ kaa ŋaa nɛ.
44017030	Bua-la lɛ nuhuobiinee si buu jiŋ, u fa tↄrikↄ nɛ ba nyuŋ. Ama lɛɛlɛ u bula pipi nuu-kala lee-na kala di ba birima lii ba haachɛba lɛ,
44017031	bɛɛ wiaa u hɛ tapulii nɛ u si jaŋ dii dunia niaa kala sariya ari tuↄ-bala. U jaŋ to nuhuobiiŋ-la lɛ u si liisa nɛ a dii sariya-la. Nii-la si suba, u chisu suuŋ lɛ, di nuu-kala wuo jiŋ ari wutitii nɛ."
44017032	Nialiŋ si nia ari Pↄↄl bul suuŋ siiniŋ lɛ wiaa, ba dↄŋsuŋ mumↄmu, ama dↄŋsuŋ ma si di ba cho duu maachie bira bul wii-la di ba nii.
44017033	Ŋii nɛ Pↄↄl sii a lii lee-la ba si hilime.
44017034	Niaa dↄŋsuŋ laa wialiŋ dii a to u hariŋ. Ba tuↄŋ dↄŋↄ baa yirɛ Dayↄnaasias. U fa hɛ nialiŋ síi hilimi Ariyↄpagis dia-la tuↄŋ dↄŋↄ nɛ. Haal kubala maa baa yirɛ Damaris ari niaa ma dↄŋsuŋ laa wialiŋ dii.
44018001	Ŋii nɛ Pↄↄl sii Atɛŋ lɛ a mu taŋ dↄŋↄ baa yirɛ Kↄriŋti.
44018002	U na baal kubala a lii Pↄŋtↄs, Rom tiŋteeŋ taŋ nɛ, baa yirɛ Akuila. U fa ŋaa J_uu tiina nɛ. Ba di u haala Pirisila si lii Rom kↄ, u bi diene. Kuori-baliŋ ba síi yirɛ Kulↄↄdiↄs fa bula pi J_uu tiŋŋaa kala di ba lii Rom lɛ. Ŋii nɛ tii ba sii kↄ. Pↄↄl mu ba dia duu chuↄlɛba.
44018003	U mu juu ba dia a chuchua dimɛ, bɛɛ wiaa ba kala tiŋ tiŋtiŋ-bala nɛ. Ba fa kɛŋ tenniŋ yiyɛrɛ lɛŋŋɛɛ nɛ aa yallɛ moribiee.
44018004	Chɛ-wiesii-la chɛɛŋ kala u yie mu ba Wii-chuↄlɛ dia. Ba di J_uu tiŋŋaa ari Giriik tiŋŋaa kɛŋ wiaa lilɛrɛ. U wiwalimɛ di ba sɛi wii-la.
44018005	Ŋii nɛ Saalas ari Timoti lii Masidoonia kↄ. Bua-la lɛ ba si kↄ, Pↄↄl joŋ u nyuŋ kala hɛ aa bul Wia wiaa, a dagɛ woruŋ a pi J_uu tiŋŋaa ari Yesu nɛ ŋaa Kirisito.
44018006	Ŋii nɛ ba lii u hariŋ aŋ tuusu. Ba si ŋaa ŋii, u kpesi u gɛnniŋ kuŋ-kↄlluŋ hɛba lɛ aŋ bula piba a bul, "Ma wu-bↄŋŋↄↄ jaŋ nyua ma nyuŋ lɛ. Mi wii dee. A lii jiniŋ mi jaŋ mu a bul Wia wiaa pi nialiŋ si bi J_uu tiŋŋaa ŋaa."
44018007	U bul ŋii aŋ sii mu juu baal kubala dia, baa yirɛ Taatis Jasitis. U faa chuↄlɛ Wia nɛ. U dia kpagɛ Wii-chuↄlɛ dia.
44018008	Baal kubala baa yirɛ Kirisipas nɛ fa ŋaa Wii-chuↄlɛ dia-la kuhiaŋ. Ba di u dia niaa kala laa la Tiina Yesu wiaa dii. Niaa ma yuga Kↄriŋti lɛ a nii Wia wialaa a laaba dii. Ba foba Wii-chuↄlɛ liiŋ.
44018009	Titaŋ kubala Pↄↄl na ari duosoo tuↄŋ di Wia bula pu a bul, "Sí fawulluŋ fá. Haa bul wiaa pipi niaa a sí leŋ.
44018010	Mi chiŋ ŋ hariŋ. Nuu-kala bi jaŋ wuo kɛniŋ a ŋaaŋ wu-bↄŋ kala, bɛɛ wiaa mi niaa yuga taŋ deeŋ lɛ."
44018011	Pↄↄl hↄŋ dimɛ ŋii jina ari lebi a didagɛ Wia wiaa pipi niaa.
44018012	Bua-la lɛ baal kubala baa yirɛ Galiↄ nɛ fa ŋaa Giriik kuoro. U fa si dii kuoruŋ ŋii, J_uu tiŋŋaa sii hɛ dↄŋↄ lɛ a kɛŋ Pↄↄl, a kɛnu kaa mu ba sariya didiiliŋ.
44018013	Ba bul, "Baala deeŋ walimɛ di niaa sɛi a chuchuↄlɛ Wia woŋbii-la si jaŋ chei la kisiŋ lɛ nɛ."
44018014	Pↄↄl si ŋaa duu bul wiaa, ŋii nɛ Galiↄ bula pi J_uu timma-la a bul, "J_uu timma, di baala deeŋ nɛ fa ŋaa wii chei, u fa jaŋ kɛŋ woŋbii di mi kɛŋ kenyiri a jegile nii ma teeŋ.
44018015	Ama u si ŋaa wu-bulii nɛ ma kaa lɛrɛ ari yiraa wiaa, ari ma titia kisinniŋ wiaa, u maga di ma titia kaa mu bula wasɛ nɛ dia lɛ. Mi bi jaŋ wuo laa wiiŋ deeŋ jiŋ."
44018016	U kiriba ta ba lii sariya didiiliŋ.
44018017	Ba kala lii gollo kɛŋ Sↄsitɛnis, nii-la fa si ŋaa Wii-chuↄlɛ dia kuhiaŋ dↄŋↄ, a ŋmobu sariya didilliŋ boiŋniiŋ. Ama Galiↄ sipaa kala fa tuo dimɛ.
44018018	Pↄↄl hɛ Kↄriŋti lɛ a dieni. Ŋii nɛ u sii a chuↄlɛ nialiŋ si laa Yesu wiaa dii Kↄriŋti lɛ aŋ lii. Ba di Pirisila ari Akuila kala sii mu a juu liiŋ daboro di ba mu Siiria tiŋteeŋ. Ka di ba-na juu liiŋ daboro-la, Pↄↄl ta niiŋ Wia teeŋ taŋ kubala baa yirɛ Kɛŋkiriya lɛ aŋ fuŋ u nyuŋ, aŋ-na juu daboro-la.
44018019	Ba mu yi taŋ kubala baa yirɛ Ɛfɛsis. Dimɛ Pↄↄl leŋ Pirisila ari Akuila aŋ mu juu Wii-chuↄlɛ dia. Ba di J_uu tiŋŋaa kɛŋ wialiŋ lilɛrɛ.
44018020	Nialiŋ dↄŋsuŋ bul duu hↄŋ ba teeŋ dieni, ka u bi sɛyɛ.
44018021	U si sii dimɛ, u bula piba a bul, "Di Wia nɛ pimi woŋbiiŋ, mi jaŋ miira kↄ ma teeŋ." Ŋii nɛ u sii mu juu liiŋ daboro a lii Ɛfɛsis lɛ,
44018022	a mu yi taŋ kubala niiŋ baa yirɛ Sizariya. U sii dimɛ a mu Jerusalɛm, a mu chuↄlɛ nialiŋ si laa Yesu wiaa dii aa hilimi dimɛ. U bira sii dimɛ a mu Aŋtiↄk.
44018023	U hↄŋ dimɛ a dieni mua a bira sii, a to Galiisia ari Firijia tiŋteeŋ, a bul wiaa pipi nialiŋ si laa Yesu wiaa dii dimɛ di ba wasa kɛŋ yarida.
44018024	J_uu tiina ma nɛ fa hɛ dimɛ, baa yirɛ Apↄlↄs. U lii Alɛkizaŋdia nɛ. U ma sii kↄ Ɛfɛsis. U fa jiŋ wiaa buluŋ woruŋ a jiŋ Wia teniŋ ma woruŋ.
44018025	Ba fa dagu la Tiina Yesu woŋbii-la tonuŋ woruŋ. Uu dagɛ Yesu wiaa woruŋ ari siifiaŋ. Wialiŋ kala u si bula aa tigɛ Yesu lɛ ŋaa wutitiiba nɛ. Ari ŋii kala, duu níi bul Wii-chuↄlɛ liiŋ fonuŋ wiaa, Jↄↄŋ Wia lii-foori-la síi fo niaa Wii-chuↄlɛ liiŋ duŋduŋa wiaa nɛ u jiŋ.
44018026	U si hɛ Ɛfɛsis lɛ, u bul Wia wiaa ari nyu-duoŋ Wii-chuↄlɛ dia lɛ. Pirisila ari Akuila hɛ dimɛ a nii wialiŋ u síi bul. Ŋii nɛ ba kɛnu kaa mu ba dia a wasa dagu Wia woŋbii-la woruŋ.
44018027	Ŋii nɛ Apↄlↄs chichɛ duu mu Giriis tiŋteeŋ. Nialiŋ si laa Yesu wiaa dii Ɛfɛsis lɛ pɛu lɛ a ŋmuŋsɛ teniŋ a pi nialiŋ síi laa Yesu wiaa dii Giriis lɛ, a bula piba di u kↄ ba kɛnu woruŋ. U si mu dimɛ, u puu nialiŋ si laa Yesu wiaa dii, Wia lahↄrimↄ lɛ. U pɛba lɛ woruŋ.
44018028	U di J_uu tiŋŋaa faasa kɛŋ wiaa lilɛrɛ niaa tuↄŋ. U yie kɛŋ nii-doluŋ a joŋ Wia teniŋ dagɛba ari Yesu nɛ ŋaa Kirisito. U bul ŋii a wuo loba.
44019001	Apↄlↄs fa si hɛ Kↄriŋti lɛ ŋii, Pↄↄl bira golli ŋii a bira kↄ Ɛfɛsis. U si kↄ dimɛ, u na nialiŋ dↄŋsuŋ si laa Yesu wiaa dii.
44019002	Ŋii nɛ Pↄↄl piɛsɛba, "Wia joŋ u Diŋ-zↄŋ-la hɛma lɛ nɛɛ bua-la lɛ ma si laa Yesu wiaa dii?" Ŋii nɛ ba si, "Ai, la ha bi Wia Diŋ-zↄŋ-la wiaa nia."
44019003	Ŋii nɛ Pↄↄl bira piɛsɛba, "Ni-bɛɛ nɛ ma to ka ba foma Wii-chuↄlɛ liiŋ?" Ŋii nɛ ba bul, "La to wialiŋ Jↄↄŋ Wia lii-foori-la si dagɛla nɛ."
44019004	Ŋii nɛ Pↄↄl bira si, "Nialiŋ si birima lii ba haachɛba lɛ nɛ, Jↄↄŋ fufo Wii-chuↄlɛ liiŋ. U fa bula piba ari nuu jaŋ kↄ u hariŋ, u yiriŋ nɛ Yesu, duu kↄ di ba laa u wiaa dii."
44019005	Ba si nii wiiŋ deeŋ Pↄↄl si bula, ba ŋaa ba foba Wii-chuↄlɛ liiŋ la Tiina Yesu doluŋ lɛ.
44019006	Ŋii nɛ Pↄↄl joŋ u nisaa daŋba lɛ. U si ŋaa ŋii, Wia Diŋ-zↄŋ-la ku tuu hɛba lɛ. Ba suomo bubul yiikori-yiriba ba si bi jiŋ, a bul Wia wiaa Wia Diŋ-zↄŋ-la doluŋ lɛ maa.
44019007	Niaa deeŋba kala fa ŋaa ari baalaa fii ari balia nɛ.
44019008	Pↄↄl si hɛ Ɛfɛsis lɛ, u vɛnɛɛ juu Wii-chuↄlɛ dia chɛŋsiŋ batori, a chaasa bubul Wia kuorii-la wiaa ari nyu-duoŋ. Ba di niaa kɛŋ wialiŋ lilɛrɛ, u wiwalimɛ di ba sɛi wii-la.
44019009	Ama nialiŋ dↄŋsuŋ nyuŋ si dolie, ba bi wii-la laa dii, aŋ bubul wu-bↄŋŋↄↄ a tigɛ la Tiina Yesu woŋbii-la tonuŋ wiaa. Nialiŋ si laa Yesu wiaa dii aa hilimi tuↄŋ nɛ ba bul ŋii. Pↄↄl leŋba aŋ kɛŋ nialiŋ si laa Yesu wiaa dii kaa mu. Ba mu juu baal kubala dii-bal baa yirɛ Tiranis. Pↄↄl ari niaa yie kɛŋ wiaa lilɛrɛ dimɛ tapulii-na kala.
44019010	U vɛnɛɛ ŋaa ŋii a yi jisiŋ balia nɛ. J_uu tiŋŋaa ari Giriik tiŋŋaa kala si hɛ Esia tiŋteeŋ lɛ wuo nii la Tiina Yesu wiaa.
44019011	Wia fa joŋ dol-bal kubala nɛ a pi Pↄↄl, u ŋiŋaa wu-kpuŋkperisiŋ.
44019012	Pↄↄl yaraa gɛri-kↄsumↄↄ ma paala ba yie paa kaa mu pi nyanyal tiŋŋaa ba duduori. Di jiŋ-bↄŋŋↄↄ nɛ kɛŋ nuu maa, ba lii tiina lɛ.
44019013	J_uu tiŋŋaa dↄŋsuŋ ma fa hɛ dimɛ a ma fa gↄllɛ aa kiri jiŋ-bↄŋŋↄↄ niaa lɛ. Ba wiwalimɛ di ba ŋaa ŋii la Tiina Yesu doluŋ lɛ nɛ. Ba bula pi jiŋ-bↄŋŋↄ-la a bul, "Mi si, má lii Yesu doluŋ lɛ, nii-la wiaa Pↄↄl síi bul."
44019014	Baalaa balipɛ nɛ faa ŋaa ŋii. Ba nyimma yiriŋ nɛ Sikiiva. U fa ŋaa J_uu tiŋŋaa nialiŋ si kpu pusuŋ pipi Wia kuhiaŋ dↄŋↄ nɛ.
44019015	Ŋii nɛ jiŋ-bↄŋ-la bula piba a bul, "Mi jiŋ Yesu a jiŋ Pↄↄl maa, aŋ ka ma ma ŋaa kubɛɛba nɛ?"
44019016	Ŋii nɛ jiŋsiŋ si kɛŋ baal-la wuoba. U sii a kɛŋba a ŋmooba woruŋ a pirɛba. Ba gɛnniŋ kala kiɛsɛ. Ba kala fá lii dia-la tuↄŋ ari yaribiree.
44019017	J_uu timma-la ari Giriik timma-la ari nialiŋ kala si hɛ Ɛfɛsis lɛ nii wiiŋ deeŋ. Fawulluŋ kɛŋba kala. Ba dɛnnɛ la Tiina Yesu woruŋ.
44019018	Nialiŋ ma dↄŋsuŋ si laa Yesu wiaa dii yuga kↄ, a ku dagɛ ba wu-bↄmↄ-la ba si ŋaa a pi Pↄↄl, niaa tuↄŋ.
44019019	Ba tuↄŋ niaa yuga a faa ŋaa daalusuŋ. Ba kala paa tenni-la ba fa si karima aa ŋaa daalusu-la. Ba paa nyigɛ nuu-kala siaa lɛ. Ba si kɛŋ tenni-la kala yaliŋ pɛ dↄŋↄ lɛ, u ŋaa siidi bui bui bui nɛ.
44019020	La Tiina niiŋ wiaa teeli leriŋ kala a dol woruŋ.
44019021	Ŋii nɛ Pↄↄl biinɛ ari u jaŋ to Masidoonia tiŋteeŋ ari Giriis tiŋteeŋ a mu Jerusalɛm. Ŋii nɛ u bul, "Di mi nɛ mu dimɛ, u maga di mi mu Rom maa."
44019022	Ŋii nɛ Pↄↄl tiŋ nialiŋ fa si pɛu lɛ ba tuↄŋ balia di ba mu Masidoonia. Timoti ari Irasitas nɛ u tiŋ. Aŋ ka u titia hↄŋ Ɛfɛsis lɛ Esia tiŋteeŋ a dieni mua.
44019023	Bua-la lɛ yuosuŋ fa juu Ɛfɛsis lɛ siifiɛsiŋ a tigɛ la Tiina Yesu woŋbii-la tonuŋ wiaa.
44019024	Libiri kubala nɛ fa hɛ dimɛ. U yiriŋ nɛ fa Dɛmiitias. U fa kɛŋ sɛlimɛ nɛ a kaa lilibi kiaa, ba nagɛ ba taŋ veŋ-baliŋ Atɛmis. Tiŋtimiŋ deeŋ lɛ ba di u tiŋtinnaa na moribiee kiŋkɛŋ.
44019025	Chɛɛ kubala u yirɛ u tiŋtinnaa ari u tiŋtinni-dↄŋsuŋ a bula piba a bul, "Mi naŋdↄŋsuŋ, ma jima ari tiŋtimiŋ deeŋ nɛ ŋaa la kuori.
44019026	Ma titia nia a nina maa wialiŋ Pↄↄl síi bul. U si, vuia-la nuhuobiinee síi libi, ba bi wia ŋaa. U saa wuo kɛŋ ni-daŋ nyusuŋ birimɛ ba sɛi wii-la. U ŋaa ŋii Ɛfɛsis deeŋ lɛ ari Esia tiŋteeŋ jesiŋ kala lɛ nɛ.
44019027	Wii-la la síi fá nɛ ŋla: Niaa jaŋ chei la tiŋtimiŋ deeŋ yiriŋ. La biraa fá ari la veŋ-baliŋ Atɛmis jaŋ ku ŋaa ku-tↄↄ. Niaa bira bi jaŋ zizilu. Lɛɛlɛ Esia niaa ari dunia nuu-kala níi zilu."
44019028	Nialiŋ si nii wii-la, ba baaniŋ sii. Ba ŋaa goŋ a bubul, "La veŋ-baliŋ Atɛmis si hɛ Ɛfɛsis lɛ nɛ kɛŋ doluŋ."
44019029	Ŋii nɛ ba kɛŋ taŋ kala vugimɛ. Ni-daŋ-la kɛŋ Gayas ari Arisitaakis si lii Masidoonia a tuto Pↄↄl hariŋ. Ba lɛrɛba kaa mu lee-la taŋ-la niaa si yie hihilimi.
44019030	Ba si kɛŋba kaa mu dimɛ, Pↄↄl fa cho duu mu juu nialiŋ tuↄŋ, ama nialiŋ si laa Yesu wiaa dii bi sɛyɛ.
44019031	Esia tiŋteeŋ kuhiasiŋ dↄŋsuŋ si dii Pↄↄl naŋdↄŋsuŋ tiŋ di ba sulu duu sí nialiŋ tuↄŋ juu.
44019032	Nialiŋ kala si hilime bi jiŋ wii-la síi ŋaa. Dↄŋsuŋ ŋaa goŋ a bul ŋla nɛ, dↄŋsuŋ ma si wiiŋ deeŋ nɛ. Ba kala jesiŋ paala fa bi jiŋ wii-la si tii ba ku hilimi dↄŋↄ lɛ.
44019033	J_uu tiina kubala nɛ fa hɛ nialiŋ tuↄŋ. Baa yirɛ Alɛkizaŋda. J_uu tiŋŋaa leŋe u lii chiŋ ba sipaaŋ nɛ. Ŋii nɛ tii nialiŋ dↄŋsuŋ biinɛ duu ŋaa wii-la tuↄŋ ni-bal nɛ. Ŋii nɛ Alɛkizaŋda kɛŋ u nisiŋ vigi di ba kɛŋ goŋ, aŋ wiwalimɛ duu bula pi nialiŋ di ba di u naŋdↄŋsuŋ bi wii cheye.
44019034	U síi ŋaa ŋii, ba bene duu ŋaa J_uu tiina. Ŋii nɛ ba kala bira ŋaa goŋ a hɛ dↄŋↄ lɛ a yi hawaba balia aa bul, "La veŋ-baliŋ Atɛmis si hɛ Ɛfɛsis lɛ nɛ kɛŋ doluŋ."
44019035	Ŋii nɛ ba taŋ kerichi-hiaŋ dↄŋↄ ku lii a wuo ŋaa ba kɛŋ goŋ. U bula piba a bul, "Ɛfɛsis niaa, nuu-kala nɛ jima ari la taŋ Ɛfɛsis nɛ tii la veŋ-baliŋ Atɛmis ari u di-kpaariŋ kala, a pɛ tabii-la sí lii wia nyuŋ ku tuu tel, la kpikpaarɛ lɛ.
44019036	Nuu-kala bi jaŋ wuo kɛŋ wiiŋ deeŋ kaa lɛrɛ. Ŋii wiaa, má leŋ goŋ aŋ sí wii-la si bi bubuↄ kɛnɛ ŋaa.
44019037	Niaa deeŋba bi kuŋ gaa joŋ la veŋ-baliŋ di-kpaariŋ, ba bira bi wii bula chei la veŋ-baliŋ yiriŋ maa, ka ma kɛŋba kaa kↄ daha.
44019038	Di Dɛmiitias ari u tiŋtinnaa nɛ kɛŋ wii ari nuu, sariya kɛŋ u tapul-diilie nɛ, ma taŋ kuhiasiŋ ma hɛ dimɛ di ba dii sariya. Má leŋ di ba mu dimɛ a nyaŋ dↄŋↄ.
44019039	Ama di wii dↄŋ ma nɛ hɛ dimɛ maa chɛ di ma bul, má leŋ bua-la taŋ kuhiasi-la si yie kↄ a hilimi di ba bula wasɛ.
44019040	Di ba nɛ piɛsɛla, la bi wii-kala jaŋ wuo bul a tigɛ taawɛi deeŋ wiaa si ŋaa jiniŋ. Wii-la mi síi fá nɛ ŋla, ba jaŋ bul di la nɛ hɛ taawɛi-la."
44019041	U si bul ŋii dɛrɛ, u ŋaa nialiŋ fa si hilime sii a viiri.
44020001	Ŋii nɛ taawɛi-la dɛrɛ. Ka Pↄↄl yirɛ nialiŋ si laa Yesu wiaa dii Ɛfɛsis lɛ a bul wiaa piba di ba nyuŋ nyaasɛ. U si bul wialiŋ dɛrɛ, u taba aŋ sii mu Masidoonia tiŋteeŋ.
44020002	U gↄllɛ Masidoonia tiŋteeŋ kala a bul wiaa yugɛ piba di ba nyuŋ nyaasɛ. Ŋii nɛ ka u lii dimɛ a mu Giriis tiŋteeŋ.
44020003	U hɛ Giriis tiŋteeŋ lɛ chɛŋsiŋ batori. Ŋii nɛ u ŋaa siri duu juu liiŋ daboro a mu Siiria tiŋteeŋ. U si ŋaa siri ŋii, u nia ari J_uu tiŋŋaa vuurɛ u wiaa di ba kpuu. Ŋii nɛ u kɛŋ u tuↄbiinaa birimɛ a miira sii to Masidoonia.
44020004	Baal kubala nɛ fa to u hariŋ. Baa yirɛ Sopata a lii Biriya. U fa ŋaa Piras bie nɛ. Ka niaa deeŋba: Arisitaakis ari Sɛkuŋdas a lii Tɛsalonaaka, baal kubala maa baa yirɛ Gayas a lii Dɛɛbi, ari Timoti. Niaa balia ma hɛ dimɛ a lii Esia. Baa yirɛ Tikikas ari Turↄfimↄs.
44020005	Ba nɛ laa sipaaŋ a mu gbɛrɛla Turↄwas lɛ.
44020006	La hɛ dimɛ bua-la lɛ ba si yie dii boroboro si bi si-buruŋ kɛnɛ. U kieli, ka la sii Filipa lɛ a juu liiŋ daboro, a vɛŋ tapulaa banↄŋ aŋ-na yi Turↄwas. La hɛ dimɛ tapulaa balipɛ.
44020007	Lahadi chɛɛŋ la kala hɛ dↄŋↄ lɛ a dii kudiile-la Kirisito fa si si di la didii a liliisi u wiaa. U taŋ níi pul di Pↄↄl sii viiri. Ŋii nɛ u bul wiaa deeŋ deeŋ taŋ siesi.
44020008	La hↄŋ lusuŋ nyuŋ dia lɛ nɛ a nyigɛ chaanaa yugɛ.
44020009	Bapuↄsi-bie kubala ma hɛ dimɛ. Baa yirɛ Yutikas. U fa hↄŋ tokoro niiŋ nɛ. Pↄↄl si bul wiaa didieni ŋii, u hↄnↄ didiɛgɛ doŋ a joŋo piŋ doŋ, a foro lii lusuŋ nyuŋ dia-la nyuŋ a tuu tel. Ba tuu joŋu duu suba.
44020010	Ŋii nɛ Pↄↄl ma sii tuu a t_iŋ a guoru, aŋ bula pi nialiŋ a bul, "Ma sí leŋe duu ŋaa wii, u weye nɛ."
44020011	Ŋii nɛ ka Pↄↄl bira jil lusuŋ nyuŋ dia-la ba didii kudiile-la Kirisito fa si si ba didii a liliisi u wiaa. U si dii dɛrɛ, ba bira kɛŋ ba wu-buluŋ halii taŋ-pul. Ŋii nɛ u viiri.
44020012	Ba kɛŋ bapuↄsi-bie-la kaa mu dia duu weye. U ŋaaba tuↄtↄruŋ.
44020013	Ŋii nɛ la sii a mu juu liiŋ daboro a duoro mu Asↄs. Pↄↄl fa bula pila ari la juu liiŋ daboro a duoro mu Asↄs, ka duu vɛŋ naasiŋ lɛ kↄ a juu liiŋ daboro Asↄs lɛ. Ŋii nɛ la juu liiŋ daboro a mu Asↄs. Dimɛ nɛ la fá mu di la joŋ Pↄↄl.
44020014	Pↄↄl si ku puula Asↄs lɛ, la joŋu ari liiŋ daboro a mu to Mitilini.
44020015	La bira sii dimɛ. U taŋ si pula, la ku yi Kiyↄs. Taŋ dↄŋↄ bira si pula, la ku yi Samↄs. U taŋ si pula, la ku yi Miliitas.
44020016	La bira sii Miliitas lɛ. Pↄↄl si duu bi jaŋ chiŋ Ɛfɛsis lɛ. U si, u bi chɛ duu dieni Esia tiŋteeŋ, duu faa chɛ duu mu Jerusalɛm lima lima nɛ a puu Pɛŋtikↄs chɛ-gbielii-la dimɛ.
44020017	Ŋii nɛ la kiele kↄ Miliitas. Pↄↄl tima yirɛ nialiŋ si laa Yesu wiaa dii aa hilimi kuhiasiŋ Ɛfɛsis lɛ di ba kↄ.
44020018	Ba si kↄ, u bula piba a bul, "Ma ma jiŋ ŋii mi si naga nɛ, a chiŋ bua-la lɛ mi si bumo kↄ Esia tiŋteeŋ nɛ a kukↄ jiniŋ.
44020019	Mi si tiŋ tiŋtiŋŋaa pi la Tiina Wia ŋii, mi kɛŋ mi titia muuri nɛ kiŋkɛŋ. Mi ma yel sii-liiriŋ a tiŋ ma wiaa. Mi na hɛɛŋ maa J_uu tiŋŋaa teeŋ, ba si yie vuvuurɛ di ba kpumi.
44020020	Mi dagɛma wii-na kala si jaŋ pɛma lɛ, mi bi kaa faama. Mi dagɛma Wia wiaa, niaa tuↄŋ ari ma diisiŋ kala ma lɛ.
44020021	Mi bula pi J_uu tiŋŋaa ari Giriik tiŋŋaa kala siifiɛsiŋ di ba birima lii ba haachɛba lɛ aŋ ku to Wia, a laa la Tiina Yesu wiaa dii.
44020022	Wia Diŋ-zↄŋ-la dagɛmi di mi mu Jerusalɛm. U niiŋ lɛ nɛ mi lɛɛlɛ to aa mu ŋla. Mi bi jiŋ wii-la kala si jaŋ ŋaami lɛ dimɛ.
44020023	Mi ta jiŋ nɛ ari taŋ-na kala lɛ mi si mua, Wia Diŋ-zↄŋ-la yie bula pimi siifiɛsiŋ ari wiaa jaŋ juumi, di ba kɛŋmi tↄ dia maa.
44020024	Ama mi si yie beŋ mi miisiŋ, u bi kuŋ-kala ŋaa mi teeŋ. Mi taa chɛ di mi tiŋ tiŋtimii-la dɛrɛ mi Tiina Yesu si si mi tiŋ nɛ. U nɛ si di mi bul Wia wu-zↄmↄ-la a pi niaa, a bula piba ŋii u si jaŋ fába nennige.
44020025	Lɛɛlɛ mi jima ari ma niaa deeŋba mi si yie gↄllɛ ma tuↄŋ a bul Wia kuorii-la wiaa pima, ma bira bi jaŋ kↄ di ma nami.
44020026	Mi si bul Wia wialiŋ pima ŋii, mi bi wialiŋ kala Wia si ŋaa kaa faama. Mi saa bulaa pima siifiɛsiŋ jiniŋ tapuluŋ deeŋ di ma nuu-kala kↄ duu lɛlɛ, mi bi wii cheye. Ma wu-bↄŋŋↄↄ jaŋ nyua ma nyuŋ lɛ.
44020028	Má beŋ ma titia nyuŋ woruŋ, aŋ pɛ beŋ nialiŋ maa u Diŋ-zↄŋ-la si joŋo hɛ ma nisiŋ lɛ. Má beŋ nialiŋ si laa Yesu wiaa dii a hihilimi nyuŋ, ari pie-daara si yie beŋ u piesee nyuŋ ŋii. Wia nɛ joŋ u titia bie chaliŋ yↄↄba.
44020029	Mi jima, di mi nɛ leŋma, ni-bↄŋŋↄↄ jaŋ ku juu ma tuↄŋ, ari guŋgurusuŋ si yie juu pusuŋ tuↄŋ ŋii. Ni-bↄmↄ-la bi jaŋ leŋma, ba jaŋ walimɛma.
44020030	Niaa jaŋ lii ma tuↄŋ maa a kɛŋ wialiŋ kaa birimɛ, a nyisɛ nialiŋ si laa Yesu wiaa dii di ba miirɛ hariŋ a toba.
44020031	Ŋii nɛ tii mi si, má beŋ ma titia nyuŋ ŋii. Máa liisi ari mi dagɛma nuu-kala jisiŋ batori nɛ ŋla wiihɛyɛ ari titaŋiŋ kala, a yel sii-liiriŋ ma woruŋ ma wiaa.
44020032	Mi lɛɛlɛ joŋma hɛ Wia nisiŋ lɛ nɛ. Wia wu-zↄmↄ-la lahↄrimↄ lɛ u jaŋ pɛma lɛ. U jaŋ wuo pɛma lɛ di ma kɛŋ doluŋ a chiŋ ma yarida lɛ. U jaŋ leŋ di ma wuo dii kialiŋ u si ŋaa bil ma sipaaŋ Wia kuorii-la lɛ a gbigbɛrɛ nialiŋ si laa u wiaa dii lɛ.
44020033	Mi ha bi ma kuŋ-kala moribiee koo gɛnniŋ biina di mi kaa laa.
44020034	Ma titia jima di mi tima woruŋ, a na kialiŋ kala la di mi naŋdↄŋsuŋ síi chɛ.
44020035	Mi ŋaa ŋii di mi wuo dagɛma di ma faasa tiŋ tiŋtiŋŋaa ŋii, ma jaŋ wuo pɛ puwuoloo lɛ aa liisi ari la Tiina Yesu fa si bul ŋii. U si, 'Ŋ si joŋ kua pi nia, u nɛ kɛŋ tuↄtↄruŋ a kii ŋ si laa kua nia teeŋ.' "
44020036	Pↄↄl si bul wiaa dɛrɛ, u tuu kpirimi a chuↄlɛ Wia a piba kala.
44020037	Ba guoru a yel sii-liiriŋ.
44020038	Ba tuↄŋ chei woruŋ, bɛɛ wiaa u fa bula piba ari ba bira bi jaŋ nau. Ŋii nɛ ba kɛnu kaa mu liiŋ daboro leriŋ.
44021001	La ta dↄŋↄ aŋ juu liiŋ daboro. La vɛŋ tegi tegi a mu lee kubala baa yirɛ Kↄs, a bira sii dimɛ. Taŋ si pula la mu lee kubala baa yirɛ Roodis, a bira lii dimɛ a mu Patara.
44021002	Dimɛ nɛ la na liiŋ daboro duu mu Fↄniisia. La juu mu.
44021003	La síi mu ŋii, la na lee kubala la na-gua, baa yirɛ Saapↄs. La kieli dimɛ a mu yi Siiria tiŋteeŋ. La mu chiŋ taŋ kubala lɛ baa yirɛ Taya. Dimɛ nɛ liiŋ daboro-la chɛ duu chiŋ di ba chaarɛ kiaa si hɛ liiŋ daboro-la lɛ.
44021004	La chɛ mu na nialiŋ si laa Yesu wiaa dii dimɛ. La hↄŋ ba teeŋ tapulaa balipɛ. Ba bula pi Pↄↄl Wia Diŋ-zↄŋ-la doluŋ lɛ duu sí Jerusalɛm mu.
44021005	La si hↄŋ dimɛ tapulaa balipɛ ŋii, la bira lii dimɛ a joŋ la woŋbiiŋ. Baalaa ari ba haalaa ari ba biiriŋ kɛŋla kaa lii taŋ-la tuↄŋ. La kala tuu kpirimi liiŋ niiŋ a chuↄlɛ Wia.
44021006	La ta dↄŋↄ dimɛ aŋ juu liiŋ daboro, ka ba ma miira mu dia.
44021007	La lii Taya lɛ a joŋ la woŋbiiŋ a mu taŋ kubala baa yirɛ Pitolimiiyas. La mu chuↄlɛ nialiŋ si laa Yesu wiaa dii dimɛ aŋ chua.
44021008	U taŋ si pula, la sii a mu Sizariya, a mu juu baal kubala dia baa yirɛ Filip. U fa gↄllↄ bul Wia wiaa nɛ aa pi niaa. U fa ŋaa nialiŋ balipɛ dↄŋↄ nɛ ba fa si liisa Jerusalɛm lɛ.
44021009	U fa kɛŋ toloo banɛsɛ nɛ. Ba fa bi balaba jaa aŋ fa bubul Wia wiaa Wia doluŋ lɛ.
44021010	La hɛ dimɛ ŋii tapulaa baŋmɛnɛ, di baal kubala lii Judiya tiŋteeŋ a ma kↄ, baa yirɛ Agabↄs. U fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ.
44021011	U kↄ la teeŋ a laa Pↄↄl damɛrɛ a kaa vↄↄ u titia naasiŋ ari u nisaa aŋ bul, "Ŋla nɛ Wia Diŋ-zↄŋ-la bul, 'J_uu tiŋŋaa jaŋ kɛŋ damɛrɛ deeŋ tiina a vↄbu ŋla Jerusalɛm lɛ, a joŋu hɛ nialiŋ si bi J_uu tiŋŋaa ŋaa nisiŋ lɛ.' "
44021012	La si nii wiiŋ deeŋ, la di nialiŋ fa si hɛ dimɛ sul Pↄↄl duu sí Jerusalɛm mu.
44021013	Ŋii nɛ Pↄↄl bula piba a bul, "Bɛɛ nɛ tii ma yiyel ŋla a ŋaa mi tuↄŋ chei ŋla? Di ba nɛ jaŋ kɛŋmi vↄↄ, koo di ba nɛ kpumi maa Jerusalɛm lɛ a tiŋ mi Tiina Yesu wiaa, mi sɛyɛ nɛ."
44021014	U si bul ŋii, la na ari la buu wuo nyagaa bil. Ŋii nɛ la leŋ aŋ bul, "Wia jaŋ leŋ di wii-kala u síi chɛ u ŋaa duu ŋaa."
44021015	Ŋii nɛ aŋ ka la ŋaa siri a sii mu Jerusalɛm.
44021016	Nialiŋ dↄŋsuŋ si laa Yesu wiaa dii a lii Sizariya ma to la hariŋ a mu, a kɛŋla kaa mu juu baal kubala dia baa yirɛ Mineesiŋ. U lii Saapↄs nɛ. U laa Yesu wiaa dii bua-la lɛ ba fa si suomo bubul Yesu wiaa pipi niaa nɛ.
44021017	La si yi Jerusalɛm, nialiŋ si laa Yesu wiaa dii dimɛ kɛŋla woruŋ.
44021018	Taŋ si pula, la di Pↄↄl mu di la na Jeems. La mua di nialiŋ kala si laa Yesu wiaa dii kuhiasiŋ kala hɛ dimɛ.
44021019	Ŋii nɛ Pↄↄl chuↄlɛba aŋ bula piba ŋii kala Wia si pɛu lɛ u tiŋ tiŋtiŋŋaa nialiŋ si bi J_uu tiŋŋaa ŋaa tuↄŋ.
44021020	Ba si nii wiiŋ deeŋ, ba lↄllɛ Wia aŋ bula pi Pↄↄl a bul, "La naaŋbii, bee na J_uu tiŋŋaa yuga si laa Yesu wiaa dii. Ba yi niaa bui bui bui a kala tuto wialiŋ woruŋ Moosis fa si ŋmuŋsa bil di niaa tuto.
44021021	Ba nii ŋ wiaa. Ba si ŋ dagɛ J_uu tiŋŋaa kala si hɛ nialiŋ si bi J_uu tiŋŋaa ŋaa tuↄŋ di ba via wialiŋ Moosis fa si ŋmuŋsa bil di niaa tuto, a bira bul di ŋ si di ba sí ba biiriŋ penee keru a sí J_uu tiŋŋaa naabalimaba wiaa to.
44021022	Ba jaŋ nii ari ŋ kↄ. Bɛɛ nɛ saa la jaŋ ŋaa?
44021023	Saa to la niiŋ wii-la la si si ŋŋ ŋaa. Baalaa banɛsɛ nɛ hɛ daha. Ba ta niiŋ nɛ Wia teeŋ, baa chɛ di ba liisɛ niiŋ deeŋ Wia teeŋ.
44021024	Kɛŋ baalaa deeŋba a ma toba lɛ, a ma piisɛ ŋ disinniŋ ta, a t_iŋ moribiee di ba ma piisɛ ba disinniŋ ta aŋ fuŋ ba nyusuŋ maa. Ŋ ŋaa ŋii nuu-kala jaŋ wuo to ŋii lɛ jiŋ ari wialiŋ kala ba si bula a tigɛŋ lɛ bi wutitii ŋaa. Ba jaŋ na ari ŋ ma titia ka to wialiŋ Moosis fa si ŋmuŋsa bil di niaa tuto nɛ.
44021025	Ama nialiŋ si laa Yesu wiaa dii aŋ bi J_uu tiŋŋaa ŋaa, la ŋmuŋsɛ teniŋ a bula piba di ba sɛyɛ di ba bira sí vuiŋ namia chaŋ, di ba bira sí pusuŋ chaliŋ ma dii, a sí pusuŋ si suu pimee dii, a liisɛ ba titia ba-chↄruŋ ari ha-chↄruŋ wu-ŋaalaa lɛ."
44021026	Pↄↄl naŋdↄŋsuŋ si bul ŋii, u taŋ-pul, Pↄↄl kɛŋ baala-la banɛsɛmiŋ mu, ba kala piisɛ ba disinniŋ ta aŋ juu Wia-dia. U dagɛ nialiŋ si kpu pusuŋ pipi Wia tapulaa magɛ ŋii ba si jaŋ piisɛ ba disinniŋ ta, ka di ba kuŋ-kala-na kpu pusuŋ pi Wia. Tapulaa balipɛ nɛ u dagɛ.
44021027	Tapulaa balipɛ-la síi yi, J_uu tiŋŋaa dↄŋsuŋ si lii Esia na Pↄↄl duu hɛ Wia-dia lɛ. Ba nyisɛ ni-daŋ hɛ ba kɛŋ Pↄↄl.
44021028	Ba faasa kpia a bul, "Iziral timma, má ku pɛla lɛ. Baal-la si gↄllɛ lee kala a didagɛ wiaa lee-na kala a chichei la niaa síi to woŋbii-la, aa chei Moosis fa si ŋmuŋsɛ wialiŋ bil di niaa tuto maa, a bul wu-bↄŋŋↄↄ a tigɛ Wia-dia deeŋ ma lɛ, u níi kↄ daha ŋii. U paala kɛŋ Giriik tiŋŋaa kaa ku juu Wia-dia-la, a ŋaa leriŋ deeŋ kɛŋ disinniŋ." Wii-la si tii ba bul ŋla:
44021029	Ba fa na baal kubala duu to Pↄↄl hariŋ taŋ-la lɛ. U yiriŋ nɛ Turↄfimↄs a lii Ɛfɛsis. Ba fa biina Pↄↄl kɛnu kaa juu Wia-dia-la nɛ.
44021030	Ŋii nɛ taawɛi sii taŋ-la kala lɛ, nialiŋ kala to dↄŋↄ a kɛŋ Pↄↄl a kɛnu kaa lɛrɛ lii Wia-dia-la lɛ. Ŋii nɛ aŋ ka ba guu kɛŋ Wia-dia-la boiŋniiree tↄ.
44021031	Ba síi walimɛ di ba kpuu, Rom laali-yuoroo kuhiaŋ nii ari taawɛi sii Jerusalɛm kala lɛ.
44021032	U si nii ŋii, u sii a guu liisɛ laali-yuoroo dↄŋsuŋ ari ba kuhiasiŋ, ba fá mu taawɛi-la leriŋ. Nialiŋ si nau ari laali-yuoro-la, ba bira bi Pↄↄl ŋmobo.
44021033	Laali-yuoroo kuhiaŋ-la mu kɛŋ Pↄↄl, a ŋaa ba kɛŋ chↄrumↄↄ balia kaa vↄbu. Ŋii nɛ u piɛsɛ nialiŋ a bul, "Kubɛɛ nɛ nia deeŋ? Bɛɛ nɛ u ŋaa chei?"
44021034	Ba kala ŋaa goŋ. Dↄŋsuŋ bubul wiiŋ deeŋ, dↄŋsuŋ ma bul wiiŋ deeŋ. Niaa fa síi ŋaa goŋ ŋii, laali-yuoroo kuhiaŋ-la bi wii-la si paala ŋaa wuo jiŋ. Ŋii nɛ u ŋaa u niaa kɛŋ Pↄↄl kaa mu laali-yuoroo dii-duoŋ.
44021035	Ba si yi dia-la lusuŋ choluŋ, nialiŋ kɛŋ Pↄↄl lilɛrɛ a wiwalimɛ di ba kpuu, ŋii nɛ laali-yuoro-la joŋu chuŋ.
44021036	Nialiŋ kala to u hariŋ a ŋaa goŋ a bubul, "Má kpuu."
44021037	Ba si jil lusuŋ chol-la a chichɛ di ba juu dia-la, ŋii nɛ Pↄↄl sul laali-yuoroo kuhiaŋ-la duu leŋ duu bul wii pu. Ŋii nɛ laali-yuoroo kuhiaŋ-la piɛsɛ Pↄↄl a bul, "Ŋii-na ŋ nii Giriik wu-buluŋ nɛɛ?
44021038	Ŋ dee bi Ijipiti tiŋŋaa baal-la ŋaa, baal-la si suomo ŋaa taawɛi aŋ kɛŋ niaa bui banɛsɛ-la si kpu niaa a kaa mu giri-bine tuↄŋ?"
44021039	Pↄↄl si, "Ai, mi ŋaa J_uu tiina nɛ a lii Taasis, Siliisia tiŋteeŋ ta-baliŋ. Mii suluŋ di ŋ leŋ di mi bul wiaa pi nialiŋ."
44021040	Ŋii nɛ u pu woŋbiiŋ. Pↄↄl si chiŋ lusuŋ chol-la lɛ ŋii, u kɛŋ u nisiŋ vigi di nialiŋ kɛŋ goŋ. Ŋii nɛ ba kala ŋaa fuii. Pↄↄl suomo bubul wiaa J_uu tiŋŋaa yiikoro lɛ.
44022001	Ŋii nɛ u bula piba a bul, "Mi nyimmaba ari mi naaŋbiiriŋ, má jegile nii wii-la mi si kɛnɛ di mi bula laa mi titia."
44022002	Ba si nia duu bul wiaa ari ba yiikoro, ba kala ŋaa fuii. Ŋii nɛ Pↄↄl bul,
44022003	"Mi ŋaa J_uu tiina nɛ. Ba lulmi Taasis lɛ, Siliisia tiŋteeŋ. Mi haŋbiiriŋ lɛ nɛ ba kɛŋmi kaa kↄ daha a beŋmi. Gamiilial nɛ dagɛmi. U dagɛmi la naabalimaba woŋbii-la ba síi to ari siifiɛsiŋ. Mi tou woruŋ a joŋ mi titia pi Wia, ari ma ma si hɛ daha jiniŋ si ŋaa ŋii.
44022004	Mi ma to a dↄgisɛ nialiŋ fa síi to Yesu woŋbii-la a chichɛ di mi kpuba. Mi ŋaa ba kɛsɛba vↄↄba a kɛŋba tↄ dia, baalaa ari haalaa kala.
44022005	Nialiŋ si kpu pusuŋ a pipi Wia kuhiaŋ, ari kuhiasi-la kala si yie hilime vuvuurɛ wiaa ma jaŋ wuo bula pima ari wiiŋ deeŋ mi si bula ŋaa wutitii nɛ. Ba ŋmuŋsɛ tenniŋ pimi di mi kaa mu Damaasikas a joŋo pi J_uu timma-la si hɛ dimɛ. Ba ŋaa ŋii di mi wuo kɛsɛ nialiŋ si laa Yesu wiaa dii dimɛ a vↄↄba, a kaa kↄ Jerusalɛm a dↄgisɛba daha."
44022006	Ŋii nɛ Pↄↄl bira bul, "Mi si lii joŋ woŋbiiŋ aa mu Damaasikas a mu kpagɛ taŋ-la ari wiihɛi-siesee, pulumuŋ guu lii wia nyuŋ a faasa chaana hɛmi lɛ.
44022007	Mi tuu tel tiŋteeŋ aŋ nii nii-la yiikoro duu bul mi teeŋ a bul, 'Sↄↄl, Sↄↄl, bɛɛ nɛ tii ŋ to mi naasiŋ a dudↄgisɛmi ŋla?'
44022008	Ŋii nɛ mi piɛsɛ, 'Kubɛɛ nɛ, tiina?' Yiikori-la bul, 'Mi-na Yesu si lii Nazarɛt, nii-la ŋ síi to u naasiŋ a dudↄgisɛ.'
44022009	La di nialiŋ fa síi vɛŋ, ba na puluŋ-la, aŋ bi nii-la fa síi bul wiaa mi teeŋ yiikoro nia.
44022010	Ŋii nɛ mi piɛsɛ, 'Mi ŋii mi Tiina?' Mi Tiina bira bul, 'Sii juu Damaasikas. Dimɛ ba jaŋ dagiŋ wii-la kala mi si liisiŋ di ŋ ŋaa.'
44022011	Puluŋ-la chuulɛ mi siaa, mi bira bi naa, ŋii nɛ la di nialiŋ fa síi vɛŋ kɛŋ mi nisiŋ lɛ a lɛrɛ juu Damaasikas.
44022012	Baal kubala fa hɛ dimɛ, baa yirɛ Ananayas. U faa fá Wia nɛ a tuto wialiŋ Moosis fa si ŋmuŋsa bil di niaa tuto. J_uu timma-la kala fa si hɛ Damaasikas lɛ zizilu.
44022013	U kↄ mi teeŋ a chiŋ mi sɛmɛ a bula pimi a bul, 'Mi naaŋbii Sↄↄl, kɛŋ ŋ siaa suri.' Bua-la titia lɛ mi siaa suri, mi bee nau.
44022014	Ŋii nɛ Ananayas bula pimi a bul, 'Wia-la la di la naabalimaba síi to nɛ liisiŋ di ŋ jiŋ wii-la u síi chɛ di ŋ ŋaa. U leŋ ŋ na Wia Tuↄ-pul Tiina a nii u yiikoro maa u si bul wiaa piŋ.
44022015	Ŋ jaŋ ŋaa u siada tiina, a bula pi niaa wii-la ŋ si nia aŋ pɛ naa.
44022016	Bɛɛ nɛ saa tii ŋ hↄnↄ dieni? Sii mu a leŋ di ba foŋ Wii-chuↄlɛ liiŋ a fo ŋ haachɛba ta Yesu doluŋ lɛ.'
44022017	Ŋii nɛ mi miira mu Jerusalɛm a juu Wia-dia a chuchuↄlɛ Wia. Mi síi chuↄlɛ Wia ŋii,
44022018	mi na la Tiina Yesu ari duosoo tuↄŋ. U bula pimi a bul, 'Sii lii Jerusalɛm lɛ lima, bɛɛ wiaa nialiŋ si hɛ daha bi jaŋ sɛi mi wialiŋ ŋ si jaŋ bula piba.'
44022019	Ŋii nɛ mi bula pi Yesu a bul, 'Mi Tiina, ba jima woruŋ di lee-na kala mi si mua, mi yie juu Wii-chuↄlɛ diisiŋ a kɛsɛ nialiŋ si laa ŋ wiaa dii dimɛ, a ŋmooba aŋ kɛŋba tↄ dia.
44022020	Bua-la lɛ ba si kpu Sitiiviŋ, nii-la fa si ŋaa ŋ siada tiina a bul ŋ wiaa pipi niaa, mi-na Pↄↄl ma fa hɛ dimɛ a sɛi di ba kpuu. Ba síi kpuu, mi nɛ fa pↄ niaa deeŋba gɛnniŋ ba si wuro, aŋ ka ba kpuu.'
44022021	Ŋii nɛ mi Tiina bula pimi a bul, 'Sii daha, mi jaŋ timiŋ di ŋ mu di-bolii, nialiŋ si bi J_uu tiŋŋaa ŋaa leriŋ.' "
44022022	Pↄↄl fa síi bul wiaa ŋii, nialiŋ kala fa jegile nii. Ama u si bul wiiŋ deeŋ, ba bira suomo ŋaa goŋ a bul, "Má kpu ni-tↄↄŋ deeŋ, u bi maga duu hɛ dunia lɛ."
44022023	Ba ŋiŋaa goŋ, aŋ kɛŋ ba gɛnniŋ kpikpesi a ŋaa hagila yuyuo.
44022024	Ŋii nɛ Rom laali-yuoroo kuhiaŋ-la bul di laali-yuoro-la kɛŋ Pↄↄl kaa juu laali-yuoroo dii-duo-la. U si di ba viiru aŋ piɛsa na wii-la si tii ba kala lii u hariŋ aŋ ŋiŋaa goŋ ŋla.
44022025	Ŋii nɛ ba vↄbu di ba viiru. Ba síi chɛ di ba viiru, Pↄↄl piɛsɛ laali-yuoroo kuhiaŋ-la fa si chiŋ dimɛ a bul, "U maga di ba viirɛ nuu si ŋaa Rom tiina aŋ bi u sariya die, a dagu u wu-cheeliŋ koo?"
44022026	U si nii wii-la Pↄↄl si bula, u ma bira mu u kuhiaŋ teeŋ a bula pu a bul, "Bee na ŋ síi chɛ di ŋ ŋaa wii-la, baal-la ŋaa Rom tiina nɛ."
44022027	Ŋii nɛ laali-yuoroo kuhiaŋ-la titia sii kↄ Pↄↄl teeŋ a piɛsu, "Ŋ ŋaa Rom tiina nɛɛ? Bula pimi." Ŋii nɛ Pↄↄl si, "Oo."
44022028	Laali-yuoroo kuhiaŋ-la ma bul, "Mi ma ŋaa dↄŋↄ nɛ. Mi ta t_iŋ moribiee yugɛ nɛ aŋ-na ku ŋaa Rom tiina." Ŋii nɛ Pↄↄl si, "Ba paala lulmi di mi ŋaa Rom tiina nɛ."
44022029	Ŋii nɛ nialiŋ fa síi chɛ di ba viirɛ Pↄↄl aŋ piɛsu, ba suusa lii u teeŋ lima lima. Laali-yuoroo kuhiaŋ-la si ku jiŋ ari Pↄↄl ŋaa Rom tiina nɛ, ka u ŋaa ba kɛŋ chↄrumↄↄ kaa vↄbu, fawulluŋ kɛnu maa.
44022030	Ŋii nɛ laali-yuoroo kuhiaŋ-la chichɛ duu sɛnɛ jiŋ wii-la si tii J_uu tiŋŋaa bubul Pↄↄl teeŋ ŋii. U taŋ si pula u ŋaa ba kɛnu puri, a ŋaa nialiŋ si kpu pusuŋ pipi Wia kuhiasiŋ ari kuhiasi-la si yie hilimi a vuvuurɛ wiaa ku hilimi. Ba si hilimi ŋii, u kɛŋ Pↄↄl kaa lii a ŋaa u chiŋ ba sipaaŋ.
44023001	Pↄↄl fa si chiŋ ŋii, u chaarɛ u siaa pɛ nialiŋ fa si yie hilime vuvuurɛ wiaa lɛ aŋ bula piba a bul, "Mi naaŋbiiriŋ, mi to Wia mi miisiŋ kala lɛ nɛ. Mi si tou, mi tuↄbiinaa kala yie chesi nɛ a kaa kↄ tapuluŋ deeŋ."
44023002	Ŋii nɛ nialiŋ si kpu pusuŋ pipi Wia kuhiaŋ dↄŋↄ, baa yirɛ Ananayas, bula pi nialiŋ si china kpagɛ Pↄↄl di ba ŋmoo u niiŋ lɛ.
44023003	Ba si ŋmobu ŋii, Pↄↄl ma bula pu a bul, "Ŋ lↄrↄ nagɛ jeeŋ si yɛrɛ, ka ba ŋaa tuↄruŋ bugɛ nɛ di niaa sí na. Wia ma jaŋ ŋmobuŋ ŋii. Ŋ hↄnↄ di ŋ to wialiŋ ba si ŋmuŋsa bil di la tuto nɛ a didii mi sariya, aŋ ka ŋ bul di ba ŋmoomi a chei wialiŋ ŋii."
44023004	Nialiŋ si china kpagɛ Pↄↄl piɛsu a bul, "Nialiŋ si kpu pusuŋ pipi Wia kuhiaŋ nɛ ŋ tuusɛ ŋii?"
44023005	Ŋii nɛ Pↄↄl bira bul, "Mi naaŋbiiriŋ, ma kiaa sima. Ba ŋmuŋsɛ Wia teniŋ tuↄŋ ari u bi maga di la bul wu-bↄŋŋↄↄ a pi nii-la síi beŋ niaa. Mi bi jiŋ ari u nɛ ŋaa nialiŋ si kpu pusuŋ pipi Wia kuhiaŋ."
44023006	Pↄↄl si bene nialiŋ si yie hilime vuvuurɛ wiaa tuↄŋ, u na ari dↄŋsuŋ ŋaa nialiŋ ba síi yirɛ Sadusii tiŋŋaa, dↄŋsuŋ ma ŋaa Farisii tiŋŋaa. Ŋii nɛ u faasa bul nialiŋ si yie hilime vuvuurɛ wiaa teeŋ a bul, "Mi naaŋbiiriŋ, mi ma ŋaa Farisii tiina nɛ, nii-la si lulmi ma ŋaa Farisii tiina nɛ. Mi laa dii ari nialiŋ si suba jaŋ sii suuŋ lɛ a kɛŋ miisiŋ. Ŋii nɛ tii baa dii mi sariya."
44023007	U si bul wiiŋ deeŋ, Farisii timma-la ari Sadusii timma-la bira bi nii-bala kɛnɛ. Ba pↄrɛ dↄŋↄ lɛ.
44023008	Sadusii tiŋŋaa si di nuu nɛ suba, u bira bi jaŋ sii suuŋ lɛ a kɛŋ miisiŋ, a bira bul di Wia tiŋdaaraa ma tuo, di ni-diŋsiŋ ma tuo, ka Farisii tiŋŋaa si di ba kala hɛ dimɛ, di nuu ma nɛ suba, u jaŋ sii suuŋ lɛ a kɛŋ miisiŋ.
44023009	Ŋii nɛ nialiŋ sii a faasa ŋiŋaa goŋ. Wia teniŋ kerichiba-la dↄŋsuŋ si hɛ Farisii niaa paati-la tuↄŋ sii a faasa kɛŋ wialiŋ lilɛrɛ a bul, "La bi na baala deeŋ si ŋaa wii-la chei. U naga ari ni-dima nɛ koo Wia tiŋdaara nɛ sɛnɛ bul wiaa pupu, la bi u-na jiŋ."
44023010	Ŋii nɛ ba kɛŋ wii-la faasa lɛrɛ, leriŋ kala hosi. Fawulluŋ kɛŋ laali-yuoroo kuhiaŋ-la ari ba jaŋ kɛŋ Pↄↄl lɛrɛ puↄsɛ. Ŋii nɛ u ŋaa u laali-yuoroo juu nialiŋ tuↄŋ a loriko laau nialiŋ teeŋ, a kɛnu kaa mu laali-yuoroo dii-duo-la.
44023011	U taŋ si bire, titaŋ-la titia la Tiina Yesu kↄ Pↄↄl teeŋ, a chiŋ u sɛmɛ, a bula pu a bul, "Nyirɛ ŋ bↄyɛ. U maga di ŋ dii mi siada a bul mi wiaa Rom lɛ ari ŋ si bul mi wiaa ŋii Jerusalɛm lɛ."
44023012	U taŋ si pula, J_uu tiŋŋaa dↄŋsuŋ hilimi dↄŋↄ lɛ a vuurɛ di ba kpu Pↄↄl. Ba ta niiŋ nɛ ari ba nɛ buu kpua, ba bi jaŋ dii kiaa. Ba bi jaŋ nyua liiŋ maa.
44023013	Nialiŋ fa si vuurɛ wiiŋ deeŋ kii niaa mahiŋ balia.
44023014	Ŋii nɛ ba mu nialiŋ si kpu pusuŋ pipi Wia kuhiasiŋ ari nialiŋ kuhiasiŋ teeŋ a bula piba a bul, "La ta niiŋ nɛ di la nɛ bi Pↄↄl kpua, la bi jaŋ dii kiaa.
44023015	Ma di nialiŋ si yie hilime vuvuurɛ wiaa kuhiasiŋ saa tiŋ di ba bula pi Rom laali-yuoroo kuhiaŋ-la duu leŋ di Pↄↄl kↄ ma teeŋ. Ma fugi ari maa chɛ di ma wasa dii u sariya nɛ. La jaŋ ŋaa siri duu nɛ leŋe u kukↄ, u bi jaŋ yima, ka di la kpuu."
44023016	Pↄↄl dihaala bie ma nii ba síi vuurɛ ŋii, a mu juu laali-yuoroo dii-duo-la a bul wii-la pi Pↄↄl.
44023017	Ŋii nɛ Pↄↄl yirɛ laali-yuoroo kuhiaŋ dↄŋↄ a bula pu a bul, "Kɛŋ bapuↄsi-bie deeŋ kaa mu ma kuhiaŋ teeŋ, u kɛŋ wii nɛ duu bula pu."
44023018	Ŋii nɛ u kɛnu kaa mu ba kuhiaŋ teeŋ a bula pu a bul, "Pↄↄl, nii-la ba si kaa tↄ dia nɛ yirɛmi a bula pimi di mi kɛŋ bapuↄsi-bie deeŋ kaa kↄ ŋ teeŋ, duu kɛŋ wii nɛ duu bula piŋ."
44023019	Ŋii nɛ kuhiaŋ-la kɛŋ bile nisiŋ lɛ a kɛnu lii mua, a fiɛla piɛsu di wu-bɛɛ nɛ u kɛŋ di u bula pu?
44023020	Ŋii nɛ u bul, "J_uu tiŋŋaa vuurɛ nɛ di ba bula piŋ di ŋ chie leŋ di Pↄↄl kↄ nialiŋ si yie hilime vuvuurɛ wiaa kuhiasiŋ teeŋ. Baa fugi ari baa chɛ di ba wasa dii u sariya nɛ.
44023021	Saa sí sɛi, bɛɛ wiaa nialiŋ dↄŋsuŋ jaŋ faa woŋbiiŋ lɛ a gbɛru. Ba kii niaa mahiŋ balia. Ba ta niiŋ nɛ di ba bi Pↄↄl kpua, ba bira bi jaŋ dii kiaa, ba bi jaŋ nyua liiŋ maa. Ba ŋaa siri nɛ di ŋ nɛ pu woŋbiiŋ duu kukↄ."
44023022	U si bul ŋii dɛrɛ, kuhiaŋ-la bula pi bapuↄsi-bie-la a bul, "Sí bula pi nuu-kala ari ŋ bul wiiŋ deeŋ pimi," aŋ ŋaa u viiri.
44023023	Ŋii nɛ laali-yuoroo kuhiaŋ-la yirɛ u laali-yuoroo kuhiasiŋ balia a bula piba a bul, "Má liisɛ laali-yuoroo zↄ-balia di ba ŋaa siri di ba di Pↄↄl mu Sizariya, a pɛ ja-jillaa mahiŋ batori ari fii lɛ, ari nialaa ma si kɛŋ tiŋŋee zↄ-balia. Leŋ di ba ŋaa siri di ba lii titaŋiŋ deeŋ kerifi nibi lɛ.
44023024	Má chɛ janiŋ a liisa pi Pↄↄl duu ma jil, a kɛnu woruŋ a kaa mu Sizariya, a kɛnu kaa mu hɛ tiŋtee-la kuoro Fiilis nisiŋ lɛ."
44023025	Ŋii nɛ ka laali-yuoroo kuhiaŋ-la ŋmuŋsɛ teniŋ a piba di ba kaa mu pi kuoru-la a tiŋ wiiŋ deeŋ wiaa. Ŋla nɛ u bul teŋ-la lɛ:
44023026	"Mi-na Kulↄↄdiↄs Lisias nɛ ŋmuŋsɛ teniŋ deeŋ a pipi mi nyimma kuoro Fiilis. Mii chuↄluŋ woruŋ.
44023027	Baala deeŋ mi si ŋaa ba kaa kↄ ŋ leriŋ, J_uu tiŋŋaa nɛ fa kɛnu di ba kpuu. Ba síi chɛ di ba ŋaa ŋii, mi nii ari u ŋaa Rom tiina nɛ. Ŋii nɛ mi kɛŋ mi laali-yuoroo mu, la loriko laau ba nisiŋ lɛ.
44023028	Mi faa chɛ di mi nii wii-la si tii ba bubul u teeŋ. Ŋii nɛ mi kɛnu kaa mu ba nihiasiŋ si yie hↄnↄ vuvuurɛ wiaa teeŋ.
44023029	Ba si piɛsu wiaa, mi na ari u bi wii-kala cheye a magɛ di ba kpuu koo di ba kɛnu tↄ dia. Wii-la si tii ba bubul u teeŋ tigɛ ba titia kisinniŋ lɛ nɛ.
44023030	Ba si bula pimi ari J_uu tiŋŋaa dↄŋsuŋ vuura nɛ di ba kpuu, ŋii nɛ mi si di ba kɛnu kaa ku piŋ lima lima. Mi saa bula pi nialiŋ síi bul u teeŋ nɛ di ba kↄ ŋ teeŋ, a ma dagɛ wii-la u si ŋaa chei a piŋ."
44023031	U si ŋmuŋsɛ teŋ-la dɛrɛ, laali-yuoro-la ŋaa ŋii u si bula piba. Titaŋ-la ba kɛŋ Pↄↄl kaa mu yi taŋ kubala baa yirɛ Aŋtipatis.
44023032	U taŋ si pula, laali-yuoro-la síi vɛŋ naasiŋ lɛ nɛ miira kↄ ba dii-duo-la, aŋ ka janiŋ tiŋŋaa kɛnu mu Sizariya.
44023033	Ba si yi dimɛ, ba joŋ Pↄↄl pi ba tiŋteeŋ kuoro, a joŋ teŋ-la ma pɛ.
44023034	Ŋii nɛ kuoru-la karimɛ teŋ-la aŋ piɛsɛ Pↄↄl lee-la u si lia. U bul duu lii Siliisia nɛ. U si nii ŋii,
44023035	u bula pu a bul, "Bua-la lɛ nialiŋ síi bul ŋ teeŋ nɛ kↄ, mi jaŋ nii wii-la ŋ si kɛnɛ di ŋ bul, aŋ ka di mi-na dii ŋ sariya." Ŋii nɛ u ŋaa ba kɛŋ Pↄↄl mu hɛ dii-bal-la Hɛrↄd si saa, a ŋaa laali-yuoroo pupↄu dimɛ.
44024001	Tapulaa banↄŋ si kiele, nialiŋ si kpu pusuŋ pipi Wia kuhiaŋ baa yirɛ Ananayas sii mu Sizariya, kuoro Fiilis teeŋ. Ba di nialiŋ kuhiasiŋ dↄŋsuŋ ari sariya didiire kubala baa yirɛ Tatulas, ba kala nɛ mua. Ba si mu u teeŋ, ba suomo bubul wii-la si tii ba bubul Pↄↄl teeŋ.
44024002	Tatulas nɛ ba laa sipaaŋ yirɛ duu dagɛ wii-la Pↄↄl si ŋaa chei. Ŋla nɛ u suomi, "Mi nyimma, ŋ nɛ wuo bibeŋla woruŋ a leŋ la hↄŋ ari yarifiɛlaa. Ŋ si wuo bibeŋla ŋii, ŋ wasɛ wiaa yugɛ a pila ba zↄmↄ la tiŋteeŋ deeŋ lɛ.
44024003	La taŋ sɛmɛ-na kala la tuↄŋ tↄrↄ woruŋ wiiŋ deeŋ lɛ bua-na kala lɛ nɛ. La saa lↄlluŋ kiŋkɛŋ.
44024004	Mi bi chɛ di mi bul wiaa dieni. Mi saa suluŋ di ŋ kɛŋ kenyiri aŋ jegile nii wii-la la si kɛnɛ di la bul. La jaŋ keri wii-la la si jaŋ bul kuii.
44024005	La na di baala deeŋ ŋaa wu-hɛɛru nɛ. J_uu tiŋŋaa si hɛ dunia sɛmɛ-na kala lɛ, u yie mu lee-la a ŋaa taawɛi. U nɛ ŋaa Nazarɛt niaa paati kuhiaŋ maa.
44024006	U faa chɛ duu ma ŋaa disinniŋ nɛ Wia-dia lɛ. Ŋii nɛ la kɛnu ((a faa chɛ di la dii u sariya la naabalima woŋbii-la lɛ la síi to ŋii.
44024007	Ŋii nɛ laali-yuoroo kuhiaŋ ba síi yirɛ Lisias ku hosi a kɛnu loriko laa la teeŋ.
44024008	U nɛ bula pi la nialiŋ kala síi bul Pↄↄl teeŋ di la kↄ ŋ teeŋ a bula piŋ wii-la si tii la bubul u teeŋ.)) Di ŋ nɛ piɛsɛ baala deeŋ, ŋ titia jaŋ jiŋ ari wialiŋ kala la si bula a tigɛu lɛ ŋaa wutitii nɛ."
44024009	Ŋii nɛ J_uu tiŋŋaa ma sii pɛ a bul di wii-la kala u si bula ŋaa wutitii nɛ.
44024010	Ŋii nɛ tiŋteeŋ kuoru-la liisi Pↄↄl duu bul wii-la u ma si kɛnɛ duu bul. Ŋii nɛ u bul, "Mi jima ari ŋ dii sariya tiŋteeŋ deeŋ lɛ u jisiŋ bolie. Mi tuↄŋ saa tↄrↄ mi si jaŋ bul wiaa a laa mi titia ŋ sipaaŋ.
44024011	Ŋ jaŋ wuo piɛsa nii ŋ titia lɛ ari bua-la lɛ mi si ku mu Jerusalɛm di mi chuↄlɛ Wia Wia-dia lɛ, u bi tapulaa fii ari balia kii.
44024012	J_uu tiŋŋaa bimi naa di la di nuu-kala kɛŋ wii lilɛrɛ Wia-dia lɛ, mi bi taawɛi ma ŋaa Wii-chuↄlɛ diisiŋ lɛ koo lee kala taŋ-la lɛ.
44024013	Ba bira bi jaŋ wuo dagɛ ari wialiŋ ba si si mi ŋaa chei ŋaa wutitiiba nɛ.
44024014	Wii-la mi si jaŋ bula piŋ ari u ŋaa wutitii nɛ ŋla: Ba wialiŋ kala tuↄŋ mii to woŋbii-la ba síi chei nɛ. Woŋbii-la mi síi to, mi maa to la naabalimaba Wia nɛ. Mi ma ŋaa wialiŋ kala Moosis si ŋmuŋsa bil di la to yarida, aa to tenni-la nialiŋ síi bul wiaa, Wia Diŋ-zↄŋ-la doluŋ lɛ si ŋmuŋsa kala maa.
44024015	Mi ma laa dii ari Wia jaŋ chisɛ ni-zↄŋŋↄↄ ari ni-bↄŋŋↄↄ kala suuŋ lɛ. Niaa deeŋba kala si chiŋ ŋii, ma laa wiaa deeŋba kala dii nɛ.
44024016	Mi yie wiwalimɛ woruŋ di mi tuↄbiinaa kala chesi Wia ari nuhuobiinee kala sipaaŋ.
44024017	Mi si lii Jerusalɛm lɛ diene, a yi jisi ari jisi. Lɛɛlɛ nɛ mi kↄ a kɛŋ moribiiŋ kaa kↄ di mi pi mi tiŋteeŋ niaa aŋ pɛ kpu pusuŋ pi Wia.
44024018	Ŋii lɛ ba nami Wia-dia lɛ. Bua-la lɛ ba síi nami, di mi piisɛ mi disinniŋ dɛrɛ. Ni-daŋ kala tuo mi teeŋ. Mi bi taawɛi ma kala ŋaa. J_uu tiŋŋaa dↄŋsuŋ si lii Esia tiŋteeŋ ma nɛ fa hɛ dimɛ.
44024019	Di ba nɛ fa kɛŋ wii-kala a tigɛmi lɛ, u fa maga di ba titia nɛ kↄ daha a ku bul.
44024020	Ŋii ma dee, leŋ di niaa deeŋba si hɛ daha bul wii-la ba si na di mi ŋaa chei bua-la lɛ mi si chiŋ nialiŋ si yie hↄnↄ vuvuurɛ wiaa sipaaŋ.
44024021	Wii-la duŋduŋa mi si ŋaa nɛ ŋla: Mi fa chiŋ ba sipaaŋ a faasa bula piba a bul, 'Jiniŋ maa dii mi sariya a tiŋ mi si laa dii ari ni-suunuŋ jaŋ sii suuŋ lɛ a kɛŋ miisiŋ.' "
44024022	Fiilis si nii ŋii, u jiŋ woŋbii-la Pↄↄl síi to wiaa woruŋ. Ŋii nɛ tii u bul di ba sii. Ka u bula piba a bul, "Má leŋ di laali-yuoroo kuhiaŋ Lisias nɛ kↄ. Ŋii-na mi jaŋ dii ma sariya."
44024023	U ŋaa laali-yuoru kubala bibeŋ Pↄↄl, aŋ bula pu duu kɛnu tↄ aŋ leŋ duu nina wiese, duu pi u naŋdↄŋsuŋ woŋbiiŋ di ba ku ninau di ba bubul wiaa. Duu níi chɛ kuŋ maa, di ba pɛu lɛ.
44024024	U bi diene di Fiilis kɛŋ u haala kaa kↄ. U yiriŋ nɛ Dusila. U fa ŋaa J_uu tiina nɛ. Ŋii nɛ Fiilis tima yirɛ Pↄↄl duu kↄ. U sí kↄ, u ŋaa u bul wiaa pu u jijegili. U bul Yesu Kirisito wiaa pu a bula pu duu laa u wiaa dii.
44024025	Ama Pↄↄl si mu bul wiaa a tigɛ wu-zↄŋŋↄↄ ŋaaniŋ lɛ ari ŋ si wuo kɛŋ ŋ titia lɛ, a bira bul tapulii-la Wia si jaŋ dii dunia niaa sariya wiaa maa, fawulluŋ kɛŋ Fiilis. Ŋii nɛ u bul duu mu, ka duu nina chiniŋ u jaŋ bira yiru.
44024026	Ŋii kala lɛ u faa biinɛ ari Pↄↄl jaŋ pu moribiiŋ. Ŋii wiaa nɛ tii u yie yiyiru tɛtɛ tɛtɛ ba yie bubul wiaa.
44024027	Jisiŋ balia si kiele, baal kubala baa yirɛ Pↄↄkↄs Fɛsitis nɛ fa laa tiŋteeŋ kuoro Fiilis leriŋ. Fiilis faa chɛ di J_uu tiŋŋaa chou, ŋii nɛ tii u ŋaa ba ha kɛŋ Pↄↄl tↄ dia.
44025001	Fɛsitis si ku laa tiŋteeŋ, u hↄŋ Sizariya lɛ tapulaa batori aŋ sii mu Jerusalɛm.
44025002	U si mu Jerusalɛm ŋii, nialiŋ si kpu pusuŋ pipi Wia kuhiasiŋ ari J_uu tiŋŋaa kuhiasiŋ ku bul wii-la Pↄↄl si ŋaa cheiba pu, aŋ sulu
44025003	duu pɛba lɛ a ŋaa di Pↄↄl kↄ Jerusalɛm. Ba vuura nɛ di ba cheme kpuu woŋbiiŋ lɛ. Ŋii nɛ tii ba bul ŋii.
44025004	Ŋii nɛ Fɛsitis bul di ba kɛnu tↄ dia nɛ Sizariya tiŋteeŋ lɛ, duu sí lee-la lii, duu ma jaŋ miira mu dimɛ sisɛlɛ.
44025005	Ŋii nɛ u bul di ba leŋ di ba kuhiasiŋ to u hariŋ mu Sizariya, di u nɛ ŋaa wii cheiba lɛ, di ba bul u teeŋ dimɛ duu nii.
44025006	Fɛsitis chua Jerusalɛm lɛ ari tapulaa chori koo fii aŋ-na miira mu Sizariya. U taŋ si pula, u mu hↄŋ sariya didilliŋ aŋ ŋaa ba kɛŋ Pↄↄl kaa kↄ.
44025007	Pↄↄl si kↄ, J_uu timma-la si lii Jerusalɛm kↄ, ba ku gollu chu a bul di wialiŋ Pↄↄl si cheye yuga nɛ siifiɛsɛ, ama ba bi wuo dagɛ ari wialiŋ ba si bula a tigɛu lɛ ŋaa wutitiiba.
44025008	Ŋii nɛ Pↄↄl ma bul wiaa duu laa u titia a bul, "Mi bi J_uu tiŋŋaa naabalimaba woŋbii-la ba síi to wii-kala cheye, mi bira bi wii ma kala cheye a tigɛ Wia-dia lɛ koo Rom kuori-baliŋ ma lɛ."
44025009	Fɛsitis ma faa chɛ di J_uu tiŋŋaa chou nɛ, ŋii nɛ u piɛsɛ Pↄↄl ari u jaŋ cho duu mu Jerusalɛm duu dii u sariya dimɛ a tiŋ wiaa deeŋba ba si bula a tigɛu lɛ koo?
44025010	Ŋii nɛ Pↄↄl si, "Ai, mi jaŋ cho di mi mu kuori-baliŋ teeŋ. U maga di u nɛ dii mi sariya. Ŋ titia jima woruŋ ari mi bi wii ŋaa chei J_uu tiŋŋaa lɛ.
44025011	Di mi nɛ fa ŋaa wii chei a magɛ di ba kpumi, mi faa sɛi nɛ, ama di wialiŋ kala ba síi bul ŋaa wu-nyiariŋ nɛ, nuu-kala tuo duu wuo joŋmi hɛ ba nisiŋ lɛ di ba kpumi. Mii suluŋ di ŋ leŋ di mi mu kuori-baliŋ teeŋ duu nɛ dii mi sariya."
44025012	Ŋii nɛ Fɛsitis ari u nihiasiŋ vuurɛ wiaa. Ka u bula pi Pↄↄl a bul, "Na ŋ si ŋ jaŋ mu kuori-baliŋ teeŋ duu nɛ dii ŋ sariya. Ŋ saa jaŋ mu."
44025013	U bi diene di kuoro kubala ba síi yirɛ Agiripa ari u dihaala ba síi yirɛ Bɛɛnis kↄ di ba chuↄlɛ Fɛsitis Sizariya lɛ.
44025014	Ba si mu dimɛ tapulaa baŋmɛnɛ, Fɛsitis bul Pↄↄl wiaa kala a piba a bul, "Baal kubala nɛ hɛ daha. Fiilis nɛ fa kɛnu kaa tↄ dia. U ha hɛ dimɛ.
44025015	Mi si mu Jerusalɛm, nialiŋ si kpu pusuŋ pipi Wia kuhiasiŋ ari ba nihiasiŋ J_uu tiŋŋaa tuↄŋ ku bul wialiŋ u si ŋaa cheiba lɛ, aŋ bul di mi dii u sariya a joŋ cheeriŋ pu.
44025016	Ŋii nɛ mi bula piba ari Rom tiŋŋaa bi sɛi di ba bul duu cheye nɛ aŋ joŋ tiina hɛ u diŋdↄŋŋↄↄ nisiŋ lɛ, see di ba kala hↄnↄ, di dↄŋↄ bul u wiaa, dↄŋↄ ma bul u wiaa.
44025017	Ŋii nɛ ba kↄ daha. Ba si kↄ, mi bi kaa dieni. U taŋ si pula, mi mu sariya didilliŋ aŋ ŋaa ba kɛŋ baal-la kaa kↄ.
44025018	Nialiŋ fa síi bul Pↄↄl teeŋ sii chiŋ a bul wialiŋ Pↄↄl si ŋaa chei. Mi fa biina di ba jaŋ dagɛ wu-bↄmↄ-la u si ŋaa. Ama ba bi wuo dagɛ.
44025019	Wii-la ba si bula nɛ ŋaa wu-kaa-lɛrii nɛ ba kaa lɛrɛ a mu tigɛ ba Wii-chuↄluŋ lɛ ari baal kubala si suba, baa yirɛ Yesu. Pↄↄl yie bubul ari Yesu sii suuŋ lɛ a hɛ u miisiŋ lɛ.
44025020	Mi fa bi jiŋ ŋii mi si jaŋ to a jiŋ wiiŋ deeŋ tuↄŋ. Ŋii nɛ mi piɛsɛ Pↄↄl ari u jaŋ sɛi a mu Jerusalɛm di ba dii u sariya dimɛɛ?
44025021	Pↄↄl bi sɛyɛ. U sulmi di mi leŋ di ba benu a kɛnu kaa mu kuori-baliŋ teeŋ di u dii u sariya. Ŋii nɛ mi ŋaa ba bibenu. Mi nɛ ku na woŋbiiŋ, mi jaŋ leŋ di ba kɛnu mu kuori-baliŋ teeŋ di u dii u sariya."
44025022	Ŋii nɛ Agiripa bula pi Fɛsitis ari u titia cho duu ma nii baal-la niiŋ nɛ. Ŋii nɛ Fɛsitis bula pu ari u chie jaŋ nii u wu-buluŋ.
44025023	U taŋ si pula, Agiripa ari Bɛɛnis mu sariya didiiliŋ. Ba kpiɛrɛ ba titia woruŋ a mu juu dii-bal-la. Niaa zilba kiŋkɛŋ. Ba di laali-yuoroo nihiasiŋ ari ni-balaa taŋ-la lɛ, ba kala ku juu a hↄŋ dↄŋↄ lɛ. Ba kala si hↄŋ ŋii, Fɛsitis ŋaa ba kɛŋ Pↄↄl ku juu.
44025024	Ŋii nɛ Fɛsitis bul, "Kuoro Agiripa, ma di nialiŋ kala si hɛ daha, ma na baala deeŋ. U wiaa nɛ tii J_uu timma-la si hɛ daha ari J_uu timma-la si lii Jerusalɛm kala ku wiwalimɛmi. Baa ŋaa goŋ a bul di u bi maga di u kɛŋ miisiŋ.
44025025	Mi-na bi na ari u si ŋaa wii-la chei a magɛ di ba kpuu. Ama u titia nɛ sulmi ari u jaŋ mu kuori-baliŋ teeŋ duu dii u sariya. Mi saa jaŋ leŋ duu mu.
44025026	Ama mi paala bi chaasa jiŋ wii-la kala mi si jaŋ ŋmuŋsa pi kuori-baliŋ a mu tigɛu lɛ. Ŋii nɛ tii mi kɛnu kaa kↄ ma teeŋ di ma nii u wiaa. Ŋ-na kuoro Agiripa teeŋ nɛ mi saa paala kɛnu kaa kↄ. Mi biina ari ŋ ma nɛ juu wii-la tuↄŋ, ŋ jaŋ wuo na wii di mi wuo ŋmuŋsɛ teniŋ pi kuori-baliŋ.
44025027	U bi woŋbii kɛnɛ mi teeŋ di mi nɛ leŋe di ba kɛŋ daŋsarika kaa mu kuori-baliŋ teeŋ, aŋ bi chaasa bul wii-la kala u si ŋaa chei."
44026001	Ŋii nɛ Agiripa bula pi Pↄↄl a bul, "Woŋbiiŋ hɛ dimɛ di ŋ bul wiaa a laa ŋ titia." Ŋii nɛ Pↄↄl suomo bul wiaa a jijaakɛ u nisaa a bul,
44026002	"Kuoro, mi jaŋ bul di mi nyuŋ sima jiniŋ mi si jaŋ wuo bul wiaa a laa mi titia ŋ sipaaŋ wiaa deeŋba kala lɛ J_uu tiŋŋaa síi bul mi teeŋ,
44026003	bɛɛ wiaa ŋ-na paala chaasa jiŋ J_uu tiŋŋaa kisinniŋ kala nɛ ari ba wu-kaa-lɛriŋ. Mi saa suluŋ di ŋ kɛŋ kenyiri aŋ jegile nii mi teeŋ.
44026004	J_uu tiŋŋaa kala jiŋ mi fa si nagɛ ŋii nɛ a suomi mi haŋbiiriŋ kala lɛ. Mi fa yie hɛ mi tiŋteeŋ ari Jerusalɛm duŋduŋa lɛ nɛ a ku waa.
44026005	A lii buŋbuŋ kala a kaa kↄ mi faa to Farisii tiŋŋaa paati-la síi to woŋbii-duo-la nɛ la Wii-chuↄluŋ lɛ. Di ba nɛ sɛyɛ, ba jaŋ wuo bul ari ba jiŋ ŋii niiŋ lɛ faafaa kala nɛ.
44026006	Ka lɛɛlɛ ba leŋ mi chiŋ daha di ba dii mi sariya a tiŋ mi síi yiɛlɛ wii-la Wia si si u jaŋ ŋaa pi la naabalimaba.
44026007	La Iziral tiŋŋaa ta-geŋtisiŋ fii ari balia-la, la kala yiɛlɛ wiiŋ deeŋ nɛ, ŋii wiaa nɛ tii la fiɛsɛ siiŋ a chuchuↄlɛ Wia wiihɛyɛ ari titaŋiŋ kala ŋii. Mi síi yiɛlɛ wiaa deeŋba nɛ tii, J_uu tiŋŋaa bubul mi teeŋ ŋii, mi nyina.
44026008	Bɛɛ nɛ tii ma J_uu tiŋŋaa bi wuo laa dii ari Wia jaŋ wuo chisɛ nialiŋ si suba, di ba bira sii suuŋ lɛ?
44026009	Mi ma titia fa laa dii ari u maga di mi ŋaa wii-la kala mi si wuo ŋaa a chei Yesu si lii Nazarɛt yiriŋ.
44026010	Ŋii nɛ mi ŋaa Jerusalɛm lɛ. Mi laa doluŋ nialiŋ si kpu pusuŋ pipi Wia nihiasiŋ teeŋ, aŋ kɛŋ Wia niaa yugɛ a tↄ dia. Di ba nɛ si di ba kpuba maa, mi yie sɛi nɛ, ka ba kpuba.
44026011	Mi vɛnɛ dↄgisɛba yugɛ Wii-chuↄlɛ diisiŋ kala lɛ, aa walimɛ di ba bul ari ba bi Yesu jiŋ aŋ via u woŋbii-la. Mi baaniŋ sii kiŋkɛŋ ba nyuŋ. Mi paala mu tasiŋ dↄŋsuŋ si tuo J_uu tiŋteeŋ lɛ, a to ba naasiŋ a dↄgisɛba dimɛ.
44026012	Wiiŋ deeŋ wiaa nɛ tii mi sii mu Damaasikas. Nialiŋ si kpu pusuŋ pipi Wia kuhiasiŋ tiŋmi a pimi doluŋ.
44026013	Mi síi mu woŋbiiŋ lɛ mi nyina, ari wiihɛi-siesee mi na pulumuŋ duu lii wia nyuŋ a chaana hɛ la di nialiŋ fa síi vɛŋ lɛ. U pulla kii wii-pↄsuŋ.
44026014	La kala tuu tel tiŋteeŋ. Ka mi nii nuu yiikoro duu bula pimi Hiiburu yiikoro lɛ a bul, 'Sↄↄl, Sↄↄl, bɛɛ nɛ tii ŋ to mi naasiŋ a dudↄgisɛmi ŋla? Ŋ nagɛ nɛɛŋ nɛ ba si vↄbↄ aŋ ŋmuŋmoo duu vɛŋ. U bi sɛi duu vɛŋ aŋ dudↄgisɛ u titia nɛ.'
44026015	Ŋii nɛ mi piɛsɛ, 'Kubɛɛ nɛ, Tiina?' Ŋii nɛ Tiina bul, 'Mi nɛ ŋaa Yesu, nii-la ŋ si to naasiŋ a dudↄgisɛ.
44026016	Ama sii chiŋ. Mi kɛŋ mi titia ku dagiŋ di mi liisiŋ di ŋ tiŋ tiŋtiŋŋaa pimi nɛ, a ŋaa mi siada tiina, a bula pi niaa ŋ si nami ŋii jiniŋ, ari ŋii ŋ si jaŋ bira nami maachie.
44026017	Mi jaŋ timiŋ di ŋ mu Iziral tiŋŋaa teeŋ ari nialiŋ si bi J_uu timma ŋaa kala teeŋ. Di ba níi walimiŋ, mi jaŋ laaŋ ta ba nisiŋ lɛ.
44026018	Mi jaŋ timiŋ di ŋ mu ŋaa di ba siaa suri, a kɛŋba di ba birima lii birimiŋ tuↄŋ a ku juu pulumuŋ tuↄŋ, a ŋaa di ba lii Sitaani nisiŋ lɛ a kↄ Wia teeŋ. Di ba nɛ ŋaa ŋii aŋ laa mi wiaa dii, Wia jaŋ joŋ ba haachɛba chɛba. Ba jaŋ wuo na leriŋ Wia si tuↄsa nialiŋ tuↄŋ.'
44026019	Ŋii wiaa kuoro, mi bi yiikori-la si lii wia nyuŋ wiaa via.
44026020	Ŋii nɛ mi suomo bul Wia wiaa Damaasikas lɛ ari Jerusalɛm lɛ a kaa mu Judiya tiŋteeŋ kala, ari nialiŋ si bi J_uu timma ŋaa tuↄŋ. Mi bula piba di ba birima lii ba haachɛba lɛ aŋ birima to Wia, aŋ ŋiŋaa wialiŋ si jaŋ dagɛ ari ba birima lii ba haachɛba lɛ nɛ.
44026021	Wiiŋ deeŋ wiaa nɛ tii J_uu tiŋŋaa kɛŋmi Wia-dia lɛ aa chɛ di ba kpumi.
44026022	Ama ari jiniŋ kala Wia haa pɛmi lɛ nɛ, ŋii nɛ tii mi chiŋ daha aa bul wiaa deeŋba kala mi si ŋaa siada a pima, ma ni-balaa ari ma ni-biisiŋ kala. Wiiŋ deeŋ mi síi bul, u titia nɛ nialiŋ fa síi bul wiaa, Wia Diŋ-zↄŋ-la doluŋ lɛ ari Moosis kala fa bul ari wii-la jaŋ ŋaa.
44026023	Ba fa bula ari Kirisito jaŋ na hɛɛŋ a suu, a laa sipaaŋ a sii suuŋ lɛ nialiŋ si suba kala tuↄŋ. Ba bira bula pi J_uu tiŋŋaa ari nialiŋ si bi J_uu tiŋŋaa ma ŋaa ba si jaŋ ŋaa ŋii a na pulumuŋ."
44026024	Pↄↄl si bul wiaa duu laa u titia ŋii, Fɛsitis kpiau lɛ a bula pu a bul, "Pↄↄl, ŋŋ nyaasɛ nɛ. Ŋ wu-jiŋ kiŋkɛŋ kiŋkɛŋ kɛniŋ nyinyaasɛ nɛ."
44026025	Ŋii nɛ Pↄↄl bul, "Mi bi nyaasɛ mi nyina. Wutitii nɛ mii bul. Mi siaa kala nɛ fiɛla.
44026026	Kuoro Agiripa, ŋ jiŋ wiaa deeŋba kala nɛ. Ŋii nɛ tii mi wuo bubulba ari nyu-duoŋ. Mi jima ari wiaa deeŋba kuŋ-kala tuo ŋ si bi jiŋ. Wiaa deeŋba kala si ŋaa, ba bi wu-faalia ŋaa.
44026027	Kuoro, ŋ laa nialiŋ síi bul wiaa, Wia Diŋ-zↄŋ-la doluŋ lɛ wiaa dii nɛɛ? Mi jima ŋ laa dii nɛ."
44026028	Ŋii nɛ kuoro Agiripa piɛsɛ Pↄↄl a bul, "Ŋ biina lɛɛlɛ-bie deeŋ ŋ jaŋ wuo leŋ di mi laa Yesu wiaa dii a tutou koo?"
44026029	Ŋii nɛ Pↄↄl bul, "U ŋaa lɛɛlɛ-bie koo u bi lɛɛlɛ-bie ŋaa, mii chuↄlɛ Wia nɛ di ma di ni-kaana-la kala síi jegile nii mi teeŋ jiniŋ deeŋ, di ma ku nagɛmi ari mi si laa Yesu wiaa dii ŋii. Ama mi bí chɛ di ma nagɛmi ari ba si kɛŋmi vↄↄ ari chↄrumↄↄ ŋla."
44026030	Pↄↄl si bul wiaa deeŋba dɛrɛ, ŋii nɛ tiŋteeŋ kuoro ari nii-la si chiŋ kuori-baliŋ nyuŋ ari Bɛɛnis ari nialiŋ kala fa si hↄnↄ, ba sii di ba viiri.
44026031	Ba si lii di-jaliŋ ŋii, ba bula pipi dↄŋↄ a bul, "Baala deeŋ bi wii-kala cheye a magɛ di ba kpuu koo di ba kɛnu tↄ dia."
44026032	Ŋii nɛ Agiripa bula pi Fɛsitis a bul, "Di baala deeŋ fa bi woŋbiiŋ sula ari u jaŋ mu kuori-baliŋ teeŋ duu dii u sariya, mi fa jaŋ bul di ŋ joŋu ta."
44027001	Ŋii nɛ ba vuurɛ di la juu liiŋ daboro a mu Itali. Ba joŋ Pↄↄl hɛ laali-yuoroo kuhiaŋ kubala nisiŋ lɛ a pɛ daŋsarikaba dↄŋsuŋ lɛ. U lii Rom nɛ a fa ŋaa kuhiaŋ Rom kuori-baliŋ laali-yuoroo tuↄŋ. Baa yiru Julias.
44027002	La mu juu liiŋ daboro si lii taŋ kubala baa yirɛ Adamiitam a ŋaa siri duu mu tasi-la si hɛ mugi-baliŋ niiŋ Esia tiŋteeŋ lɛ. Baal kubala baa yirɛ Arisitaakis ma fa hɛ la tuↄŋ nɛ. U fa ŋaa Masidoonia tiina nɛ a lii Tɛsalonaaka. La si mu ŋii,
44027003	u taŋ si pula la mu yi taŋ kubala baa yirɛ Saadↄŋ. Julias fa kɛŋ zile Pↄↄl teeŋ a pu woŋbiiŋ duu mu na u naŋdↄŋsuŋ, di u níi chɛ kuŋ maa, di ba pɛu lɛ.
44027004	La bira sii dimɛ. La síi mu, di peliŋ lu lii lee-la la fa si chaasa. La miira mu to tiŋteeŋ kubala liiŋ si gollo chu, baa yirɛ Saapↄs. La to sɛmɛ-la si kɛrɛ peliŋ.
44027005	La kpɛrɛ to Siliisia ari Paŋfiilia tiŋteeŋ niiŋ, a mu yi lee kubala baa yirɛ Maara. U fa hɛ Laasa tiŋteeŋ nɛ.
44027006	Dimɛ nɛ laali-yuoroo kuhiaŋ-la na liiŋ daboro dↄŋↄ duu lii Alɛkizaŋdia aa mu Itali. U ŋaa la juu.
44027007	La fiɛla duori ŋii deeŋ deeŋ tapulaa baŋmɛnɛ a na hɛɛŋ kiŋkɛŋ, aŋ sisɛlɛ ku kpagɛ taŋ kubala baa yirɛ Sinaadas. Pel-la bi sɛyɛ di la to dimɛ. Ŋii nɛ la bira kpɛrɛ to tiŋteeŋ kubala liiŋ si gollo chu, baa yirɛ Kiriiti, a ku yi lee kubala baa yirɛ Salimooni. La kpɛrɛ to tiŋtee-la sɛmɛ-la si kɛrɛ peliŋ.
44027008	La si kpɛrɛ to lii-la niiŋ ŋii, la na hɛɛŋ woruŋ aŋ-na ku yi lee kubala baa yirɛ Fɛɛ Heeviŋs. U fa kpagɛ taŋ kubala baa yirɛ Lasiya.
44027009	La hↄŋ dimɛ a dieni, J_uu tiŋŋaa tapul-bal-la ba si yie kpu pusuŋ pi Wia, duu joŋ ba haachɛba chɛba, ku kieli. Bua-la lɛ liiŋ duoruŋ yie hɛi nɛ. Ŋii nɛ Pↄↄl bul wiiŋ deeŋ chagilɛba a bul,
44027010	"Mi naaŋbiiriŋ, mi na ari la woŋbii-la vɛniŋ jaŋ kperila. Má leŋ di la hↄŋ daha. Di la nɛ si la mu, la liiŋ daboro ari la chugusuŋ jaŋ chei, la dↄŋsuŋ ma jaŋ suu."
44027011	Ama laali-yuoroo kuhiaŋ-la fa bi Pↄↄl teeŋ jegile nii, aŋ jegilee nii liiŋ daboro-la kuhiaŋ ari liiŋ daboro-la tiina teeŋ.
44027012	Ba si lee-la bi zↄŋ ari ba si jaŋ hɛ dimɛ yibiiniŋ lɛ. Ba tuↄŋ jesiŋ kala fa cho di ba juu liiŋ daboro-la, a wiwalimɛ di ba nɛ wuolo, di ba mu yi taŋ kubala baa yirɛ Fiinis a hɛ dimɛ yibiiniŋ. Fiinis nɛ fa ŋaa lee-la liiŋ daborusuŋ si yie chiŋ a hɛ Kiriiti tiŋteeŋ. U fa hɛ taŋ sɛmɛ ari taŋ bubuↄŋ pɛgɛ, a bira piŋ taŋ sɛmɛ ari taŋ nyuŋ pɛgɛ maa a kɛrɛ peliŋ.
44027013	Ŋii nɛ peliŋ fiɛla lu a lii taŋ bubuↄŋ a kukↄ. Nialiŋ biina ari ba jaŋ na woŋbiiŋ a vɛŋ ari ba fa si biina ŋii ba tuↄŋ lɛ. Ŋii nɛ ba kɛŋ hↄↄ-bal-la ba si yie kaa chagɛ liiŋ daboro-la a kaa liisɛ a hɛ liiŋ daboro-la tuↄŋ, aŋ duoro kpɛrɛ to Kiriiti tiŋteeŋ niiŋ ŋii.
44027014	U bi diene di peli-duoŋ faasa lu a lii taŋ nyuŋ ari wii-pↄsuŋ pɛgɛ. U lii tiŋteeŋ liiŋ si gollo chu nɛ a kukↄ.
44027015	U ku ŋmoo liiŋ daboro-la, la bi pel-la wuo chaasɛ. La bi wii-kala wuo ŋaa. Ŋii wiaa la leŋ pel-la kɛŋ liiŋ daboro-la mu lee-la u si lu mumu.
44027016	Ŋii nɛ la to lee kubala liiŋ si gollo chu baa yirɛ Kaada, a to u taŋ sɛmɛ. U kɛrɛ pel-la mua. Dimɛ la na hɛɛŋ woruŋ aŋ-na wuo kɛŋ liiŋ dabori-bie-la la fa si joŋo vↄↄ liiŋ daboro-la hariŋ.
44027017	Ba lɛrɛ liiŋ dabori-bie-la ku juu liiŋ daboro-la tuↄŋ a kɛŋ ŋmɛsiŋ vↄbu, aŋ vↄↄ liiŋ daboro-la kala kpaŋ kpaŋ. Fawulluŋ fa kɛŋba ari ba jaŋ vɛnɛ mu juu hagili-buŋbugulo-la tuↄŋ si golli Liibia tiŋteeŋ a pɛ dimɛ. Ŋii nɛ ba kɛŋ gɛnni-la ba fa si joŋo vↄↄ liiŋ daboro-la nyuŋ di peliŋ kaa vɛŋ a kaa ta ba suusa tuu, aŋ leŋ pel-la kɛŋ liiŋ daboro-la aa vɛŋ.
44027018	Pel-la faasa lu ŋii nɛ deeŋ deeŋ. Taŋ si pula ba suomo chaarɛ chugusu-la si hɛ liiŋ daboro-la tuↄŋ a yuo tita.
44027019	Taŋ si pula, la titia chaarɛ liiŋ daboro-la kiaa ba si kaa wasɛ liiŋ daboro-la dↄŋsuŋ a yuo ta.
44027020	La tapulaa yuga wia si bi pↄsↄ, chɛŋwulaa ma bi lia. Ka pel-la ha faasa lu kiŋkɛŋ. Pel-la si faasa lu ŋii, la bira bi yiɛla ari la jaŋ kɛŋ miisiŋ.
44027021	Nialiŋ diene ba bi kiaa die. Ba si diene ba bi kiaa die ŋii, Pↄↄl sii chiŋ ba sipaaŋ a bula piba a bul, "Mi naaŋbiiriŋ, u fa maga di ma jegile nii mi teeŋ. Di ma nɛ fa jegile nii mi teeŋ, la nɛ fa bi Kiriiti lɛ lia, la kiaa deeŋba kala si cheye, ba fa bi chei. Kialiŋ kala si lɛlɛ ma fa bi lɛl.
44027022	Ama mii sulma, má nyirɛ bↄyɛ. Liiŋ daboro duŋduŋa nɛ jaŋ lɛl, ama ma kuŋ-kala bi jaŋ suu.
44027023	Wia-la si tiimi, mi maa chuↄlu. U tiŋdaara dia kↄ mi teeŋ titaŋiŋ
44027024	a bula pimi a bul, 'Pↄↄl, sí fawulluŋ fá. Ŋ jaŋ mu chiŋ kuori-baliŋ sipaaŋ. Wia tiŋ ŋ wiaa nɛ a leŋ ma di nialiŋ kala si hɛ liiŋ daboro tuↄŋ, ma kala jaŋ kɛŋ miisiŋ.'
44027025	Ŋii wiaa, mi naaŋbiiriŋ, má nyirɛ bↄyɛ. Mi ŋaa Wia yarida ari wii-la kala u si bula, u jaŋ chaasa ŋaa.
44027026	Ama la ta jaŋ mu chiŋ duŋdoli-bie kubala lɛ nɛ liiŋ si gollo chu."
44027027	Pel-la kɛŋla kaa vɛŋ ŋii nɛ tapulaa fii ari banɛsɛ mugi-bal-la ba síi yirɛ Adira tuↄŋ. U titaŋ-la ari tita-siesee nialiŋ síi duori liiŋ daboro-la, ba biinɛ ari baa mu duŋdolo niiŋ nɛ.
44027028	Ŋii nɛ ba joŋ kuŋ hɛ lii-la lɛ di ba magisɛ a na u luŋuŋ. Ba na duu luŋie a magɛ naakieliŋ mahiŋ balia. Muapilii ba bira magisɛ a na duu ŋaa naakieliŋ mara ari fii.
44027029	Fawulluŋ fa kɛŋba ari ba jaŋ mu ŋmoo buŋ. Ŋii nɛ ba chaarɛ hↄↄnu-la ba si yie kaa chichagɛ liiŋ daboro-la a kikii. Ba banɛsɛ nɛ ba chaarɛ liiŋ daboro-la hariŋ a chagu kii, aŋ susul Wia di taŋ-pul di ba na pulumuŋ.
44027030	Ŋii nɛ nialiŋ fa síi duori liiŋ daboro-la lii a chichɛ di ba fá, aŋ ka liiŋ daboro-la ari ni-kaanaa. Ba liisɛ liiŋ dabori-bie-la a hɛ liiŋ tuↄŋ, a fufugi ari baa chɛ di ba lii liisɛ hↄↄ-la ba si kaa chichagɛ liiŋ daboro-la sipaaŋ nɛ.
44027031	Ŋii nɛ Pↄↄl jiŋ a bula pi laali-yuoroo kuhiaŋ-la ari laali-yuoro-la a bul, "Ma bi jaŋ kɛŋ miisiŋ, see nialiŋ síi duori liiŋ daboro-la hɛ liiŋ daboro tuↄŋ."
44027032	Pↄↄl si bul ŋii, laali-yuoro-la keri ŋmɛsi-la ba fa si kaa vↄↄ liiŋ dabori-bie-la, a leŋ liiŋ joŋo viiri.
44027033	Taŋ si kpagɛ puluŋ, Pↄↄl sul nialiŋ kala si hɛ liiŋ daboro-la tuↄŋ di ba dii kiaa a bul, "Tapulaa fii ari banɛsɛ nɛ ŋla ma síi gbɛrɛ wii-la si jaŋ ŋaama. Ma bi kuŋ-kala die.
44027034	Ŋii wiaa mii sulma di ma dii kiaa. Di ma nɛ dii kiaa, ma jaŋ kɛŋ doluŋ a wuo laa ma titia a kɛŋ miisiŋ. Ma kuŋ nyu-puŋ ma bi jaŋ wii."
44027035	Pↄↄl si bul ŋii dɛrɛ, u joŋ boroboro, a chuↄlɛ Wia ba kala sipaaŋ, aŋ chↄgɛ didii.
44027036	Ba nyirɛ bↄyɛ, ba kuŋ-kala ma dii kudiilee.
44027037	La nialiŋ kala fa si hɛ liiŋ daboro-la tuↄŋ fa ŋaa zↄ-balia ari mahiŋ batori ari fii ari balidu nɛ.
44027038	Ba kala si dii kiaa vↄgɛ, ba chaarɛ mia-la fa si hɛ liiŋ daboro-la lɛ a ta, di liiŋ daboro-la sí faasa yuŋ.
44027039	Taŋ si pula, nialiŋ síi duori liiŋ daboro-la bi wuo jiŋ di ba yi duŋdolo-la niiŋ nɛ, ka ba yi. Ba na di tiŋteeŋ nɛ golli lii-la chu, lii-la bi jal. Lee-la kala taalɛ. Ba biina ba jaŋ wuo kɛŋ liiŋ daboro-la a lii lii-la niiŋ.
44027040	Ŋii nɛ ba keri hↄↄ-bala-la ba fa si yie kaa chichagɛ liiŋ daboro-la a lo hɛ liiŋ lɛ. Ba kɛŋ ŋmɛŋ-la ma puri ba si kaa vↄↄ danyine-la ba fa si kaa kukuosi liiŋ, a didagɛ liiŋ daboro-la woŋbiiŋ. Ba bira wasa kɛŋ gɛnni-la maa ba si kaa vↄↄ liiŋ daboro-la sipaaŋ, di peliŋ kɛŋ liiŋ daboro-la vivɛŋ. Ba wasa kaa ta ba jil a vↄↄ, di peliŋ kaa vɛnɛ mu lii-la niiŋ.
44027041	Ama liiŋ daboro-la fá mu juu hagili-buŋbugulo tuↄŋ fuo-balaa balia si ku cheŋ dↄŋↄ a kuro bil. Daboro-la sipaaŋ muurɛ, u bi wuo vɛŋ, aŋ ka pel-bal-la ŋaa lii-peliŋ ku ŋmoo liiŋ daboro-la, a ŋaa u hariŋ kala bori.
44027042	Ŋii nɛ laali-yuoro-la vuurɛ di ba kpu daŋsarikaba-la kala, di ba kuŋ-kala sí wuo lii a duori lii-la a fá lɛl.
44027043	Ka laali-yuoroo kuhiaŋ-la faa chɛ duu laa Pↄↄl ta, ŋii nɛ u bula piba di ba sí ŋii ŋaa. U ta bula piba ari nialiŋ kala sí jiŋ liiŋ a hɛ liiŋ daboro-la tuↄŋ, di ba laa sipaaŋ fula tuu a duoro mu lii-la niiŋ,
44027044	aŋ ka di ni-kaana-la ma tuu, di dↄŋsuŋ paa daa-borusuŋ, di dↄŋsuŋ ma paa liiŋ daboro-la dabori-yɛrie-la, a ma kaa duori liiŋ lii. Ŋla nɛ la kala ŋaa a lii lii-la niiŋ.
44028001	La si lii liiŋ niiŋ a laa la miisiŋ ŋii, la na ari tiŋteeŋ nɛ liiŋ gollo chu ŋii. Nialiŋ si hɛ lee-la bula pila ari tiŋtee-la yiriŋ nɛ Malita.
44028002	Nialiŋ kɛŋla woruŋ lee-la, a pɛla lɛ kiŋkɛŋ. La si hɛ dimɛ ŋii, duonuŋ suomo ninii. Leriŋ fiɛla woruŋ. Ba hɛ nyiniŋ pila la wiwieni.
44028003	Pↄↄl mu jaa daasiŋ a kaa ku hɛ nyiniŋ lɛ, di dimiŋ hɛ daasi-la lɛ. Wulimiŋ kɛŋ diŋ-la u ku lii a dima pɛ Pↄↄl nisiŋ lɛ.
44028004	Nialiŋ si hɛ lee-la na di diŋ-la dima pɛ Pↄↄl nisiŋ lɛ ŋii. Ba bula pipi dↄŋↄ a bul, "U naga baala deeŋ ka kpu niaa nɛ. U wuo lii liiŋ tuↄŋ a kɛŋ miisiŋ, ama Wia bi sɛyɛ duu kɛŋ miisiŋ."
44028005	Ŋii nɛ Pↄↄl kɛŋ diŋ-la kpesi u tel nyiŋ-la tuↄŋ, ama diŋ-la si dimu ŋii, u buu wii-kala ŋaa.
44028006	Ba faa gbɛrɛ diŋ-la si diŋ Pↄↄl ŋii duu ŋmɛrɛ, koo duu guu tele suu, di ba na. Ba gbɛrɛ a dieni. Ba si gbɛrɛ a dieni ŋii, ba bi na ari wii-kala ŋaau lɛ. Ba kɛŋ ba tuↄbiinaa birimɛ a bul duu ŋaa vene nɛ.
44028007	Tiŋtee-la kuoro yiriŋ nɛ fa Pubilias. U bagisiŋ ma fa kpagɛ lee-la nɛ. U kɛŋla kaa mu u leriŋ, a kɛŋla woruŋ tapulaa batori.
44028008	Kuoru-la nyimma faa wiilɛ nɛ a piŋ dia lɛ. U yaraa fa lima nɛ, aŋ ka u ninigilɛ. Ŋii nɛ Pↄↄl juu nau u dia lɛ a joŋ u nisiŋ daŋu lɛ a chuↄlɛ Wia pu, u duori.
44028009	Pↄↄl fa si ŋaa ŋii, puwuolo-la kala fa si hɛ lee-la kↄ Pↄↄl teeŋ. U ŋaa ba duori.
44028010	Ba pila chↄgitaba yugɛ. Bua-la lɛ la síi chɛ di la sii juu liiŋ daboro a duoro viiri, ba joŋ kialiŋ kala la síi chɛ a hɛ liiŋ daboro-la lɛ di la kaa joŋ woŋbiiŋ.
44028011	La hɛ dimɛ chɛŋsiŋ batori nɛ aŋ sii juu liiŋ daboro a lii Alɛkizaŋdia. Liiŋ daboro-la yiriŋ nɛ veŋ-daaliɛriŋ. Yibiiniŋ fa si suomo, ba fa vↄↄ liiŋ daboro-la a bil nɛ liiŋ niiŋ.
44028012	La síi mu ŋii, la mu yi taŋ kubala baa yirɛ Sirakas, a chua dimɛ tapulaa batori.
44028013	La bira lii dimɛ a juu liiŋ daboro, a duoro mu taŋ kubala baa yirɛ Riigiam. U taŋ si pula, peliŋ bira suomo lu a lii taŋ bubuↄŋ. U tapulaa balia chɛɛŋ nɛ la ku yi taŋ kubala baa yirɛ Putooli.
44028014	La na nialiŋ dↄŋsuŋ si laa Yesu wiaa dii dimɛ. Ba si, di la chua ba teeŋ tapulaa balipɛ. La chua. Ŋii nɛ la bira lii dimɛ a mumu Rom.
44028015	La naaŋbiiri-la si laa Yesu wiaa dii Rom lɛ nii la wiaa ari laa kↄ nɛ. Ba ku cheŋla di-bolii. Ba dↄŋsuŋ cheŋla lee kubala baa yirɛ Apias Yↄbↄ. Dↄŋsuŋ ma cheŋla lee-la ba síi yirɛ Diisiŋ batori Nuhuↄraa síi chua dimɛ. Pↄↄl si naba, u lↄllɛ Wia aŋ nyirɛ u bↄyɛ.
44028016	La si yi Rom, ba pi Pↄↄl woŋbiiŋ duu jujuu u duŋduŋa dia, ka ba ŋaa laali-yuoro kubala bibenu.
44028017	U tapulaa batori chɛɛŋ Pↄↄl yirɛ J_uu tiŋŋaa kuhiasiŋ taŋ-la lɛ ba ku hilimi. Ba si ku hilimi ŋii, u bula piba a bul, "Mi naaŋbiiriŋ, mi bi wii-kala ŋaa chei la niaa lɛ, mi bi la naabalimaba kisinniŋ ma cheye. Ama ba kɛŋmi a tↄ dia Jerusalɛm lɛ, aŋ bira joŋmi a hɛ Rom tiŋŋaa nisiŋ lɛ ŋla.
44028018	Ba piɛsɛmi a na ari mi bi wii-kala cheye a magɛ di ba kpumi. Ŋii nɛ tii ba chichɛ di ba joŋmi ta.
44028019	Ama J_uu tiŋŋaa bi sɛyɛ di ba joŋmi ta, ŋii nɛ fugɛmi mi sul woŋbiiŋ di ba kɛŋmi kaa kↄ kuori-baliŋ teeŋ duu dii mi sariya. Ama mi-na bi wu-bↄŋ kala kɛnɛ di mi bul a mu tigɛ mi niaa J_uu tiŋŋaa lɛ. Ba nɛ fugɛmi mi kↄ kuori-baliŋ teeŋ.
44028020	Ŋla nɛ tii mi si mi jaŋ nama di la bul wiaa. Ba kɛŋ chↄrumↄↄ deeŋba vↄↄmi a tiŋ nii-la wiaa ma Iziral tiŋŋaa síi yiɛlɛ ari u jaŋ kↄ lɛ nɛ."
44028021	Pↄↄl si bul ŋii, ba bula pu a bul, "La bi teŋ kala laa a lii Judiya a mu tigɛ ŋ lɛ. La naaŋbiiriŋ kubala ma bi lee-la lii kↄ a ku bul wu-bↄŋ a tigɛ ŋ lɛ.
44028022	Ama la jima ari lee-na kala niaa yie bubul wu-bↄŋŋↄↄ a mu tigɛ paati-la ŋ síi to nɛ. Ŋii nɛ tii la chichɛ di la nii wialiŋ ŋ si laa dii."
44028023	Ŋii nɛ ba hɛ tapuluŋ pi Pↄↄl. Tapulii-la si yie, niaa yuga a kↄ lee-la Pↄↄl síi juu. Pↄↄl bul Wia kuorii-la wiaa a pipiba siifiɛsiŋ a lii chichuↄŋ kala a kaa mumu didaaniŋ. U karimɛ wialiŋ Moosis fa si ŋmuŋsa bil di niaa tuto, ari nialiŋ fa síi bul wiaa, Wia Diŋ-zↄŋ-la doluŋ lɛ fa si ŋmuŋsa bil Wia teniŋ tuↄŋ. U dagɛba ŋii a bul Yesu wiaa piba, a wiwalimɛ di ba laa Yesu wiaa dii.
44028024	Nialiŋ si nii wialiŋ u si bula, ba dↄŋsuŋ laa dii, dↄŋsuŋ ma bi laa dii.
44028025	Wiaa deeŋba nɛ Pↄↄl bul, ka ba kɛŋ wiaa lɛrɛ dↄŋↄ lɛ a sii viiri. U bula piba a bul, "Wialiŋ Wia Diŋ-zↄŋ-la si to Azaaya lɛ ŋii a ŋaa u bula pi ma naabalimaba, ba ŋaa wutitii. Azaaya fa ŋaa nii-la fa síi bul wiaa u doluŋ lɛ nɛ.
44028026	U fa bula a bul, 'Mu niaa deeŋba teeŋ a bula piba a bul, Ma jaŋ jegile nii wiaa aŋ bi ba bubuↄŋ jiŋ. Ma jaŋ chaarɛ ma siaa kala aŋ bi kuŋ-kala jaŋ na,
44028027	bɛɛ wiaa niaa deeŋba nyuŋ dolie, ba tↄ ba digilaa di ba sí wii nii. Ba kɛŋ ba siaa ma tↄ di ba sí kuŋ-kala na. Wia si, di ŋii dee ba siaa fa jaŋ nina, ba digilaa ma fa jaŋ ninii wiaa. Ba nyusuŋ ma fa jaŋ jijiŋ wiaa bubuↄsaa. Ba fa jaŋ birima tomi di mi ŋaa di ba duori.' "
44028028	Ŋii nɛ Pↄↄl bira bula piba a bul, "U maga di ma jiŋ ari baa bul Wia wu-zↄmↄ-la si laa niaa tita a pi nialiŋ si bi J_uu tiŋŋaa ŋaa nɛ. Ba jaŋ jegile nii."
44028029	Pↄↄl si bul wiaa deeŋba dɛrɛ, J_uu timma-la kɛŋ wialiŋ lilɛrɛ dↄŋↄ lɛ siifiɛsiŋ, a sii viiri.
44028030	Pↄↄl hↄŋ Rom lɛ jisiŋ balia, a yↄↄ u dia u titia lɛ a jujuu. Nuu-na kala si kↄ duu nau, u yie kɛnu woruŋ nɛ.
44028031	U bul Wia kuorii-la wiaa a pi niaa, a dagɛ la Tiina Yesu Kirisito ma wiaa ari nyu-duoŋ. Nuu-kala buu tↄ ari u sí ŋii ŋaa.
45001001	Mi-na Pↄↄl, si ŋaa Yesu Kirisito tiŋtinna, mi níi ŋmuŋsɛ teniŋ deeŋ a pipi ma Rom tiŋŋaa. Wia nɛ yirɛmi mi ŋaa u naŋzↄↄ. U liisɛmi di mi bul u wu-zↄmↄ-la a pi niaa nɛ.
45001002	Wia to nialiŋ síi bul wiaa, Wia Diŋ-zↄŋ-la doluŋ lɛ nɛ faafaa kala a bula piba di u jaŋ leŋ di ba bul u wu-zↄmↄ-la a pi niaa. Ba ŋmuŋsɛ ŋii nɛ Wia teniŋ tuↄŋ.
45001003	Wu-zↄŋŋↄↄ deeŋba tigɛ la Tiina Yesu Kirisito lɛ nɛ. U ŋaa Wia Bii nɛ a ŋaa nuhuobiiŋ maa. U ŋaa la naabalima kuoro Devit nihii nɛ.
45001004	Ama Wia si chisu suuŋ lɛ ŋii, u ŋii wuo dagɛ ari u ŋaa Wia Bii nɛ, a kɛŋ doluŋ a kɛŋ Wia Diŋ-zↄŋ-la si kɛŋ tuↄ-pula maa.
45001005	U lahↄrimↄ lɛ Wia leŋe mi ŋaa u naŋzↄↄ a bul u wu-zↄmↄ-la wiaa a pi dunia niaa kala, di ba laa dii a to Yesu niiŋ a wuo zil u yiriŋ.
45001006	Ma ma Rom tiŋŋaa hɛ niaa deeŋba tuↄŋ nɛ. Wia liisɛma nɛ di Yesu Kirisito tiima.
45001007	Ŋii wiaa mi ŋmuŋsɛ teniŋ deeŋ pipi ma nialiŋ kala si hɛ Rom lɛ, ma nialiŋ Wia si cho a liisɛma di ma ŋaa tuↄ-pul tiŋŋaa. La Nyimma Wia ari la Tiina Yesu lahↄrimↄ lɛ, ba jaŋ pɛma lɛ di ma hↄŋ ari yarifiɛlaa.
45001008	Wii-la mi si kɛnɛ di mi laa sipaaŋ bul nɛ ŋla: Mi to Yesu Kirisito lɛ aa lↄllɛ Wia ma kala wiaa, bɛɛ wiaa dunia nuu-kala nii ma yarida wiaa nɛ.
45001009	Wia-la mi si timaa pa ari mi tuↄ-bala aa bul u Bie wu-zↄmↄ-la wiaa, u nɛ ŋaa mi siada tiina ari bua-na kala lɛ di mi níi chuↄlu, mi yie liliisi ma wiaa nɛ.
45001010	Mi yie sulu a chichɛ woŋbiiŋ di mi ku nama. Duu nɛ sɛyɛ, mi jaŋ ku nama lɛɛlɛ.
45001011	Mi cho di mi ku nama nɛ ari siifiɛsiŋ, a pɛma lɛ ari kialiŋ Wia Diŋ-zↄŋ-la síi chɛ duu joŋo pima di ma dol.
45001012	Wii-la mi si bul nɛ ŋla: La jaŋ pipɛ dↄŋↄ lɛ. Mi si ŋaa yarida ŋii jaŋ leŋ di ma nyuŋ nyaasɛ. Ma ma si ŋaa yarida ŋii jaŋ leŋ di mi ma nyuŋ nyaasɛ.
45001013	Mi naaŋbiiriŋ, mi cho di ma jiŋ, ari mi walima walima di mi ku nama nɛ, ama wii nɛ yie tii mi bi kↄ. Mi cho di mi ŋaa di niaa lii ma tuↄŋ nɛ a ku to Wia, ari mi si ŋaa ŋii nialiŋ dↄŋsuŋ si bi J_uu tiŋŋaa ŋaa lɛ.
45001014	U maga di mi tiŋ Wia tiŋtiŋŋaa niaa tuↄŋ. Giriik tiŋŋaa ari nialiŋ kala si bi Giriik tiŋŋaa ŋaa, wu-jinnaa ari nialiŋ si bi wiaa jiŋ, ba kala tuↄŋ nɛ u maga di mi tiŋ Wia tiŋtiŋŋaa.
45001015	Ŋii nɛ tii mi cho di mi bul Wia wu-zↄmↄ-la a pi ma nialiŋ si hɛ Rom tiŋteeŋ lɛ.
45001016	Mi bi hiisiŋ ka fa di mi bul Wia wu-zↄmↄ-la, bɛɛ wiaa u nɛ ŋaa Wia doluŋ. Nialiŋ si ŋaaba yarida, J_uu tiŋŋaa ari nialiŋ si bi J_uu tiŋŋaa ŋaa kala, Wia jaŋ laaba ta.
45001017	Wia wu-zↄmↄ-la dagɛ ŋii Wia si ŋaa niaa wuo kɛŋ tuↄ-pula u sipaaŋ. U daga ari nialiŋ si kɛŋ yarida, ba kɛŋ tuↄ-pula u sipaaŋ, di ba wuo chiŋ ba yarida naaŋ lɛ a mu dɛrɛ. Ba ŋmuŋsɛ ŋii nɛ Wia teniŋ tuↄŋ a bul, "Nii-la kala si ŋaa Wia yarida, u tiina ŋaa tuↄ-pul tiina nɛ Wia sipaaŋ, u jaŋ kɛŋ miisiŋ."
45001018	Wia baaniŋ sii ni-bↄŋŋↄↄ ari nialiŋ si bi u niiŋ wiaa ka to lɛ nɛ, bɛɛ wiaa ba wu-ŋaalaa nyagɛ wutitii-la bil nɛ.
45001019	Wialiŋ niaa si maga di ba jiŋ a tigɛ Wia lɛ, ba woŋbiiŋ chaasa piŋ nɛ. Wia nɛ dagɛba.
45001020	La bi Wia nagisiŋ wuo jiŋ. Ama la wuo chaasa na ŋii u si kɛŋ dol-la si bi dɛrɛ. U bi nuhuobiine naga. U dagɛla wiaa deeŋba, a suomi bua-la lɛ u si ŋaa dunia a kaa kukↄ jiniŋ. Kialiŋ kala u si ŋaa dagɛla ŋii. Ŋii wiaa ni-bↄŋŋↄↄ deeŋba bi jaŋ wuo bul ari ba bi jiŋ.
45001021	Ba jiŋ Wia nɛ, ama ba buu zil ari u ŋaa Wia. Ba buu ka lↄllɛ. Ba tuↄbiinaa kala birima nɛ ba ŋiŋaa wu-liiliŋ. Ba tuↄbiiŋ-lↄrunu-la kɛŋba kaa mu hɛ birimiŋ tuↄŋ.
45001022	Ba to ba yaariŋ lɛ a bul ari ba kɛŋ wu-jimiŋ nɛ.
45001023	U fa maga di ba chuchuↄlɛ Wia-la si kɛŋ yiriŋ aŋ bi suu. Ka ba via aŋ miira mɛ kiaa si nagɛ nuhuobiinee a susuu, a bira mɛ kialiŋ si nagɛ diibiisiŋ ari pusuŋ ari kialiŋ síi tuuri tiŋteeŋ, a chuchuↄlɛ.
45001024	Ŋii wiaa Wia joŋba ta ba tuto ba titia tuↄbiiŋ-lↄrunu-la ba síi cho, a ŋiŋaa wu-liiliŋ dↄŋↄ lɛ.
45001025	Wutitii-la ba si jima a tigɛ Wia lɛ, ba joŋu lenni wu-nyiariŋ, a miira chuchuↄlɛ kialiŋ u si ŋaa, aŋ via di ba chuchuↄlɛ Nii-la si ŋaaba. U maga di la didɛnnu a kaa mu wuu. Ami.
45001026	A tiŋ ŋii wiaa, Wia joŋba ta nɛ di baa ŋaa wu-liiliŋ a hihiisɛ ba titia. Haalaa ma via di ba di ba balaba pipiŋ, aŋ pipiŋ ba ha-dↄŋsuŋ teeŋ.
45001027	Ŋii titia nɛ baalaa ma via di ba jaa haalaa ari Wia si si ba ŋaa ŋii, aŋ miira kɛŋ ba ba-dↄŋsuŋ pipiŋ a hihiɛnɛ dↄŋↄ, a ŋiŋaa hiisi wiaa dↄŋↄ lɛ. Ba síi ŋaa ŋii, baa dↄgisɛ ba titia nɛ ŋii. Dↄgisunu-la magɛ ba yaraa lɛ.
45001028	Niaa deeŋba bi sɛi di ba jiŋ Wia. Ŋii nɛ tii Wia leŋba ta ba tuto ba tuↄbiiŋ-bↄŋŋↄ-la hariŋ a ŋiŋaa wialiŋ si bi maga di baa ŋaa.
45001029	Baa ŋaa wu-bↄŋ yiri-yiri-na kala nɛ. Ba kɛŋ niaa kiaa lilaa, aa ŋaa wu-lↄrunuŋ, a kɛŋ yaribieriŋ, a kpukpu niaa, a yuyuo yuosuŋ, a gigirimɛ niaa, a ŋaa wiaa jujuu niaa lɛ, a bubul niaa wiaa.
45001030	Ba ŋaa yiri-cheeree ma nɛ, a bɛrɛ Wia, a ŋaa nii-jigi timma. Ba maa dagɛ ba titia a bibigisi ba titia lɛ. Ba yie chichɛ woŋbii-la ba si jaŋ to a ŋaa wu-bↄŋŋↄↄ. Ba bi ba nyimmaba ari ba naaŋba niiŋ ka to.
45001031	Ba bi wu-jimiŋ kɛnɛ, a bi wutitii ma kɛnɛ. Ba bi niaa cho, a bi dↄŋↄ ma nennige ka fá.
45001032	Ba jiŋ wialiŋ Wia si bula a tigɛ wu-ŋaalaa deeŋba lɛ nɛ. U bula ari nialiŋ síi ŋaa wiaa deeŋba, ba maga di ba suu nɛ, aŋ ka ba via aŋ ŋiŋaa. Ŋii ma duŋduŋa dee. Ba paala bibɛsɛ nialiŋ ma síi ŋaa wialiŋ lɛ nɛ.
45002001	Ma bi woruŋ ka ŋaa ma si joŋ cheeriŋ pipi ma dↄŋsuŋ tiŋŋaa, ka ma nialiŋ síi bul niaa teeŋ a bul di ba cheye nɛ, ma ŋiŋaa wu-bↄmↄ-la titia. Nii-la-na kala ma si ŋaa, di ma níi ŋaa wu-bↄmↄ-la, ma bira bi wii-kala kɛnɛ di ma bul. Ma síi ŋaa ŋii, ma titia laa cheeriŋ nɛ ŋii lɛ.
45002002	Wia si joŋ cheeriŋ pi ma nialiŋ síi ŋaa wu-bↄŋŋↄↄ deeŋba, la jima ari u kɛŋ wutitii nɛ.
45002003	Ama ma-na si joŋ cheeriŋ pi niaa aŋ ŋiŋaa wu-bↄŋŋↄↄ deeŋba ma titia lɛ, ma biina ari ma jaŋ wuo fá lɛl Wia nisiŋ lɛ duu sí ma sariya dii koo?
45002004	Wia si kɛŋ zile kiŋkɛŋ a kɛŋ kenyiri ŋii, ma bene ari u bi kuŋ ŋaa? Ma bi jiŋ ari Wia si kɛŋ zile ŋii, duu chɛ di ma birima lii ma haachɛba lɛ nɛɛ?
45002005	Ma tuↄŋ dolie. Ma via di ma birima lii ma haachɛba lɛ. Ma wasa ŋaa Wia baaniŋ faasa sisii nɛ. Tapulii-la u si jaŋ dii dunia niaa sariya, u jaŋ dii sariya ari wutitii di niaa na. Bua-la lɛ u baaniŋ jaŋ sii ma nyuŋ kiŋkɛŋ kiŋkɛŋ.
45002006	U jaŋ t_iŋ nuu-kala u time a magɛ ŋii u si tiŋ u tiŋtiŋŋaa magɛ.
45002007	Nialiŋ si kɛŋ kenyiri aa ŋaa wu-zↄŋŋↄↄ, a ŋaa ŋii a chichɛ di ba na pulumuŋ a laa yiriŋ Wia sipaaŋ, a chichɛ miisi-la si bi dɛrɛ, Wia jaŋ joŋo piba.
45002008	Ama nialiŋ síi to ba titia tuↄtↄruŋ lɛ aŋ via wutitii-la, aŋ tuto wu-bↄŋŋↄↄ ŋaaniŋ lɛ, Wia jaŋ na baaniŋ ba nyuŋ kiŋkɛŋ di ba na hɛɛŋ.
45002009	Nuu-na kala síi ŋaa wu-bↄŋŋↄↄ, hɛɛŋ jaŋ kɛnu. Hɛɛ-la jaŋ laa sipaaŋ kɛŋ J_uu tiŋŋaa nɛ, aŋ-na ku kɛŋ nialiŋ si bi J_uu tiŋŋaa ŋaa maa.
45002010	Ama nuu-na kala síi ŋaa wu-zↄŋŋↄↄ, u jaŋ na pulumuŋ Wia sipaaŋ, a laa yiriŋ, a hↄŋ ari yarifiɛlaa, J_uu tiŋŋaa nɛ jaŋ laa sipaaŋ, aŋ ka nialiŋ si bi J_uu tiŋŋaa ŋaa tuto,
45002011	bɛɛ wiaa Wia bi niaa kaa pↄrɛ.
45002012	Wiaa nɛ Moosis fa ŋmuŋsa bil di niaa tuto. Nialiŋ si biba jiŋ aŋ ŋiŋaa wu-bↄŋŋↄↄ, ba jaŋ suu. Di ba nɛ suba, wialiŋ dee Wia jaŋ kaa dii ba sariya. Nialiŋ ma si jiŋ wialiŋ Moosis si ŋmuŋsa bil di niaa tuto aŋ ŋiŋaa wu-bↄŋŋↄↄ, di ba ma nɛ suba, Wia jaŋ to wialiŋ lɛ nɛ a dii ba sariya.
45002013	Nialiŋ si nii wialiŋ Moosis si ŋmuŋsa bil di niaa tuto, u ŋii bi jaŋ ŋaa di ba kɛŋ tuↄ-pula Wia teeŋ. Ama nialiŋ síi to wialiŋ Moosis si ŋmuŋsa bil di niaa tuto, ba nɛ jaŋ kɛŋ tuↄ-pula Wia sipaaŋ.
45002014	Nialiŋ si bi J_uu tiŋŋaa ŋaa, ba bi wialiŋ Moosis si ŋmuŋsa bil di niaa tuto jiŋ. Ama di ba tuↄbiinaa nɛ daga di ba ŋaa wialiŋ titia Moosis fa si daga di niaa tuto, ba bil niiŋ nɛ ŋii ba titia lɛ, ari ba si bi wialiŋ Moosis si ŋmuŋsa bil di niaa tuto jiŋ kala.
45002015	Ŋii daga ari wialiŋ Moosis fa si ŋmuŋsa bil di niaa tuto, ba hɛ ba tuↄbiinaa tuↄŋ nɛ. Ba tuↄbiinaa nɛ dagɛ ŋii. Di ba nɛ cheye, ba tuↄbiinaa yie dagɛba nɛ. Di ba nɛ bira bi cheye maa, ba tuↄbiinaa bira yie dagɛba nɛ.
45002016	U jaŋ nagɛ ŋii tapulii-la Wia si jaŋ dii niaa sariya. Ba dagɛ ŋii nɛ Wia wu-zↄmↄ-la tuↄŋ mi si bula pima. Chɛɛ-la Wia jaŋ kɛŋ wialiŋ niaa si kaa faa a kaa ku lii pulumuŋ tuↄŋ, a to Yesu Kirisito lɛ a dii ba sariya.
45002017	Ka ŋ-na nii-la si kɛŋ ŋ titia yiyirɛ J_uu tiina a jijegili wialiŋ Moosis fa si ŋmuŋsa bil di niaa tuto, a bibigisi ŋ titia lɛ ari ŋ jiŋ Wia nɛ,
45002018	ŋ jiŋ wii-la Wia si cho di ŋ ŋiŋaa nɛ. Ba dagiŋ wialiŋ Moosis si ŋmuŋsa bil nɛ, ŋii nɛ tii ŋ jaŋ wuo jiŋ wii-la si zↄmↄ.
45002019	Ŋ jima ari ŋ nɛ ŋaa nyulimaa daa-kɛnnɛ a wuo pipi nialiŋ ma si hɛ birimiŋ tuↄŋ pulumuŋ.
45002020	Ŋ nɛ ŋaa nii-la síi dagɛ nialiŋ si bi wiaa jiŋ, aa dagɛ haŋbiisiŋ maa. Wialiŋ Moosis si ŋmuŋsa bil di niaa tuto ŋaa ŋ kɛŋ wu-jimiŋ nɛ a jiŋ wutitii.
45002021	Ŋ-na nii-la síi dagɛ niaa, ŋ bi ŋ titia ka dagɛɛ? Ŋŋ dagɛ niaa di ba sí gaa, aŋ titia gigaa.
45002022	Ŋ-na nii-la si si di niaa sí ba dↄŋsuŋ haalaa chɛ, aŋ titia chichɛ niaa haalaa. Ŋ si ŋ bɛrɛ vuiaa nɛ, aŋ mu gigaa kiaa vuiaa diisiŋ lɛ.
45002023	Ŋ-na bigisi ŋ titia lɛ ari ŋ jiŋ wialiŋ Moosis si ŋmuŋsa bil di niaa tuto nɛ, aŋ chichei wialiŋ a hihiisɛ Wia.
45002024	Wia teniŋ tuↄŋ ba ŋmuŋsɛ ŋii nɛ a bul, "A tiŋ ma J_uu tiŋŋaa wiaa, nialiŋ si bi J_uu tiŋŋaa ŋaa tuusɛ Wia joŋŋoo."
45002025	Di ma níi keri ma penee aŋ tuto wialiŋ kala Moosis si ŋmuŋsa bil di niaa tuto, ma penee keriŋ kɛŋ bubuↄŋ nɛ, ama di ma níi chei wialiŋ Moosis si bile, u naga ari ma bi ma penee kere.
45002026	Di nii-la si bi u peniŋ kere níi to wialiŋ Moosis si ŋmuŋsa bil di niaa tuto, ma bi jiŋ ari Wia jaŋ benu ari u keri u peniŋ nɛɛ?
45002027	Ŋii wiaa nialiŋ si bi ba penee keri aŋ tuto wialiŋ Moosis si ŋmuŋsa bil di niaa tuto, ba jaŋ joŋ cheeriŋ pima. Ma niaa deeŋba jiŋ wialiŋ Moosis si ŋmuŋsa bil nɛ a kikeri ma penee maa, aŋ ka ma chichei wialiŋ.
45002028	Ŋ yaraa wu-ŋaalaa dee bi ŋaa ŋ ŋaa J_uu tiina. Ŋ si keri ŋ namia ma ta dee bi tii.
45002029	Ama nii-la si ŋaa J_uu-titii, u tuↄŋ wu-ŋaalaa lɛ nɛ tii u ŋaa J_uu tiina. Nii-la si kɛŋ tuↄ-pula, u nɛ nii-la si keri u peniŋ. Wia Diŋ-zↄŋ-la nɛ jaŋ wuo ŋaa ŋii piŋ, ŋ si keri ŋ yaraa namia ta dee. Wia nɛ jaŋ bɛsɛ u tiina lɛ, nuhuobiine dee bi jaŋ bɛsɛu lɛ.
45003001	Bɛɛ nɛ saa J_uu tiŋŋaa kaa kii nialiŋ si bi J_uu tiŋŋaa ŋaa? Ba síi keri ba pene-la maa, u bubuↄŋ nɛ bɛɛ?
45003002	Wiaa yuga nɛ J_uu tiŋŋaa kaa kii nialiŋ si bi J_uu tiŋŋaa ŋaa. Wialiŋ kala tuↄŋ wu-baliŋ nɛ ŋla: J_uu tiŋŋaa nɛ Wia joŋ u niiŋ wiaa pa.
45003003	Ka di J_uu tiŋŋaa dↄŋsuŋ nɛ bi Wia niiŋ wialiŋ yarida ŋaa, u jaŋ wuo leŋ di Wia sí wutitii kɛŋ koo?
45003004	Ai. Di niaa kala nɛ paala ŋaa wu-nyiaraa maa, Wia-na jaŋ kɛŋ wutitii. Ba ŋmuŋsɛ ŋii nɛ Wia teniŋ tuↄŋ a tigɛ Wia lɛ. Ba si, "U maga di ba na di wialiŋ ŋ síi bul ŋaa wutitii nɛ, di ba nɛ joŋ cheeriŋ pipiŋ maa, di ŋ kiaa ha siŋ."
45003005	Ka di la wu-bↄmↄ-la la síi ŋaa, di ba níi chɛ di ba dagɛ di Wia kɛŋ wutitii, bɛɛ nɛ laa chɛ di la bul? Mii chɛ di mi bul nuhuobiine tuↄbiinaa wiaa nɛ a piɛsɛ: Di Wia nɛ dↄgisɛla a tiŋ la wu-bↄŋŋↄↄ wiaa, u kiaa bi siŋ u si ŋaa ŋii, koo?
45003006	Ŋii dee. Di Wia nɛ fa bi wutitii kɛnɛ, ɛɛ nɛ u fa jaŋ wuo dii dunia niaa sariya?
45003007	Ama di mi wu-nyiari-la nɛ wuo leŋ di Wia wutitii-la chaasa chiŋ a laa yiriŋ puu, bɛɛ nɛ tii saa u jaŋ dii mi sariya a bul di mi ŋaa haachɛ tiina nɛ, a joŋ cheeriŋ pimi?
45003008	Di ŋii nɛ fa, mi fa jaŋ bul di má leŋ di la ŋaa wu-bↄŋŋↄↄ a na wu-zↄŋŋↄↄ. Niaa dↄŋsuŋ paala tuusɛla nɛ aŋ bul di la dagɛ di nuu ŋaa wu-bↄŋŋↄↄ, u jaŋ na wu-zↄŋŋↄↄ. Wia jaŋ joŋ cheeriŋ pi niaa deeŋba. U nɛ ŋaa ŋii, u kiaa jaŋ siŋ.
45003009	Ɛɛ nɛ saa? Ma biina la J_uu tiŋŋaa kpia nialiŋ si bi J_uu tiŋŋaa ŋaa nɛɛ? Ai, la biba kpia. Mi laa sipaaŋ bul ari nialiŋ si ŋaa J_uu tiŋŋaa ari nialiŋ si bi J_uu tiŋŋaa ŋaa kala, ba ŋaa haachɛ timma nɛ.
45003010	Ba ŋmuŋsɛ ŋii nɛ Wia teniŋ tuↄŋ a bul, "Nuu-kala bi tuↄ-pul tiina ŋaa Wia sipaaŋ, ni-bala ma bi tuↄ-pul tiina ŋaa.
45003011	Nuu-kala siaa bi suro duu jiŋ Wia wialiŋ bubuↄŋ, nuu-kala ma bi Wia bee chichɛ.
45003012	Nuu-kala joŋ hariŋ yia Wia nɛ a kala ŋiŋaa wu-bↄŋŋↄↄ. Nuu-kala bi wu-zↄŋ ka ŋaa. Ni-bala ma tuo.
45003013	Ba niiŋ wu-bulaa nagɛ buↄ-suruŋ síi suↄrɛ ŋii nɛ. Ba bul wiaa nyinyisɛ niaa. Wii-kala ba si yie bul kɛŋ huoŋ nɛ a nagɛ dimiŋ huoŋ."
45003014	"Ba yie ŋmiɛsa hihɛ niaa lɛ, a nina baaniŋ niaa nyuŋ kiŋkɛŋ."
45003015	"Ba baaniŋ bi diene aŋ sisii. Di ba baaniŋ nɛ sie, ba yie fá lima lima a mu kpukpu niaa.
45003016	Di ba nɛ mu lee-na kala, ba yie chei lee-la nɛ a ŋaa niaa tuↄsaa chei.
45003017	Ba bi jiŋ ba si jaŋ ŋaa ŋii di ba di niaa siŋ."
45003018	"Ba bi Wia ma ka fá."
45003019	La jima ari wialiŋ Moosis si ŋmuŋsa bil di niaa tuto, duu nɛ dagɛ wii-kala, nialiŋ síi to wialiŋ nɛ u daga pipa. Ŋii wiaa nuu-kala bira bi jaŋ wuo bul wii-kala, dunia nuu-kala jaŋ laa cheeriŋ Wia sipaaŋ.
45003020	Nuu-kala bi jaŋ wuo to wialiŋ Moosis si bile lɛ a wuo kɛŋ tuↄ-pula Wia sipaaŋ. Wialiŋ Moosis si bile di niaa tuto nɛ dagɛla la jiŋ ari nuu-kalaa ŋaa haachɛ nɛ.
45003021	Ama lɛɛlɛ Wia suri woŋbiiŋ nɛ di niaa to a kɛŋ tuↄ-pula u sipaaŋ. U woŋbii-la bi wialiŋ Moosis si bile lɛ lia. Ama wialiŋ Moosis si bile ari wialiŋ nialiŋ fa si bula, Wia Diŋ-zↄŋ-la doluŋ lɛ, ba kala fa bul woŋbii-la wiaa nɛ.
45003022	Nialiŋ si laa Yesu Kirisito wiaa dii, nialiŋ si ŋaa J_uu tiŋŋaa koo nialiŋ si bi J_uu tiŋŋaa ŋaa kala, ba nɛ jaŋ kɛŋ tuↄ-pula u sipaaŋ. U biba kaa pↄrɛ,
45003023	bɛɛ wiaa nuu-kala kɛŋ haachɛ nɛ a bi Wia wuo china kpikpagɛ.
45003024	Ama Wia lahↄrimↄ lɛ ba kɛŋ tuↄ-pula nɛ u sipaaŋ. Yesu Kirisito nɛ laaba ta a ŋaa ba ŋaa tuↄ-pul timma Wia sipaaŋ. U ŋaa ŋii chↄgita nɛ.
45003025	Wia leŋe Yesu Kirisito suu a joŋ u chaliŋ jaasɛ, di Wia joŋ u baaniŋ ta, baaŋ-la u fa si na a tiŋ la haachɛba wiaa, aŋ joŋ la haachɛba a chɛla. Nii-la kala si laa Yesu Kirisito wiaa dii jaŋ laa chↄgita deeŋ. Wia kɛŋ wutitii a dagɛ ŋii ari u fa kɛŋ kenyiri nɛ, a bee kieli nuhuobiinee haachɛ.
45003026	Lɛɛlɛ Wia bira bi ŋii ka ŋaa. U dagɛ niaa kala haachɛba a piba nɛ. Ama u dagɛ duu kɛŋ wutitii, bɛɛ wiaa di nuu-kala nɛ laa Yesu wiaa dii, u jaŋ kɛŋ tuↄ-pula Wia sipaaŋ.
45003027	Wu-bɛɛ nɛ saa la jaŋ kaa bigisi la titia lɛ? Wii-kala tuo. Bɛɛ nɛ tii? Wu-zↄmↄ-la la si ŋaa nɛ tii? Ai, ama la yarida nɛ tii la bira bi wii-kala kɛnɛ di la bigisi la titia lɛ.
45003028	La ŋaa yarida ari nuu jaŋ wuo na tuↄ-pula Wia sipaaŋ a tiŋ u si laa Yesu dii lɛ. Di la níi to wialiŋ Moosis si bile, la bi jaŋ wuo kɛŋ tuↄ-pula deeŋ Wia sipaaŋ.
45003029	Ma biina ari nialiŋ si ŋaa J_uu tiŋŋaa duŋduŋa nɛ jaŋ wuo to Wia? Ai. Nialiŋ si bi J_uu tiŋŋaa ŋaa ma jaŋ wuo tou.
45003030	Wia si ŋaa kubala, u jaŋ leŋ di nialiŋ síi keri ba penee kɛŋ tuↄ-pula a tiŋ ba si laa Yesu wiaa dii wiaa. Nialiŋ ma si bi J_uu tiŋŋaa ŋaa, u jaŋ leŋ di ba ma kɛŋ tuↄ-pula a tiŋ ba ma si laa Yesu wiaa dii wiaa.
45003031	La saa jaŋ wuo joŋ wialiŋ Moosis si bile a ta, a tiŋ la yarida wiaa koo? Ai, la yarida-la leŋe Moosis si bil wialiŋ wasa zↄŋ nɛ.
45004001	Wu-bɛɛ nɛ saa la kɛŋ di la bul a tigɛ la naabalima Abiraham lɛ, nii-la lɛ la kala si to a ku ŋaa u nihee?
45004002	Di Wia nɛ fa leŋe u kɛŋ tuↄ-pula u sipaaŋ a tiŋ u wu-zↄmↄ-la u si ŋaa lɛ, u fa jaŋ wuo bibigisi u titia lɛ, ama Wia teeŋ dee.
45004003	Wia teniŋ tuↄŋ ba bula ari Abiraham laa Wia dii nɛ. U yarida-la nɛ tii Wia ŋaa u kɛŋ tuↄ-pula u sipaaŋ.
45004004	Di nuu nɛ tiŋ tiŋtiŋŋaa, u maga di ba t_imu nɛ. Ku-la ba si joŋo t_imu, u bi naga ari chↄgita nɛ ba joŋo pu. U tima nɛ a laa.
45004005	Ama nii-la si bi wu-zↄŋŋↄↄ ka ŋaa aŋ ŋaa Wia yarida, a laa dii ari Wia jaŋ wuo ŋaa di nii-la si ŋaa wu-bↄŋŋↄↄ na tuↄ-pula u sipaaŋ, u yarida-la jaŋ ŋaa duu kɛŋ tuↄ-pula Wia sipaaŋ.
45004006	La naabalima Devit ma fa bul ŋii nɛ. U si di Wia nɛ leŋe di nuu kɛŋ tuↄ-pula u sipaaŋ, ka u bi ŋii ŋaa a tiŋ u tiina wu-zↄŋŋↄↄ ŋaaniŋ lɛ, u tiina tuↄŋ jaŋ tↄrɛ. Ŋla nɛ Devit bul:
45004007	"Nialiŋ wu-bↄŋŋↄↄ Wia si joŋo chɛba a kɛŋ ba haachɛba faa, nuu-kala bira bi na a kaa mu wuu, ba tuↄŋ jaŋ tↄrɛ.
45004008	Nii-la ma Wia si bi u haachɛbaa beŋ, u ma tiina tuↄŋ jaŋ tↄrɛ."
45004009	Tuↄtↄruŋ deeŋ wiaa saa Devit si bula, u ŋaa nialiŋ síi keri ba penee duŋduŋa kuŋ nɛɛ? Ai, nialiŋ ma si bi ba penee keri, ba ma tiiu nɛ. La laa sipaaŋ bul ari yarida nɛ tii Abiraham kɛŋ tuↄ-pula Wia sipaaŋ.
45004010	Bua bɛɛ lɛ nɛ Wia ŋaa wiiŋ deeŋ Abiraham lɛ? U ŋaa ŋii bua-la lɛ duu keri u peniŋ nɛ koo duu ha bi u peniŋ kere nɛɛ? U ŋaa ŋii duu ha bi u peniŋ kere.
45004011	Abiraham si keri u peniŋ ŋii ŋaa magil nɛ. Uu dagɛ ari u si ŋaa Wia yarida nɛ tii u kɛŋ tuↄ-pula u sipaaŋ, ka u ha bi u peniŋ kere. U ŋii ŋaa Abiraham ku ŋaa nialiŋ kala si bi ba penee kere naabalima. Nialiŋ si kɛŋ tuↄ-pula Wia sipaaŋ a tiŋ ba yarida wiaa, Wia leŋe ba ma ŋaa Abiraham nihee.
45004012	U nɛ ŋaa nialiŋ si keri ba penee ma nyimma. Ama u bi naga ba si keri ba penee duŋduŋa wiaa nɛ tii u ŋaa ba nyimma. Ba kɛŋ yarida a pɛ ba penee keriŋ lɛ nɛ, ari Abiraham ma fa si kɛŋ yarida ŋii, aŋ-na keri u peniŋ.
45004013	Abiraham ari u doho niaa nɛ Wia fa bula pa di ba jaŋ dii dunia. U bi naga Abiraham fa si to wialiŋ Moosis fa si bile di niaa tuto nɛ tii Wia bul ŋii. Ama Abiraham fa si ŋaa Wia yarida nɛ tii Wia leŋ u kɛŋ tuↄ-pula u sipaaŋ.
45004014	Di nialiŋ síi to wialiŋ Moosis fa si bile di niaa tuto, di ba duŋduŋa nɛ fa jaŋ dii dunia, ŋii-na niaa yarida fa ŋaa pɛi nɛ. Wialiŋ Wia si bula ma fa ŋaa pɛi.
45004015	Wialiŋ Moosis fa si bile di niaa tuto ŋaa Wia baaniŋ sisii niaa nyuŋ nɛ, bɛɛ wiaa ba bi baa to. Di wialiŋ Moosis fa si bile nɛ fa tuo, niaa fa bi wialiŋ ka chei.
45004016	Wii-la Wia fa si bula ari u jaŋ ŋaa a pi Abiraham ari u doho niaa, u jaŋ joŋo piba chↄgita a tiŋ u síi fába nennige ŋii. Ba yarida wiaa nɛ tii u jaŋ joŋo piba. U bi naga ari u joŋo pi nialiŋ síi to wialiŋ Moosis si bile duŋduŋa nɛ, ama ba di nialiŋ kala si ŋaa yarida ari Abiraham fa si ŋaa yarida ŋii, ba kala nɛ u joŋo pa, nialiŋ si keri ba penee ari nialiŋ si bi ba penee kere kala, bɛɛ wiaa Abiraham nɛ ŋaa la kala nyimma Wia sipaaŋ.
45004017	Ba fa ŋmuŋsɛ ŋii nɛ Wia teniŋ tuↄŋ. Wia bula a tigɛ Abiraham lɛ a bul, "Mi leŋe ŋ ŋaa ta-geŋtisiŋ yugɛ nyimma nɛ." Wia-la si wuo leŋ kialiŋ kala si suba, di ba sii suuŋ lɛ a kɛŋ miisiŋ, aŋ bira wuo dagɛ wialiŋ si jaŋ ŋaa aŋ ha bi ŋaa, Wia deeŋ nɛ Abiraham laa dii.
45004018	Wia fa bula pi Abiraham ari u jaŋ ku ŋaa ta-geŋtisiŋ yugɛ nyimma. U fa bi maga di Abiraham yiyiɛlɛ wiiŋ deeŋ, aŋ ka u via aŋ haa yiɛlɛ. Ŋii wiaa u sɛnɛ ku ŋaa ta-geŋtisiŋ yugɛ nyimma ari Wia fa si bul ŋii pu. Wia fa bula pu a bul di u doho niaa jaŋ yugɛ a magɛ chɛŋwulaa.
45004019	Bua-la lɛ Wia fa si bul ŋii pi Abiraham, di Abiraham ka mua ka duu yi jisiŋ zↄlↄ. U jima ari u hiɛsa nɛ, u yaraa bira bi doluŋ kɛnɛ. U haala Saara ma ta ŋaa ha-piri nɛ a ma hiɛsɛ, a bi bii wuo lul. Ari u si hiɛsa ŋii kala, u ha kɛŋ yarida.
45004020	Wia si bul ŋii pu, u bi u titia kaa bibegili a leŋ u yarida. U chiŋ u yarida-la lɛ nɛ a kɛŋ doluŋ, a didɛnnɛ Wia.
45004021	U paala chaasa kɛŋ yarida nɛ woruŋ ari Wia si si u jaŋ ŋaa wii-la, u jaŋ sɛnɛ ŋaa.
45004022	A tiŋ u si kɛŋ yarida ŋii wiaa, Wia leŋ u kɛŋ tuↄ-pula u sipaaŋ.
45004023	Ba fa si ŋmuŋsa a bul di Wia nɛ leŋ Abiraham kɛŋ tuↄ-pula u sipaaŋ, Abiraham duŋduŋa wiaa dee ba ŋmuŋsɛ ŋii.
45004024	Ba ŋmuŋsɛ ŋii la ma wiaa nɛ, la nialiŋ si laa dii ari Wia chisɛ la Tiina Yesu suuŋ lɛ. U jaŋ leŋ di la ma kɛŋ tuↄ-pula u sipaaŋ,
45004025	bɛɛ wiaa u leŋ Yesu suu a tiŋ la haachɛba wiaa nɛ, a bira leŋ u sii suuŋ lɛ di la kɛŋ tuↄ-pula u sipaaŋ.
45005001	La si kɛŋ tuↄ-pula Wia sipaaŋ a tiŋ la yarida wiaa, Wia to la Tiina Yesu Kirisito lɛ nɛ a leŋ la ŋaa sima.
45005002	A tiŋ u wiaa, la kɛŋ woŋbiiŋ di la mu Wia teeŋ, duu fála nennige a pɛla lɛ. Dimɛ nɛ la hɛ lɛɛlɛ aa juↄsɛ, a kɛŋ yiɛlaa ari la si jaŋ kpaa Wia yiri-la chɛɛ dↄŋ.
45005003	Ŋii ma duŋduŋa dee, la haa juↄsɛ nɛ ari hɛɛ-la kala la ha síi na a tiŋ Kirisito wiaa, bɛɛ wiaa hɛɛ-la jaŋ leŋ di la wuo kɛŋ kenyiri.
45005004	Di la nɛ kɛŋ kenyiri, u jaŋ wuo leŋ di la wuo chiŋ la yarida naaŋ lɛ kpaŋ kpaŋ. Di la nɛ chiŋ la yarida naaŋ lɛ kpaŋ kpaŋ, la jaŋ kɛŋ yiɛlaa.
45005005	La si kɛŋ yiɛlaa ŋii, la bi jaŋ kↄ di la dii hiisiŋ, bɛɛ wiaa Wia chola nɛ kiŋkɛŋ. U joŋ chonu-la a hɛ la tuↄŋ lɛ nɛ. U ŋaa ŋii u Diŋ-zↄŋ-la u si joŋo pila doluŋ lɛ nɛ.
45005006	Bua-la lɛ la fa si bi doluŋ kɛnɛ di la wuo pɛ la titia lɛ, Kirisito laa la haachɛ tiŋŋaa nyuŋ suu nɛ.
45005007	U ŋaa wu-haa nɛ ari nuu si jaŋ laa tuↄ-pul tiina nyuŋ suu. Ari ŋii kala, ŋ bi pↄↄ nuu jaŋ kɛŋ nyu-duoŋ a wuo laa ni-pula nyuŋ suu.
45005008	Ama Kirisito suu la wiaa nɛ bua-la lɛ la ha si ŋaa haachɛ tiŋŋaa. Wia dagɛla ŋii ari u chola nɛ kiŋkɛŋ.
45005009	Kirisito si suu ŋii a leŋ la kɛŋ tuↄ-pula u teeŋ, u jaŋ bira laala tapulii-la u si jaŋ na baaniŋ dunia niaa nyuŋ.
45005010	La di Wia faa yuo dↄŋↄ nɛ. Ama Wia leŋe la ŋaa sima a tiŋ u Bie si suba wiaa. Lɛɛlɛ Kirisito weye nɛ. Kirisito si weye ŋla, la duu ŋaa sima nɛ, u jaŋ wuo faasa pɛla lɛ, a wuo laala ta tapulii-la lɛ Wia si jaŋ dii dunia niaa sariya.
45005011	Ŋii ma duŋduŋa dee, la to la Tiina Yesu Kirisito lɛ nɛ a na Wia si nagɛ ŋii kala. Ŋii wiaa la tuↄŋ tↄrɛ Wia nyuŋ nɛ. La Tiina Yesu Kirisito nɛ ŋaa la di Wia siŋ.
45005012	Haachɛ to ni-bala lɛ nɛ a ku juu dunia. Haachɛ-la nɛ tii suuŋ juu dunia. Nuu-kala saa si ku ŋaa haachɛ tiina, ŋii nɛ tii suuŋ juu dunia niaa kala a tiŋ haachɛ-la wiaa.
45005013	Haachɛ fa hɛ dunia lɛ, di Wia ha bi wialiŋ joŋo pi Moosis di niaa tuto, ama bua-la lɛ ba fa bi cheeriŋ joŋo pi nialiŋ si bi Moosis n_ii-la jiŋ.
45005014	A chiŋ Adam bua-la lɛ a kaa kukↄ Moosis ma miisiŋ lɛ, suuŋ nɛ laa dunia kala. Niaa dↄŋsuŋ fa hɛ dimɛ, ba haachɛba bi Adam haachɛ-la naga, ama suuŋ laaba maa. Adam nɛ fa ŋaa nii-la si jaŋ kↄ mimaariŋ.
45005015	Ama Wia zile ku-la kii Adam haachɛ-la. Niaa yuga nɛ a suu a tiŋ ni-bala haachɛ wiaa. Ama Wia fála nennige a joŋ u zile ku-la pila, u nɛ paala yuga kii haachɛ-la. Yesu Kirisito nɛ ŋaa zile ku-la. U lahↄrimↄ lɛ u pɛ niaa lɛ yugɛ kiŋkɛŋ kiŋkɛŋ.
45005016	Haachɛ to ni-bala lɛ nɛ a juu dunia. Wia zile ku-la ma to ni-bala lɛ nɛ a juu dunia. Ama ba balia kala bi kubala ŋaa. A tiŋ ni-bala haachɛ-la wiaa Wia dii la sariya a joŋ cheeriŋ pila. Ama niaa si yuga a ŋaa haachɛ-la wiaa, Wia joŋ u zile ku-la pila a joŋ la haachɛba chɛla, a leŋ la kɛŋ tuↄ-pula u sipaaŋ.
45005017	Ni-bala haachɛ wiaa nɛ leŋ suuŋ laa dunia tii. Wialiŋ Yesu Kirisito duŋduŋa si ŋaa pila, ba ha yuga kii ni-bala-la haachɛ-la t_imiŋ. Wia to Yesu lɛ nɛ a fála nennige woruŋ, a leŋ la kɛŋ tuↄ-pula u sipaaŋ chↄgita. Nialiŋ si laa kiaa deeŋba, ba jaŋ kɛŋ miisiŋ (a dii dunia) a tiŋ Yesu Kirisito wiaa.
45005018	Ni-bala haachɛ si wuo leŋ nuu-kala laa cheeriŋ Wia teeŋ ŋii, ŋii nɛ ni-bala tuↄ-pula wu-ŋaalaa ma jaŋ wuo leŋ di nuu-kala kɛŋ tuↄ-pula Wia sipaaŋ a kɛŋ miisiŋ.
45005019	Ni-bala si via Wia niiŋ nɛ ŋaa niaa yugɛ a ŋaa haachɛ tiŋŋaa. Ŋii titia nɛ ni-bala si to Wia niiŋ nɛ wuo ŋaa niaa yugɛ a kɛŋ tuↄ-pula Wia sipaaŋ.
45005020	Wialiŋ Moosis fa si bile di niaa tuto nɛ ku wasa leŋ haachɛ purikɛ dunia lɛ. Ama haachɛ-la si ku wasa purikɛ, ŋii nɛ Wia ma faasa fála nennige a wasa pɛla lɛ woruŋ.
45005021	Haachɛ si kɛŋ doluŋ a laa dunia dii, ŋii nɛ kɛŋ suuŋ kaa kↄ. Wia ma saa kɛŋ la miisiŋ doluŋ a fá dunia niaa nennige a kieli, a pɛba lɛ. U to la Tiina Yesu Kirisito tuↄ-pul wu-ŋaalaa lɛ nɛ a leŋ la kɛŋ tuↄ-pula u sipaaŋ, a kɛŋ miisi-la si bi dɛrɛ.
45006001	Bɛɛ nɛ saa la jaŋ bul? La haa ŋaa wu-bↄŋŋↄↄ di Wia faasa fifála nennige a pɛla lɛ koo?
45006002	Ai, la si liisɛ la titia wu-bↄŋŋↄↄ ŋaaniŋ lɛ ŋii, ɛɛ nɛ la jaŋ bira ŋiŋaa wu-bↄŋŋↄↄ?
45006003	Ma kala jima ari ba si foma Wii-chuↄlɛ liiŋ Yesu Kirisito doluŋ lɛ ŋii, u si suu ŋii, ma ma suba nɛ.
45006004	Ba si fola Wii-chuↄlɛ liiŋ ŋii, u naga la duu kala suba nɛ ba joŋo hugi. Ba ŋaa ŋii di la wuo jiŋ ari Kirisito si sii suuŋ lɛ ŋii u Nyimma doluŋ lɛ, la ma wuo kɛŋ mii-faliŋ a tuto woŋbii dↄŋ.
45006005	La duu kala si suba ŋii, la kala ma jaŋ bira sii suuŋ lɛ.
45006006	La jima ari ba si kɛŋ Kirisito kpaasɛ daa-gɛsɛɛ nyuŋ ŋii u suu, ba kpaasu ari la wu-bↄŋŋↄↄ kala nɛ. U ŋaa ŋii a wuo yuo dii dol-la la fa si kɛnɛ a ŋiŋaa wu-bↄŋŋↄↄ nɛ, di la bira sí haachɛ yosuŋ ŋaa.
45006007	Di nuu-kala nɛ suba, Wia liisu u haachɛ lɛ nɛ. Nuu-kala bira bi jaŋ joŋ cheeriŋ pu.
45006008	La laa dii ari la di Kirisito kala si suba ŋii, la duu kala jaŋ sii suuŋ lɛ a kɛŋ miisiŋ.
45006009	La jima ari Wia si chisɛ Kirisito suuŋ lɛ ŋii, u bira bi jaŋ suu, ŋii wiaa suuŋ bira buu wuo.
45006010	U si suu ŋii, bala duŋduŋ nɛ u suu. U suba duu kɛŋ haachɛ doluŋ nɛ chei. U si sii suuŋ lɛ a kɛŋ miisiŋ ŋii, u joŋ u miisiŋ a pi Wia nɛ.
45006011	Ŋii wiaa u maga di ma biinɛ ma titia lɛ ari ma ma suu haachɛ wiaa nɛ, a joŋ ma miisiŋ a pi Wia, bɛɛ wiaa ma di Kirisito kala ŋaa kubala nɛ.
45006012	Ma saa sí leŋe di haachɛ tii ma yaraa, di ma to u niiŋ lɛ a ŋiŋaa ma titia tuↄtↄrɛ wu-ŋaalaa.
45006013	U bi maga di ma joŋ ma yaraa naŋdaasiŋ dↄŋsuŋ pi haachɛ a kaa ŋaa wu-bↄŋŋↄↄ. Ama má joŋ ma titia pi Wia. Ma-na nagɛ nialiŋ si sii suuŋ lɛ a kɛŋ miisiŋ nɛ. Má saa joŋ ma yaraa naŋdaasiŋ kala a pi Wia duu wuo leŋ di ma ŋaa tuↄ-pul wiaa.
45006014	Haachɛ bira bima wuo, bɛɛ wiaa Wia lahↄrimↄ lɛ nɛ ma kɛŋ miisiŋ, wialiŋ Moosis fa si bile di niaa tuto dee.
45006015	La si kɛŋ miisiŋ Wia lahↄrimↄ lɛ, wialiŋ Moosis fa si bile di niaa tuto lɛ dee, u ŋii wiaa saa la ŋiŋaa wu-bↄŋŋↄↄ koo? Ai, u bi woŋbii ŋaa.
45006016	Ma jima di ma nɛ joŋ ma titia a pi nuu a tuto u niiŋ lɛ, ma ŋaa nii-la ma síi to yosuŋ nɛ. Di ma nɛ joŋ ma titia a hɛ haachɛ nisiŋ lɛ, ma jaŋ suu. Di ma nɛ biraa to Wia niiŋ ma lɛ, ma jaŋ kɛŋ tuↄ-pula Wia sipaaŋ.
45006017	Ama laa lↄllɛ Wia ari ma nialiŋ fa si ŋaa haachɛ yosuŋ, ma lɛɛlɛ joŋ ma tuↄŋ kala aa to Wia wialiŋ ba si dagɛma di maa to.
45006018	Wia si liisɛma haachɛ nisiŋ lɛ ŋii, ma miira ku kɛŋ ma titia a kaa ŋaa tuↄ-pul kɛnnɛ yosuŋ nɛ.
45006019	Mi si bul yosuŋ wiaa ŋii, u ŋaa wu-kaa-magisii nɛ mi magisɛ, di ŋii dee ma bi u bubuↄŋ wuo jiŋ. Ma fa si joŋ ma titia a hɛ disinniŋ ari wu-bↄŋŋↄↄ ŋaaniŋ lɛ, ŋii titia nɛ ma maga di ma lɛɛlɛ joŋ ma naŋdaasiŋ kala a hɛ tuↄ-pul wu-ŋaalaa lɛ, di ma bira sí disinniŋ kɛŋ aŋ kɛŋ tuↄ-pula.
45006020	Bua-la lɛ ma fa si joŋ ma titia hɛ haachɛ nisiŋ lɛ a ŋaa u yosuŋ, ma fa laa ma titia nɛ tuↄ-pul wiaa ŋaaniŋ lɛ.
45006021	Wiaa deeŋba ma fa síi ŋaa, nyuuru bɛɛ nɛ ma na? Wialiŋ miira ŋaa hiisiŋ kɛŋma nɛ lɛɛlɛ. Ba didɛriŋ nɛ saa ŋaa suuŋ.
45006022	Ama lɛɛlɛ Wia laama ta nɛ haachɛ nisiŋ lɛ. Ma ŋaa Wia yosuŋ nɛ lɛɛlɛ. Ma nyuuruŋ nɛ, ma bira si bi disiŋ kala kɛnɛ, ma saa jaŋ kɛŋ miisi-la si bi dɛrɛ.
45006023	Time-la ba si yie joŋo t_iŋ haachɛ nɛ ŋaa suuŋ. Ama Wia zile ku-la u si joŋo pila nɛ ŋaa miisi-la si bi dɛrɛ, a tiŋ la Tiina Yesu Kirisito wiaa.
45007001	Mi naaŋbiiriŋ, ma ŋaa nialiŋ si jiŋ wialiŋ Moosis fa si ŋmuŋsa bil di niaa tuto nɛ. Ma jima ari nuhuobiine yie magɛ duu tuto wialiŋ ba si bile nɛ duu nɛ hɛ u miisiŋ lɛ, see duu suba.
45007002	Di haala nɛ kɛŋ bala, u bala nɛ tiiu. U yie magɛ duu tuto u bala niiŋ nɛ, bua-la lɛ u bala si hɛ u miisiŋ lɛ. Di u bala-la nɛ suba, haal-la laa u titia nɛ u bala nisiŋ lɛ. U bira bi u bala niiŋ to.
45007003	Di u bala nɛ ha hɛ u miisiŋ lɛ, ka u viau aŋ mu jaa baal dↄŋ, u juu baal-la u si via haachɛ lɛ nɛ. Ama di u bala nɛ suba, u laa u titia nɛ u bala-la si suba nisiŋ lɛ. Di u nɛ jaa baal dↄŋ maa, u bira bi u bala-la si suba haachɛ lɛ jua.
45007004	Mi naaŋbiiriŋ, ŋii titia nɛ ma ma nagɛ. Ma suu wialiŋ ba si bile di niaa tuto tuↄŋ nɛ, bɛɛ wiaa Kirisito si suu ŋii, ma duu kala nɛ suba. Lɛɛlɛ nuu dↄŋ nɛ tiima, nii-la si sii suuŋ lɛ. U ŋaa ŋii di la wuo tiŋ tiŋtiŋ-zↄŋŋↄↄ a pi Wia nɛ.
45007005	Bua-la la síi to la tuↄtↄrɛ wu-ŋaalaa hariŋ, wialiŋ Moosis fa si ŋmuŋsa bil di niaa tuto nɛ fa ŋaa di sima kɛŋla di la kɛŋ la yaraa ŋiŋaa wu-bↄŋŋↄↄ, wialiŋ si jaŋ kɛŋla mu hɛ suuŋ bua lɛ.
45007006	Ama lɛɛlɛ Wia liisɛla wialiŋ Moosis fa si bile lɛ di niaa tuto. La tuↄtↄrɛ wu-ŋaala-la fa kɛŋla kaa ŋaa yosuŋ nɛ. Ba lɛ nɛ la suu. Lɛɛlɛ la wuo tuto woŋbii dↄŋ nɛ, a tiŋ tiŋtiŋŋaa aa pi Wia. Wia Diŋ-zↄŋ-la nɛ dagɛla ŋii, wialiŋ Moosis fa si ŋmuŋsa bil di niaa tuto dee.
45007007	Bɛɛ nɛ saa laa chɛ di la bul? Wialiŋ Moosis fa si ŋmuŋsa bil di niaa tuto ŋaa haachɛ wiaa nɛɛ? Ai, ŋii dee. Ama wialiŋ Moosis fa si bile nɛ leŋe mi jiŋ haachɛ si nagɛ ŋii. Di wialiŋ Moosis si bile nɛ fa bi daga a bul di la sí wialiŋ ba síi kisu hiɛnu, mi fa bi jaŋ jiŋ ari u ŋaa haachɛ nɛ.
45007008	Ama wialiŋ Moosis fa si ŋmuŋsa bil di niaa tuto si hɛ dimɛ ŋii, haachɛ na woŋbiiŋ duu nyisɛmi hɛ di mi hihiɛnɛ wialiŋ ba síi kisu. Di wialiŋ Moosis fa si bile wiaa dee, haachɛ-na fa ŋaa ku-suu nɛ. U fa bi dol kɛnɛ.
45007009	Bua-la lɛ mi fa ha si bi wialiŋ Moosis fa si bile jiŋ, mi fa hↄnↄ nɛ ari yarifiɛlaa. Ŋii nɛ mi ku jiŋ wialiŋ Moosis fa si bile di niaa tuto. Mi si ku jiŋ wialiŋ ŋii, haachɛ fa si nagɛ ni-suuŋ mi teeŋ, u miira ku kɛŋ doluŋ a ŋaa mi miira nagɛ ni-suu.
45007010	Wialiŋ Moosis fa si bile fa maga di ba leŋ di mi hↄŋ ari yarifiɛlaa, ama ba miira ŋaa mi nagɛ ni-suu nɛ.
45007011	Wialiŋ Moosis fa si ŋmuŋsa bil di niaa tuto si hɛ dimɛ ŋii, haachɛ na woŋbiiŋ duu nyisɛmi a hɛ suuŋ bua lɛ.
45007012	Wialiŋ Moosis fa si bile di niaa tuto saa bi disinniŋ kɛnɛ, wii-la kala si hɛ wialiŋ tuↄŋ ma bi disinniŋ kɛnɛ. Ba kala ŋaa wutitii nɛ a zↄŋ.
45007013	Wii-la si ŋaa wu-zↄŋ nɛ saa ŋaa mi suu koo? Ai, ŋii dee. Haachɛ nɛ ŋaa mi suu. U kɛŋ wialiŋ si zↄmↄ nɛ a kaa ŋaa mi suu. U ŋaa ŋii di la wuo jiŋ haachɛ si nagɛ ŋii. Wialiŋ Moosis fa si ŋmuŋsa di niaa tuto, ŋaa la jiŋ ari haachɛ bↄmↄ nɛ kiŋkɛŋ.
45007014	La jima ari wialiŋ Moosis fa si bile ŋaa Wia Diŋ-zↄŋ-la niiŋ wiaa nɛ. Ama mi-na ŋaa nuhuobiiŋ nɛ, nii-la yaraa si jaŋ pua. Haachɛ kɛŋmi nɛ mi ŋaa u yoŋ.
45007015	Mi bi jiŋ wii-la kala si kɛŋmi, bɛɛ wiaa mi bi wii-la mi si cho di mi ŋaa ka ŋaa, ama wii-la mi si bi cho nɛ mii ŋaa.
45007016	Mi síi ŋaa wii-la mi si bi cho di mi ŋaa, u daga ari mi sɛyɛ ari wialiŋ Moosis fa si bile zↄmↄ nɛ.
45007017	Ŋii wiaa mi titia dee bi wii-la ka ŋaa. Haachɛ-la si hɛmi lɛ nɛ níi ŋaa.
45007018	Mi si kɛŋ nuhuobiine yaraa ŋii, mi jima ari wu-zↄŋŋↄↄ ŋaaniŋ bimi lɛ hɛ. Mi fa cho di mii ŋaa wu-zↄŋŋↄↄ nɛ, a ŋaa lulↄl.
45007019	Wu-zↄmↄ-la mi si cho di mii ŋaa, mi bibaa ŋaa, ama wu-bↄmↄ-la mi si bi cho di mii ŋaa, ba nɛ mii ŋaa.
45007020	Mi si ŋaa wii-la mi si bi cho di mii ŋaa, u naga ari mi dee bi ŋaa, ama haachɛ-la si hɛmi lɛ nɛ ŋaa.
45007021	Mi lɛɛlɛ na ari mi nagisiŋ nɛ ŋii. Di mi níi chɛ mi ŋaa wii-la si zↄmↄ, wii-la si bi zↄŋ yie hɛ mi nyuŋ lɛ. U nɛ saa mi yie ŋaa.
45007022	Mi cho wialiŋ Wia si daga nɛ mi tuↄŋ lɛ, a cho di mii ŋaaba.
45007023	Ama mi na ari wu-tanii nɛ miira hɛmi lɛ aa tiŋ, a kɛŋ mi tuↄbiiŋ-zↄmↄ-la baa yuo dↄŋↄ. Wiiŋ deeŋ leŋe mi ŋaa haachɛ-la si hɛmi lɛ yoŋ nɛ a tuto u niiŋ wiaa lɛ.
45007024	Mi lɛlɛ nɛ. Wialiŋ si hɛmi lɛ kɛŋmi kaa mu suuŋ bua nɛ. Kubɛɛ nɛ jaŋ laami ba lɛ? Wia nɛ jaŋ wuo laami wiaa deeŋba lɛ a tiŋ la Tiina Yesu Kirisito wiaa.
45007025	Mii lↄllu woruŋ. Mi titia doluŋ lɛ, mi jaŋ to Wia niiŋ wiaa ari mi tuↄbiinaa duŋduŋa, ka di mi yaraa maa to haachɛ niiŋ.
45008001	Di la di Kirisito kala nɛ ŋaa kubala, Wia bira bi jaŋ dii la sariya a joŋ cheeriŋ pila.
45008002	La di Yesu Kirisito si ŋaa kubala ŋii, u Diŋ-zↄŋ-la joŋ miisiŋ pila. U laala ta nɛ haachɛ ari suuŋ nisiŋ lɛ.
45008003	Wialiŋ Moosis fa si bile, bila lɛ wuo pɛ, bɛɛ wiaa la yaraa bi doluŋ kɛnɛ. Ama wialiŋ ba si bi wuo ŋaa, Wia wuo ŋaaba nɛ. Ba nɛ ŋla: U si chɛ u liisɛ nuhuobiine haachɛ lɛ, u ta u titia Bie u ku tuu. U yaraa nagɛ la yaraa, duu laa la haachɛba ta. U si ŋaa ŋii, Wia wuo dↄgisɛ haachɛ.
45008004	U ŋaa ŋii di la wuo kɛŋ doluŋ a ŋiŋaa wialiŋ Moosis fa si bile di niaa tuto. La nialiŋ si bi la yaraa doluŋ lɛ ka to aŋ tuto Wia Diŋ-zↄŋ-la doluŋ lɛ, la wuo ŋaa wutitiiba-la Moosis fa si bile di laa ŋaa.
45008005	Nialiŋ kala síi to ba yaraa doluŋ lɛ, ba joŋ ba nyuŋ kala a hɛ ba yaraa wu-ŋaalaa lɛ nɛ, ama nialiŋ kala ma síi to Wia Diŋ-zↄŋ-la doluŋ lɛ, ba ma joŋ ba nyuŋ kala a hɛ Wia Diŋ-zↄŋ-la si cho wialiŋ lɛ nɛ.
45008006	Di la nɛ joŋ la nyuŋ a hɛ la yaraa wu-ŋaalaa lɛ, la jaŋ suu, ama di la nɛ joŋ la nyuŋ a hɛ Wia Diŋ-zↄŋ-la wu-ŋaalaa lɛ, la jaŋ kɛŋ miisiŋ a hↄŋ ari yarifiɛlaa,
45008007	bɛɛ wiaa di nuu nɛ joŋ u nyuŋ kala a hɛ u yaraa doluŋ lɛ, u ŋaa Wia diŋdↄŋ nɛ. U bi chɛ duu to wialiŋ Wia si daga, u paala bi wuo to.
45008008	Nialiŋ síi to ba yaraa wu-ŋaalaa lɛ, ba bi wialiŋ Wia si cho wuo ŋaa.
45008009	Ama Wia Diŋ-zↄŋ-la si hɛma lɛ ŋii, ma-na bi ma yaraa wu-ŋaalaa lɛ ka to, maa to wialiŋ Wia Diŋ-zↄŋ-la si daga nɛ. Di Wia Diŋ-zↄŋ-la tuo nuu-kala lɛ, u bi Kirisito kuŋ ŋaa.
45008010	Di Kirisito nɛ hɛma lɛ, ma yaraa namia ha jaŋ suu a tiŋ ma haachɛba wiaa. Ama Wia Diŋ-zↄŋ-la si hɛma lɛ, u nɛ pima miisiŋ, bɛɛ wiaa ma kɛŋ tuↄ-pula nɛ Wia sipaaŋ.
45008011	Wia nɛ chisɛ Yesu suuŋ lɛ. Di u Diŋ-zↄŋ-la nɛ hɛma lɛ, u jaŋ chisɛ ma yara-la si jaŋ pua suuŋ lɛ di ma kɛŋ miisiŋ, ari u si chisɛ Yesu suuŋ lɛ ŋii. U jaŋ to u Diŋ-zↄŋ-la si hɛma lɛ nɛ a ŋaa ŋii.
45008012	Ŋii wiaa mi naaŋbiiriŋ, u bi maga di nuu-kala fugɛla di la tuto la yaraa wu-ŋaalaa lɛ.
45008013	Di ma nɛ to ma yaraa wu-ŋaalaa lɛ, ma jaŋ suu. Ama di ma nɛ via ma yaraa wu-ŋaalaa, ma jaŋ kɛŋ miisiŋ Wia Diŋ-zↄŋ-la doluŋ lɛ.
45008014	Nialiŋ kala síi to Wia Diŋ-zↄŋ-la niiŋ wiaa, ba ŋaa Wia biiriŋ nɛ.
45008015	Wia bi ŋaa di ma nagɛ yosuŋ a bira fifá fawulluŋ, ama u Diŋ-zↄŋ-la leŋe ma ŋaa u biiriŋ nɛ. Di la níi yiru, la wuo kɛnu yirɛ "la Nyimma".
45008016	Wia Diŋ-zↄŋ-la ari la tuↄbiinaa kala yie dagɛ ari la ŋaa Wia biiriŋ nɛ.
45008017	La si ŋaa Wia biiriŋ ŋii, Wia joŋ kiaa nɛ a billa lɛ, kialiŋ kala Wia si joŋo bil Kirisito lɛ, la ma jaŋ tiiba. Di la di Kirisito kala nɛ na hɛɛŋ, la ma jaŋ laa yiri-la Kirisito si jaŋ laa.
45008018	Mi bee na ari hɛɛŋ deeŋ mi síi na bi jaŋ wuo kaa magisɛ yiri-la la si jaŋ laa.
45008019	Dunia kuŋ-kala níi gbɛru a kpil digilaa di ba na bua-la lɛ Wia biiriŋ si jaŋ laa yiriŋ.
45008020	Tiŋtimii-la dunia kiaa si maga di ba tiŋ, ba tima lↄl nɛ. Ba titia tuↄtↄruŋ lɛ dee ba lↄl ŋii, ama Wia nɛ ŋaa ba lↄl. Ari ŋii kala Wia ha leŋe ba kɛŋ yiɛlaa,
45008021	bɛɛ wiaa Wia jaŋ laaba ta a liisɛba suuŋ bua lɛ. Wia biiriŋ si jaŋ kↄ a laa yiriŋ ŋii a tii ba titia, ba ma jaŋ tii ba titia ŋii a ma kɛŋ yiriŋ.
45008022	La jima ari dunia kiaa kala haa huuni nɛ, ari haala síi chɛ duu lul aa huuni ŋii.
45008023	Dunia kiaa duŋduŋa dee, ama la ma nialiŋ Wia si laa sipaaŋ joŋ u Diŋ-zↄŋ-la hɛla lɛ, la maa huuni nɛ la tuↄŋ lɛ duu kɛŋ la yaraa birimɛ ((di la chaasa ŋaa u biiriŋ)) a laa yiriŋ.
45008024	Wia si laala ta ŋii, la kɛŋ yiɛlaa. Di la nɛ na wialiŋ la síi yiɛlu, u bira bi maga di la yiyiɛlɛ wii. Di nuu nɛ yiɛlɛ kuŋ, di u nɛ nau, u jaŋ bira yiyiɛlɛ ku-la wiaa? Ai.
45008025	Ama di la níi yiɛlɛ wialiŋ la ha si bi na, la kɛŋ kenyiri a gbigbɛrɛ. La si yie kɛŋ yiɛlaa ŋii a kɛŋ kenyiri,
45008026	ŋii titia nɛ Wia Diŋ-zↄŋ-la ma yie kↄ a pɛla lɛ a tiŋ la si bi doluŋ kɛnɛ di la pɛ la titia lɛ. La paala bi jiŋ ŋii u si maga di la chuↄlɛ Wia. Ama Wia Diŋ-zↄŋ-la titia sul Wia a pipila. U si yie susul Wia ŋii aa huuni ŋii, la bi jaŋ wuo kɛŋ niiŋ a dagɛ, ama
45008027	Wia na nuhuobiine tuↄŋ kala nɛ a ma jiŋ Wia Diŋ-zↄŋ-la síi huuni ŋii bubuↄŋ, bɛɛ wiaa Wia Diŋ-zↄŋ-la síi sul Wia a pi Wia niaa ŋii, Wia tuↄtↄruŋ lɛ nɛ u yie susul ŋii.
45008028	Nialiŋ Wia si tuↄsa di ba ŋaa u niaa, ba chou nɛ. Niaa deeŋba teeŋ Wia ŋaa wii-kala birimɛ wu-zↄŋ nɛ a piba.
45008029	Nialiŋ Wia si laa sipaaŋ liisɛ, u liisɛba duu kɛŋba birimɛ di ba nagɛ u titia Bie nɛ, a leŋ u Bie ŋaa ba kala kuhiaŋ.
45008030	Wia yirɛ nialiŋ u fa si laa sipaaŋ liisɛ di ba ŋaa u niaa nɛ. U si yirɛba ŋii, ba kↄ u teeŋ. Ba si kↄ ŋii, u leŋe ba kɛŋ tuↄ-pula u sipaaŋ. Nialiŋ ma si kɛŋ tuↄ-pula u sipaaŋ, u leŋe ba ma pɛ laa u yiriŋ.
45008031	Di la nɛ jiŋ wiaa deeŋba kala, bɛɛ nɛ bira ka di la bul? Di Wia nɛ chiŋ la hariŋ, kubɛɛ ma nɛ bira kɛŋ doluŋ a kiila?
45008032	Wia paala bi u titia Bie kaa laa niaa teeŋ. U joŋu hɛ niaa nisiŋ lɛ nɛ di ba kpuu a tiŋ la wiaa. U si wuo ŋaa ŋla, ma bi jiŋ ari u jaŋ wuo chaasa joŋ kuŋ-kala ma pɛ pila koo?
45008033	Kubɛɛ nɛ saa jaŋ bira joŋ cheeriŋ a pi nialiŋ Wia si liisa? Nuu tuo, bɛɛ wiaa Wia titia nɛ leŋe ba kɛŋ tuↄ-pula u sipaaŋ.
45008034	Kubɛɛ ma nɛ bira jaŋ wuo dii ba sariya a dↄgisɛba? Nuu tuo, bɛɛ wiaa Kirisito suba nɛ, aŋ bira sii suuŋ lɛ a kɛŋ miisiŋ a hↄŋ Wia sɛmɛ, ni-duoŋ di-hↄnuŋ, a sul Wia pipila duu pɛla lɛ.
45008035	Kirisito si chola ŋii, bɛɛ kuŋ nɛ jaŋ bira ŋaa di Kirisito síla cho? Wahala koo wu-juulaa, koo di ba to la naasiŋ dudↄgisɛla, koo di losuŋ kpula, koo di la bi gɛnniŋ kɛnɛ di la laalɛ, koo di wu-bↄŋ nɛ gbɛrɛla, koo di la nɛ jaŋ suu? Wiaa deeŋba kuŋ-kala bi jaŋ wuo ŋaa di Kirisito bira síla cho.
45008036	Ba ŋmuŋsɛ Wia teniŋ tuↄŋ a bul ŋla nɛ: "A tiŋ ŋ wiaa, laa gbɛrɛ suuŋ nɛ tapulii-na kala. Ba yie beŋla ari la nagɛ piesee nɛ ba si kaa lii di ba kpu."
45008037	Ari ŋii kala, di wiaa deeŋba kuŋ-kala nɛ ku juula, la yie wuo yuo dii nɛ a tiŋ nii-la si chola wiaa.
45008038	Wiiŋ deeŋ tuo kaa lɛrɛ, mi jima kuŋ-kala tuo si jaŋ wuo liisɛmi ŋii Kirisito si chomi lɛ. Suuŋ, koo miisiŋ, koo Wia tiŋdaaraa, koo Wia bii-zↄŋŋↄↄ ari Wia bii-bↄŋŋↄↄ, koo kialiŋ kala si hɛ dimɛ lɛɛlɛ, koo kialiŋ si jaŋ to hariŋ kↄ, kialiŋ si hɛ wia nyuŋ a kɛŋ doluŋ, koo kialiŋ si kɛŋ doluŋ a hɛ tiŋteeŋ lɛ. Wia si to la Tiina Yesu Kirisito lɛ a chola ŋii, dunia kuŋ-kala tuo si jaŋ wuo liisɛla chonu-la lɛ.
45009001	Mi síi chɛ di mi bul wii-la ŋaa wutitii nɛ. Mi si ŋaa Kirisito nuu ŋii, mi bi wiaa nyia. Wia Diŋ-zↄŋ-la síi beŋ mi tuↄbiinaa ŋii, u ma leŋe mi jiŋ ari mi bi wiaa ka nyia.
45009002	Mi tuↄŋ faasa chei nɛ a tiŋ mi titia niaa wiaa. Uu walimɛmi kiŋkɛŋ kiŋkɛŋ.
45009003	Mi fa cho di Wia ŋmiɛsa hɛmi lɛ nɛ a kɛŋmi pↄrɛ Kirisito teeŋ, aŋ laa mi naaŋbiiriŋ ari mi doho niaa kala ta.
45009004	Niaa deeŋba nɛ ŋaa Iziral tiŋŋaa, nialiŋ Wia si liisa. U leŋe ba nɛ ŋaa u biiriŋ a laa u yiriŋ. Ba di Wia bil niiŋ a pi dↄŋↄ, Wia leŋ Moosis ŋmuŋsɛ wiaa piba di ba tuto, a dagɛba Wia chuↄluŋ woŋbiiŋ, a bul duu jaŋ ŋaa wiaa pipiba.
45009005	Ba nɛ ŋaa la naabalimaba doho niaa Wia si liisa. Ba si lul Kirisito maa, u ma fa ŋaa la naabalimaba doho nuu nɛ. U-na Kirisito nɛ kii kuŋ-kala. Má leŋ di la dɛnnɛ Wia bua-na kala lɛ a kaa mu wuu. Ami.
45009006	Ama u bi naga ari Wia si si u jaŋ ŋaa wii-la u via nɛ, bɛɛ wiaa Iziral doho niaa kala dee Wia leŋ ba ŋaa u niaa.
45009007	Abiraham doho niaa ma kala dee bi Wia niaa ŋaa, ama Aizik doho niaa duŋduŋa nɛ ŋaa Abiraham doho niaa titia.
45009008	Wiiŋ deeŋ daga ari nuu-kala doho bi Wia niaa doho ŋaa, see biiri-la Wia si bula di ba lul, ba nɛ u beŋ ba ŋaa u doho niaa titia.
45009009	U fa si bul wiaa a tigɛ bile ba si jaŋ lul lɛ, ŋla nɛ u fa bul: "Mi jaŋ miira kↄ bua deeŋ titia lɛ hariŋ jina, di ŋ haala Saara lul baal."
45009010	Ŋii ma duŋduŋa dee. Ribɛka ma si lul biiriŋ balia-la, ba nyimma ŋaa kubala nɛ, u nɛ la naabalima Aizik.
45009011	Ka di Ribɛka-na lul daaliɛri-la, biiri-la ha bi wu-zↄŋ koo wu-bↄŋ kala ŋaa, ka Wia bula pu a bul, "Ŋ si jaŋ lul biiri-la, kuhiaŋ jaŋ tima pipi ku-bie." Ŋii daga ari Wia tuↄtↄruŋ lɛ nɛ u yirɛ u niaa a tuↄsɛba, u bi naga ari ba si ŋaa wialiŋ nɛ tii u tuↄsɛba. U si yirɛba nɛ tii ba ŋaa u niaa.
45009013	Ba bira ŋmuŋsɛ Wia teniŋ tuↄŋ a bul ŋla nɛ: "Mi cho Jekↄb aŋ bɛrɛ Isↄ."
45009014	Bɛɛ nɛ saa la jaŋ bul? La jaŋ wuo bul di Wia bi wutitii kɛnɛɛ? Ai.
45009015	Wia fa bula pi Moosis a bul, "Nialiŋ mi si liisa di mi pɛba lɛ, mi jaŋ pɛba lɛ. Nialiŋ ma mi si liisa di mi fába nennige, mi jaŋ fába nennige."
45009016	Wiiŋ deeŋ saa bi naga nuhuobiine si cho wialiŋ a wiwalimɛ duu ŋaaba nɛ tii, ama Wia si fála nennige nɛ tii,
45009017	bɛɛ wiaa ba ŋmuŋsɛ Wia teniŋ tuↄŋ a tigɛ Feero lɛ ari Wia bula pu a bul, "Wii-la si tii mi leŋ ŋ dii kuoruŋ nɛ ŋla: mi ŋaa ŋii di mi wuo toŋ lɛ nɛ a dagɛ mi doluŋ, di ba yirɛ mi yiriŋ dunia kala lɛ."
45009018	Nialiŋ saa Wia si liisa duu fába nennige, uu fába nennige nɛ. Nialiŋ ma u si liisa di ba kɛŋ nyu-duoŋ a tiŋ ba haachɛba wiaa, u leŋe ba ma kɛŋ nyu-duoŋ nɛ.
45009019	Ma dↄŋↄ saa jaŋ wuo piɛsɛ a bul, "Di Wia níi ŋaa ŋii, ɛɛ nɛ saa u jaŋ wuo joŋ cheeriŋ a pi niaa? Kubɛɛ nɛ saa jaŋ wuo kɛŋ kenyiri di Wia kɛnu birimɛ?"
45009020	Kubɛɛ nɛ kaŋ, ŋ-na nuhuobiine di ŋ laa wiaa bul Wia niiŋ lɛ? Ku-la ba si ŋaa, u jaŋ wuo piɛsɛ nii-la si ŋaau a bul, "Bɛɛ nɛ tii ŋ ŋaami mi nagɛ ŋla?"
45009021	Pupoi-mɛɛrɛ jaŋ wuo lↄgɛ churuŋ a kaa mɛ pupoi-zↄmuŋ, a bira wuo lↄgɛ a mɛ pupoi-lↄruŋ. Di pupoi-mɛɛrɛ nɛ cho ŋii, u jaŋ wuo ŋaa.
45009022	Ŋii titia nɛ Wia ma jaŋ wuo ŋaa niaa lɛ. Niaa dↄŋsuŋ hɛ dimɛ a nagɛ pupoi-kpaaniŋ si maga di ba ŋmoo yɛrɛ, ka Wia kɛŋ kenyiri a nyalimɛ ŋii kala halii. U fa jaŋ wuo na baaniŋ ba nyuŋ a dagɛ u doluŋ, ka u wuo nyalimɛ
45009023	a tiŋ nialiŋ si nagɛ pupoi-zↄŋŋↄↄ wiaa, niaa deeŋba nennige nɛ u fifá. U laa sipaaŋ liisɛba di ba dii u yiri-bal-la. Ba nɛ u dagɛ u yiri-baliŋ pa.
45009024	La nɛ nialiŋ u si liisa, la kala dee bi J_uu tiŋŋaa ŋaa, la dↄŋsuŋ ma ŋaa nialiŋ si bi J_uu tiŋŋaa ŋaa nɛ.
45009025	Ba bul ŋla nɛ Wia teniŋ sɛmɛ dↄŋↄ ba síi yirɛ Hoziya a bul, "Nialiŋ si bi mi niaa ŋaa, mi jaŋ yirɛba mi niaa. Nialiŋ ma mi fa si bi cho, mi jaŋ yirɛba mi ni-chooloo.
45009026	Lee-la titia ba fa si bula pi niaa ari ba bi Wia niaa ŋaa, lee-la nɛ ba jaŋ yirɛba Wii-titii biiriŋ."
45009027	Azaaya fa ŋaa nii-la síi bul wiaa, Wia Diŋ-zↄŋ-la doluŋ lɛ nɛ. U ma fa heele bul a tigɛ Iziral niaa lɛ a bul, "Di Iziral tiŋŋaa nɛ paala faasa yuga a nagɛ hagili-buŋbugulo si piŋ mugi-baliŋ niiŋ, ba tuↄŋ niaa baŋmɛnɛ duŋduŋa nɛ Wia jaŋ laa ta,
45009028	bɛɛ wiaa chɛɛ dↄŋ la Tiina Wia jaŋ ŋaa ŋii u fa si bula pila. U bi jaŋ dieni ka di u chei dunia niaa."
45009029	Ŋla nɛ Azaaya ma fa bira bul di Wia jaŋ ŋaa maachie. U fa si, "Di Wia nɛ fa bi la naabalima doho niaa baŋmɛnɛ leŋe, la kala fa jaŋ suu, a nagɛ Sↄdↄm ari Gↄmↄra niaa kala si suu ŋii."
45009030	Wii-la didɛriŋ nɛ ŋla: Nialiŋ si bi J_uu tiŋŋaa ŋaa fa bi chɛ di ba kɛŋ tuↄ-pula Wia sipaaŋ. Ba nɛ miira ku kɛŋ tuↄ-pula Wia sipaaŋ a tiŋ ba yarida wiaa.
45009031	Ka Iziral niaa fa faasaa chɛ di ba kɛŋ tuↄ-pula Wia sipaaŋ aa to wialiŋ Moosis fa si bile di niaa tuto. Ama ba bi wialiŋ wuo tuto di ba kɛŋ tuↄ-pula-la Wia sipaaŋ.
45009032	Bɛɛ nɛ tii ba bi tuↄ-pula-la na? Ba bi yarida kɛnɛ di ba na tuↄ-pula-la Wia sipaaŋ, bɛɛ wiaa ba faa chɛ di ba kɛŋ tuↄ-pula Wia sipaaŋ a tiŋ wialiŋ ba síi to nɛ. Ba joŋ ba naasiŋ a ŋmoo tabii-la si ŋaa niaa sisiɛru nɛ.
45009033	Ba ŋmuŋsɛ Wia teniŋ tuↄŋ a tigɛ tabii-la lɛ nɛ a bul, "Bee na, mi joŋ tabii-la si jaŋ leŋ di niaa gɛrɛ a bil lee-la ba síi yirɛ Zaayↄŋ. Tabii-la ŋaa buŋ nɛ. U jaŋ leŋ di niaa gɛrɛ titel. Ama nuu-na kala si laa nii-la la síi yirɛ buŋ-la, wiaa dii, u bi jaŋ hiisɛ u titia."
45010001	Mi naaŋbiiriŋ, mi tuↄŋ lɛ mi faasa cho di Wia laa J_uu tiŋŋaa ta nɛ. Mi yie chuↄlɛ Wia piba ari siifiɛsiŋ nɛ.
45010002	Mi jima ari ba joŋ ba nyuŋ kala hɛ Wia lɛ nɛ, ama ba bi Wia woŋbii-titii-la jiŋ.
45010003	Ba bi jiŋ woŋbii-la Wia si yie leŋ ba to a kɛŋ tuↄ-pula u sipaaŋ, aŋ chichɛ di ba to ba titia woŋbiee. Ŋii nɛ tii ba bi ba titia joŋo hɛ woŋbii-la Wia si yie to a leŋ niaa kɛŋ tuↄ-pula u sipaaŋ.
45010004	Kirisito nɛ ŋaa wialiŋ kala Moosis fa si ŋmuŋsa di niaa tuto didɛriŋ. Nii-la kala si laa u wiaa dii jaŋ kɛŋ tuↄ-pula Wia sipaaŋ.
45010005	Moosis fa ŋmuŋsa a tigɛ nialiŋ síi to wialiŋ u si bile di niaa to a kɛŋ tuↄ-pula Wia sipaaŋ, di ba nɛ wuo to wialiŋ, ba jaŋ kɛŋ miisiŋ.
45010006	Wialiŋ ba si bula Wia teniŋ tuↄŋ a tigɛ nialiŋ si kɛŋ tuↄ-pula Wia sipaaŋ a tiŋ ba yarida wiaa nɛ ŋla: Ba si, "Ma sí ma tuↄŋ lɛ biinu a piɛsɛ, 'Kubɛɛ nɛ jaŋ jil Wia-jaŋ (a kɛŋ Kirisito kaa ku tuu)?'
45010007	Koo ma bira sí piɛsu a bul di kubɛɛ nɛ jaŋ mu lɛliŋ (a kɛŋ Kirisito kaa kↄ)?"
45010008	Ba si di Wia wu-zↄmↄ-la kpagɛma nɛ. U hɛ ma niiŋ lɛ a hɛ ma tuↄŋ maa. Wia wu-zↄmↄ-la la síi bul nɛ ŋaa wu-zↄmↄ-la si tigɛ nialiŋ si laa Kirisito wiaa dii a kɛŋ tuↄ-pula Wia sipaaŋ.
45010009	Di ŋ nɛ jaŋ wuo suri ŋ niiŋ a bul ari Yesu nɛ ŋaa ŋ Tiina, a laa dii ari ŋ tuↄŋ ari Wia chisu suuŋ lɛ, Wia jaŋ laaŋ ta,
45010010	bɛɛ wiaa di la nɛ kɛŋ la tuↄŋ a laa Yesu wiaa dii, la jaŋ kɛŋ tuↄ-pula Wia sipaaŋ. Di la nɛ kɛŋ la niiŋ ma bul di la laa u wiaa dii, Wia jaŋ laala ta.
45010011	Wia teniŋ tuↄŋ, ŋla nɛ ba bul: "Nuu-na kala si laa u wiaa dii, Wia bi jaŋ hiisu."
45010012	J_uu tiŋŋaa ari nialiŋ si bi J_uu tiŋŋaa ŋaa, ba kala ŋaa kubala nɛ u teeŋ. U bi ba kaa pↄrɛ. U ŋaa nuu-kala Tiina nɛ. Di nuu-kala nɛ yiru, u jaŋ pɛ u tiina lɛ woruŋ.
45010013	Ŋla nɛ ba bul Wia teniŋ tuↄŋ: "Nuu-na kala si yirɛ la Tiina Wia yiriŋ duu laau ta, u jaŋ laau ta."
45010014	Ama di ba nɛ bi u wiaa laa dii, ɛɛ nɛ ba jaŋ ŋaa a yirɛ u yiriŋ duu laaba ta? Di ba nɛ bira bi u wiaa nia, ɛɛ nɛ ba jaŋ ŋaa di ba laa u wiaa dii? Di nuu ma nɛ saa bi u wiaa bula piba, ɛɛ nɛ ba jaŋ wuo ŋaa nii?
45010015	Di Wia nɛ bi niaa tima di ba bul u wiaa, ɛɛ nɛ ba jaŋ wuo ŋaa bul u wiaa? Ba fa ŋmuŋsɛ Wia teniŋ tuↄŋ a bul, "Nialiŋ síi kↄ di ba bul Wia wu-zↄmↄ-la, ba kↄ woruŋ nɛ."
45010016	Nialiŋ kↄ nɛ a bul Wia wu-zↄmↄ-la maa, ama nialiŋ si kↄ jegile nii wialiŋ, ba dↄŋsuŋ bi wialiŋ to. Azaaya fa bira bul wiiŋ deeŋ a bul, "La Tiina Wia, kubɛɛ nɛ hɛ dimɛ si laa wialiŋ la si bula piba dii?"
45010017	Ŋ yie nii wii nɛ a laa dii. Ba nɛ ŋaa wialiŋ si tigɛ Kirisito lɛ.
45010018	Ama mi jaŋ piɛsɛ wiiŋ deeŋ: Ba bi Wia wu-zↄmↄ-la niaa? Ba nia nɛ. Ba ŋmuŋsɛ Wia teniŋ tuↄŋ a tigɛ Wia wu-zↄmↄ-la lɛ a bul, "Ba bul wiaa deeŋba dunia lee-kala nɛ. Dunia nuu-kala nɛ nii wiaa deeŋba."
45010019	Mi saa jaŋ bira piɛsɛ wiiŋ deeŋ: "Iziral tiŋŋaa si nii wialiŋ, ba bi ba bubuↄŋ jiŋ?" Moosis nɛ fa laa sipaaŋ bul wiiŋ deeŋ a bul di Wia si, "Mi jaŋ leŋ di niaa yaraa bieri nialiŋ si bi mi niaa ŋaa wiaa. Mi jaŋ bira leŋ di ma baaniŋ sii nialiŋ si bi wiaa jiŋ wiaa."
45010020	Azaaya fa chaasa bul wiiŋ deeŋ a bul, Wia si, "Nialiŋ si bi mii chɛ, ba nami nɛ. Nialiŋ ma si bi mi wiaa piɛsɛ, mi kɛŋ mi titia dagɛba nɛ."
45010021	Ama u bul ŋla nɛ a tigɛ Iziral tiŋŋaa lɛ: "Mi kɛŋ mi nisaa chagɛ nɛ a dieni aa yirɛba di ba kↄ mi teeŋ, ama ba bi sɛyɛ. Ba viami nɛ. Ba bi sɛi di ba to mi niiŋ."
45011001	Ŋii-na saa Wia via u niaa nɛ koo? Ai, mi ma titia ŋaa Iziral tiina nɛ, a ŋaa Abiraham doho nuu a lii Bɛŋjamiŋ jaŋ niaa tuↄŋ.
45011002	Wia bi u niaa via, nialiŋ u si laa sipaaŋ liisɛ. Ma bi wialiŋ ba si ŋmuŋsɛ Wia teniŋ tuↄŋ ka liisii? Wialiŋ ba si ŋmuŋsa a tigɛ Ilaaja lɛɛ? Ba ŋmuŋsa ari Ilaaja fa bul Iziral tiŋŋaa wiaa pi Wia a tiŋ ba haachɛba wiaa.
45011003	U fa si, "Mi Tiina Wia, ba kpu ŋ nialiŋ síi bul wiaa, ŋ Diŋ-zↄŋ-la doluŋ lɛ, a ŋmoo korunu-la ba si saa piŋ a lo. Mi duŋduŋa nɛ ka, ba saa walimɛ di ba kpumi ma nɛ."
45011004	Ilaaja si bul ŋii, bɛɛ nɛ Wia bira bula pu? U si, "Niaa bui balipɛ nɛ mi tii. Niaa deeŋba kuŋ-kala bi vene-la ba síi yirɛ Baal kpaara."
45011005	Ŋii titia nɛ u nagɛ Iziral tiŋŋaa lɛ bua deeŋ lɛ. Iziral tiŋŋaa baŋmɛnɛ Wia liisɛ a fába nennige a pɛba lɛ.
45011006	U si liisɛba a fába nennige a pɛba lɛ ŋii, u bi naga ba tiŋtiŋ-zↄŋŋↄↄ ba si tima wiaa nɛ tii. Di u nɛ tiŋ niaa wu-zↄŋŋↄↄ wiaa aa fába nennige, ŋii-na niaa nennige dee uu fá ŋii.
45011007	Bɛɛ nɛ saa? Iziral tiŋŋaa fa síi chɛ kialiŋ, ba biba naa. Ama nialiŋ mua Wia si liisa ba tuↄŋ nɛ naba. Ku-kaanaa tuↄŋ dolie. Wia si yirɛba, ba via nɛ.
45011008	Ba bul ŋii nɛ Wia teniŋ tuↄŋ a bul, "Wia leŋe ba siaa chuulɛ nɛ. Ba bi kuŋ-kalaa na, ba bi wii-kala maa nii a kaa kↄ ari jiniŋ."
45011009	Devit ma fa bula a bul, "Bua-la lɛ ba tuↄŋ si tↄrↄ, ba ku hilimi di ba dii kiaa, leŋ di wiaa juuba di ba tel, a nagɛ ba si hɛ bɛrɛ u kɛŋ kua u tel ŋii. Leŋ di ba tel ŋii a t_iŋ ŋii chimiŋ.
45011010	Leŋ di ba siaa tↄ di ba sí kuŋ-kala wuo na, leŋ di wiaa nyagɛba di ba duduuri wuu."
45011011	Mi jaŋ piɛsɛ wiiŋ deeŋ: Ba si siɛra tel ŋii, ba tele ŋii di ba wii-wii-kala dɛrɛ nɛ koo? Ai. Ama a tiŋ ba haachɛ wu-ŋaalaa lɛ, Wia laa nialiŋ si bi J_uu tiŋŋaa ŋaa ta nɛ. U ŋaa ŋii di J_uu tiŋŋaa yaraa bieri, di ba na baaniŋ nialiŋ si bi J_uu tiŋŋaa ŋaa nyuŋ.
45011012	J_uu tiŋŋaa haachɛba leŋe dunia niaa ŋmoo naa-simiŋ nɛ. Ba si tele ŋii ŋaa nialiŋ si bi J_uu tiŋŋaa ŋaa ŋmoo naa-simiŋ nɛ. Di u nɛ nagɛ ŋla saa, bua-la lɛ J_uu tiŋŋaa si jaŋ ku laa Wia wiaa dii, dunia nuu-kala jaŋ paala nii sima kiŋkɛŋ kiŋkɛŋ.
45011013	Ma nialiŋ si bi J_uu tiŋŋaa ŋaa nɛ mi lɛɛlɛ chichɛ di mi bul wiaa pa. Wia nɛ tiŋmi di mi ŋaa nialiŋ si bi J_uu tiŋŋaa ŋaa naŋzↄↄ. Mi joŋ tiŋtimiŋ deeŋ u ŋaa tiŋtiŋ-fiaŋ nɛ.
45011014	Mi síi tiŋ tiŋtimiŋ deeŋ, ŋ bi pↄ u jaŋ wuo leŋ di mi naaŋbiiriŋ J_uu tiŋŋaa yaraa bibieri, a wuo leŋ di ba dↄŋsuŋ ma laa Wia wiaa dii, di Wia laaba ta.
45011015	J_uu tiŋŋaa si via Wia wiaa ŋii leŋe dunia ni-kaanaa wuo siŋ nɛ Wia teeŋ. Di J_uu tiŋŋaa nɛ bira ku laa Wia wiaa dii, ɛɛ nɛ saa u jaŋ nagɛ? U jaŋ nagɛ ni-suunuŋ si sii suuŋ lɛ nɛ.
45011016	Di ŋ nɛ b_uu boroboro munuŋ a laa sipaaŋ lↄgɛ mua a pi Wia, duu nɛ bi disinniŋ kɛnɛ, ku-kaaniŋ ma si ka ma bira bi disinniŋ kɛnɛ. Di tia naapoloo ma nɛ zↄmↄ, u naakelee ma zↄmↄ nɛ.
45011017	J_uu tiŋŋaa saa nagɛ tia-la ba síi yirɛ Oliv nɛ. Ba kɛŋ u nɛnɛɛ a kaa tutugi nuuŋ nɛ. Wia ŋaa u zↄŋ. Ŋii nɛ Wia keri u naakelee dↄŋsuŋ, aŋ kɛŋma kaa mɛrɛ ba leree, ma nialiŋ si nagɛ giriŋ tii-naakelee. U ŋaa ŋii di ma ma pɛ nii Oliv tii-zↄŋ-la naakelee sima nɛ.
45011018	Ma sí ma titia lɛ bigisu ari ma kpia tia-la naakelee ba si kere ta lɛ. Ma dee bi tia-la naapoloo chaga bil. Tia-la naapoloo nɛ chagɛma bil.
45011019	Ma jaŋ wuo bul ari Wia keri tia-la naakelee, ka di u kɛŋma nɛ mɛrɛ dimɛ.
45011020	Wutitii nɛ, Wia keri J_uu tiŋŋaa ta a tiŋ ba si bi Wia wiaa laa dii wiaa nɛ. Ama ma-na nialiŋ si bi J_uu tiŋŋaa ŋaa, ma si laa Wia wiaa dii duŋduŋa wiaa nɛ tii ma chiŋ kpaŋ kpaŋ. Ŋii wiaa ma sí ma titia lɛ bigisu, aŋ kɛŋ ma titia woruŋ.
45011021	Wia si bi tia-la naakelee titia nennige fá aŋ keriba ta ŋii, di ma ma nɛ bi ma siaa fiɛla, u jaŋ kerima ma ta ŋii titia.
45011022	Ma na ŋii Wia si kɛŋ zile aŋ bira tɛrɛ. U tɛrɛ nialiŋ si miiru hariŋ nyuŋ nɛ. Ama u kɛŋ zile ma-na teeŋ, di ma nɛ sɛyɛ di ma tuto u zile-la lɛ ari ma si suomi ŋii. Ŋii dee u jaŋ kerima ma ta.
45011023	Di J_uu tiŋŋaa nɛ paala birima to Wia, Wia jaŋ bira kɛŋba kaa mɛrɛ tii-zↄŋ-la lɛ, bɛɛ wiaa Wia kɛŋ doluŋ duu ŋaa ŋii.
45011024	Ma nialiŋ si paala bi tii-zↄŋ-la naakelee ŋaa aŋ ŋaa giriŋ tuↄŋ tii-naakelee, ka Wia kɛŋma a kaa mɛrɛ tii-zↄŋ-la lɛ, u jaŋ wuo kɛŋ tia-la titia naakelee u si kere ta a kaa mɛrɛ.
45011025	Mi naaŋbiiriŋ, wiaa nɛ hɛ dimɛ Wia fa joŋo faama, mii chɛ di ma jiŋ. Wii-la jaŋ ŋaa di ma sí biina bul ari ma kɛŋ wu-jimiŋ a bibigisi ma titia lɛ. Wii-la nɛ ŋla: Iziral tiŋŋaa si kɛŋ nyu-duo-la, ba bi jaŋ kɛnu wuu. Bua-la lɛ di nialiŋ si bi J_uu tiŋŋaa ŋaa nɛ ku yugɛ a laa Wia wiaa dii, Iziral tiŋŋaa nyu-duo-la jaŋ dɛrɛ.
45011026	Ŋla lɛ nɛ Wia jaŋ to a laa Iziral tiŋŋaa kala ta. Ba ŋmuŋsɛ ŋii Wia teniŋ tuↄŋ. Ba si, "La Laataara jaŋ lii Zaayↄŋ. U jaŋ kiri wu-bↄŋŋↄↄ kala Jekↄb doho niaa tuↄŋ."
45011027	Ba bira ŋmuŋsa a bul, "La di ba jaŋ bil niiŋ a pi dↄŋↄ di mi laa ba haachɛba ta."
45011028	A tiŋ J_uu tiŋŋaa si via Wia wu-zↄmↄ-la wiaa nɛ tii ba ŋaa Wia diŋdↄmↄ, ma nialiŋ saa si bi J_uu tiŋŋaa ŋaa wiaa nɛ tii. Ama a tiŋ u si liisɛba wiaa nɛ tii ba ŋaa u ni-chooloo, a tiŋ ba naabalimaba wiaa,
45011029	bɛɛ wiaa kialiŋ kala Wia si joŋo piba ari u si liisɛba ŋii, u bira bi jaŋ wuo vↄŋba.
45011030	Ama, ma-na nialiŋ si bi J_uu tiŋŋaa ŋaa, ma fa via Wia niiŋ wiaa, ama lɛɛlɛ Wia fáma nennige nɛ a tiŋ Iziral tiŋŋaa ma si via Wia niiŋ wiaa ŋii.
45011031	Ŋii titia nɛ Iziral tiŋŋaa ma si bi Wia niiŋ ka to lɛɛlɛ, Wia jaŋ fába ma nennige, ari u si fáma ma nennige ŋii.
45011032	Nialiŋ kala si bi Wia niiŋ wiaa ka to, ba haachɛba nyagɛba bil nɛ, ŋii nɛ Wia wuo fába nennige.
45011033	Wia síi fála nennige ŋii ari ŋii u si kɛŋ wu-jimiŋ ari ŋii u si jiŋ wiaa bubuↄŋ, u bi maga kɛnɛ. Kubɛɛ nɛ jiŋ ŋii Wia síi ŋaa wiaa? Nuu-kala bi Wia wu-ŋaalaa jiŋ.
45011034	Kubɛɛ nɛ jaŋ wuo jiŋ Wia tuↄbiinaa? Kubɛɛ ma nɛ jaŋ wuo dagɛ Wia?
45011035	Kubɛɛ nɛ ha joŋ kuŋ pi Wia aŋ gbɛrɛ di Wia miira joŋ ku-la pu?
45011036	Bɛɛ wiaa Wia nɛ ŋaa kuŋ-kala. U doluŋ lɛ nɛ kuŋ-kala ma hɛ dimɛ. U nɛ tii kuŋ-kala. Má leŋ di Wia yiriŋ yirɛ wuu. Ami.
45012001	Ŋii wiaa, mi naaŋbiiriŋ, a tiŋ Wia si faasa fála nennige wiaa, mii sulma di ma joŋ ma miisiŋ kala a pi Wia, ari ba fa si yie kpu pusuŋ a ŋaa sarika a pi Wia ŋii. Ma si joŋ ma titia a pi Wia ŋii, ma bira sí disinniŋ kɛŋ, di Wia wuo laama. Wii-chuↄluŋ woŋbiiŋ titia nɛ ŋii.
45012002	Ma sí sɛi a joŋ ma tuↄŋ kala a hɛ dunia wu-ŋaalaa lɛ. Ama má leŋ di Wia kɛŋ ma tuↄbiinaa birimɛ di ba kala zↄŋ. Ŋii nɛ ma jaŋ wuo jiŋ Wia tuↄtↄruŋ. Ma jaŋ wuo jiŋ wii-la si zↄmↄ aa tↄrɛ Wia tuↄŋ aŋ pɛ zↄŋ ma woruŋ.
45012003	Wia si kɛŋ zile mi teeŋ a pɛmi lɛ ŋii, mii sulma kuŋ-kala di ma sí ma titia kaa yugɛ a kii ŋii ma si maga. Má leŋ di ma siaa fiɛlɛ. Wia pi nuu-kala yarida nɛ. Ama ba kii dↄŋↄ nɛ. Nuu-kala maga duu biinɛ u nyuŋ lɛ a magɛ ŋii Wia si joŋ yarida-la pu nɛ.
45012004	Nuhuobiine yaraa ŋaa kubala nɛ, ka u naŋdaasiŋ yugɛ. Naŋdaasi-la kala kɛŋ ba tiŋtimia nɛ. Ba bi tiŋtiŋ-bala ka tiŋ.
45012005	Ŋii titia nɛ la ma nagɛ. La yuga nɛ, aŋ ka la kala mɛrɛ Kirisito lɛ a ŋaa kubala. La ŋaa ni-yiri-yiriba nɛ a mɛrɛ dↄŋↄ lɛ a ŋaa yari-bala.
45012006	Wia pila kuŋ-kala doluŋ nɛ di la kaa tiŋ tiŋtiŋ-yiri-yiriba. U saa lii ŋii lɛ Wia si fála nennige nɛ a pɛla lɛ. U si joŋ dol-la pila ŋii, má leŋ di la kɛnu kaa tiŋ. Di la nɛ wuo wiaa bula pipi niaa Wia Diŋ-zↄŋ-la doluŋ lɛ, má leŋ duu magɛ ŋii yarida-la Wia si joŋo pila.
45012007	Duu nɛ joŋ doluŋ piŋ di ŋ tima pipi niaa, ŋiŋaa ŋii. Duu nɛ joŋ doluŋ piŋ maa di ŋ didagɛ niaa, ŋ ma ŋiŋaa ŋii.
45012008	Di ŋ nɛ kɛŋ doluŋ di ŋ wuo didagɛ niaa a leŋ di ba nyuŋ nyinyaasɛ, ŋ ma ŋiŋaa ŋii. Di nuu nɛ kɛŋ zile a pipɛ niaa lɛ, u ma ŋiŋaa ŋii ari tuↄ-bala. Nii-la kala si kɛŋ doluŋ a pipɛ niaa lɛ, u ŋiŋaa ŋii ari siifiɛsiŋ.
45012009	Nii-la si kɛŋ zile a fifá niaa nennige, aa pɛ nennige tiŋŋaa lɛ, u ŋiŋaa ŋii ari tuↄtↄruŋ. Má cho dↄŋↄ ari siifiɛsiŋ. Má bɛrɛ wu-bↄŋŋↄↄ, a joŋ ma titia a hɛ wu-zↄŋŋↄↄ ŋaaniŋ lɛ.
45012010	Má cho ma dↄŋsuŋ tiŋŋaa si laa Wia wiaa dii woruŋ ari naaŋbiiriŋ si cho dↄŋↄ ŋii, a fiɛsɛ siiŋ pipi ma dↄŋsuŋ tiŋŋaa jirima.
45012011	Ma sí yariwiiŋ kɛŋ, ama má faasa joŋ ma nyuŋ kala hɛ Wia tiŋtiŋŋaa lɛ, Wia Diŋ-zↄŋ-la doluŋ lɛ.
45012012	Má jujuↄsɛ a tiŋ wialiŋ ma síi yiɛlu lɛ. Di ma níi na hɛɛŋ, má dii kenyiri. Má pɛsɛ a chuchuↄlɛ Wia.
45012013	Má pɛ ma naaŋbiiriŋ si laa Wia wiaa dii lɛ ari kialiŋ ba síi chɛ, aa kɛŋ nuhuↄraa woruŋ.
45012014	Má sul Wia duu pɛ nialiŋ si to naasiŋ dudↄgisɛma lɛ, aŋ sí kaliba hɛba lɛ.
45012015	Di niaa tuↄŋ nɛ tↄrↄ, má ma pɛba lɛ di ma tuↄŋ tↄrɛ. Di niaa tuↄŋ nɛ cheye, má pɛba lɛ di ma tuↄŋ chei.
45012016	Má kala kɛŋ nii-bala, ma sí ma titia kaa yugɛ. Má kɛŋ ma titia mɛrɛ nialiŋ si kɛŋ ba titia muuri lɛ. Ma sí biina ari ma kɛŋ wu-jimiŋ.
45012017	Di nuu nɛ ŋaa wu-bↄŋ ma lɛ, ma-na sí wu-bↄmuŋ joŋo t_imu. Ama má-na ŋaa wii-la si zↄmↄ, di nuu-kala jiŋ.
45012018	Di ma nɛ wuolo, má leŋ di ma di nuu-kala siŋ.
45012019	Mi bii-chooloo, di niaa nɛ ŋaa wu-bↄŋŋↄↄ ma lɛ, ma sí ba chimiŋ t_iŋ. Wia na baaniŋ ba nyuŋ nɛ, u nɛ jaŋ t_iŋ ba chimiŋ. Ba ŋmuŋsɛ ŋii Wia teniŋ tuↄŋ a bul, Wia si, "Di nuu nɛ ŋaa wu-bↄŋ ma lɛ, mi nɛ jaŋ t_iŋ u chimiŋ. Mi nɛ kɛŋ doluŋ mi si jaŋ wuo ŋaa ŋii."
45012020	"Ama di losuŋ nɛ kɛŋ ŋ diŋdↄmↄ, ŋaa kudiilee pu. Di lii-nyuasuŋ ma nɛ kɛnu, ŋaa liiŋ pu duu nyua. Di ŋ nɛ wuo ŋaa ŋii, hiisiŋ jaŋ kɛnu kiŋkɛŋ."
45012021	Ma sí leŋe di wu-bↄŋŋↄↄ ŋaaniŋ wuoma. Ama má ŋaa wu-zↄŋŋↄↄ di ba wuo wu-bↄŋŋↄↄ.
45013001	Nuu-kala maga duu tuto u tiŋteeŋ nihiasiŋ niiŋ nɛ. Nuu-kala bi tiŋteeŋ wuo beŋ, see di Wia liisu a pu doluŋ. Nialiŋ síi beŋ ma tiŋteeŋ ŋaa Wia nɛ liisɛba.
45013002	Ŋii wiaa nii-la kala si via u tiŋteeŋ nihiasiŋ niiŋ, u tiina ma via Wia niiŋ wiaa nɛ. Nii-la kala si ŋaa ŋii, u jaŋ leŋ di Wia dii u sariya a joŋ cheeriŋ pu.
45013003	Nialiŋ síi ŋaa wu-zↄŋŋↄↄ bi fawulluŋ ka fá ba tiŋteeŋ nihiasiŋ teeŋ, see nialiŋ síi ŋaa wu-bↄŋŋↄↄ. Di ŋ nɛ bi chɛ di ŋ fifá fawulluŋ tiŋteeŋ nihiaŋ teeŋ, ŋiŋaa wialiŋ si zↄmↄ, duu bibɛsiŋ lɛ.
45013004	U ŋaa Wia tiŋtinnu nɛ duu pɛŋ lɛ. Ama di ŋ nɛ ŋaa wu-bↄŋ, fifá u fawulluŋ, bɛɛ wiaa dol-la u si kɛnɛ, u bi dol- pɛi ŋaa. U ŋaa Wia tiŋtinnu nɛ. Nuu-kala si ŋaa wu-bↄmuŋ, Wia na baaniŋ u nyuŋ nɛ. Ŋii nɛ tii nii-la síi beŋ tiŋteeŋ jaŋ wuo dↄgisɛ tiina.
45013005	A tiŋ ŋii wiaa, máa to ma tiŋteeŋ kuhiasiŋ niiŋ. Ma sí ŋii ŋaa a tiŋ Wia si jaŋ na baaniŋ ma nyuŋ duŋduŋa wiaa. Ama má ma ŋaa ŋii di ma tuↄbiinaa kala s_u Wia sipaaŋ.
45013006	Wia si liisɛ tiŋteeŋ nihiasiŋ, ŋii wiaa u ma maga di ma t_iŋ laŋpoo. Laŋpoo lilaaraa ma ŋaa Wia tiŋtinnaa nɛ a maa tiŋ tiŋtimiŋ deeŋ a pipi Wia.
45013007	Má t_iŋ nuu-kala chimiŋ ma si kɛnɛ. Má t_iŋ laŋpoo a pi laŋpoo lilaaraa. Di ma nɛ yↄↄ kuŋ a kaa lii di-bolii kaa kↄ di ma kaa juu ma tiŋteeŋ, má t_iŋ ŋii ma si maga di ma t_iŋ aŋ kaa juu. Má fa nialiŋ si maga di ma fá, a pi jirima nialiŋ si maga di ma pi jirima.
45013008	Sí nuu-kala chiŋ dii. Chiŋ-la duŋduŋa si maga di ŋ dii, ŋ bi jaŋ time dɛrɛ nɛ ŋla: Cho ŋ dↄŋↄ tiina. Nii-la kala si cho u dↄŋↄ tiina ŋaa wialiŋ kala Moosis fa si ŋmuŋsa bil di niaa tuto nɛ.
45013009	Wialiŋ Moosis fa si ŋmuŋsa bil di niaa tuto dↄŋsuŋ nɛ ŋla: "Sí ŋ dↄŋↄ tiina haala chɛ, sí niaa kpu, sí gaa, sí nuu kuŋ kaa laa." Wiaa deeŋba kala ari wialiŋ dↄŋsuŋ Moosis si ŋmuŋsa bil di niaa tuto, ba kala ŋaa wu-bala nɛ. U nɛ ŋla: "Cho ŋ dↄŋↄ tiina ari ŋ si cho ŋ titia ŋii."
45013010	Di ŋ nɛ cho ŋ dↄŋↄ tiina, ŋ bi wu-bↄŋ kala jaŋ ŋaau lɛ. Ŋii wiaa di ŋ nɛ cho ŋ dↄŋↄ tiina, ŋŋ to wialiŋ kala Moosis fa si ŋmuŋsa bil di niaa tuto nɛ.
45013011	Má ŋaa wiaa deeŋba. Ma paala jiŋ bua deeŋ lɛ la si hɛ si nagɛ ŋii nɛ. Bua-la lɛ ma si jaŋ sii doŋ lɛ yie nɛ. Bua-la lɛ Wia si jaŋ laala ta dunia deeŋ lɛ faasa kpagɛ nɛ. U nɛ kpaga kii bua-la lɛ la si laa sipaaŋ laa Yesu wiaa dii.
45013012	Taŋ kpaga puluŋ nɛ. Mua nɛ ka, ka di wia pↄsɛ. Má saa leŋ di la leŋ birimiŋ tuↄŋ wu-ŋaalaa, aŋ paa laali-yuori gɛnniŋ laalɛ a yuo laaliŋ pi Wia, pulumuŋ tuↄŋ.
45013013	Má leŋ di la kɛŋ la titia woruŋ ari nialiŋ si hɛ pulumuŋ tuↄŋ. Ma sí leŋe di la faasa gbieli gbieli-tↄↄnuŋ a bubugi, a ŋiŋaa wu-liiliŋ aŋ pɛ ŋaa wu-bↄŋŋↄↄ. Ma sí dↄŋↄ yuo, ma ma sí leŋe di ma yaraa bibieri dↄŋↄ nyuŋ.
45013014	Má leŋ di Yesu Kirisito nɛ ŋaa ma laali-yuori gɛriŋ, aŋ sí ma yaraa tuↄtↄrɛ wu-ŋaalaa lɛ hariŋ to. Má joŋ hariŋ yiaba.
45014001	Di nuu nɛ hɛ ma tuↄŋ a laa Yesu wiaa dii aŋ bi faasa chiŋ u yarida naaŋ lɛ, duu níi chɛ u juu ma tuↄŋ, má leŋ duu juu di ma kɛnu woruŋ. Ama ma sí ma tuↄbiinaa wiaa kaa lɛrɛ.
45014002	Ma tuↄŋ dↄŋↄ tuↄbiinaa yie ŋaa u didii kuŋ-kala nɛ, ama dↄŋↄ ma hɛ dimɛ, u bi u yarida naaŋ lɛ china woruŋ a ma didii pipaariŋ duŋduŋa.
45014003	Ma sí leŋe di nii-la síi dii kuŋ-kala mumↄŋ nii-la síi kisɛ kialiŋ lɛ. Ma ma sí leŋe di nii-la síi kisɛ lɛ, duu bul nii-la síi dii kuŋ-kala teeŋ ari u bi woruŋ ŋaa, bɛɛ wiaa Wia cho tiina nɛ a leŋ u ŋaa u bii.
45014004	Kubɛɛ nɛ kaŋ di ŋ wuo bul di nuu tiŋtinnu cheye nɛɛ? Tiŋtinni-la kuhiaŋ nɛ jaŋ wuo bul duu cheye nɛ koo duu bi cheye. La Kuhiaŋ Yesu jaŋ wuo pɛu lɛ duu chiŋ. U saa jaŋ chiŋ.
45014005	Nia dↄŋↄ yie biinɛ ari tapuluŋ dↄŋↄ nɛ kii tapulaa kala. Dↄŋↄ ma biinɛ ari tapulaa kala ŋaa kubala nɛ. U saa maga di nuu-kala chiŋ u tuↄbiinaa lɛ nɛ.
45014006	Nii-la si biina ari tapuluŋ dↄŋↄ nɛ kii tapulaa kala, u liisɛ tapulii-la duu zizil la Tiina Yesu nɛ. Nii-la ma síi dii kuŋ-kala, u ma ŋaa ŋii a zizil la Tiina Yesu nɛ, bɛɛ wiaa u síi dii kialiŋ, u yie lↄllɛ Wia nɛ. Nii-la ma síi kisɛ kialiŋ dↄŋsuŋ, u ma ŋaa ŋii aa zil la Tiina Yesu nɛ, bɛɛ wiaa u ma síi dii kialiŋ u si bi kisɛ, u ma yie lulↄllɛ Wia nɛ.
45014007	La tuↄŋ kuŋ-kala bi la titia tii. Di la nɛ hɛ la miisiŋ lɛ, la bi la titia tii. Di la nɛ suba maa, la bi la titia tii.
45014008	La si hɛ miisiŋ deeŋ lɛ, la joŋ la miisiŋ a hɛ la Tiina Yesu nisiŋ lɛ nɛ. Di la níi chɛ di la suu maa, la joŋ la titia ma a hɛ la Tiina Yesu nisiŋ lɛ nɛ. Di la nɛ weye koo di la nɛ suba, la hɛ la Tiina Yesu nisiŋ lɛ nɛ,
45014009	bɛɛ wiaa Kirisito suba aŋ bira sii suuŋ lɛ duu tii ni-weyee ari ni-suunuŋ kala nɛ, a ŋaa ba kala kuhiaŋ.
45014010	Bɛɛ nɛ saa tii ma tuↄŋ dↄŋↄ bubul u naaŋbie si laa Yesu wiaa dii teeŋ a bul duu bi woruŋ ŋaa? Dↄŋↄ ma bee guguunɛ u naaŋbie si laa Yesu wiaa dii lɛ. La kala jaŋ chiŋ Wia sipaaŋ duu dii la sariya.
45014011	Ba ŋmuŋsɛ Wia teniŋ tuↄŋ a bul ŋla nɛ: Wia si, "Mi si hɛ dimɛ ŋii, nuu-kala jaŋ kpirimi mi sipaaŋ a suri u niiŋ a bul ari mi nɛ sɛnɛ ŋaa Wia."
45014012	Bua-la lɛ la tuↄŋ kuŋ-kala jaŋ dagɛ wialiŋ kala u si ŋaa a pu.
45014013	Ŋii wiaa, ma bira sí leŋe di la bubul la dↄŋsuŋ tiŋŋaa teeŋ a bul di ba bi woruŋ ŋaa, ama u maga di ma biina joŋ wiiŋ deeŋ nɛ: Má pupↄ ma sí wii-la si jaŋ bɛrɛ kɛŋ ma naaŋbie hɛ haachɛ lɛ ŋaa.
45014014	La Tiina Yesu leŋe mi jiŋ ari kudiil kala tuo si kɛŋ disinniŋ. Ama niaa dↄŋsuŋ biina ari kudiilee dↄŋsuŋ kɛŋ disinniŋ nɛ ba kikisɛ. Di ba nɛ dii kialiŋ, ba jaŋ chei ba kisiŋ lɛ.
45014015	Di kialiŋ ŋ síi dii wiaa nɛ ŋaa ŋ naaŋbie tuↄŋ chei, ŋ bira buu cho. Kirisito suu u wiaa nɛ, ŋii wiaa, sí leŋe di kudiile-la ŋ síi dii wiaa cheiu.
45014016	Wii-la ŋ si jima duu zↄmↄ, sí leŋe di niaa kaa birimɛ wu-bↄŋ aa bul u wiaa.
45014017	Kudiile-la la síi dii ari kialiŋ la síi nyua bi siifiaŋ wii ŋaa Wia kuorii-la tuↄŋ. Wialiŋ si ŋaa siifiaŋ wiaa Wia kuorii-la tuↄŋ nɛ ŋla: Di la kɛŋ tuↄ-pula Wia sipaaŋ, a kɛŋ nii-bala, aŋ pɛ kɛŋ tuↄtↄruŋ maa Wia Diŋ-zↄŋ-la doluŋ lɛ.
45014018	Nuu-kala si to woŋbiiŋ deeŋ lɛ a tima pi Kirisito, Wia tuↄŋ jaŋ tↄrɛ u nyuŋ, niaa ma tuↄŋ jaŋ tↄrɛ u nyuŋ.
45014019	Má saa leŋ di la bibiinɛ wialiŋ si jaŋ leŋ di la kɛŋ nii-bala, a wuo pipɛ dↄŋↄ lɛ a kɛŋ doluŋ.
45014020	Ma sí kialiŋ ma síi dii wiaa tima chei Wia tiŋtiŋŋaa. Kudiil kala zↄmↄ nɛ, u bi disinniŋ kɛnɛ di maa kisɛ. Ama di kudiile-la dↄŋsuŋ ma síi dii nɛ jaŋ leŋ di nuu juu haachɛ lɛ, u bi maga di ma diiba.
45014021	Wii-la si zↄmↄ nɛ ŋla: U bi maga di maa chaŋ namia, koo di ma nyua siniŋ, koo di maa ŋaa wii-na kala si jaŋ leŋ di ma naaŋbie yeŋŋi u woŋbiiŋ.
45014022	Di ŋ nɛ laa dii ari wii nɛ zↄmↄ di ŋ ŋaa, leŋ duu hɛ ma di Wia duŋduŋa pɛgɛ. Di nuu nɛ ŋaa wii-la u si laa dii ari u zↄmↄ, di u tuↄbiinaa nɛ buu walimɛ ari u síi ŋaa ŋii, u tuↄŋ jaŋ tↄrɛ.
45014023	Ama di nuu níi dii kiaa aŋ biinɛ ari u bi maga duu dii, duu nɛ diiba, Wia jaŋ joŋ cheeriŋ pu, bɛɛ wiaa u bi wialiŋ u si laa dii ari ba ŋaa wu-zↄmↄ ka to. Wii-na kala nɛ ŋ ŋiŋaa aŋ bi laa dii ari u maga di ŋ ŋaa, u ŋaa haachɛ nɛ.
45015001	La nialiŋ si faasa chiŋ la yarida naaŋ lɛ, u maga di la pɛ nialiŋ yarida si bi yugɛ lɛ ari wialiŋ ba si bi ba doluŋ kɛnɛ lɛ. U bi maga di la ŋiŋaa la titia tuↄtↄrɛ wiaa.
45015002	Má leŋ di la kuŋ-kala ŋaa di u dↄŋↄ tiina tuↄŋ tↄrɛ, di la pɛu lɛ ŋii duu kɛŋ doluŋ a chiŋ u yarida lɛ.
45015003	Kirisito ma bi u titia tuↄtↄrɛ wiaa ŋaa. Ba fa ŋmuŋsɛ Wia teniŋ tuↄŋ a bul ŋla nɛ a tigɛu lɛ: "Jomo-la kala nialiŋ si tuusɛ ŋ-na Wia, ba nɛ ba joŋoo tuusɛmi."
45015004	Wialiŋ kala ba fa si ŋmuŋsɛ Wia teniŋ tuↄŋ, ba ŋmuŋsa di ba dagɛla nɛ, Wia teŋ-la nɛ dagɛla ŋii la si jaŋ ŋaa a kɛŋ kenyiri, a ŋaa la nyuŋ nyaasɛ, di la wuo yiyiɛlɛ kialiŋ si hɛ la sipaaŋ.
45015005	Wia nɛ pi niaa kenyiri a wuo ŋaa la nyuŋ nyaasɛ. U jaŋ wuo pɛma lɛ di ma kɛŋ nii-bala a wuo tuto Yesu Kirisito naa-buasuŋ,
45015006	di ma kala wuo dɛnnɛ Wia ari nii-bala. U nɛ ŋaa la Tiina Yesu Kirisito Nyimma.
45015007	Ŋii wiaa, má sɛi a kɛŋ dↄŋↄ woruŋ, ari Kirisito ma si kɛŋma woruŋ ŋii, di Wia yiriŋ yirɛ.
45015008	Mi jaŋ bula pima ari Kirisito ku tiŋ tiŋtiŋŋaa a pi J_uu tiŋŋaa, a dagɛ ŋii Wia si kɛŋ wutitii a ŋaa wialiŋ kala u fa si bula pi la naabalimaba ari u jaŋ ŋaa,
45015009	a wuo leŋ di nialiŋ si bi J_uu tiŋŋaa ŋaa, di ba dɛnnɛ Wia a tiŋ u si fába nennige ŋii. Ba ŋmuŋsɛ ŋla nɛ Wia teniŋ tuↄŋ a bul, "Mi jaŋ dɛnniŋ nialiŋ si bi J_uu tiŋŋaa ŋaa tuↄŋ. Mi ma jaŋ yii yiilaa a dɛnniŋ."
45015010	Ba bira ŋmuŋsa a bul ŋla nɛ: "Ma nialiŋ si bi J_uu tiŋŋaa ŋaa, ma di nialiŋ kala Wia si liisa, má juↄsɛ."
45015011	Ba bira bul ŋla nɛ: "Ma nialiŋ kala si bi J_uu tiŋŋaa ŋaa, má dɛnnɛ ma Tiina Wia, a leŋ di niaa kala ma dɛnnu."
45015012	Azaaya bira bul ŋla nɛ: "Jɛsi doho niaa dↄŋↄ jaŋ kↄ. U nɛ jaŋ sii a beŋ nialiŋ si bi J_uu tiŋŋaa ŋaa. Ba jaŋ joŋ ba yiɛlaa kala hɛu lɛ."
45015013	Wia nɛ leŋe la kɛŋ yiɛlaa. Mii chɛ duu leŋ di ma yarida wuo ŋaa di ma tuↄŋ tↄrɛ, di ma hↄŋ ari yarifiɛlaa, a bira leŋ duu Diŋ-zↄŋ-la doluŋ lɛ ma yiɛlaa yugɛ.
45015014	Mi naaŋbiiriŋ, mi chaasa ŋaa yarida ari maa ŋaa wu-zↄŋŋↄↄ woruŋ, a jiŋ wiaa ma woruŋ, a wuo didagɛ dↄŋↄ.
45015015	Ama teniŋ deeŋ tuↄŋ mi kɛŋ nyu-duoŋ nɛ di mi wuo liisima wiaa dↄŋsuŋ lɛ a tiŋ dol-la Wia si pimi wiaa,
45015016	di mi tiŋ Yesu Kirisito tiŋtiŋŋaa nialiŋ si bi J_uu tiŋŋaa ŋaa tuↄŋ. Mi tiŋ ba tuↄŋ a nagɛ nii-la si kpu pusuŋ pipi Wia nɛ, a bul Wia wu-zↄmↄ-la piba. Mi ŋaa ŋii di Wia wuo laa nialiŋ si bi J_uu tiŋŋaa ŋaa, ari u si laa pusu-la ba si yie kpu a liisɛ sarika a pu. Wia Diŋ-zↄŋ-la jaŋ piisɛ ba disinniŋ ta di Wia laaba.
45015017	Yesu Kirisito doluŋ lɛ mi kɛŋ woŋbiiŋ di mi dagɛ mi titia a tiŋ tiŋtimii-la mi si tima pi Wia.
45015018	Mi bi nyu-duoŋ kɛnɛ di mi bul wii dↄŋ kala, see tiŋtimii-la Kirisito si pɛmi lɛ mi tiŋ, a wuo leŋ di nialiŋ si bi J_uu tiŋŋaa ŋaa ku to Wia niiŋ. Wialiŋ mi si bula ari wialiŋ mi si ŋaa,
45015019	wu-kpuŋkperisi-la ari wu-magila-la mi si ŋaa Wia Diŋ-zↄŋ-la doluŋ lɛ nɛ pɛ nialiŋ si bi J_uu tiŋŋaa ŋaa lɛ ba ku to Wia niiŋ ŋii. Mi chaasa bul Kirisito wu-zↄmↄ-la, a suomi Jerusalɛm lɛ a gↄllɛ ŋii kala a mu yi Iliirikam.
45015020	Mi hɛ doluŋ aŋ bul Wia wu-zↄmↄ-la lee-na kala niaa ha si bi Kirisito wiaa nia. Mi bi chɛ di mi mu lee-la niaa si laa sipaaŋ mu a bul Wia wiaa, ŋii nɛ tii mi ŋaa ŋii.
45015021	Ba ŋmuŋsɛ ŋla Wia teniŋ tuↄŋ a bul, "Nialiŋ ha si bi u wiaa nia, ba jaŋ nii. Ba jaŋ nii a jiŋ wialiŋ bubuↄŋ."
45015022	Mi síi bul Wia wiaa leree dↄŋsuŋ nɛ tii mi bi ma leriŋ wuo kↄ. Mi walima walima di mi kↄ nɛ aŋ lↄl,
45015023	ama lɛɛlɛ mi bira bi tiŋtimii kɛnɛ tasiŋ deeŋba lɛ di mi tiŋ, ka mi ma paala cho di mi kↄ nama faafaa kala.
45015024	Mii chɛ di mi ku nama bua-la lɛ di mi níi mu Sipeeŋ tiŋteeŋ. Di mi nɛ hↄŋ ma teeŋ a dieni mua, mii chɛ di ma pɛmi lɛ di mi vɛŋ mi woŋbiiŋ.
45015025	Ama lɛɛlɛ-na mii mu Jerusalɛm nɛ di mi pɛ Wia niaa lɛ dimɛ.
45015026	Nialiŋ si laa Wia wiaa dii Masidoonia ari Akaaya tiŋteeŋ lɛ, ba tuↄŋ tↄrɛ nɛ ba si kiɛsɛ moribiee di ba pɛ summo-la si hɛ Wia niaa tuↄŋ Jerusalɛm lɛ.
45015027	Ba titia tuↄŋ nɛ tↄrↄ ba ŋaa ŋii. Ba faa biinɛ di ba pɛba lɛ nɛ a laa ba chimiŋ. Wutitii, J_uu tiŋŋaa nɛ leŋe nialiŋ si bi J_uu tiŋŋaa ŋaa ma nii Wia wiaa. Ŋii wiaa u maga di ba ma pɛ J_uu tiŋŋaa lɛ ari ba ma ku-chɛɛlɛɛ.
45015028	Di mi nɛ tiŋ tiŋtimiŋ deeŋ dɛrɛ, a kɛŋ moribie-la kala ba si kiɛsa a kaa mu piba, mi jaŋ sii dimɛ a mu Sipeeŋ tiŋteeŋ. Di mi níi mu dimɛ, mi jaŋ ku to nama.
45015029	Mi jima, di mi nɛ kↄ, mi jaŋ wuo pɛma lɛ woruŋ, ari Kirisito si pɛmi lɛ ŋii.
45015030	Mi naaŋbiiriŋ, mii sulma la Tiina Yesu Kirisito doluŋ lɛ, ari dol-la Wia Diŋ-zↄŋ-la si joŋo pila di la cho dↄŋↄ, di ma pɛmi lɛ a chuↄlɛ Wia pimi,
45015031	di Wia liisɛmi nialiŋ si via Wia wiaa nisiŋ lɛ a hɛ Judiya tiŋteeŋ lɛ. Má bira sul Wia di u nialiŋ si hɛ Jerusalɛm lɛ, di ba tuↄŋ tↄrɛ ari kialiŋ mi si jaŋ kaa mu piba nyuŋ.
45015032	Ka di Wia nɛ sɛyɛ, mi jaŋ kↄ ma teeŋ ari tuↄtↄruŋ, a ku wiesi mua ma teeŋ.
45015033	Wia si wuo ŋaa nuhuobiine kɛŋ yarifiɛlaa, u jaŋ leŋ di ma hↄŋ ari yarifiɛlaa. Ami.
45016001	Mii chɛ mi kɛŋ la dihaala Fiibi dagɛma nɛ. U nɛ ŋaa nialiŋ si laa Yesu wiaa dii aa hilimi sipaa-laara, a hɛ Kɛŋkiriya lɛ.
45016002	Má kɛnu woruŋ la Tiina Yesu doluŋ lɛ, ari u si maga di Wia niaa kɛŋ dↄŋↄ ŋii, a pɛu lɛ ari kuŋ-kala u síi chɛ ma teeŋ. U pɛ niaa lɛ yugɛ, a pɛmi ma lɛ.
45016003	Má chuↄlɛ Pirisila ari Akuila. La di ba kala nɛ tiŋ tiŋtiŋŋaa aa pi Yesu Kirisito.
45016004	Ba joŋ ba miisiŋ a yↄↄ suuŋ nɛ mi wiaa. Ŋii wiaa mii lↄllɛba. Mi duŋduŋa saa dee, la di nialiŋ kala si bi J_uu tiŋŋaa ŋaa aŋ laa Yesu wiaa dii aa hilimi, la kala níi lↄllɛba.
45016005	Má chuↄlɛ nialiŋ ma si laa Yesu wiaa dii a hilimee chuↄlɛ Wia ba diisiŋ lɛ. Má chuↄlɛ mi naŋdↄŋ-chooluŋ Ɛpaniitis maa. U nɛ laa sipaaŋ laa Kirisito wiaa dii Esia tiŋteeŋ lɛ.
45016006	Má chuↄlɛ Mɛɛri maa. U faasa tiŋ tiŋtiŋŋaa woruŋ nɛ ma teeŋ.
45016007	Má chuↄlɛ Aŋdↄnikas ari Junias maa. Ba ma ŋaa J_uu timma nɛ. Ba di la kala hɛ sarika lɛ. Wia naŋzↄↄba-la tuↄŋ ba nɛ paala faasa chiŋ woruŋ. Ba nɛ laa sipaaŋ laa Kirisito wiaa dii mi lɛ.
45016008	Má chuↄlɛ Aŋpilaatis maa. U ŋaa mi naŋdↄŋ-choolii nɛ la Tiina Yesu wiaa.
45016009	Má chuↄlɛ Abaanis maa, la tiŋtinni-dↄŋↄ Kirisito tiŋtiŋŋaa lɛ. Má chuↄlɛ mi naŋdↄŋ-chooluŋ Sitakis maa.
45016010	Má chuↄlɛ Apɛlɛs maa, u faasa chiŋ Kirisito wiaa lɛ nɛ woruŋ. Má chuↄlɛ Arisitobalas dia niaa maa.
45016011	Má chuↄlɛ Hɛrↄdiaŋ maa. U ma ŋaa J_uu tiina nɛ. Má chuↄlɛ Nasisas dia nialiŋ maa si laa la Tiina Yesu wiaa dii.
45016012	Má chuↄlɛ Tafiina ari Tifoosa. Ba maa tiŋ la Tiina Yesu tiŋtiŋŋaa nɛ. Má chuↄlɛ mi naŋdↄŋ-chooluŋ Pɛsis. U ma faasa tiŋ tiŋtiŋŋaa a pi la Tiina Yesu nɛ.
45016013	Má chuↄlɛ Rufas maa. U faasa chiŋ la Tiina Yesu wiaa lɛ woruŋ nɛ. Má chuↄlɛ la duu kala naaŋ.
45016014	Má chuↄlɛ Asiŋkitas, Filɛgↄŋ, Hɛɛmis, Patↄbas, ari Hɛɛmas ari la naaŋbiiri-la kala si hɛ ba teeŋ.
45016015	Má chuↄlɛ Filↄↄlↄgis, Julia, Niirias ari u dihaala. Má chuↄlɛ Ɔliŋpas maa ari Wia nialiŋ kala si hɛ ba teeŋ.
45016016	Má guori dↄŋↄ a hↄŋ woruŋ la Tiina Yesu doluŋ lɛ. Nialiŋ kala si laa Kirisito wiaa dii aa hilimi lee-na kala, ba maa chuↄlɛma.
45016017	Mii sulma nɛ di ma kɛŋ ma titia ari nialiŋ si yie kɛŋ niaa pupↄrɛ lɛ a leŋ ba yiyeŋŋi ba woŋbiiŋ ba síi to lɛ. Má liisɛ ma titia ba lɛ.
45016018	Niaa deeŋba bi la Tiina Kirisito tiŋtiŋŋaa ka tiŋ, ama ba titia wu-chooloo nɛ baa ŋaa. Ba yie kɛŋ nii-sima a nyisɛ nialiŋ si bi wiaa jiŋ.
45016019	Nuu-kala nɛ nia ari ma síi to Wia niiŋ wiaa ŋii. U ŋii ŋaa mi tuↄtↄru nɛ, mii juↄsɛ ma wiaa. Mii chɛ di ma paala jiŋ wialiŋ si zↄmↄ aa ŋaaba, aŋ liisɛ ma titia wu-bↄŋŋↄↄ ŋaaniŋ lɛ.
45016020	Di ma níi ŋaa ŋii, Wia-la si leŋe niaa kɛŋ yarifiɛlaa, u bi jaŋ dieni, ka di u kɛŋ Sitaani nyaga bil ma naasiŋ bubuↄŋ di ma nuↄsɛ. La Tiina Yesu Kirisito jaŋ fáma nennige a pɛma lɛ.
45016021	Timoti mi tiŋtinni-dↄŋↄ, uu chuↄlɛma. Lusias ari Jeesiŋ ari Sↄsiipata maa chuↄlɛma. Ba ma ŋaa J_uu timma nɛ.
45016022	Mi-na Tɛɛtias si ŋmuŋsɛ teniŋ deeŋ, mi maa chuↄlɛma la Tiina Yesu doluŋ lɛ.
45016023	Gayas ŋaa mi dia tiina nɛ, u dia lɛ nɛ nialiŋ kala si laa Yesu wiaa dii maa hilimi. U maa chuↄlɛma. Irasitas, nii-la síi beŋ moribiee taŋ-la lɛ ari la naaŋbie Kↄↄtↄs, ba maa chuↄlɛma. ((
45016024	La Tiina Yesu Kirisito jaŋ fáma nennige a pɛma kala lɛ. Ami.))
45016025	Má leŋ di la dɛnnɛ Wia. U nɛ wuo leŋ di ma wasa kɛŋ yarida a tiŋ Wia wu-zↄmↄ-la mi si bula pima a tigɛ Yesu Kirisito lɛ. Wia nɛ ŋaa nii-la si bi suu. U fa joŋ u wu-zↄmↄ-la
45016026	faa, faafaa kala nɛ aŋ lɛɛlɛ kaa ku lii pulumuŋ tuↄŋ. Lɛɛlɛ Wia leŋe ba bula pi dunia kala nɛ di ba laa wialiŋ dii a tutoba. Nialiŋ síi bul wiaa, Wia Diŋ-zↄŋ-la doluŋ lɛ ma fa ŋmuŋsɛ wiaa a tigɛ wiaa deeŋba lɛ nɛ Wia teniŋ tuↄŋ.
45016027	Má leŋ la to Yesu Kirisito lɛ a dɛnnɛ Wia wuu. U duŋduŋa nɛ kɛŋ wu-jimiŋ. Ami.
46001001	Mi-na Pↄↄl, ari la naaŋbie Sↄsitɛnis nɛ ŋmuŋsɛ teniŋ deeŋ pipima. Wia tuↄtↄruŋ lɛ nɛ u liisɛmi di mi ŋaa Yesu Kirisito naŋzↄↄ.
46001002	La ŋmuŋsɛ teniŋ deeŋ a pipi nialiŋ si laa Yesu wiaa dii aa hilimi Kↄriŋti taŋ-la lɛ nɛ. Wia nɛ liisɛma di ma to Yesu Kirisito lɛ, a ŋaa tuↄ-pul timma u sipaaŋ. U nɛ yirɛma ari nialiŋ kala síi chuↄlɛ Yesu Kirisito a hɛ dunia sɛmɛ-na kala, di ma ŋaa tuↄ-pul timma u teeŋ, di Yesu ŋaa la di ma kala Tiina.
46001003	La Nyimma Wia ari la Tiina Yesu Kirisito lahↄrimↄ lɛ, ma jaŋ hↄŋ ari yarifiɛlaa.
46001004	Mi yie lↄllɛ Wia woruŋ a tiŋ ma wiaa, bɛɛ wiaa u to u lahↄrimↄ lɛ nɛ a joŋ ku-zↄŋŋↄↄ a pima. Kirisito Yesu lɛ nɛ u to a ŋaa ŋii.
46001005	Wii-na kala lɛ, Wia to Yesu lɛ nɛ a pɛma lɛ woruŋ, ma wuo jiŋ ŋii ma si jaŋ wuo bubul wiaa aŋ pɛ jiŋ ba bubuↄsaa maa.
46001006	Wii-la chaasa chiŋ nɛ, bɛɛ wiaa wu-zↄmↄ-la ba si bula a tigɛ Kirisito lɛ hɛ ma tuↄŋ nɛ woruŋ.
46001007	Ŋii wiaa nɛ tii Wia chaasa pɛma lɛ woruŋ. Ma síi gbɛrɛ la Tiina Yesu Kirisito duu miira kↄ ŋii, u joŋ kialiŋ kala si lii u Diŋ-zↄŋ-la teeŋ a dii zile ma lɛ nɛ.
46001008	Wia ma jaŋ chaasa kɛŋma woruŋ, a kaa mu yi tapulii-la la Tiina Yesu Kirisito si jaŋ miira kↄ. U jaŋ kɛŋma di ma sí wu-bↄŋ ŋaa a mu yi Yesu Kirisito si jaŋ miira kↄ tapulii-la.
46001009	Wia kɛŋ wutitii nɛ. U nɛ yirɛma di ma di u Bie Yesu Kirisito ku ŋaa kubala. U nɛ ŋaa la Tiina.
46001010	Mi naaŋbiiriŋ, mii sul ma kala la Tiina Yesu Kirisito doluŋ lɛ, di ma kɛŋ nii-bala a sí dↄŋↄ lɛ pↄru. Mii sulma di ma kɛŋ tuↄ-bala a chiŋ wu-bala lɛ.
46001011	Mi naaŋbiiriŋ, mi nia di maa yuo dↄŋↄ nɛ. La naaŋbie ba síi yirɛ Kuluuwi, u dia niaa nɛ bula pimi.
46001012	Mii chɛ di mi bul ari ma kuŋ-kala bi woŋbii-bala ka to. Ma dↄŋↄ yie bul duu to Pↄↄl hariŋ nɛ, ka dↄŋↄ ma si duu to Apↄlↄs hariŋ nɛ. Dↄŋↄ ma si u to Piita hariŋ nɛ, ka dↄŋↄ ma si u to Kirisito hariŋ nɛ.
46001013	Má leŋ di mi piɛsɛma wiiŋ deeŋ. Ni-bala nɛ tii Kirisitoo? Ba kpaasɛ Pↄↄl mɛrɛ daa-gɛsɛɛ nyuŋ duu laama ta nɛɛ? Ba foma Wii-chuↄlɛ liiŋ Pↄↄl yiriŋ lɛ nɛɛ?
46001014	Mii lↄllɛ Wia ari mi si bi ma kuŋ-kala Wii-chuↄlɛ liiŋ fo, see la naaŋbie Kirisipas ari Gayas duŋduŋa.
46001015	Ŋii wiaa nuu ma saa bi jaŋ wuo bul ari mi fou Wii-chuↄlɛ liiŋ di u ŋaa mi haritooru.
46001016	Mi liise yi ari mi fo la naaŋbie Sitɛfinis ari u dia niaa ma Wii-chuↄlɛ liiŋ.
46001017	Mi biina mi bira bi niaa dↄŋsuŋ Wii-chuↄlɛ liiŋ fo, bɛɛ wiaa Kirisito bimi tima di mi ku fo niaa Wii-chuↄlɛ liiŋ. U tiŋmi nɛ di mi ku bul Wia wu-zↄmↄ-la. Nuhuobiine wu-jimiŋ dee u joŋo pimi mi kaa bubul wialiŋ. U ŋaa ŋii di dol-la si lii Kirisito lɛ, a tiŋ u si suu daa-gɛsɛɛ nyuŋ ŋii, sí pɛi ŋaa nɛ.
46001018	La si si ari Kirisito suu daa-gɛsɛɛ nyuŋ bi bubuↄ kɛnɛ nialiŋ si lɛlɛ teeŋ. Ama la nialiŋ Wia si laa ta, wialiŋ la síi bul lii u teeŋ nɛ a kɛŋ doluŋ la teeŋ.
46001019	Wia teniŋ tuↄŋ ba bula di Wia si u jaŋ leŋ di wu-jinnaa wu-jimii-la ŋaa pɛi, ka wu-jiŋ kiŋkɛŋ tiŋŋaa wu-jimiŋ ma ŋaa pɛi.
46001020	Di ŋii nɛ ŋaa, nii nɛ wu-jinna-la jaŋ hɛ? Wu-jiŋ kiŋkɛŋ timma-la, nii nɛ ba jaŋ hɛ? Nialiŋ si kɛŋ wiaa kaa lilɛrɛ dunia deeŋ lɛ, ba ma jaŋ hɛ nii? Wia daga ari dunia deeŋ wu-jimiŋ ŋaa ni-yaari wu-jimii nɛ.
46001021	Wia si kɛŋ wu-jimiŋ, ŋii nɛ tii u wuo ŋaa di nuhuobiine sí u titia wu-jimiŋ lɛ to a jiŋ u-na Wia. Niaa si di Wia wu-zↄmↄ-la la síi bul ŋaa wu-tↄↄnu nɛ. Ama nialiŋ si laa wialiŋ dii, Wia jaŋ laaba ta.
46001022	J_uu tiŋŋaa cho di Wia ŋaa wu-magil nɛ di ba na, ka Giriik tiŋŋaa ma cho di Wia dagɛ u wu-jimiŋ di ba na.
46001023	Ama Kirisito si suu daa-gɛsɛɛ nyuŋ wiaa nɛ la bubul. Kirisito si suu daa-gɛsɛɛ nyuŋ leŋ J_uu tiŋŋaa baaniŋ sisii, aŋ ka nialiŋ si bi J_uu tiŋŋaa ŋaa teeŋ u ŋaa wu-pɛi nɛ.
46001024	Ama nialiŋ Wia si yira kala teeŋ, J_uu tiŋŋaa ari Giriik tiŋŋaa kala, Kirisito lɛ nɛ Wia doluŋ ari u wu-jimiŋ kala hɛ.
46001025	U maga di ma jiŋ ari wii-la si lii Wia teeŋ, niaa si u ŋaa ni-yaari wii nɛ, u paala kpia nuhuobiine wu-jimiŋ, ka ba bi jiŋ. Wii-la ma si lii Wia teeŋ, ka nuhuobiine si u ŋaa wu-puguŋ, u kɛŋ doluŋ a kii nuhuobiine.
46001026	Mi naaŋbiiriŋ, má liise yi ŋii ma fa si naga bua-la lɛ Wia si yirɛma. Ma tuↄŋ niaa baŋmɛɛ nɛ fa kɛŋ wu-jimiŋ, koo ma tuↄŋ niaa baŋmɛɛ nɛ faa dii doluŋ niaa lɛ? Ma niaa baŋmɛɛ ma nɛ fa ŋaa ni-balaa nuhuobiinee teeŋ?
46001027	Wia paala chaasa liisɛ nialiŋ dunia niaa si si ba ŋaa ni-yaari nɛ, duu wuo hɛ dunia niaa wu-jinnaa hiisiŋ lɛ. Wia bira liisɛ nialiŋ ma dunia niaa si si ba ŋaa ni-pugunuŋ nɛ, duu wuo hɛ ni-duoruŋ hiisiŋ lɛ.
46001028	Wia liisɛ nialiŋ dunia niaa si bee guguunɛ ari nialiŋ si bi lee kɛnɛ dunia lɛ, duu wuo chei nialiŋ dunia niaa si biina ari ba ŋaa nia.
46001029	Wia ŋaa ŋii di nuu-kala sí u doluŋ lɛ wuo to a bigisi u titia lɛ Wia teeŋ.
46001030	Ama Wia leŋe ma to Kirisito Yesu lɛ a kɛŋ miisiŋ. Wia saa leŋe Kirisito nɛ ŋaa la wu-jimiŋ. A tiŋ u wiaa Wia laala ta nɛ, la ku ŋaa tuↄ-pul timma u teeŋ, a ŋaa nialiŋ si bi disinniŋ kɛnɛ.
46001031	Wia teniŋ tuↄŋ ba bula, "Di nuu-kala níi chɛ duu bigisi u titia lɛ, u tiina maga duu bigisi u titia a mu tigɛ wii-la la Tiina si ŋaa pu lɛ nɛ."
46002001	Mi naaŋbiiriŋ, mi si kↄ ma teeŋ di mi bul Wia wu-zↄmↄ-la a pima, mi bi wu-duduosi bula a nagɛ di mi kɛŋ wu-jimiŋ.
46002002	Mi si kↄ ma teeŋ, mi naga ari mi bi wii-kala jiŋ nɛ, see Yesu Kirisito si suu daa-gɛsɛɛ nyuŋ duŋduŋa wiaa.
46002003	Ŋii wiaa, mi si hɛ ma teeŋ, mi fa nagɛ ni-pugu nɛ. Fawulluŋ fa kɛŋmi, mi bↄyɛ jujoŋ.
46002004	Nuhuobiine wu-jimiŋ dee mi kaa bubul Wia wu-zↄmↄ-la, aŋ pɛ didagɛ ma maa. Ama ŋii mi síi bul wiaa daga ari Wia Diŋ-zↄŋ-la doluŋ hɛmi lɛ nɛ.
46002005	Wia ŋaa ŋii mi lɛ di ma na u doluŋ a laa u wiaa dii, a sí nuhuobiine wu-jimiŋ lɛ to.
46002006	Ama nialiŋ si waa Wia wiaa lɛ, la yie didagɛba wu-jimiŋ nɛ. Wu-jimiŋ deeŋ la síi dagu tuo dunia deeŋ niaa wu-jimiŋ, dunia deeŋ ni-duoruŋ wu-jimiŋ ma dee. Ni-duoruŋ deeŋba wu-jimiŋ jaŋ dɛrɛ.
46002007	Wu-jimii-la wiaa mi síi bul, u lii Wia teeŋ nɛ a ŋaa wu-faali niaa teeŋ. Wu-jimii-la faa nɛ Wia teeŋ nɛ, ka dunia-na suomi. Wia liisɛla di la kɛŋ wu-jimiŋ deeŋ nɛ a wuo kɛŋ tula u teeŋ.
46002008	Nialiŋ kala síi beŋ dunia deeŋ bi wiaa deeŋba bubuↄŋ jiŋ. Di ba nɛ fa jiŋba, ba fa bi jaŋ kpaasɛ la Tiina-la si kɛŋ tula a mɛrɛ daa-gɛsɛ-la nyuŋ.
46002009	Ba ŋmuŋsɛ Wia teniŋ tuↄŋ ari ku-la nuhuobiine ha si bi na, ari ku-la u ha si bi u wiaa ma nia, ari ku-la ha si bi nuhuobiine tuↄbiinaa jua, kialiŋ titia nɛ Wia wasa bil nialiŋ si chou lɛ.
46002010	Ama Wia to u Diŋ-zↄŋ-la lɛ nɛ a leŋ la-na jiŋ wiaa deeŋba fa si faa. Wia Diŋ-zↄŋ-la yie gbilli wii-kala nɛ, a paala jiŋ Wia wii-wii-kala.
46002011	Nuhuobiiŋ bɛɛ nɛ jaŋ wuo jiŋ wii-la u dↄŋↄ síi biinu? Nuu-kala bi wuo jiŋ, see u tiina titia síi biinu wii-la. Ŋii titia nɛ nuu-kala bi jaŋ wuo jiŋ wialiŋ Wia síi biinu, see Wia Diŋ-zↄŋ-la duŋduŋa.
46002012	La laa Wia Diŋ-zↄŋ-la nɛ. U tuo dunia deeŋ kuŋ. Wia joŋ u Diŋ-zↄŋ-la a pila nɛ di la wuo jiŋ kialiŋ kala u si joŋo dii zile la lɛ.
46002013	La yie bul kiaa deeŋba wiaa a pi niaa nɛ. Dunia deeŋ wu-jimiŋ dee la kaa bubul wiaa. Ama Wia Diŋ-zↄŋ-la nɛ dagɛla ŋii la si jaŋ bul wialiŋ. U yie dagɛ u titia wiaa bubuↄsaa a pi nialiŋ lɛ u si hɛ, di ba ma jiŋ ba bubuↄsaa.
46002014	Nii-la kala si bi Wia Diŋ-zↄŋ-la kɛnɛ bi jaŋ laa kialiŋ Wia si joŋo pi nialiŋ si kɛŋ u Diŋ-zↄŋ-la. U tiina bi jaŋ wuo jiŋba. Ba yie ŋaa wu-pɛiba nɛ u teeŋ, bɛɛ wiaa nuu bi jaŋ wuo jiŋba, see duu kɛŋ Wia Diŋ-zↄŋ-la.
46002015	Nii-la si kɛŋ Wia Diŋ-zↄŋ-la nɛ jaŋ wuo chagilɛ nuu-kala. Ama nii-la si bi Wia Diŋ-zↄŋ-la kɛnɛ bi jaŋ wuo chagilɛ nii-la si kɛŋ Wia Diŋ-zↄŋ-la.
46002016	Wia teniŋ tuↄŋ ŋla nɛ ba ŋmuŋsɛ a piɛsɛ, "Kubɛɛ nɛ jiŋ la Tiina Wia tuↄbiinaa? Kubɛɛ nɛ jaŋ wuo bul wiaa a chagilu?" Ama la-na jiŋ Kirisito tuↄbiinaa nɛ.
46003001	Mi naaŋbiiriŋ, mi bi wuo bul wiaa ma teeŋ ari ma ŋaa nialiŋ síi to wialiŋ síi tↄrɛ Wia Diŋ-zↄŋ-la tuↄŋ nɛ. Ama mi bul wiaa ma teeŋ ari nialiŋ síi to ba tuↄtↄrɛ wu-ŋaalaa lɛ nɛ. Ma ha ŋaa haŋbiisiŋ nɛ Kirisito wiaa lɛ.
46003002	Wialiŋ mi si bula ma teeŋ, ba naga yiliŋ nɛ mi leŋ ma wasɛ. Mi bi wu-yuŋi kala bula pima. Bua-la lɛ, ma ha bi siri ŋaa di ma nii wu-yuŋi. Ari lɛɛlɛ kala ma ha bi wu-yuŋi kala wuo nii.
46003003	Wii-la si tii ma haa to ma tuↄtↄrɛ wu-ŋaalaa lɛ nɛ: Ma si kɛŋ yaribieriŋ dↄŋↄ lɛ ŋii a yuyuo dↄŋↄ ŋii daga ari maa to ma tuↄtↄrɛ wu-ŋaalaa lɛ nɛ, a ŋiŋaa wii-kala ari nialiŋ si bi Wia jiŋ síi ŋaa ŋii.
46003004	Ma yie pↄrɛ dↄŋↄ lɛ nɛ. Dↄŋↄ si duu to Pↄↄl hariŋ nɛ, ka dↄŋↄ ma si duu to Apↄlↄs hariŋ nɛ. Ma síi bul ŋii, dunia niaa wu-bulaa dee ma bubul ŋii?
46003005	Kubɛɛ nɛ Apↄlↄs? Kubɛɛ nɛ Pↄↄl? La ŋaa Wia tiŋtinnaa nɛ. La nɛ bul Wia wiaa pima ma laa dii. La kuŋ-kala tiŋ tiŋtimii-la la Tiina Wia si joŋo pila di la titiŋ nɛ.
46003006	Wia wialiŋ la si bula pima nagɛ tii-bie nɛ la chↄŋsɛ. Mi nɛ chↄŋsɛ tia-la, Apↄlↄs ma nɛ ŋaa liiŋ a misɛ, ama Wia nɛ leŋe tia-la waa.
46003007	Nii-la si chↄŋsɛ tia-la ari nii-la si ŋaa liiŋ misɛ tia-la kala bi siifia wii ŋaa. Wia nɛ kii ba kala, bɛɛ wiaa u nɛ leŋe tia-la waa.
46003008	Nii-la si chↄŋsɛ tia-la ari nii-la si ŋaa liiŋ misɛ tia-la, ba kala tima magɛ dↄŋↄ nɛ. Wia jaŋ t_iŋ nuu-kala a magɛ ŋii u si tiŋ u tiŋtimii-la magɛ.
46003009	La kala ŋaa tiŋtinni dↄŋsɛ nɛ a pɛ Wia lɛ laa tiŋ. Ma saa nagɛ Wia baga nɛ la pɛrɛ hihɛ. Ma bira nagɛ dia-la Wia titia si saa nɛ.
46003010	Tiŋtimii-la mi síi tiŋ, Wia nɛ joŋ doluŋ pimi. Mi nagɛ dii-sara-la si jiŋ dia saaniŋ woruŋ nɛ a bil Wia-dia-la geŋtine. Nuu ma dↄŋ nɛ saa dia-la u jil. Nuu-kala saa fiɛlɛ u siaa a saa dia-la duu jil.
46003011	Wia laa sipaaŋ nɛ a joŋ Yesu Kirisito duu ŋaa u dia-la geŋtine. Nuu-kala bira bi jaŋ wuo bil dia-la geŋtine yiri.
46003012	Di nuu nɛ joŋ sɛlimɛ kaa saa dia-la duu jil, koo hↄↄŋ, koo tabiiŋ, koo daa-borusuŋ, koo tutↄ, koo kaha,
46003013	di Kirisito nɛ miira kↄ tapulii-la, kialiŋ nuu-kala si joŋo saa dia-la u jil, ba jaŋ nau. Nyiniŋ nɛ jaŋ dagɛ ku-la ba si kaa saa nagisiŋ. Ba jaŋ to ŋii lɛ a jiŋ tiŋtimii-la nuu-kala si tima.
46003014	Di nyiŋ-la nɛ kↄ aŋ bi wuo dii kialiŋ nuu-kala si kaa saa dia-la, u tiina jaŋ laa u time.
46003015	Ama di nyiŋ-la nɛ wuo dii kialiŋ nuu-kala si kaa saa dia-la, u tiina jaŋ tel. Ama u-na titia Wia jaŋ laau ta. U jaŋ naga ari nyiŋ-la faa chɛ duu dii u tiina nɛ, aŋ ka Wia liisu nyiŋ-la lɛ.
46003016	Ma bi jiŋ ari ma ŋaa Wia-dia nɛ Wia Diŋ-zↄŋ-la jujuu?
46003017	Ŋii wiaa, di nuu-kala nɛ chei Wia-dia-la, Wia ma jaŋ chei u tiina. Wia-dia bi disinniŋ kɛnɛ. Ma titia nɛ ŋaa dia-la.
46003018	Nuu-kala sí u titia nyisu. Di nuu nɛ hɛ ma tuↄŋ a biinɛ ari u kɛŋ wu-jimiŋ dunia deeŋ lɛ nɛ, u maga duu birimɛ ni-yaari nɛ a wuo kɛŋ wu-jimii-la si lii Wia teeŋ.
46003019	Dunia niaa wu-jimiŋ ŋaa pɛi nɛ Wia teeŋ. Wia teniŋ tuↄŋ ba bula ari "Wia to dunia niaa wu-jimiŋ lɛ nɛ a bɛrɛ kɛsɛba."
46003020	Wia teniŋ sɛmɛ dↄŋↄ ma ba ŋmuŋsa ari wu-jinnaa tuↄbiinaa kala ŋaa pɛi nɛ.
46003021	Ŋii wiaa nuu-kala saa sí u bↄyɛ lɛ ŋmoo a dagɛ wii-la nuhuobiine si jaŋ wuo ŋaa. Wutitii, ma nɛ tii kuŋ-kala.
46003022	Ma nɛ tii Pↄↄl, a tii Apↄlↄs, a tii Piita, a tii dunia, a tii miisiŋ, a tii suuŋ ma, a tii lɛɛlɛ ari maachie. Ma nɛ tii ba kala.
46003023	Kirisito nɛ tiima, Wia ma nɛ tii Kirisito.
46004001	Ma síi beŋla ŋii, u maga di nuu-kala jiŋ ari la ŋaa Kirisito tiŋtinnaa nɛ. La nagɛ nialiŋ síi beŋ Wia kiaa pupu nɛ. U nɛ leŋe la bubul u wu-kpuŋkperisi-la fa si faa a pipi niaa.
46004002	Ama u maga di tiŋtinni kala kɛŋ wutitii a titiŋ u tiŋtiŋŋaa.
46004003	Mi sipaa tuo di ma níi bul mi teeŋ a mu tigɛ wialiŋ mi síi dagɛ lɛ. Mi paala bi cheeriŋ joŋo pi mi titia, ŋii wiaa nuu-kala bi jaŋ joŋ cheeriŋ pimi a mu tigɛ mi wu-ŋaalaa lɛ.
46004004	Mi tuↄbiinaa kala chese nɛ. Ama mi saa bi jaŋ wuo dagɛ ari mi bi wii cheye. La Tiina Wia nɛ jaŋ dii mi sariya a jiŋ ari mi cheye nɛ koo mi bi cheye.
46004005	Ŋii wiaa, ma sí cheeriŋ joŋo pi nuu-kala, see di tapulii-la la Tiina si jaŋ kↄ a dii la sariya. Duu nɛ miira kↄ, wu-bↄmↄ-la kala niaa si ŋaa birimiŋ tuↄŋ, ba kala jaŋ ku lii pulumuŋ. Niaa tuↄbiiŋ-lↄrunu-la kala ba si kɛnɛ jaŋ ku lii pulumuŋ lɛ. Nuu-kala si kɛŋ time magɛ ŋii Wia teeŋ, u jaŋ laa.
46004006	A tiŋ ma wiaa, mi naaŋbiiriŋ, mi joŋ wiaa deeŋba mi si bula, a kaa dagɛ la di Apↄlↄs si nagɛ ŋii nɛ. Mi ŋaa ŋii di ma wuo gunnɛ a wuo tuto Wia niiŋ wialiŋ ari la síi to ŋii, di ma sí dↄŋↄ lɛ pↄru a cho dↄŋsuŋ aŋ bɛrɛ dↄŋsuŋ.
46004007	Kubɛɛ nɛ ŋaa ma yuga kii ma dↄŋsuŋ? Wia dee bi kialiŋ ma si kɛnɛ joŋo pimaa? Bɛɛ nɛ tii ma bibigisi ma titia lɛ a nagɛ kialiŋ ma si kɛnɛ, Wia dee bi joŋo pima?
46004008	Ma paala kɛŋ kuŋ-kala ma síi chɛ nɛ. Ma paala kiila nɛ aŋ lɛɛlɛ dii kuoruŋ. Wutitii, la fa cho di ma dii kuoruŋ, di la di ma kala bibeŋ kuŋ-kala nɛ.
46004009	U naga ari Wia joŋ la nialiŋ si ŋaa u naŋzↄↄba di la ŋaa ni-pɛiba nɛ dunia deeŋ lɛ. U naga ba liisɛla niaa tuↄŋ di ba kpula nɛ. Ba tuↄsɛla a kaa ku lii, di dunia niaa kala ari Wia tiŋdaaraa nala a huurila nɛ.
46004010	A tiŋ Kirisito wiaa, la ŋaa ni-yaara nɛ, ka ma-na kɛŋ wu-jimiŋ Kirisito teeŋ. La-na ŋaa puwuoloo nɛ, aŋ ka ma-na ŋaa ni-duori. Niaa mumↄŋla lɛ aŋ zizilma.
46004011	Naa-buasuŋ deeŋba lɛ losuŋ ari lii-nyuasuŋ kɛŋla nɛ, la laalɛ gɛri-kↄsumↄↄ, ba ŋmuŋmoola, la gↄllↄ bibaarɛ.
46004012	La faasa titiŋ nɛ di la pɛ la titia lɛ. Di niaa nɛ ŋmiɛsa hɛla lɛ, la-na yie sul Wia piba nɛ, di ba nɛ to naasiŋ dudↄgisɛla, la yie nyalimɛ nɛ.
46004013	Di ba nɛ chei la yiriŋ, la-na yie bubul wu-zↄŋŋↄↄ nɛ ba teeŋ. Naa-buasuŋ deeŋba lɛ, dunia nisuruŋ paala kpiala nɛ.
46004014	Ma nagɛ mi bii-choolie nɛ. Ŋii wiaa, mi bi wiaa deeŋba ŋmuŋsa pima di hiisiŋ kɛŋma, ama mii chɛ di mi chagilɛma nɛ.
46004015	Di ma nɛ kɛŋ sipaa-laaraa síi dagɛma Kirisito wiaa, di ba nɛ ŋaa bui fii maa, ma bi nyimmaba kɛnɛ. Mi nɛ ŋaa ma nyimma Yesu Kirisito lɛ, bɛɛ wiaa mi nɛ bul Wia wu-zↄmↄ-la a pima.
46004016	Ŋii wiaa mii sulma di ma to mi hariŋ a ŋiŋaa wialiŋ mi síi ŋaa.
46004017	Ŋii nɛ tii mi tiŋ Timoti duu kↄ ma teeŋ ŋii. U nagɛ mi bii-choolii nɛ, a kɛŋ wutitii maa la Tiina Kirisito wiaa lɛ. U jaŋ liliisima ŋii mi síi to Kirisito wiaa, ari ŋii mi si yie dagɛba lee-na kala niaa si laa Yesu wiaa dii aa hilimi tuↄŋ.
46004018	Ma dↄŋsuŋ kɛŋ nyu-duoŋ nɛ a bibiinɛ ari mi bi jaŋ ku nama.
46004019	Di Wia nɛ sɛyɛ, mi bi jaŋ dieni aŋ ku nama. Di mi nɛ kↄ, mi bi chɛ di mi nii nyu-duo tiŋŋaa deeŋba wu-bulaa duŋduŋa, ama mi jaŋ chichɛ di mi jiŋ lee-la ba doluŋ si hɛ.
46004020	Wia kuorii-la bi nuhuobiine wu-bulaa lɛ china, ama Wia doluŋ lɛ nɛ u chiŋ.
46004021	Wu-bɛɛ nɛ ma cho? Mi kori chiba ku viirɛmaa, koo mi kɛŋ chonuŋ ari siifiɛlaa kↄↄ?
46005001	Ba vɛnɛɛ bul, mi nii ari nuu nɛ hɛ ma tuↄŋ a ŋaa disinniŋ. U ŋii lↄrↄ. Nialiŋ si bi Wia jiŋ ma paala bi ŋii ka ŋaa. Ba bula pimi ari nuu nɛ hɛ ma tuↄŋ a laa u nyimma haala jaa.
46005002	Ɛɛ nɛ saa ma jaŋ wuo ŋaa a bigisi ma titia lɛ? U maga di ma tuↄŋ chei nɛ, ka di ma liisɛ nii-la si ŋaa ŋii a ta ma tuↄŋ.
46005003	Mi-na, mi paala hɛ di-bolii nɛ, ama mi dima guoli ma tuↄŋ nɛ. La Tiina Yesu doluŋ lɛ, mi paala joŋ cheeriŋ pi nii-la si ŋaa wu-lↄruŋ deeŋ nɛ.
46005004	Mi joŋ cheeriŋ pi tiina nɛ. La Tiina Yesu Kirisito doluŋ lɛ, di ma nɛ ku hilimi, ka mi dima hɛ ma tuↄŋ,
46005005	má joŋ baala deeŋ hɛ Sitaani nisiŋ lɛ, di u to u tuↄtↄrɛ wu-ŋaalaa lɛ a dↄgisɛ u yaraa, ka di Wia laa u dima ta tapulii-la la Tiina si jaŋ miira kↄ.
46005006	Ma síi bigisi ma titia lɛ ŋii, u ŋaa pɛi nɛ. Ma bi jiŋ ari si-buruŋ mua nɛ ba yie joŋo hɛ boroboro munuŋ lɛ, ka u sii puↄrɛ a yugɛɛ?
46005007	Má joŋ si-buru-binii-la ta. Di ma nɛ ŋaa ŋii, ma jaŋ wuo ŋaa tuↄ-pul timma, a wuo nagɛ boroboro muŋ-falii-la ba ha si bi si-buruŋ hɛ. Ma saa jima ari ma bi haachɛ kɛnɛ. La ŋaa siri di la gbieli diisiŋ gbieli-bal-la nɛ. Kirisito nɛ ŋaa Pie-bie-la ba si kpua di la kaa dii la diisiŋ gbieli-bal-la.
46005008	Ŋii wiaa, má leŋ di la gbieli la diisiŋ gbieli-bal-la. Má leŋ di la joŋ boroboro binii-la si kɛŋ si-buruŋ ta. Si-buru-la nagɛ haachɛ ari tuↄ-bↄmuŋ nɛ. Má leŋ di la gbieli ari boroboro-la si bi si-buruŋ kɛnɛ. Boroboro deeŋ nagɛ wutitii ari tuↄ-pula nɛ.
46005009	Teŋ-la mi si ŋmuŋsa pima, mi bula pima di ma liisɛ ma titia nialiŋ síi ŋaa disinniŋ tuↄŋ nɛ.
46005010	Mi saa bi bula ari ma sí dunia niaa si ŋaa disiŋ tiŋŋaa, koo nialiŋ si kɛŋ tuↄ-luŋuŋ, koo gaaraa, koo vui-kpaaraa tuↄŋ guolu. Di ma níi chɛ di ma sí ba tuↄŋ guolu, ŋii-na ma bi jaŋ hɛ dunia lɛ.
46005011	Ama wii-la mi síi bul nɛ ŋla: Ma sí ma titia kaa mu mɛrɛ nii-la si si u ŋaa nialiŋ si laa Wia wiaa dii dↄŋↄ nɛ aŋ ŋiŋaa disinniŋ, koo u kɛŋ tuↄ-luŋuŋ, koo u kpaarɛ vuiaa, koo u gↄllↄ chichei niaa yiriŋ, koo u ŋaa si-nyuaru, koo u ŋaa gaaru. Ma paala sí leŋe di ma di tiina hↄŋ a dii kudiilee maa.
46005012	Mi tiŋtimiŋ dee di mi dii nialiŋ si bi Yesu jiŋ sariya. Ama ma-na saa maga di ma dii dↄŋↄba sariya nɛ.
46005013	Nialiŋ si bi Yesu jiŋ-na, Wia nɛ jaŋ dii ba sariya. Wia teniŋ tuↄŋ ba bula, "Má liisɛ ni-bↄmuŋ ma tuↄŋ."
46006001	Ma nialiŋ si ŋaa Wia niaa, di wii nɛ ku hɛ ma balia pɛgɛ, dↄŋↄ yie kɛŋ wii-la kaa mu nialiŋ si bi Wia ka chuↄlɛ teeŋ nɛ, di ba bul wii-la a wasɛ. Bɛɛ nɛ tii ma ŋaa ŋla? Bɛɛ nɛ tii ma yie bi leŋe Wia niaa bul wii-la wiwasɛ?
46006002	Ma bi jiŋ ari Wia niaa nɛ jaŋ dii dunia niaa sariya? Di ma nɛ jaŋ dii dunia niaa sariya, ma bi wu-biisiŋ deeŋba wuo bula wiwasɛɛ?
46006003	Ma bi jiŋ ari la Wia niaa nɛ jaŋ dii Wia tiŋdaaraa ma sariya? A saa ku bibeŋ wialiŋ si ŋaa dunia lɛɛ?
46006004	Ŋii-na saa, di wii ku hɛ ma balia pɛgɛ, bɛɛ nɛ tii ma yie mu nialiŋ si bi Wia ka chuↄlɛ teeŋ, nialiŋ si bi di-chinii kɛnɛ nialiŋ si laa Yesu wiaa dii aa hilimi sipaaŋ di ba bula wasɛ pima?
46006005	Ma hiisi nɛ. Ni-bala paala tuo ma tuↄŋ si kɛŋ wu-jimiŋ, di wii nɛ ku hɛ Wia niaa balia pɛgɛ, duu wuo bul a wasɛɛ?
46006006	Ama di Wia niaa balia nɛ kɛŋ wii, dↄŋↄ yie kɛŋ u dↄŋↄ tiina mu nialiŋ si bi Wia ka chuↄlɛ teeŋ nɛ ba bul wii-la wasɛ piba.
46006007	Ma si vɛnɛɛ kɛŋ dↄŋↄ mumu niaa deeŋba teeŋ di ba dii ma wu-buluŋ pima, daga ari ma kala tele nɛ Wia woŋbiiŋ lɛ. Di nuu nɛ ŋaa wii chei u dↄŋↄ, bɛɛ nɛ tii u bi tↄrɛ? Di nuu nɛ gura laa u dↄŋↄ kiaa, bɛɛ nɛ tii u bi leŋe tiina kikɛŋ kialiŋ?
46006008	Ama ma titia yie ŋaa wiaa chichei dↄŋↄ aŋ girima lilaa ma naaŋbiiriŋ ma kiaa.
46006009	Ma bi jiŋ ari tuↄ-bↄŋ tiŋŋaa bi jaŋ wuo juu Wia kuorii-la tuↄŋ? Ma sí ma titia nyisu. Nialiŋ si ŋaa disinniŋ ari nialiŋ síi kpaarɛ vuiaa, ari nialiŋ si gↄllↄ chichɛ niaa haalaa, ari baalaa koo haalaa balia si jaa dↄŋↄ, ari baala-la koo haala-la si gↄllɛ lee-kala aa ŋaa ba-liili koo ha-liili wiaa,
46006010	ari gaaraa ari tuↄ-luŋ tiŋŋaa, ari si-nyuaraa, ari nialiŋ síi chei niaa yiriŋ, ari nialiŋ síi girima lilaa dↄŋↄba kiaa, niaa deeŋba kuŋ-kala bi jaŋ wuo juu Wia kuorii-la tuↄŋ.
46006011	Ma dↄŋsuŋ faa ŋaa wiaa deeŋba nɛ. Ama Wia fo ma haachɛba ta nɛ. Wia nɛ tiima. A tiŋ la Tiina Kirisito Yesu wiaa ari Wia Diŋ-zↄŋ-la doluŋ lɛ, ma ŋaa tuↄ-pul timma nɛ Wia teeŋ.
46006012	Mi jaŋ wuo bul ari di mi nɛ cho, mi jaŋ ŋaa wii-na kala mi síi chɛ. Wutitii nɛ, ama wii-na kala bi jaŋ ŋaa wu-zↄŋ a pimi. Mi jaŋ wuo bira bul ari mi nɛ cho, mi jaŋ wuo ŋaa wii-kala, ama mi bi jaŋ sɛi di kuŋ-kala kɛŋ doluŋ mi lɛ.
46006013	Nuu ma hɛ dimɛ a ma jaŋ bul, Wia nɛ ŋaa kudiilee ba dii hihɛ luoruŋ lɛ, ka luoruŋ ma laa kudiile-la bibil. Wutitii nɛ, ama Wia jaŋ leŋ di kudiilee ari luoru-la kala pua. Wia bi nuhuobiine ŋaa duu kɛŋ u yaraa ŋiŋaa disinniŋ, ama duu kɛŋ u yaraa tima pupu. Wia nɛ tii yara-la maa.
46006014	Wia doluŋ lɛ nɛ u chisɛ la Tiina Kirisito suuŋ lɛ. U jaŋ chisɛla ma suuŋ lɛ.
46006015	Ma bi jiŋ ari ma yaraa ŋaa Kirisito yaraa sɛmɛ dↄŋↄ nɛɛ? Ma bira biina ari mi jaŋ wuo joŋ Kirisito yaraa sɛmɛ dↄŋↄ a mɛrɛ ha-chↄrumuŋ yaraa lɛ? Ai, mi bi jaŋ ŋaa ŋii.
46006016	Koo ma bi jiŋ di baala nɛ kɛŋ ha-chↄruŋ-la piŋ, ba kala ŋaa kubala nɛɛ? Wia teniŋ tuↄŋ ba chaasa bul, "Baala ari u haala jaŋ mɛrɛ dↄŋↄ lɛ a ŋaa kubala."
46006017	Ŋii titia nɛ nii-la si kɛŋ u titia mu mɛrɛ la Tiina Kirisito lɛ, ba duu ŋaa kubala nɛ Wia Diŋ-zↄŋ-la doluŋ lɛ.
46006018	Má liisɛ ma titia disinniŋ lɛ. Haachɛ-dↄŋ-na kala nuhuobiine si ŋaa bi u yaraa ka chei, ama baal-la si ŋaa disinniŋ yie chei u yaraa kala nɛ.
46006019	Ma bi jiŋ ari ma yaraa ŋaa Wia Diŋ-zↄŋ-la u si joŋo pima dia nɛɛ? Ma dee bi ma titia tii. Wia nɛ tiima.
46006020	Wia joŋ u chaliŋ nɛ yↄↄma. Ŋii wiaa, má kɛŋ ma yaaraa tiŋ tiŋtimii-la síi tↄrɛ Wia tuↄŋ.
46007001	Teŋ-la ma si ŋmuŋsa pimi tuↄŋ ma piɛsɛmi wiaa dↄŋsuŋ. Mii chɛ di mi bul wiaa a tigɛ wialiŋ lɛ nɛ. U ŋaa wu-zↄŋ nɛ di baala nɛ bi haala jaa.
46007002	Ama a tiŋ wu-liiliŋ wiaa, baal kala jaa u haala, di haal ma kala jaa u bala.
46007003	U maga di baala ari u haala joŋ ba titia a pipi dↄŋↄ, a ŋiŋaa dↄŋↄba tuↄtↄrɛ wiaa.
46007004	Haala bi u titia tii, u bala nɛ tiiu, baala ma bi u titia tii, u haala nɛ tiiu.
46007005	Di baala níi chɛ u haala, u bi maga di haala via, di haala ma níi chɛ u bala, u bi maga di u bala ma via, see di ba kala sɛyɛ ari ba bi jaŋ jiŋ dↄŋↄ a magɛ tapulaa baŋmɛnɛ, aŋ joŋ ba titia kala hɛ Wii-chuↄluŋ lɛ. Ama di ma nɛ chuↄlɛ Wia dɛrɛ, má bira suomo jiŋ dↄŋↄ. Di ma níi ŋaa ŋii, Sitaani bi jaŋ wuo na woŋbiiŋ a joŋma hɛ haachɛ lɛ a tiŋ ma si bi ma titia kɛniŋ jiŋ wiaa.
46007006	Mi síi bul wiiŋ deeŋ a pipima, u bi naga ari mii chɛ di mi bil wii nɛ pima di ma tuto.
46007007	Wutitii nɛ, mi fa jaŋ cho di ma kuŋ-kala nagɛmi a bi haala jaa. Ama nuu ma kala ari u wii Wia si joŋo pu nɛ. Wia yie joŋ wiiŋ deeŋ a pi kubala a joŋ wii dↄŋ a pi nuu dↄŋ maa.
46007008	Mii chɛ di mi bul boŋjoŋŋoo ari ha-boŋjoŋŋoo ari ma yo-haalaa wiaa nɛ. U jaŋ ŋaa wu-zↄŋ di ma ma nɛ nagɛmi a bi baala koo haala jaa.
46007009	Ama di ma nɛ bi ma titia wuo kikɛŋ, má mu jaa balaba ari haalaa. U nɛ kpia ma si jaŋ joŋ baalaa koo haalaa wiaa a hɛ ma nyuŋ lɛ.
46007010	Baala-la si kɛŋ haalaa ari haala-la si kɛŋ balaba, mii chɛ di mi bul wiiŋ deeŋ pima nɛ. Mi titia dee bi bul, ama la Tiina níi bul wii-la. U nɛ ŋla: ari haala bi maga duu via u bala,
46007011	ama di haal nɛ via u bala, u maga duu bira sí baal dↄŋ jaa nɛ, aŋ hↄŋ a ŋaa ha-boŋjoŋ. Duu nɛ na duu bi boŋjoruŋ wuo hↄŋ, u maga duu miira mu u bala teeŋ. Baala ma bi maga duu via u haala.
46007012	Ma ni-kaanaa maa, mi-na Pↄↄl nɛ bul wiiŋ deeŋ pipima, la Tiina Wia dee. Di baal-la si laa Wia wiaa dii nɛ kɛŋ haal-la si bi Wia wiaa laa dii, di haal-la nɛ sɛyɛ di ba hↄŋ, baal-la bi maga di u viau.
46007013	Di haal-la si laa Wia wiaa dii nɛ kɛŋ baal-la si bi Wia wiaa laa dii, duu nɛ sɛyɛ di ba duu hↄŋ, u bi maga di haal-la viau.
46007014	Wii-la si tii nɛ ŋla: Di haala nɛ laa Wia wiaa dii aŋ ka u bala bi laa dii, a tiŋ haal-la wiaa, Wia yie joŋ ari baal-la ma bi disinniŋ kɛnɛ. Ŋii titia nɛ, di baal nɛ laa Wia wiaa dii aŋ ka u haala bi laa dii, a tiŋ baal-la wiaa, Wia yie joŋ ari haal-la ma bi disinniŋ kɛnɛ. Di ŋii fa dee, ba biiriŋ fa jaŋ nagɛ nialiŋ si bi Wia ka chuↄlɛ biiriŋ a kɛŋ disinniŋ. Ama ba biiriŋ bi disinniŋ kɛnɛ Wia teeŋ.
46007015	Baal koo haal, di ba tuↄŋ nii-la si bi Wia ka chuↄlɛ níi chɛ di nii-la u si jaa viiri, u maga duu viiri. Duu nɛ viire, nii-la síi chuↄlɛ Wia bi wii ŋaa chei. Wia yie chichɛ di ma hↄŋ sↄm nɛ.
46007016	Haal-la si laa Wia wiaa dii, aŋ ka u bala bi Wia wiaa laa dii, ɛɛ nɛ ŋ jaŋ wuo ŋaa jiŋ ari ŋ bala ma jaŋ ku laa Wia wiaa dii? Baal-la ma si laa Wia wiaa dii, ka u haala bi Wia ka chuↄlɛ, ɛɛ nɛ ŋ ma jaŋ wuo ŋaa jiŋ ari ŋ haala jaŋ ku laa Wia wiaa dii?
46007017	Ku-la kala Wia si joŋo piŋ, ari ŋii ŋ fa si naga ka Wia yiriŋ, u maga di ŋ kɛnu nɛ. Wiiŋ deeŋ nɛ mi didagɛ nialiŋ si laa Yesu wiaa dii aa hilimi lee-na kala.
46007018	Di nuu nɛ fa keri u peniŋ ka Wia yiru, u bi maga duu biinɛ ari u ŋaa wu-bↄŋ nɛ. Di nuu ma nɛ bi u peniŋ kere aŋ ka Wia yiru, u tiina bi maga duu keri u peniŋ.
46007019	Di ŋ keri ŋ peniŋ koo di ŋ bi kere, u bi wii kɛnɛ Wia teeŋ. Wii-la si ŋaa siifiaŋ wii nɛ, di ma tuto Wia niiŋ wialiŋ u si bula.
46007020	Nuu-kala si nagɛ ŋii aŋ ka Wia yiru, ú nagɛ ŋii.
46007021	Di ŋ nɛ fa ŋaa yoŋ aŋ ka Wia yiriŋ, sí leŋe duu ŋaa wii-kala. Ama di ŋ nɛ na woŋbiiŋ ŋ si jaŋ wuo tii ŋ titia, u maga di ŋ tii ŋ titia nɛ.
46007022	Yoŋ-na kala la Tiina Kirisito si yira, u tiina tii u titia nɛ Kirisito teeŋ. Ŋii titia nɛ nii-la si tii u titia aŋ ka Kirisito yiru, ŋaa Kirisito yoŋ nɛ.
46007023	Kirisito nɛ joŋ u chaliŋ yↄↄma. Ŋii wiaa, ma sí nuhuobiinee yosuŋ ŋaa.
46007024	Mi naaŋbiiriŋ, nuu-kala si nagɛ ŋii aŋ ka Wia yiru, u maga duu nagɛ ŋii titia nɛ.
46007025	Ma si piɛsɛmi wii-la a mu tigɛ ha-toloo lɛ, Wia bi wii-kala bula pila a mu tigɛba lɛ, ama Wia si fámi nennige ŋii, u leŋe mi ŋaa ni-titii, ŋii wiaa mii chɛ di mi bul wii nɛ a tigɛ ha-toloo lɛ.
46007026	A tiŋ lɛɛlɛ tiŋteeŋ si dolie wiaa, u jaŋ zↄŋ di baal nɛ bi haala kɛnɛ.
46007027	Ŋ jaa haala nɛɛ? Pupↄ ŋ síu via. Ŋ bi haala jaa? Ŋii-na bira sí haal chɛ.
46007028	Ama di ŋ nɛ jaa haala, ŋ bi haachɛ wii ŋaa. Di ha-tolo ma ha si bi bala jaa, duu nɛ jaa bala, u bi haachɛ wii ŋaa. Ama nialiŋ si jaa haala koo baala, ba yie juu wiwalimaa tuↄŋ nɛ. Mi bi chɛ di ma juu wiwalimaa deeŋba. Ŋii nɛ tii mi si ma sí baala koo haala kɛŋ.
46007029	Mi naaŋbiiriŋ, wii-la mi síi bul nɛ ŋla: La bi jaŋ dieni dunia deeŋ lɛ. Ŋii wiaa, nialiŋ si kɛŋ haalaa, maga di ba nagɛ ari ba bi haalaa kɛnɛ nɛ.
46007030	Nialiŋ síi yel maga di ba nagɛ ari ba tuↄŋ bi cheye, ka nialiŋ síi mↄŋ maga di ba naga ari ba tuↄŋ bi tↄrↄ. Nialiŋ síi yↄↄ kiaa maga di ba nagɛ ari ba bi kuŋ-kala ka yↄↄ.
46007031	Bayalaa ma maga di ba nagɛ ari ba bi kiaa yallɛ. Dunia deeŋ nagiŋ, u bi jaŋ dieni kiŋkɛŋ.
46007032	Mi bi chɛ di wiaa walimɛma. Baal-la si bi haala kɛnɛ yie joŋ u nyuŋ kala hɛ la Tiina tiŋtiŋŋaa lɛ nɛ. U yie chichɛ duu tima pi u Tiina duu tuↄŋ tↄrɛ nɛ.
46007033	Ama baal-la si kɛŋ haala yie bibiinɛ dunia wu-ŋaalaa wiaa nɛ, bɛɛ wiaa u yie chichɛ duu ŋaa wiaa duu haala tuↄŋ tↄrɛ nɛ.
46007034	Ŋii wiaa, u yie kɛŋ tuↄbiinaa balia nɛ a titiŋ u tiŋtiŋŋaa. Haal-la koo ha-tolo-la si bi bala kɛnɛ yie joŋ u titia kala a hɛ la Tiina tiŋtiŋŋaa lɛ nɛ. U yie chichɛ duu yaraa ari u tuↄŋ kala pullɛ Wia teeŋ nɛ. Ama haal-la si kɛŋ bala yie joŋ u titia kala hɛ dunia wu-ŋaalaa lɛ nɛ, bɛɛ wiaa u yie chichɛ duu ŋaa wiaa duu bala tuↄŋ tↄrɛ nɛ.
46007035	Mii chɛ di ma pɛ ma titia lɛ nɛ, ŋii nɛ tii mi bubul wiiŋ deeŋ. Mi bi chɛ di mi kirima ma tuↄtↄrɛ wu-ŋaalaa lɛ. Ama mii chɛ di ma ŋaa wialiŋ síi to woŋbiiŋ lɛ nɛ, a joŋ ma titia ari ma wii-wii-kala a hɛ la Tiina tiŋtiŋŋaa lɛ.
46007036	Baala si sugɛ ha-tolo duu jaa, di haal-la ma nɛ sɛyɛ di ba jaa dↄŋↄ, aŋ ka a tiŋ Wia tiŋtiŋŋaa wiaa ba hↄnↄ aŋ bi dↄŋↄ lɛ hɛ, di baal-la nɛ bene ari u bi u titia wuo kɛŋ, duu chɛ siifiɛsiŋ duu jiŋ haal-la, u maga duu jaau a kɛnu. U ŋii bi haachɛ kɛnɛ.
46007037	Ama di baal nɛ hɛ dimɛ a jiŋ u tuↄŋ lɛ ari u jaŋ hↄŋ aŋ bi haal jiŋ, a biinɛ wii-la lɛ a mu dɛrɛ, a wuo kɛŋ u titia woruŋ haalaa wiaa lɛ, a wuo jiŋ ari u bi jaŋ jaa ha-tolo-la u si suga, ama ba duu hↄŋ aŋ bi dↄŋↄ jiŋ, u tiina ŋaa wu-zↄŋ nɛ.
46007038	Ŋii wiaa, di baal-la nɛ jaa haala u ŋaa kukeri nɛ, ama nii-la si bi haala jaa nɛ paala kpiau.
46007039	Haala si kɛŋ bala, di u bala nɛ hɛ u miisiŋ lɛ, u bala-la nɛ tiiu. Ama di u bala nɛ suba, u kɛŋ woŋbiiŋ duu bira jaa baal dↄŋ u si cho. Ama u maga duu jaa nii-la si cho la Tiina nɛ.
46007040	Duu nɛ bi bala jaa, u jaŋ na tuↄtↄruŋ. Mi tuↄbiinaa nɛ ŋii. Mi bul wiiŋ deeŋ, bɛɛ wiaa ma jima ari Wia Diŋ-zↄŋ-la hɛmi lɛ.
46008001	Ma si piɛsɛmi wiaa dↄŋsuŋ a mu tigɛ vuiŋ kudiilee lɛ, mii chɛ di mi bul wiaa a mu tigɛba lɛ nɛ. U ŋaa wutitii nɛ ari la kala jiŋ wiaa nɛ. Wu-jimiŋ saa yie kɛŋ u tiina bibigisi u titia lɛ nɛ. Ama nialiŋ si cho niaa yie pɛba lɛ nɛ di ba chiŋ wialiŋ ba si laa dii lɛ woruŋ.
46008002	Nii-la si biina duu jiŋ wiaa nɛ, u bi wii-kala jiŋ ari u si maga duu jiŋ ŋii.
46008003	Ama di nuu nɛ cho Wia, Wia jiŋ u tiina nɛ.
46008004	Ŋii wiaa aŋ ka vuiŋ kudiile-la wiaa. La jima ari vuiŋ bi ku-wei ŋaa. La bira jima ari Wii-bala duŋduŋ nɛ hɛ dimɛ.
46008005	Di vuiaa ma nɛ hɛ dimɛ, di ba nɛ hɛ wia nyuŋ koo tiŋteeŋ, di ba nɛ kɛŋ doluŋ niaa lɛ maa a yugɛ,
46008006	la-na jiŋ Wii-bala nɛ. U nɛ ŋaa la Nyimma. U nɛ ta kuŋ-kala si hɛ dimɛ. U nɛ tiila. U lɛ nɛ la to a kɛŋ miisiŋ. La Tiina ŋaa kubala nɛ. U nɛ Yesu Kirisito. U lɛ nɛ Wia to a ta kuŋ-kala. U lɛ nɛ la to a kɛŋ miisiŋ maa.
46008007	Ama niaa kala dee bi wiiŋ deeŋ jiŋ. Niaa dↄŋsuŋ fa kpaarɛ vuiaa a mal nɛ kiŋkɛŋ, ari jiniŋ kala di ba níi dii vuiaa kudiilee, ba yie biinɛ ari ba pɛ nialiŋ síi kpaarɛ vuiaa lɛ nɛ. Ba yie bibiinɛ ba tuↄbiinaa lɛ ari ba ŋaa wii nɛ a chei.
46008008	Kudiilee bi jaŋ wuo leŋ di Wia ari nuhuobiinee pɛgɛ zↄŋ. Di ŋ nɛ dii kudiilee dↄŋsuŋ aŋ vivia dↄŋsuŋ, u tuo wii-kala Wia teeŋ.
46008009	Ma nialiŋ si laa Wia wiaa dii a jiŋ ari ma jaŋ wuo dii kuŋ-kala, má fiɛlɛ ma siaa, di ŋii dee ma jaŋ leŋ di nialiŋ ma si laa Wia wiaa dii aŋ bi ba lɛ china woruŋ juu haachɛ lɛ.
46008010	Ma nialiŋ si waa Wia wiaa lɛ, di ma dↄŋsuŋ nɛ juu vuiŋ dia a hↄnↄ didii kiaa, di nialiŋ si bi waa Wia wiaa lɛ nɛ nama di ma dii kudiilee deeŋba, ma bi jiŋ ari ba ma jaŋ to ma hariŋ a didii kiaa deeŋba? Ba si ŋaa ŋii, ba jaŋ biinɛ ari ba ŋaa wii nɛ a chei.
46008011	A tiŋ ma wu-jimiŋ deeŋ, ma naaŋbie tele nɛ, nii-la wiaa Kirisito si suba.
46008012	Ŋii wiaa, di kudiile-la ma síi dii nɛ leŋe di ma naaŋbiiriŋ to a juu haachɛ lɛ, maa chei u tuↄbiinaa nɛ ŋii. Di ma nɛ ŋaa ŋii, ma juu Kirisito haachɛ lɛ nɛ.
46008013	Ŋii wiaa, di mi nɛ jima ari di mi nɛ dii kudiil dↄŋ, mi naaŋbie jaŋ tel, ŋii-na mi bi jaŋ dii.
46009001	Ma si nami ŋii, mi bi mi titia tii? Mi bi Wia naŋzↄↄ ŋaa? Mi ha bi Yesu la Tiina naa? Ma si laa wialiŋ dii bi daga ari mi tima pi la Tiina nɛɛ?
46009002	Di niaa dↄŋsuŋ nɛ paala bi laa dii ari mi ŋaa Wia naŋzↄↄ, ma-na teeŋ mi ŋaa nɛ. Miisi-la ma si kɛnɛ la Tiina Kirisito teeŋ daga ari mi ŋaa u naŋzↄↄ nɛ a tima pupu.
46009003	Di niaa níi bul mi teeŋ, ŋla nɛ mi yie bul a laa mi titia:
46009004	U bi woŋbiiŋ kɛnɛ la síi bul Wia wiaa a pipima, di ma ma pila kudiilee ari liiŋ la nyunyua, koo?
46009005	U bi woŋbiiŋ kɛnɛ di la ma jaa haalaa, di ba to la hariŋ a mumu lere-la la síi bul Wia wiaa, koo? Wia naŋzↄↄba dↄŋsuŋ ari la Tiina Yesu ŋaanaa ari Piita ba síi yirɛ Kiifas yie ŋaa ŋii nɛ.
46009006	Koo la di Banabas duŋduŋa nɛ maga di la bul Wia wiaa aŋ pɛ tima pɛ la titia lɛɛ?
46009007	Laali-yuori bɛɛ nɛ yie chichɛ u titia kiaa u tiŋtiŋŋaa lɛ? Paari bɛɛ nɛ bi u titia baga kiaa ka dii? Na-daari bɛɛ nɛ bi u titia na-yiliŋ ka chagɛ?
46009008	Ma biina mi kɛŋ wialiŋ dunia niaa síi ŋaa tapulii-na kala nɛ la kaa mimagisɛɛ? Wialiŋ Moosis si ŋmuŋsa bil di niaa tuto, ba bi ŋii titia bula ba lɛɛ?
46009009	Wialiŋ Moosis si ŋmuŋsa bil tuↄŋ, ba bula ari "Ba bi muŋ-nↄnnu chaŋkpaŋŋaa ka chagisɛ." Wia sipaaŋ tuo muŋ-nↄnnu-la lɛ.
46009010	Wia si bul wiiŋ deeŋ, la wiaa nɛ u bubul ŋii. La nialiŋ síi bul Wia wiaa nɛ ba ŋmuŋsɛ wiiŋ deeŋ pa. Paaraa ari nialiŋ síi kuŋ baga kiaa kala yie yiyiɛlɛ ari ba kɛŋ toruŋ nɛ kialiŋ lɛ.
46009011	Ŋii titia nɛ Wia wialiŋ la si bula pima nagɛ ku-doho nɛ la d_uu ma teeŋ. Ŋii-na di ma níi pɛla lɛ ari dunia kiaa, ma sí biina ari maa ŋaa kikieli nɛ.
46009012	Di ma níi pi niaa dↄŋsuŋ kiaa deeŋba, u bi maga di ma faasa pila a kiiba? Ama la ha bi kuŋ laa ma teeŋ, di la sí wii-kala ŋaa kɛrɛ Wia wu-zↄmↄ-la si tigɛ Kirisito woŋbiiŋ lɛ.
46009013	Nuu-kala dii u tiŋtiŋŋaa leriŋ nɛ. Ma jima nii-la síi tiŋ Wia-dia lɛ ka dii Wia-dia lɛ nɛ, ka nialiŋ ma si kpu pusuŋ pipi Wia ma yie didii namia-la nɛ.
46009014	Ŋii titia nɛ la Tiina bul di nialiŋ síi bul Wia wu-zↄmↄ-la, di ba ma to dimɛ a ma didii ba kudiilee.
46009015	Ama mi ha bi woŋbiiŋ deeŋ to a chichɛ mi ku-chɛɛlɛɛ. Mi saa bi teniŋ deeŋ ŋmuŋsa pima, di mi laa kiaa ma teeŋ. Mi bi jaŋ sɛi di nuu-kala joŋ kuŋ pimi, di mi sí wuo bigisi mi titia lɛ woŋbii-la mi síi to lɛ. Mi si jaŋ suu nɛ kpia nuu-kala si jaŋ ŋaa ŋii mi lɛ.
46009016	Mi bi woŋbii kɛnɛ di mi bigisi mi titia lɛ a tiŋ mi síi bul Wia wu-zↄmↄ-la wiaa. Ba tiŋmi nɛ di mi bulba. U saa fa jaŋ lↄrɛ pimi di mi nɛ bi Wia wu-zↄmↄ-la bula.
46009017	Di mi nɛ fa bul Wia wu-zↄmↄ-la mi titia tuↄtↄruŋ lɛ, ŋii nɛ mi fa jaŋ chichɛ di mi laa time. Ama tiŋtimii deeŋ mi síi tiŋ, mi titia tuↄtↄruŋ lɛ dee mi titiŋ, ama Wia nɛ si mi titiŋ.
46009018	Ŋii wiaa saa, bɛɛ kuŋ time nɛ ba jaŋ joŋo t_iŋmi? Mi bi kuŋ-kala ka chɛ. Mi tiŋtimiŋ nɛ di mi bul Wia wu-zↄmↄ-la a pima, a sí kuŋ-kala laa nuu-kala teeŋ. Mi bi jaŋ laa ku-la si maga di mi na a tiŋ mi síi bul Wia wu-zↄmↄ-la wiaa.
46009019	Mi nɛ tii mi titia, mi tuo nuu-kala yoŋ. Ama mi kɛŋ mi titia ŋaa nuu-kala yoŋ nɛ di mi na niaa yugɛ di ba ku to Wia.
46009020	Di mi nɛ mu J_uu tiŋŋaa teeŋ, mi yie kɛŋ mi titia a nagɛ ari mi ŋaa J_uu tiina nɛ, di mi wuo bul Wia wiaa piba, di ba wuo ku to Wia. Di mi nɛ mu nialiŋ síi to wialiŋ Moosis si ŋmuŋsa bil di niaa tuto teeŋ, mi yie kɛŋ mi titia a nagɛ ba tuↄŋ dↄŋↄ nɛ, ama mi bi ba woŋbii-la-na ka to. Mi yie ŋaa ŋii di mi wuo na di ba dↄŋsuŋ ku tuto Wia nɛ.
46009021	Ŋii titia nɛ, di la di nialiŋ si bi J_uu tiŋŋaa ŋaa nɛ hↄnↄ, mi yie kɛŋ mi titia birimɛ ba dↄŋↄ nɛ, di mi wuo na di dↄŋsuŋ ku tuto Wia. Wiiŋ deeŋ bi naga ari mi bi wialiŋ Wia si bula di la to ka to. Ama mi sɛnɛ tuto wialiŋ Kirisito si bula nɛ.
46009022	Di mi nɛ mu nialiŋ si bi waa Wia wiaa lɛ teeŋ, mi yie kɛŋ mi titia a nagɛ ba dↄŋↄ nɛ, di mi wuo leŋ di ba ku to Wia. Mi yie kɛŋ mi titia birimɛ a nagɛ nuu-kala nɛ di mi wuo laa dↄŋsuŋ ta, di mi nɛ wuolo.
46009023	Wiaa deeŋba kala mi síi ŋaa, mii ŋaaba a tiŋ Wia wu-zↄmↄ-la wiaa nɛ. Mi ŋaa ŋii di mi ma wuo na ku-zↄmↄ-la nialiŋ si laa Wia wu-zↄmↄ-la dii si jaŋ na Wia teeŋ nɛ.
46009024	Ma kala jima ari di ba níi fá, fifaara-la kala yie fá nɛ. Ama ba tuↄŋ ni-bala nɛ yie dii. Ŋii wiaa, má faasa fá a wuo dii a laa kiaa.
46009025	Fifaari-na kala ba síi dagu yie wuo kɛŋ u titia wii-na kala lɛ nɛ duu wuo fá a dii. Ama u si yie fá a dii ku-la, u bi dieni aŋ ka u chei. Ama la-na yie fá a dii ku-la si bi chei nɛ. U jaŋ hɛ dimɛ deeŋ deeŋ.
46009026	Ŋii nɛ tii mii fá tegi tegi a mumu didɛriŋ ŋii. Bira ŋii nɛ tii mi nagɛ chↄria ŋmuŋmooro ŋii. Mi bi mi nisiŋ viise tita pɛi.
46009027	Mi kɛŋ mi titia kala a ŋaa mi yaraa diri nɛ ari ŋmobuŋ lɛ. Mi ŋaa ŋii di mi wuo kɛŋ mi titia hɛ dↄŋↄ lɛ nɛ. Di ŋii dee, di mi nɛ bul Wia wu-zↄmↄ-la a dɛrɛ, ba jaŋ bula pimi ari mi bi toru kɛnɛ Wia kuorii-la tuↄŋ.
46010001	Mi naaŋbiiriŋ, mii chɛ di ma liise mu yi wii-la si ŋaa la naabalimaba fa síi to Moosis hariŋ lɛ. Wia leŋ duoŋbiliŋbaaniŋ nɛ ku kiese tↄ ba kala lɛ, a beŋ ba nyuŋ woruŋ ba kala kieli mugi-bal-la ba síi yirɛ Mugi-fiaŋ.
46010002	Duoŋbiliŋbaaŋ-la si kiese tↄba lɛ ŋii leŋ ba wuo kieli muga-la. U ŋii nagɛ ari ba kala fa fo Wii-chuↄlɛ liiŋ nɛ a ŋaa Moosis haritooroo.
46010003	Ba kala ma dii kudiile-la Wia si joŋo lo a piba.
46010004	Ba kala ma nɛ nyua lii-la si lii Wia teeŋ. Lii-la Wia si piba di ba nyua lii buŋ lɛ nɛ. Kirisito titia nɛ saa ŋaa Buŋ-la, ka u to ba hariŋ.
46010005	Ari ŋii kala, Wia tuↄŋ fa bi ba jesiŋ nyuŋ tↄrↄ, ŋii wiaa nɛ tii Wia kpuba giri-bine tuↄŋ.
46010006	Wiaa deeŋba kala ŋaa wu-magilaa nɛ. Baa dagɛla di la sí wu-bↄŋŋↄↄ cho ari niaa deeŋba fa si choba ŋii nɛ.
46010007	Ma sí vuiaa kpaaru ari la naabalimaba tuↄŋ niaa dↄŋsuŋ fa síi kpaaru ŋii. Wia teniŋ tuↄŋ ba si, "Nialiŋ hↄnↄ di ba dii kudiilee, aŋ sii gua a ŋaa wu-liiliŋ."
46010008	Bira u bi maga di la ŋaa wu-liiliŋ, ari la naabalimaba tuↄŋ niaa dↄŋsuŋ fa síi ŋaa ŋii. Ŋii wiaa nɛ tii Wia leŋ ba niaa bui mara ari batori sii suu chɛ-bala.
46010009	Ba tuↄŋ dↄŋsuŋ ma fa magisɛ la Tiina Wia nɛ. Ŋii nɛ u leŋ diŋŋaa diŋba a kpu. U bi maga di la ma magisu.
46010010	Ba tuↄŋ dↄŋsuŋ ma fa gugurimɛ wiaa Wia teeŋ. Ŋii nɛ u leŋ u tiŋdaara ku kpuba.
46010011	Wia ŋaa wiaa deeŋba kala ba lɛ duu chagilɛba nɛ. Ama ba saa ŋmuŋsɛ wiaa deeŋba bil nɛ a pila di ba didagɛla wiaa nɛ. La hɛ bua-la lɛ dunia si kpagɛ didɛriŋ nɛ.
46010012	Ŋii wiaa nuu-kala sí biina ari u chiŋ woruŋ nɛ wialiŋ u si laa dii lɛ. U maga duu fiɛlɛ u siaa nɛ, di ŋii dee u jaŋ tel.
46010013	Di Sitaani nɛ ku magisɛ nuu, u maga duu jiŋ ari ŋii titia nɛ Sitaani yie mimagisɛ nuhuobiinee kala. Ama Wia kɛŋ wutitii nɛ. U bi jaŋ sɛi di Sitaani magisɛma a kieli ŋii ma si jaŋ wuo ŋaa, a chiŋ wialiŋ ma si laa dii lɛ. Bua-la Sitaani síi magisɛma maa, Wia jaŋ pima doluŋ di ma wuo nyalimɛ. U jaŋ dagɛma woŋbii-la ma si jaŋ to a lii wii-la lɛ.
46010014	Ŋii wiaa, mi naŋdↄŋ-choolie, má liisɛ ma titia vuiaa kpaariŋ lɛ.
46010015	Mi jima di ma kɛŋ wu-jimiŋ nɛ, ŋii nɛ tii mi bul wiiŋ deeŋ pipima. Má biinɛ wiiŋ deeŋ woruŋ.
46010016	Di la níi dii kudiile-la Kirisito si si di la dii a liliisi u wiaa, la yie sul Wia nɛ, aŋ ka la joŋ nyunyuala-la a nyua u tuↄŋ kiaa. La si ŋaa ŋii yie dagɛ ari a tiŋ Kirisito chaliŋ wiaa la ŋaa kubala nɛ. Di la nɛ dii boroboro-la maa, u ŋii daga ari a tiŋ Kirisito yaraa wiaa la kala ŋaa kubala nɛ.
46010017	Boroboro bala nɛ la yie didii. Ŋii wiaa la kala ŋaa kubala nɛ, bɛɛ wiaa la kala kɛŋ boroboro bala nɛ a kaa kpaa dↄŋↄ.
46010018	Má biinɛ mu yi Iziral tiŋŋaa lɛ, ba nialiŋ fa si yie kpu pusuŋ a nyigɛ a pipi Wia. Di ba nɛ kpu puna-na kala, ba ma yie chaŋ ba toruŋ nɛ. Ŋii daga ari ba di Wia kala ŋaa kubala nɛ a tiŋ ba kala si dii puna-la ba si kpu pi Wia.
46010019	Wiiŋ deeŋ mi si bula, u bubuↄŋ nɛ bɛɛ? Ma biina mi si di vuiaa ari vuiaa kudiilee ŋaa kiaa nɛɛ?
46010020	Ai, wii-la mi si bula nɛ ŋla: Di vui-kpaaraa nɛ kpaarɛ vuiŋ, kuŋ-na kala ba si kpua, ba yie kpu pi jiŋsiŋ nɛ. Wia dee ba kpu pa. Mi saa bi chɛ di ma di jiŋsiŋ ku ŋaa kubala.
46010021	Ma di Wia bi jaŋ wuo pɛ nyunyuala, aŋ ka ma di jiŋsiŋ ma pɛ nyunyuala. Ma bira bi jaŋ wuo didii kiaa Wia teeŋ aŋ bira mu didii jiŋsiŋ ma teeŋ.
46010022	Koo laa chɛ di la ŋaa di Wia baaniŋ sii nɛɛ? Koo la biina la nɛ dolie kii Wia?
46010023	Mi jaŋ wuo ŋaa wii-kala, ama ba kala bi jaŋ wuo pɛmi lɛ. Ba kala bi jaŋ wuo ŋaa di mi waa Wia wiaa lɛ.
46010024	Nuu-kala bi maga duu ŋaa u tuↄtↄrɛ wiaa, ama u maga duu ŋiŋaa u dↄŋↄ tiina tuↄtↄrɛ wiaa nɛ.
46010025	Ma jaŋ wuo dii namia-na kala ba síi yallu yↄbↄ lɛ. Ma sí leŋe di ma tuↄbiinaa walimɛma a mu tigɛ namia-la lɛ, ari ma jaŋ wuo dii koo ma bi jaŋ wuo dii.
46010026	Wia teniŋ wiaa tuↄŋ ba si, "Dunia ari kuŋ-kala si hɛ u tuↄŋ, la Tiina Wia nɛ tiiba."
46010027	Di nii-la si bi Wia ka chuↄlɛ nɛ yiriŋ di ŋ ku dii kiaa, di ŋ nɛ cho di ŋ mua, mu a dii, ama sí leŋe di ŋ tuↄbiinaa walimiŋ a mu tigɛ kudiile-la lɛ, ari u maga di ŋ dii koo u bi maga di ŋ dii.
46010028	Ama di nuu nɛ bula piŋ ari kialiŋ ŋ síi dii ŋaa vuiŋ kiaa nɛ, u naga ari nii-la si bula piŋ tuↄbiinaa ka walimu nɛ a mu tigɛ kudiile-la lɛ. Ŋii wiaa sí dii.
46010029	Sí ŋ tuↄbiinaa lɛ to a dii, to nii-la si bula piŋ tuↄbiinaa lɛ a sí dii. Di mi nɛ jima ari mi kɛŋ woŋbiiŋ di mi ŋaa wii, bɛɛ nɛ saa tii nuu dↄŋ tuↄbiinaa jaŋ wuo pↄ di mi sí wii-la ŋaa?
46010030	Di mi nɛ lↄllɛ Wia aŋ-na dii kudiil-na kala, ɛɛ nɛ saa nuu dↄŋ jaŋ wuo bul ari mi cheye nɛ a tiŋ kudiile-la mi si die wiaa?
46010031	Ŋii wiaa kuŋ-na kala ma síi dii ari kuŋ-na kala ma síi nyua, wii-na kala ma síi ŋaa, má ŋaa ba kala di Wia yiriŋ yirɛ.
46010032	Wii-na kala ma síi ŋaa lɛ, má pↄ ma titia lɛ. Ma sí leŋe di J_uu tiŋŋaa koo nialiŋ si bi J_uu tiŋŋaa ŋaa via Wia woŋbiiŋ. Ma sí leŋe di nialiŋ ma si laa Yesu wiaa dii aa hilimi, di ba dↄŋↄ ma tel.
46010033	Má ŋiŋaa ŋii mi síi ŋaa. Wii-na kala mi síi ŋaa, mi yie chichɛ di mi pɛ nuu lɛ nɛ. Mi bi chɛ di mi ŋaa wiaa a pɛ mi titia lɛ. Ama mii chɛ di mi pɛ ni-daŋ lɛ nɛ, di Wia wuo laaba ta.
46011001	Má chesimi ari mi síi chesi Kirisito ŋii.
46011002	Ma ŋaa kukeri nɛ ma si liisi mi wiaa wii-kala lɛ a tuto wialiŋ mi si dagɛma.
46011003	Ama mii chɛ di ma jiŋ ari Kirisito nɛ ŋaa baal-na kala sipaa-laara, ka baala ma nɛ ŋaa haala sipaa-laara, ka Wia ma nɛ laa Kirisito sipaaŋ.
46011004	Ŋii wiaa di baal níi chuↄlɛ Wia, koo duu níi bul Wia wiaa niaa tuↄŋ, duu nɛ joŋ kuŋ tↄ u nyuŋ, uu hiisɛ Kirisito nɛ.
46011005	Di haal ma kala níi chuↄlɛ Wia koo duu níi bul Wia wiaa, aŋ bi kuŋ joŋo tↄ u nyuŋ, uu hiisɛ u bala nɛ. Di haal nɛ bi kuŋ joŋo tↄ u nyuŋ, u naga ari u fuŋ u nyuŋ nɛ.
46011006	Di haal nɛ bi chɛ duu joŋ kua tↄ u nyuŋ, u maga di u fuŋ u nyuŋ nɛ. U si ŋaa hiisi wii ŋii di haala nɛ fuŋ u nyuŋ koo duu kɛ u nyuŋ ŋii, u maga di haala joŋ kuŋ nɛ a tↄ u nyuŋ.
46011007	Baala-na bi maga duu joŋ kuŋ a chu tↄ u nyuŋ, bɛɛ wiaa ŋii Wia si naga, ŋii titia nɛ u ŋaa baala. Baala tula ma lii Wia teeŋ nɛ, ka haala ma tula lii baala teeŋ,
46011008	bɛɛ wiaa haala lɛ dee Wia to a ŋaa baala, ama u to baala lɛ nɛ a ŋaa haala.
46011009	Bira, Wia bi baala ŋaa a tiŋ haala wiaa, ama u ŋaa haala nɛ a tiŋ baala wiaa.
46011010	A tiŋ Wia tiŋdaaraa wiaa haala maga duu joŋ kuŋ nɛ a vↄↄ tↄ u nyuŋ.
46011011	Nialiŋ si laa Kirisito wiaa dii lɛ, baala bi u titia tii, haala ma bi u titia tii, ba kala tii dↄŋↄ.
46011012	Wia si to baala lɛ a ŋaa haala ŋii, ŋii titia nɛ haala ma lulul baala. Wia nɛ ŋaa ba kala.
46011013	Má titia biinɛ wiiŋ deeŋ woruŋ, a na di haal níi chuↄlɛ Wia lee-la nialiŋ si laa Yesu wiaa dii síi hilimu aŋ bi kuŋ joŋo tↄ u nyuŋ, u zↄmↄ nɛɛ?
46011014	Wia si ŋaa baala, u daga ari baala ari nyu-puŋ-duduosuŋ kɛŋ hiisiŋ nɛ,
46011015	ama haala-na tuↄŋ jaŋ wuo tↄrɛ a tiŋ u nyu-puŋ-duduosu-la. Wia joŋ nyu-puŋ-duduosuŋ pi haala di u kaa tↄ u nyuŋ nɛ.
46011016	Di nuu nɛ saa chɛ duu kɛŋ wiiŋ deeŋ kaa lɛrɛ, mi jaŋ bul ari wii-la nɛ la tuto. Wii dↄŋ kala tuo. Nialiŋ si laa Yesu wiaa dii aa hilimi ma ka to ŋii nɛ.
46011017	Mii chɛ di mi dagɛma wiaa baŋmɛnɛ nɛ. Di ma nɛ hilime di ma chuↄlɛ Wia, ma yie bi dↄŋↄ lɛ pɛ. Ma yie chichei dↄŋↄ nɛ. Ma ha bi woruŋ ŋaa.
46011018	Wii-la mi síi chɛ di mi bul nɛ ŋla: Mi nia ari di ma nɛ ku hilimi di ma chuↄlɛ Wia, ma bi nii-bala ka kɛŋ. Mi saa laa dii a nagɛ wutitii mua hɛ wiiŋ deeŋ mi si nia lɛ.
46011019	U paala maga di ma pↄrɛ dↄŋↄ lɛ nɛ, di ba to ŋii lɛ a na nialiŋ si ŋaa ni-titiiba.
46011020	Di ma nɛ ku hilimi, di ma dii kudiile-la la Tiina Kirisito si si di la didii a liliisi u wiaa, u dee ma didii ŋii.
46011021	Di ma níi dii, nuu-kala yie didii u kudiilee nɛ. Dↄŋsuŋ kɛŋ losuŋ, ka dↄŋsuŋ ma bugi.
46011022	Bɛɛ ba! Ma bi diisiŋ kɛnɛ ma si jaŋ wuo hↄŋ dimɛ a dii kudiilee aŋ pɛ nyunyua? Koo maa chɛ di ma mↄŋ nialiŋ si laa Yesu wiaa dii aa hilimi, aŋ leŋ di nialiŋ si bi kuŋ kɛnɛ ba tuↄŋ dii hiisiŋ nɛɛ? Bɛɛ nɛ maa chɛ di mi bula pima a tigɛ wiiŋ deeŋ lɛ? Mi bibɛsɛma lɛɛ? Ai, mi bi jaŋ bɛsɛma lɛ.
46011023	La Tiina Kirisito teeŋ nɛ mi laa wialiŋ mi si dagɛma. Titaŋ-la ba si joŋ la Tiina Yesu yallɛ nɛ, u joŋ boroboro
46011024	a lↄllɛ Wia, aŋ kaa chↄgɛ aŋ bul, Mi yaraa nɛ ŋla mi chↄgↄ pima, má laa dii. Má ma chↄgɛ boroboro a didii, a liliisi mi wiaa.
46011025	Ŋii nɛ ba si dii boroboro-la dɛrɛ, u bira joŋ nyunyuala ari si-huoŋ aŋ bul, Nyunyuala deeŋ nɛ Wia joŋo a tita n_ii-falii-la ma teeŋ. Mi jaŋ suu di mi chaliŋ jaasɛ. Bua-na kala lɛ di ma níi nyuau, má nyua a liliisi mi wiaa.
46011026	Ka di la Tiina-na kↄ, má dii boroboro deeŋ aŋ nyunyua nyunyuala tuↄŋ. Di ma níi ŋaa ŋii, ma yie didii daŋsia nɛ ari la Tiina Kirisito suu ma wiaa nɛ.
46011027	Ŋii nɛ tii di nuu-kala nɛ dii boroboro deeŋ, koo duu nɛ nyua nyunyuala-la tuↄŋ, a bi ŋii ŋaa di la Tiina yiriŋ yirɛ, uu tuusɛ la Tiina joŋŋoo nɛ ŋii. U tiina ŋaa chei nɛ. U bi la Tiina yaraa ari u chal-la joŋo ari ba ŋaa siifiaŋ kiaa.
46011028	Ŋii wiaa nuu-kala maga duu laa sipaaŋ a beŋ u titia lɛ woruŋ aŋ-na dii boroboro-la, a nyua nyunyuala-la tuↄŋ maa.
46011029	Di nuu nɛ bi u titia lɛ bene woruŋ ari boroboro-la u síi dii ŋaa Kirisito yaraa nɛ, si-huo-la ma ŋaa u chaliŋ, u kɛŋ u titia baŋŋaa hɛ ŋmɛniŋ nɛ ŋii.
46011030	Ma dↄŋsuŋ hɛ dimɛ a bi ba titia lɛ bene aŋ-na didii boroboro-la, aŋ pɛ nyua nyunyuala-la tuↄŋ. Ŋii nɛ tii ma dↄŋsuŋ wiwiilɛ ŋii, ka dↄŋsuŋ ma pugimɛ, ka dↄŋsuŋ ma suu.
46011031	Di la nɛ laa sipaaŋ beŋ la titia lɛ, la bi jaŋ kɛŋ la titia baŋŋaa kaa hɛ ŋmɛniŋ lɛ Wia teeŋ.
46011032	Ama di Wia nɛ na di la cheye, u yie dↄgisɛla nɛ. U yie ŋaa ŋii duu síla joŋo pɛ dunia niaa lɛ a dii la sariya, a joŋ cheeriŋ pila.
46011033	Ŋii wiaa mi naaŋbiiriŋ, di ma nɛ hilime di ma dii kudiile-la la Tiina si si la didii a liliisi u wiaa, má gbɛrɛ dↄŋↄ.
46011034	Di losuŋ nɛ kɛŋ ma dↄŋↄ, u maga duu dii kiaa u dia lɛ nɛ aŋ-na kↄ. Di ma nɛ ŋaa ŋii aŋ hilimi, Wia bi jaŋ joŋ cheeriŋ pima. Wu-kaana-la-na, di mi nɛ kↄ, mi jaŋ dagɛma ba woŋbiiŋ.
46012001	Lɛɛlɛ, má leŋ di la bul kialiŋ Wia Diŋ-zↄŋ-la si joŋo dii zile la lɛ wiaa. Mi naaŋbiiriŋ, mii chɛ di ma jiŋ kiaa deeŋba nɛ.
46012002	Ma jima bua-la lɛ ma fa si bi Wia ka chuↄlɛ, ma faa to Sitaani hariŋ nɛ, a faa kpaarɛ vuiaa maa. Vuiaa deeŋba fa bi wiaa wuo bubul. Ba leŋe ma yeŋŋi nɛ.
46012003	Mii chɛ di ma jiŋ ari di nuu nɛ kɛŋ Wia Diŋ-zↄŋ-la, u bi jaŋ wuo kaliba hɛ Yesu lɛ. Nuu-na kala bi jaŋ wuo bul di Yesu nɛ ŋaa la Tiina, see di Wia Diŋ-zↄŋ-la hɛu lɛ.
46012004	Wia Diŋ-zↄŋ-la si joŋ kialiŋ dii zile la lɛ, ba yuga nɛ, ama ba kala lii u duŋduŋa teeŋ nɛ.
46012005	Woŋbiee yuga nɛ la si jaŋ wuo to a tima pipi Wia, ama Wii-bala nɛ la tima pipa.
46012006	Kialiŋ Wia Diŋ-zↄŋ-la si joŋo dii zile la lɛ yie tiŋ tiŋtiŋ-yiriba nɛ u niaa lɛ, ama Wia nɛ toba lɛ a titiŋ tiŋtimia-la kala.
46012007	Nuu-kala kɛŋ u wii nɛ Wia Diŋ-zↄŋ-la si joŋo dii zile u lɛ, duu kaa pipɛ u naaŋbiiriŋ lɛ.
46012008	Wia Diŋ-zↄŋ-la yie joŋ wu-jimiŋ a pi nuu u wuo bubul Wia wiaa pipi niaa. U yie joŋ wii pi nuu dↄŋ u wuo jiŋ Wia wiaa bubuↄŋ a wuo didagɛba woruŋ.
46012009	Wia Diŋ-zↄŋ-la yie ŋaa nuu dↄŋ ma kɛŋ yarida, ka dↄŋↄ ma kɛŋ doluŋ a ma wuo vivaarɛ niaa,
46012010	ka dↄŋↄ ma kɛŋ doluŋ a kaa ŋaa wu-kpuŋkperisiŋ, ka dↄŋↄ ma kɛŋ doluŋ a wuo bubul Wia wiaa, ka dↄŋↄ ma bira kɛŋ wu-jimiŋ u yie jiŋ diŋsi-la si lii Wia teeŋ ari diŋsi-la si bi u teeŋ lia pɛgɛ. Wia Diŋ-zↄŋ-la yie pi nuu dↄŋ ma doluŋ u wuo bubul wiaa, yiikori-la Wia Diŋ-zↄŋ-la si pɛ niaa lɛ ba bubul, ka u pi dↄŋↄ ma wu-jimiŋ u wuo dagɛ wialiŋ ba si bula bubuↄŋ.
46012011	Tiŋtiŋ-yiri deeŋba kala lii Wia Diŋ-zↄŋ-la teeŋ nɛ. U titia tuↄtↄruŋ lɛ nɛ u to a joŋ ku-yiri-yiri deeŋba a pi nuu-kala ari ŋii Wia si cho.
46012012	Nuhuobiine yaraa ŋaa kubala nɛ, ama u naŋdaasiŋ yuga nɛ. La yaraa naŋdaasiŋ si yuga ŋii, ba kala pɛ dↄŋↄ lɛ nɛ a ŋaa yari-bala. Ŋii titia nɛ Kirisito ma nagɛ.
46012013	La nialiŋ si laa Yesu wiaa dii, la nagɛ ŋla nɛ. La yuga nɛ, ama la ŋaa kubala nɛ. Wia Diŋ-zↄŋ-la doluŋ lɛ nɛ ba fola Wii-chuↄlɛ liiŋ, nialiŋ si ŋaa J_uu tiŋŋaa ari nialiŋ si bi J_uu tiŋŋaa ŋaa, nialiŋ si ŋaa yosu ari nialiŋ si tii ba titia. Wia leŋe la laa u Diŋ-zↄŋ-la a hɛ la tuↄŋ nɛ.
46012014	Nuhuobiine bi naŋdaa-bala kɛnɛ, u naŋdaasiŋ yuga nɛ.
46012015	Di nuhuobiine naaŋ nɛ bula ari u si bi nisiŋ ŋaa, ŋii wiaa u bi nuhuobiine naŋdaaŋ ŋaa, u si bul wii-la bi jaŋ leŋ di u sí nuhuobiine sɛmɛ dↄŋ ŋaa.
46012016	Di nuhuobiine digiliŋ ma nɛ si u bi siiŋ ŋaa, ŋii wiaa u bi nuhuobiine yaraa sɛmɛ dↄŋↄ ŋaa, u ŋii bi jaŋ leŋ di u sí nuhuobiine sɛmɛ dↄŋ ŋaa.
46012017	Di nuhuobiine yaraa kala nɛ fa ŋaa siaa, ɛɛ nɛ nuhuobiine fa jaŋ ŋaa a ninii wiaa? Di nuhuobiine yaraa kala ma nɛ fa ŋaa digilaa, ɛɛ nɛ u fa jaŋ ŋaa a ninii suↄraa?
46012018	U si nagɛ ŋii, Wia ŋaa nuhuobiine naŋdaaŋ kala, kuŋ-kala ari u tiŋtimii, ari ŋii u si cho nɛ.
46012019	Di nuhuobiine fa kɛŋ naŋdaa-bala, nii nɛ u yara-la fa jaŋ hɛ?
46012020	U si nagɛ ŋii, nuhuobiine naŋdaasiŋ yuga nɛ a mɛrɛ dↄŋↄ lɛ a ŋaa yari-bala.
46012021	Ŋii wiaa siaa bi jaŋ wuo bula pi nisiŋ ari u buu chɛ, ŋii titia nɛ nyuŋ ma bi jaŋ wuo bula pi naasiŋ ari u biba ka chɛ.
46012022	Di la nɛ bene, la jaŋ na ari nuhuobiine bi jaŋ kɛŋ doluŋ di u naŋdaasi-la si paala bi siifiaŋ kiaa ŋaa nɛ tuo u lɛ.
46012023	La biina ari la naŋdaasi-la dↄŋsuŋ bi siifiaŋ kiaa ŋaa, ama ba nyuŋ nɛ la yie bibeŋ woruŋ. La bi naŋdaasi-la niaa síi na nyuŋ ka beŋ woruŋ.
46012024	Wia nɛ joŋ nuhuobiine naŋdaasi-la kala a mɛrɛ dↄŋↄ lɛ, a ŋaa u bibeŋ u naŋdaasi-la si bi siifiaŋ kiaa ŋaa nyuŋ woruŋ.
46012025	Wia ŋaa ŋii di nuhuobiine yaraa ŋaa kubala nɛ a kala tima pipɛ dↄŋↄ lɛ.
46012026	Di nuhuobiine sɛmɛ dↄŋↄ níi wii, u yaraa kala níi wii ŋii, di ba nɛ bira bɛsɛ nuhuobiine sɛmɛ dↄŋↄ lɛ, u naŋdaasi-la kala lɛ nɛ ba bɛsɛ ŋii.
46012027	Ma kala si laa Yesu wiaa dii, ma ŋaa Yesu yaraa nɛ, ma kuŋ-kala nɛ pɛ dↄŋↄ lɛ a ŋaa yaraa kubala.
46012028	Ŋii nɛ tii nialiŋ si laa Yesu wiaa dii aa hilimi tuↄŋ, Wia joŋ ma kala hɛ leree nɛ, nialiŋ si laa sipaaŋ nɛ Wia naŋzↄↄba, nialiŋ síi tigɛba lɛ nɛ ŋaa nialiŋ síi bul wiaa, Wia Diŋ-zↄŋ-la doluŋ lɛ, nialiŋ síi to nɛ ŋaa nialiŋ síi dagɛ Wia wiaa, ari nialiŋ ma síi ŋaa wu-magilaa ari nialiŋ ma Wia Diŋ-zↄŋ-la si joŋ doluŋ pa ba vivaarɛ niaa, ari nialiŋ síi pɛ niaa lɛ, ari nialiŋ síi beŋ niaa, ari nialiŋ síi bul wiaa yiikori-la Wia Diŋ-zↄŋ-la si pɛba lɛ ba bubul.
46012029	Wia niaa kala bi Wia naŋzↄↄba ŋaa, ba kala tuo nialiŋ síi bul wiaa, Wia Diŋ-zↄŋ-la doluŋ lɛ, koo nialiŋ síi dagɛ Wia wiaa. Ba kala dee bi doluŋ kɛnɛ di ba ŋiŋaa wu-magilaa.
46012030	Ba kala dee bi doluŋ kɛnɛ di ba vivaarɛ niaa. Ba kala dee bi yie bubul wiaa yiikori-yiriba-la, Wia Diŋ-zↄŋ-la si pɛ niaa lɛ ba bubul lɛ. Ba kala dee bi wialiŋ Wia Diŋ-zↄŋ-la si bula bubuↄŋ ka dagɛ.
46012031	Ŋii wiaa, má joŋ ma nyuŋ kala hɛ siifiaŋ kialiŋ Wia Diŋ-zↄŋ-la si joŋo dii zile ma lɛ. Mi jaŋ dagɛma woŋbii-la si kii woŋbiee kala di ma tuto.
46013001	Di mi nɛ wuo ninii yiikoro-na kala a wuo ninii Wia tiŋdaaraa ma wu-buluŋ, aŋ bi niaa cho, u nagɛ biŋbelimiŋ nɛ mi ŋmuŋmoo ŋii a ŋiŋaa goŋ pɛi.
46013002	Di Wia Diŋ-zↄŋ-la nɛ pimi doluŋ di mi wuo bubul Wia wiaa, a wuo jiŋ wu-faali kala bubuↄŋ, a kɛŋ wu-jimiŋ kala, aŋ pɛ kɛŋ yarida si jaŋ wuo ŋaa di peelee churo mumu leree dↄŋsuŋ, aŋ bi niaa cho, u ŋaa wu-pɛi nɛ.
46013003	Di mi nɛ joŋ mi kiaa kala a pi summoo, a joŋ mi titia a pi niaa di ba nyigɛ nyiniŋ di u diimi kpu, aŋ bi niaa cho, u bi nyuuruŋ kala kɛnɛ.
46013004	Di ŋ nɛ cho niaa, ŋ jaŋ kɛŋ kenyiri ba teeŋ a kɛŋ zile maa, ŋ bi jaŋ kɛŋ yaribieriŋ niaa teeŋ, ŋ bi jaŋ bigisi ŋ titia lɛ ba teeŋ, ŋ bi jaŋ ŋiŋaa siiduoŋ ma ba teeŋ.
46013005	Di ŋ nɛ cho niaa, ŋ bi ŋ titia ka dagɛ ba teeŋ, ŋ bira bi jaŋ to ŋ titia tuↄtↄruŋ lɛ, ŋ bi jaŋ leŋ di ŋ baaniŋ sisii lima lima, ŋ bira bi jaŋ laa wiaa hihɛ ŋ tuↄŋ.
46013006	Di ŋ nɛ cho niaa, ŋ tuↄŋ bi jaŋ tↄrɛ di wu-bↄŋ nɛ juuba, ama ŋ tuↄŋ jaŋ tↄrɛ di ba nɛ na wu-zↄŋ.
46013007	Di ŋ nɛ cho niaa, u maga di ŋ nyalimɛ wii-kala lɛ nɛ, a ŋaa nuu-kala yarida maa. Di ŋ nɛ cho niaa, u maga di ŋ kɛŋ yiɛlaa ba lɛ, a dii kenyiri wii-kala lɛ.
46013008	Di ŋ nɛ cho niaa, chonu-la ŋ si kɛnɛ, u bi jaŋ kↄ duu dɛrɛ. Dol-la Wia Diŋ-zↄŋ-la si joŋo pila la wuo bubul Wia wiaa, koo la wuo ninii yiikori-yiriba kala aŋ pɛ wu-jimiŋ ma, ba kala jaŋ lɛl.
46013009	La wu-jimii-la la si kɛnɛ, u bi yugɛ. Wia wialiŋ la síi bul, la bi jaŋ wuo bula dɛrɛ. La síi bul wiaa, Wia Diŋ-zↄŋ-la doluŋ lɛ ŋii, la bi jaŋ wuo bula dɛrɛ, mua mua nɛ la bubul.
46013010	Ama di ku-la si ŋaa ku-piliŋ nɛ kↄ, ku-la si bi ku-piliŋ ŋaa jaŋ lɛl.
46013011	Mi fa si ŋaa haŋbie, mi bul haŋbii wiaa nɛ aa biinɛ wiaa ari haŋbie, a fa ŋiŋaa wiaa ari haŋbie. Ama mi si ku waa dɛrɛ, mi joŋ haŋbii wialiŋ ta nɛ.
46013012	Lɛɛlɛ la si hɛ dunia deeŋ lɛ, u naga ari la beŋ Kirisito, ari niaa si yie beŋ ba titia beenaŋtirɛ lɛ ŋii nɛ. La bi Kirisito chaasa nina woruŋ, ama maachie la jaŋ nau woruŋ. Lɛɛlɛ mi jimu mua nɛ, ama maachie mi jaŋ chaasa jimu woruŋ, ari Wia si jiŋmi ŋii.
46013013	Ŋii-na wii-la didɛriŋ, wiaa batori nɛ hɛ dimɛ. Ba nɛ ŋla: Ŋ si ŋaa Wia yarida, a kɛŋ yiɛlaa, a cho niaa. Ama wiaa deeŋba batorimuŋ tuↄŋ ba siifiaŋ wiiŋ nɛ, ŋ si cho niaa.
46014001	Má kuŋ-kala fiɛsɛ sii nɛ a chichɛ ŋii ma si jaŋ wuo ŋaa a cho niaa, a fiɛsɛ sii ma a chichɛ kialiŋ Wia Diŋ-zↄŋ-la si joŋo dii zile ma lɛ, a wasanyaŋ ŋii ma si jaŋ wuo ŋaa a bubul wiaa, Wia Diŋ-zↄŋ-la doluŋ lɛ.
46014002	Di nuu níi bul wiaa yiikori-la Wia Diŋ-zↄŋ-la si pɛ niaa lɛ ba bubul, u tiina bul wiaa a pipi Wia nɛ. U síi bul wialiŋ niaa si bi nii, nuu-kala bi wialiŋ bubuↄŋ ma wuo jiŋ, ama Wia Diŋ-zↄŋ-la si hɛu lɛ nɛ tii u wuo bubul wu-kpuŋkperisiŋ deeŋba.
46014003	Ama nii-la síi bul wiaa, Wia Diŋ-zↄŋ-la doluŋ lɛ, u bul wiaa pipi niaa nɛ. U yie pɛ niaa lɛ a leŋ ba yarida yugɛ nɛ, a leŋ di ba nyuŋ nyaasɛ Wia wiaa lɛ, a leŋ ba tuↄŋ ma tↄrɛ.
46014004	Di nuu níi bul wiaa yiikori-la Wia Diŋ-zↄŋ-la si pɛ niaa lɛ ba bubul, u tiina bula pipɛ u titia lɛ nɛ. Ama nii-la síi bul wiaa, Wia Diŋ-zↄŋ-la doluŋ lɛ ka pɛ nialiŋ si laa Yesu wiaa dii a hihilimi lɛ nɛ.
46014005	Ŋii wiaa mi fa cho di ma kala bubul wiaa yiikoro-la Wia Diŋ-zↄŋ-la sí pɛ niaa lɛ ba bubul lɛ nɛ, ama mi fa paala cho di ma wuo bubul wiaa, Wia Diŋ-zↄŋ-la doluŋ ma lɛ nɛ. Nii-la síi bul wiaa, Wia Diŋ-zↄŋ-la doluŋ lɛ nɛ kii nii-la síi bul wiaa yiikoro-la Wia Diŋ-zↄŋ-la si pɛ niaa lɛ ba bubul lɛ. Di nuu nɛ hɛ dimɛ si jaŋ dagɛ wii-la u síi bul bubuↄŋ a pi nialiŋ kala si laa Yesu wiaa dii aa hilimi lɛ, uu pɛba lɛ nɛ.
46014006	Mi naaŋbiiriŋ, di mi nɛ kↄ ma teeŋ a bubul wiaa yiikoro-la Wia Diŋ-zↄŋ-la si pɛ niaa lɛ ba bubul lɛ, ɛɛ nɛ mi jaŋ ŋaa a pɛma lɛ? Mi bi jaŋ wuo pɛma lɛ, see di mi bul wii-la Wia si joŋo dagɛmi a pima, koo di mi jiŋ wii a kaa kↄ dagɛma Wia doluŋ lɛ, koo di mi nɛ bul wiaa, Wia Diŋ-zↄŋ-la doluŋ lɛ, koo di mi joŋ Wia wii dↄŋ a dagɛma u doluŋ lɛ.
46014007	Di kialiŋ ba si kaa gbigbieli, ŋmuluŋ ari cheŋ, di ba nɛ bi woruŋ d_u hɛ dↄŋↄ lɛ, kialiŋ bi digiliŋ ka kɛŋ.
46014008	Di ba níi d_u pam pam tua, di ba nɛ bi u d_unuŋ duo, nuu-kala bi jaŋ wuo jiŋ ari wii nɛ ŋaa ba yiyirɛ niaa.
46014009	Ŋii titia nɛ ma nagɛ. Di ŋ nɛ bul wii-la niaa si bi nii, ɛɛ nɛ ba jaŋ wuo jiŋ wii-la ŋ si bula bubuↄŋ? Ŋ jaŋ ta ŋiŋaa goŋ nɛ.
46014010	Yiikorusuŋ yuga nɛ dunia lɛ, ba kuŋ-kala ma kɛŋ u bubuↄŋ nɛ.
46014011	Di nuu níi bul wiaa yiikori-la lɛ mi si bi nii, mi jaŋ nagɛ nuhuↄru nɛ u teeŋ, ka nii-la ma síi bul wiaa mi teeŋ ma jaŋ nagɛ nuhuↄru mi teeŋ.
46014012	Ŋii wiaa, ma si cho di ma kɛŋ kialiŋ kala Wia Diŋ-zↄŋ-la si joŋo dii zile ma lɛ ŋii, má hɛ doluŋ aŋ pɛ nialiŋ si laa Yesu wiaa dii aa hilimi lɛ, di ba chiŋ wialiŋ ba si laa dii lɛ kpaŋ kpaŋ.
46014013	Ŋii wiaa nii-la síi bul wiaa yiikori-la Wia Diŋ-zↄŋ-la si pɛ niaa lɛ ba bubul, u tiina maga duu sul Wia duu wuo leŋ duu wuo didagɛ wialiŋ bubuↄŋ ma nɛ.
46014014	Di mi níi chuↄlɛ Wia yiikori-la Wia Diŋ-zↄŋ-la si pɛ niaa lɛ ba bubul lɛ, mi dima nɛ yie chuchuↄlɛ, ama mi tuↄbiinaa lɛ mi bi wii-la mi síi bul bubuↄŋ jiŋ.
46014015	Ŋii nɛ tii mi jaŋ kɛŋ mi dima ari mi tuↄbiinaa kala kaa chuchuↄlɛ Wia, aŋ kɛŋ ba kala ma kaa yiyii yiilaa.
46014016	Di ma nɛ ku hilimi, aŋ ka di nuu kɛŋ yiikori-la Wia Diŋ-zↄŋ-la si pɛ niaa lɛ ba bubul lɛ a didɛnnɛ Wia, nialiŋ si hↄŋ dia-la lɛ si bi wii-la ŋ síi bul nia, di ŋ nɛ chuↄlɛ dɛrɛ, ɛɛ nɛ ba jaŋ ŋaa jiŋ wii-la bubuↄŋ a bul di Ami?
46014017	U ŋaa wutitii nɛ, nuu jaŋ wuo dɛnnɛ Wia woruŋ ari yiikori-la Wia Diŋ-zↄŋ-la si pɛ niaa lɛ ba bubul, ama di nuu nɛ ŋaa ŋii, u bi nialiŋ si hilimi lee-la wuo pipɛ.
46014018	Mii lↄllɛ Wia ari mi si wuo bubul wiaa yiikori-la Wia Diŋ-zↄŋ-la si pɛ niaa lɛ ba bubul a kii nuu-kala,
46014019	ama di la nɛ ku hilimi a chuchuↄlɛ Wia, mi jaŋ cho di mi kɛŋ mi tuↄbiinaa bul wiaa baŋmɛnɛ di niaa jiŋ ba bubuↄŋ, a kii mi si jaŋ bul wiaa yugɛ yiikori-la niaa si bi nii lɛ.
46014020	Mi naaŋbiiriŋ, ma sí wiaa biinu a nagɛ haŋbiisiŋ síi biinɛ ŋii. Ma wu-ŋaalaa lɛ, má nagɛ bii-mulluŋ si bi wu-bↄŋŋↄↄ jiŋ, ama má bibiinɛ wiaa a nagɛ kuhiasiŋ síi biinɛ ŋii.
46014021	Ba ŋmuŋsɛ Wia teniŋ tuↄŋ ari Wia si u jaŋ to nialiŋ síi bul yiikori-tania ari nuhuↄraa lɛ a bul wiaa pi u niaa, ari ŋii ma kala ba bi jaŋ jegile nii u teeŋ.
46014022	Ŋii wiaa, Wia leŋe u Diŋ-zↄŋ-la pɛ niaa lɛ ba wuo bubul wiaa yiikorusuŋ dↄŋsuŋ lɛ, duu wuo ŋaa wu-magil a pi nialiŋ si bi Wia wiaa laa dii teeŋ. Nialiŋ si laa Wia wiaa dii, wiiŋ deeŋ biba lɛ pɛ. Di nuu ma nɛ bul wiaa, Wia Diŋ-zↄŋ-la doluŋ lɛ, u bul wiaa pipɛ nialiŋ si laa Wia wiaa dii lɛ nɛ. U bi nialiŋ si bi Wia wiaa laa dii lɛ ka pɛ.
46014023	Ŋii wiaa, di nialiŋ si laa Yesu wiaa dii nɛ ku hilimi, di ba kuŋ-kala bubul wiaa yiikori-la Wia Diŋ-zↄŋ-la si joŋo pɛu lɛ u bubul, di ni-wogusuŋ koo nialiŋ si bi Wia wiaa laa dii nɛ hɛ ba tuↄŋ, ba jaŋ biinɛ ari ma nyuŋ tuo.
46014024	Ama di ma kala nɛ bul wiaa, Wia Diŋ-zↄŋ-la doluŋ lɛ, di nii-la si bi Wia wiaa laa dii koo di ni-wogo nɛ hɛ ma tuↄŋ, u jaŋ sɛnɛ jiŋ ari u ŋaa haachɛ tiina nɛ. Wialiŋ ma ma si bula jaŋ juu-u lɛ duu na duu cheye nɛ.
46014025	U tuↄbiinaa kala jaŋ ku lii pulumuŋ Wia sipaaŋ. Ŋii nɛ u jaŋ tuu kpirimi Wia sipaaŋ a chuↄlu, a bul ari wutitii, Wia hɛ ma teeŋ nɛ.
46014026	Wialiŋ mi si bula, ba bubuↄŋ nɛ bɛɛ? Di ma nɛ ku hilimi-na kala, di dↄŋↄ nɛ kɛŋ yiiliŋ duu yii, di dↄŋↄ ma kɛŋ wii duu dagɛ niaa, koo nuu níi chɛ duu bul wii-la Wia si joŋo dagu u doluŋ lɛ, dↄŋↄ maa chɛ duu bul wiaa yiikori-la Wia Diŋ-zↄŋ-la síi pɛ niaa lɛ ba bubul lɛ, dↄŋↄ maa chɛ duu dagɛ wii-la ba si bula bubuↄŋ, má ŋaa wiaa deeŋba kala a pipɛ dↄŋↄ lɛ.
46014027	Di niaa dↄŋsuŋ níi chɛ di ba bul wiaa yiikoro-la Wia Diŋ-zↄŋ-la si pɛ niaa lɛ ba bubul lɛ, u maga di ba ŋaa balia koo batori a bul kuŋ kuŋ, ka di nuu ma hɛ dimɛ aa dagɛ wialiŋ ba si bula bubuↄŋ.
46014028	Ama di nuu nɛ tuo duu laa wialiŋ bul aŋ dagɛ ba bubuↄŋ, u maga di nii-la si bul wialiŋ yiikori-la Wia Diŋ-zↄŋ-la si pɛ niaa lɛ ba bubul lɛ, duu tↄrɛ nɛ. Má leŋ duu chuↄlɛ Wia u tuↄŋ lɛ, a sí u niiŋ suro bubul, a kɛŋ u tuↄŋ a bul wiaa a pi Wia ari u titia.
46014029	Di niaa nɛ hɛ ma tuↄŋ aa bul wiaa, Wia Diŋ-zↄŋ-la doluŋ lɛ, má leŋ di ba ŋaa balia koo batori a bubul wialiŋ, aŋ ka di ma ku-kaanaa ma kɛŋ wialiŋ ba si bula kaa chↄ naa.
46014030	Di Wia nɛ joŋ wii dagɛ ma tuↄŋ dↄŋↄ duu bula pima, má leŋ di nuu-kala kɛŋ goŋ, ka duu bul.
46014031	Ma kuŋ-kala jaŋ wuo bul wiaa, Wia Diŋ-zↄŋ-la doluŋ lɛ, a wuo gunnɛ a pipɛ dↄŋↄ lɛ maa.
46014032	Nii-la síi bul wiaa, Wia Diŋ-zↄŋ-la doluŋ lɛ nɛ maga duu bibeŋ kialiŋ Wia Diŋ-zↄŋ-la si joŋo puu.
46014033	Wia bi cho di ma ŋiŋaa taawɛi, ama u cho di ma hↄŋ sↄm nɛ. Nialiŋ si laa Yesu wiaa dii aa hilimi tuↄŋ lee-na kala,
46014034	u bi maga di haalaa bubul Wia wiaa a pipiba. U maga di ba tↄrɛ ba niiŋ aŋ tuto baalaa niiŋ nɛ, ari ba si bul ŋii Wia teniŋ tuↄŋ.
46014035	Di wii ma nɛ hɛ dimɛ a maga di ba jiŋ, u maga di ba piɛsɛ ba balaba nɛ dia lɛ. U ŋaa hiisiŋ nɛ di Wia niaa nɛ hilime, di haalaa laa wiaa bul a pipiba.
46014036	Bɛɛ nɛ? Ma nɛ suomo bul Wia niiŋ wiaa? Koo ma duŋduŋa nɛ ba bul Wia wiaa pa?
46014037	Di nuu nɛ biina ari Wia Diŋ-zↄŋ-la pu doluŋ duu bul Wia wiaa koo duu kɛŋ wialiŋ Wia Diŋ-zↄŋ-la si kɛnɛ doluŋ, u maga di u tiina jiŋ ari wiiŋ deeŋ mi si bul lii Wia teeŋ nɛ.
46014038	Di nuu nɛ bi chɛ duu sɛi wiiŋ deeŋ a tiŋ u si bila jiŋ wiaa, la ma bi u tiina jiŋ.
46014039	Ŋii wiaa mi naaŋbiiriŋ, má fiɛsɛ siiŋ a chichɛ di ma wuo bubul wiaa, Wia Diŋ-zↄŋ-la doluŋ lɛ, aŋ sí ma dↄŋsuŋ tiŋŋaa kiru di ba sí wiaa bul yiikoro-la Wia Diŋ-zↄŋ-la si pɛ niaa lɛ ba bubul.
46014040	U maga di ma ŋaa wii-kala u bua lɛ, duu ŋaa dee dee nɛ.
46015001	Mi naaŋbiiriŋ, mii chɛ di mi liliisima a mu tigɛ Wia wu-zↄmↄ-la mi si bula pima. Ma laaba dii nɛ a chiŋ ba nyuŋ lɛ.
46015002	Wia wu-zↄmↄ-la nɛ laama tita, di ma nɛ kɛnu woruŋ. Ma sí leŋe duu nagɛ ari wialiŋ ma si laa dii bi bubuↄŋ kala kɛnɛ.
46015003	Wialiŋ mi si nia, u nɛ mi bula pipima. Wii-la wu-nyuŋ nɛ ŋla, ari Yesu suu la haachɛba wiaa nɛ, ari ba si ŋmuŋsɛ ŋii Wia teniŋ tuↄŋ.
46015004	U si suu ŋii, ba joŋu hugi, ka u sii suuŋ lɛ tapulaa batori chɛɛŋ, ari ba si ŋmuŋsɛ Wia teniŋ tuↄŋ ŋii.
46015005	Ŋii nɛ u laa sipaaŋ kɛŋ u titia ku dagɛ Piita, aŋ-na kɛŋ u titia ku dagɛ u naŋzↄↄba-la fii ari balia.
46015006	U ŋii hariŋ lɛ bua kubala u kɛŋ u titia ku dagɛ u haritooroo zↄ-banↄŋ ari daŋia. Niaa deeŋba dↄŋsuŋ ha hɛ ba miisiŋ lɛ, ka dↄŋsuŋ ma suu.
46015007	Ŋii hariŋ lɛ u kɛŋ u titia ku dagɛ Jeems, a kɛŋ u titia ku dagɛ u naŋzↄↄba-la kala maa.
46015008	Ba kala hariŋ lɛ nɛ u kɛŋ u titia ku dagɛmi maa. Mi-na paala nagɛ nii-la ba si lula, aŋ ka u lulluŋ ha bi yie nɛ.
46015009	Yesu naŋzↄↄba-la kala, mi nɛ paala ŋaa ba tuↄŋ ku-bie. U paala bi maga di ba kɛŋmi kaa yirɛ Wia naŋzↄↄ, bɛɛ wiaa mi to naasiŋ dↄgisɛ nialiŋ si laa Yesu wiaa dii aa hilimi nɛ.
46015010	Ama Wia dii zile mi lɛ woruŋ. U nɛ leŋe mi ŋaa nuu lɛɛlɛ, u zile ma bi pɛi ŋaa (u naŋzↄↄba-la tuↄŋ, mi nɛ ŋaa ba tuↄŋ ku-bie), ama mi nɛ faasa tiŋ kiŋkɛŋ, a kii ba kala. Mi titia doluŋ lɛ dee mi wuo titiŋ, ama Wia dol-la u si joŋo pimi nɛ tii.
46015011	Wii-la si maga nɛ, Wia wu-zↄmↄ-la la síi bul. Wu-zↄmↄ-la ba síi bul nɛ, mi ma bubul, u nɛ ma laa dii.
46015012	Di la nɛ bul Kirisito wiaa ari u si sii suuŋ lɛ nɛ, bɛɛ nɛ tii ma dↄŋsuŋ si di nuhuobiinee bi jaŋ suu aŋ sii suuŋ lɛ?
46015013	Di niaa nɛ bi jaŋ suu aŋ sii suuŋ lɛ, ŋii-na Kirisito bi suuŋ lɛ sie.
46015014	Di Kirisito nɛ bi suuŋ lɛ sie, wii-la la si bula pima ŋaa wu-pɛiba nɛ, ka ma si laa wialiŋ dii ma ŋaa pɛi nɛ.
46015015	U jaŋ nagɛ ari laa nyia wiaa pipi Wia nɛ, bɛɛ wiaa la bula ari u chisɛ Kirisito suuŋ lɛ nɛ. Di niaa nɛ bi jaŋ suu aŋ wuo sii suuŋ lɛ, ŋii-na Wia bi Kirisito chisa.
46015016	Di niaa nɛ bi jaŋ suu aŋ sii suuŋ lɛ, ŋii-na Kirisito bi suuŋ lɛ sie.
46015017	Di Kirisito nɛ bi suuŋ lɛ sie, ŋii-na wii-la ma si laa dii ŋaa pɛi nɛ, ma ha hɛ ma haachɛba lɛ.
46015018	U ŋii saa jaŋ dagɛ ari nialiŋ si laa Yesu wiaa dii aŋ suu ma lɛlɛ nɛ.
46015019	Di la yiɛlaa si hɛ Kirisito teeŋ jaŋ dɛrɛ dunia deeŋ lɛ, ŋii-na dunia niaa maga di ba mumↄŋla nɛ.
46015020	Ama wutitii nɛ, Kirisito sii suuŋ lɛ nɛ. U nɛ laa nialiŋ kala si suba sipaaŋ a sii suuŋ lɛ. Ba ma jaŋ to u hariŋ a sii suuŋ lɛ.
46015021	Ni-bala lɛ nɛ suuŋ to a kɛŋ nuu-kala. Ŋii titia nɛ ni-bala ma lɛ nɛ niaa jaŋ to a sii suuŋ lɛ.
46015022	Adam wiaa nɛ tii niaa susuu. Ŋii titia nɛ a tiŋ Kirisito ma wiaa, niaa jaŋ sii suuŋ lɛ a kɛŋ miisiŋ.
46015023	Nialiŋ si jaŋ sii suuŋ lɛ jaŋ tuto dↄŋↄba hariŋ. Kirisito nɛ jaŋ laa ba sipaaŋ. Di u nɛ miira kↄ, nialiŋ si laa u wiaa dii, ba ma jaŋ to hariŋ a sii suuŋ lɛ.
46015024	Ŋii hariŋ nɛ dunia didɛriŋ jaŋ yi. Kirisito jaŋ yuo dii dunia kuoroo ari ni-balaa ari nialiŋ síi dii doluŋ dunia deeŋ lɛ. U jaŋ joŋ kuorii-la a hɛ u Nyimma nisiŋ lɛ.
46015025	Ama u maga di Kirisito dii kuoruŋ, aŋ-na yuo dii u diŋdↄŋŋↄↄ kala, a kɛŋba kaa ku hɛ u naasiŋ bubuↄŋ.
46015026	U diŋdↄŋ-la u si jaŋ to hariŋ yuo dii nɛ ŋaa suuŋ.
46015027	Wia teniŋ tuↄŋ ba bula ari Wia joŋ kuŋ-kala a hɛ Kirisito nisiŋ lɛ nɛ. Di ba nɛ bul Wia teniŋ tuↄŋ di Wia joŋ kuŋ-kala a hɛ Kirisito nisiŋ lɛ nɛ, u bi naga ari la Nyimma Wia ma hɛ u nisiŋ lɛ nɛ.
46015028	Di Wia nɛ joŋ kuŋ-kala a hɛ Kirisito nisiŋ lɛ, u ŋii hariŋ lɛ, Kirisito ma jaŋ joŋ u titia a hɛ Wia nisiŋ lɛ, nii-la si joŋ kuŋ-kala hɛ u nisiŋ lɛ di Wia kɛŋ kuŋ-kala doluŋ.
46015029	Di niaa nɛ suba aŋ bi jaŋ sii suuŋ lɛ, ŋii-na, bɛɛ nɛ tii niaa yie leŋ ba chiŋ ba naaŋbiiri-la si suba nyuŋ lɛ a ŋaa ba foba Wii-chuↄlɛ liiŋ? Bɛɛ nɛ tii ma yie leŋ ba foba Wii-chuↄlɛ liiŋ?
46015030	Ŋii-na, bɛɛ nɛ tii la nina hɛɛŋ bua-na kala lɛ?
46015031	Bua-na kala lɛ mi ŋaa siri di mi suu nɛ. La kala si kɛŋ miisiŋ Kirisito Yesu teeŋ ŋii, mi jaŋ wuo bigisi mi titia lɛ a tiŋ ma wiaa.
46015032	La si mu Ɛfɛsis, niaa hoso ari baga kiaa si hoso ŋii nɛ, a faa chɛ di ba kpumi. Di mi nɛ fa yuo yuosuŋ deeŋ di mi laa yiriŋ koo kiaa, niaa teeŋ, u bubuↄŋ nɛ bɛɛ? Di nuu nɛ suba, ka u bi jaŋ sii suuŋ lɛ, ŋii-na má leŋ di la to la tuↄtↄrɛ wu-ŋaalaa lɛ dunia deeŋ lɛ. Niaa dↄŋsuŋ bul ŋla nɛ. Ba si, Má leŋ di la dii kiaa a nyua siniŋ, bɛɛ wiaa maachie la jaŋ suu.
46015033	Ama ma sí ma titia nyisu. Di ŋ nɛ ŋaa ni-zↄŋ aŋ tuto ni-bↄŋŋↄↄ hariŋ, ŋ ma jaŋ ku ŋaa ni-bↄŋ.
46015034	Má leŋ wu-yaayasiŋ ari ma haachɛba woŋbie-la. Ma dↄŋsuŋ wu-ŋaalaa naga ari ma bi Wia jiŋ. Ma dii hiisiŋ.
46015035	Nia dↄŋↄ jaŋ piɛsɛ, di ɛɛ nɛ nialiŋ si suba jaŋ wuo ŋaa a sii suuŋ lɛ? Di yari bɛɛba nɛ ba jaŋ kɛŋ?
46015036	Nii-la si piɛsɛ wiiŋ deeŋ ŋaa ni-tↄↄ nɛ. La jima ari di ŋ nɛ joŋ ku-doho a d_uu, ba bi jaŋ nyu ku-faliŋ, see ku-la ŋ si joŋo d_uu, laa sipaaŋ pua.
46015037	Di ŋ nɛ joŋ kuorimiiŋ koo mii-biiŋ a d_uu, nyuulii-la bi bii-la ŋ si joŋo d_uu wuo nagɛ.
46015038	Di ŋ nɛ d_uu kuŋ, Wia yie leŋ u nyu a nagɛ ŋii u síi chɛ nɛ. Kuŋ-na kala yie nyu a nagɛ u nagisiŋ nɛ.
46015039	Kialiŋ kala si hɛ dunia lɛ a kɛŋ miisiŋ, ba namia bi kubala ŋaa. Nuhuobiinee ari pusuŋ ari diibiisiŋ ari cheŋfilee namia bi kubala ŋaa.
46015040	Nialiŋ kala si hɛ Wia-jaŋ ari nialiŋ kala si hɛ tiŋteeŋ, ba yaraa bi dↄŋↄ naga. Kialiŋ si hɛ wia nyuŋ ari kialiŋ si hɛ tiŋteeŋ, ba zↄmuŋ bi dↄŋↄ naga.
46015041	Wii-pↄsuŋ kɛŋ u pulumuŋ nɛ, chɛnɛ ma kɛŋ u pulumuŋ, ka chɛŋwulaa ma kɛŋ ba pulumuŋ. Chɛŋwulaa ma tuↄŋ, dↄŋsuŋ ma pulla nɛ a kii dↄŋsuŋ.
46015042	Ŋii titia nɛ u nagɛ di niaa nɛ sii suuŋ lɛ. Ku-la ba si joŋo hugi jaŋ pua, ka ku-la si jaŋ sii suuŋ lɛ bi jaŋ kↄ duu pua.
46015043	Ku-la ba si jaŋ joŋo hugi lↄrↄ nɛ. Duu nɛ sii suuŋ lɛ, u jaŋ kɛŋ tula. Ku-la ba si joŋo hugi pugima nɛ, duu nɛ sii suuŋ lɛ, u jaŋ kɛŋ doluŋ.
46015044	Yara-la ba si jaŋ joŋo hugi nɛ la kɛŋ dunia lɛ ŋii. Ama yara-la si jaŋ sii suuŋ lɛ ŋaa yara-la Wia Diŋ-zↄŋ-la si jaŋ joŋo pila nɛ. Di la nɛ kɛŋ yaraa dunia deeŋ lɛ, u maga di la kɛŋ yaraa Wia teeŋ ma nɛ.
46015045	Wia teniŋ tuↄŋ ba ŋmuŋsa, Nuhuobiiŋ-la Wia si bumo ŋaa yiriŋ nɛ Adam. Ŋii nɛ Wia wiese hɛu lɛ u kɛŋ miisiŋ. Nuhuobiiŋ-la si to hariŋ kↄ nɛ ŋaa Kirisito. U níi to u Diŋ-zↄŋ-la lɛ a pi niaa miisiŋ.
46015046	U bi naga miisi-la Wia Diŋ-zↄŋ-la si joŋo pila nɛ laa sipaaŋ kↄ, ama miisi-la la si kɛnɛ dunia deeŋ lɛ nɛ laa sipaaŋ kↄ, ka miisi-la Wia Diŋ-zↄŋ-la si joŋo pila ma to hariŋ kↄ.
46015047	Nuhuobiiŋ-la si laa sipaaŋ kↄ dunia, tiariŋ nɛ Wia joŋo mɛu. Nii-la si to hariŋ kↄ-na lii Wia-jaŋ nɛ a kↄ.
46015048	Ba si kɛŋ tiariŋ nɛ mɛ Adam ŋii, ŋii titia nɛ nialiŋ kala ma miisiŋ si lii Adam teeŋ ŋaa tiariŋ nɛ. Kirisito si lii Wia-jaŋ ku tuu ŋii, ŋii titia nɛ nialiŋ si kɛŋ miisiŋ u teeŋ ma kɛŋ miisi-la si lii Wia-jaŋ.
46015049	La si kɛŋ nii-la ba si kɛŋ tiariŋ mɛ nagisiŋ ŋii, ŋii titia nɛ la jaŋ kɛŋ nii-la si lii Wia-jaŋ ma nagisiŋ.
46015050	Mi naaŋbiiriŋ, wii-la mi síi chɛ di mi bul nɛ ŋla: Nialiŋ ba si kɛŋ tiariŋ mɛ bi jaŋ wuo juu Wia kuorii-la tuↄŋ. Ku-la ma síi pua bi jaŋ wuo hɛ dimɛ deeŋ deeŋ a nagɛ ku-la si bi pua.
46015051	Má bee na, mi jaŋ bul wu-kpuŋkperisiŋ pima. La kala bi jaŋ suu. Ama bua kubala jaŋ kↄ di Wia kɛŋ la yaraa kala birimɛ.
46015052	Wiiŋ deeŋ jaŋ guu ŋaa nɛ. Di bua-la nɛ yie, Wia tiŋdaara jaŋ ŋmuu u nyile. Di u nɛ ŋmuu nyile-la, nialiŋ kala si laa Yesu wiaa dii aŋ suu jaŋ sii a wei. Ba bira bi jaŋ suu. La nialiŋ si hɛ la miisiŋ deeŋ lɛ aŋ bi suba maa, Wia jaŋ kɛŋla birimɛ.
46015053	Wia jaŋ kɛŋ yara-la síi pua kaa birimɛ di ba bira sí pua. Ŋii titia nɛ la yara-la ma síi suu, u jaŋ kɛŋba kaa birimɛ, di ba sí suu.
46015054	Bua kubala jaŋ yi la yaara-la síi pua bira bi jaŋ pua, la yara-la ma síi suu bira bi suu. Di bua-la nɛ yie, ba si bul wialiŋ Wia teniŋ tuↄŋ jaŋ ku ŋaa wutitii. Ba bula ari, La yuo dii suuŋ nɛ.
46015055	La bira bi jaŋ suu. Suuŋ, ŋ doluŋ hɛ nii? Suuŋ, nii nɛ ŋ huoŋ hɛ duu wuo juu niaa lɛ?
46015056	Suuŋ huoŋ nɛ ŋaa haachɛ. Haachɛ ma doluŋ lii wialiŋ Wia si joŋo billa lɛ di la tuto, ka la biba wuo tuto.
46015057	Ama má leŋ la lↄllɛ la Nyimma Wia, nii-la si to la Tiina Yesu Kirisito lɛ a pila doluŋ la wuo yuo dii suuŋ.
46015058	Ŋii wiaa mi naaŋbiiriŋ, má chiŋ wialiŋ ma si laa dii lɛ kpaŋ kpaŋ, a sí begilu. Má fiɛsɛ siiŋ a tiŋ la Tiina tiŋtiŋŋaa woruŋ. Ma jima ari Wia tiŋtimii-la ma síi tiŋ bi jaŋ kↄ duu ŋaa pɛi.
46016001	Lɛɛlɛ mii chɛ di mi bul wiaa a mu tigɛ moribie-la ma síi chɛ di ma kiɛsɛ, di ba kaa mu pi Wia nialiŋ si hɛ Judiya tiŋteeŋ lɛ. Mi laa sipaaŋ dagɛ nialiŋ si laa Yesu wiaa dii aa hilimi a hɛ Galiisia tiŋteeŋ lɛ, ŋii ba si jaŋ ŋaa a kiɛsɛ moribie-la. Ma ma jaŋ ŋaa ŋii titia.
46016002	Yↄbↄ-na kala Lahadi chɛɛŋ, moribie-la ma si tima a na, nuu-kala liisɛ magɛ ŋii ŋ síi chɛ di ŋ joŋo bil. Di mi nɛ kↄ, ma bira bi jaŋ kikiɛsɛ moribiee.
46016003	Di mi nɛ kↄ, mi jaŋ ŋmuŋsɛ teniŋ pi nialiŋ ma si liisa, di ba kɛŋ moribie-la ma si kiɛsa pi nialiŋ si laa Yesu wiaa dii a hɛ Jerusalɛm lɛ, di ba kaa mu piba.
46016004	Di u nɛ maga di mi ma mu, la kala jaŋ to dↄŋↄ mu.
46016005	Mii chɛ di mi ku to Masidoonia tiŋteeŋ nɛ a mu lee. Di mi nɛ ku to lee-la, mi jaŋ ku nama.
46016006	Di mi nɛ kↄ kapoo, mi jaŋ hɛ ma teeŋ a dieni di waariŋ chɛŋsiŋ lii. Mi jaŋ hɛ ma leriŋ a mu yi bua-la mi si jaŋ joŋ woŋbiiŋ, di ma wuo tami lee-na kala mi síi chɛ di mi mu.
46016007	Mi bi chɛ di mi nama lima lima aŋ kiele mu lee-la mi síi mu. Di Wia nɛ sɛyɛ, mi cho di mi dieni nɛ ma teeŋ.
46016008	Ama mi jaŋ hↄŋ Ɛfɛsis lɛ a mu yi gbieli-bal-la ba síi yirɛ Pɛŋtikↄs chɛɛŋ.
46016009	Wia pimi woŋbii-bal nɛ di mi tiŋ tiŋtiŋ-zↄŋ daha, ka nialiŋ si bi chɛ di mi tiŋ tiŋtiŋŋaa daha yuga nɛ.
46016010	Di Timoti nɛ kↄ ma teeŋ, má kɛnu woruŋ, duu sí wii-kala fá. La duu kala níi tiŋ Wia tiŋtimia-la.
46016011	Ma sí leŋe di nuu-kala bee guunu. Má pɛu lɛ duu vɛŋ woŋbiiŋ ari yarifiɛlaa, aŋ miira kↄ mi teeŋ. Mii gbɛru ari la naaŋbiiri-la.
46016012	Ma jiŋ la naaŋbie ba síi yirɛ Apↄlↄs nɛ. Mi bula pu woruŋ ari ba di la naaŋbiiri-la ku nama. Ama u bi biina ari u jaŋ na woŋbiiŋ kↄ lɛɛlɛ. Di bua-la si maga nɛ yie, u jaŋ ku nama.
46016013	Má pↄ, a chiŋ wialiŋ ma si laa dii lɛ kpaŋ kpaŋ. Má kɛŋ bↄi-duoŋ a kɛŋ doluŋ Wia teeŋ.
46016014	Wii-kala ma síi ŋaa, má ma ŋaa di niaa na ari ma choba nɛ.
46016015	Mi naaŋbiiriŋ, ma jiŋ baal kubala ba síi yirɛ Sitɛfinis nɛ. Ba di u dia niaa nɛ laa sipaaŋ laa Wia wiaa dii Akaaya tiŋteeŋ lɛ. Ba pɛ Wia niaa lɛ nɛ woruŋ, a joŋ ba titia kala a hɛ ŋii lɛ.
46016016	Mii sulma, mi naaŋbiiriŋ, di ma tuto ni-yiri deeŋba niiŋ. Má tuto Wia tiŋtinnu-na kala, ari nialiŋ síi pɛla lɛ la titiŋ ma niiŋ lɛ.
46016017	Mi tuↄŋ tↄrɛ woruŋ ari Sitɛfinis ari Fↄtunaatis ari Akaakis kↄ mi teeŋ nɛ. Ba nɛ laa ma nyuŋ daha.
46016018	Ba leŋe mi tuↄŋ piŋ di-bala nɛ. Ba jaŋ leŋ di ma ma tuↄŋ piŋ di-bala. U maga di ma zizil niaa deeŋba nɛ.
46016019	Nialiŋ si laa Yesu wiaa dii aa hilimi a hɛ Esia tiŋteeŋ, ba kala ka chuↄlɛma. Baal-la ba síi yirɛ Akuila ari u haala Pirisila, ari nialiŋ si laa Yesu wiaa dii aa hilimi ba dia lɛ, baa chuↄlɛma woruŋ la Tiina Yesu doluŋ lɛ.
46016020	Nialiŋ kala si laa Wia wiaa dii a hɛ daha maa chuↄlɛma. Má guori dↄŋↄ aŋ chuↄlɛ dↄŋↄ kiŋkɛŋ kiŋkɛŋ.
46016021	Lɛɛlɛ, mi-na Pↄↄl, mi titia níi ŋmuŋsɛ aa chuↄlɛma.
46016022	Di nuu-kala nɛ bi la Tiina Kirisito cho, Wia jaŋ kaliba hɛu lɛ. Maranata! U bubuↄŋ nɛ, la Tiina Kirisito kↄ!
46016023	La Tiina Yesu Kirisito lahↄrimↄ lɛ Wia jaŋ pɛma lɛ.
46016024	Yesu Kirisito doluŋ lɛ, mi cho ma kala nɛ. Ami.
47001001	Mi-na Pↄↄl ari la naaŋbie Timoti nɛ ŋmuŋsɛ teniŋ deeŋ a pipima. Wia tuↄtↄruŋ lɛ nɛ u liisɛmi di mi ŋaa Kirisito Yesu naŋzↄↄ. La ŋmuŋsɛ teniŋ deeŋ a pipi nialiŋ si laa Yesu wiaa dii aa hilimi a hɛ Kↄriŋti taŋ-la lɛ nɛ, ari nialiŋ si bi haachɛ kɛnɛ Wia sipaaŋ Akaaya tiŋteeŋ lɛ.
47001002	La Nyimma Wia ari la Tiina Yesu Kirisito lahↄrimↄ lɛ, ma jaŋ hↄŋ ari yarifiɛlaa.
47001003	Má leŋ di la dɛnnɛ Wia. U nɛ ŋaa la Tiina Yesu Kirisito Nyimma, aa fá niaa nennige. U nɛ yie leŋ nialiŋ tuↄŋ si cheye tuↄŋ bira tↄrɛ.
47001004	Di la níi na hɛɛŋ ma, u nɛ yie leŋ la tuↄŋ tↄrɛ. U si yie ŋaa la tuↄŋ tↄrɛ ŋii, la ma yie ŋaa la naaŋbiiriŋ ma síi na hɛɛŋ, ba ma tuↄŋ tↄrɛ ŋii nɛ. Wia joŋ tuↄtↄruŋ nɛ pila, ŋii nɛ tii la ma pɛ la naaŋbiiriŋ lɛ di ba ma na tuↄtↄru-la yiri.
47001005	Kirisito na hɛɛŋ nɛ woruŋ. Hɛɛ-la u fa si na, u titia nɛ la ma nina. A tiŋ ŋii wiaa Kirisito ma leŋ la tuↄŋ faasa tↄrɛ nɛ.
47001006	La si kↄ di la bul Wia wu-zↄmↄ-la a pima di Wia laama ta, la na hɛɛŋ nɛ woruŋ. La na hɛɛŋ di ma na tuↄtↄruŋ nɛ. Di ma nɛ na hɛɛ-la yiri la si na aŋ wuo nyalimɛ, ma jaŋ na tuↄtↄru-la yiri la si na.
47001007	Laa yiɛlɛma nɛ. La yiɛla-la saa bibegili. La jima ari hɛɛ-la la si na, ma ma na u titia nɛ. Ŋii titia nɛ tuↄtↄru-la la si kɛnɛ, ma ma kɛnu nɛ.
47001008	La naaŋbiiriŋ, laa chɛ di ma jiŋ ŋii la si na hɛɛŋ Esia tiŋteeŋ lɛ nɛ. Wialiŋ si juula lɛ fa yuŋie nɛ kiŋkɛŋ kiŋkɛŋ a pila. La paala bi biina ari taŋ jaŋ pulla.
47001009	Wutitii, la fa biina ari la suba dɛrɛ nɛ. Ama ŋii pɛla lɛ di la sí la titia doluŋ lɛ beŋ, ama di la joŋ la yiɛlaa kala a hɛ Wia lɛ, nii-la síi chisɛ niaa suuŋ lɛ.
47001010	Wia nɛ liisɛla suuŋ deeŋ nisiŋ lɛ. Maachie di wiaa nɛ juula lɛ, u jaŋ liisɛla ba lɛ. U lɛ nɛ laa yiɛlɛ ari maachie u jaŋ bira liisɛla di hɛɛŋ nɛ juula.
47001011	Má ma pɛ sul Wia pila. Niaa yuga nɛ aa sul Wia a pipila duu pɛla lɛ. Di Wia nɛ laa ba Wii-sula, ba kala jaŋ wuo dɛnnu.
47001012	Lɛɛlɛ la jaŋ wuo bigisi la titia lɛ, bɛɛ wiaa la tuↄbiinaa daga ari la wu-ŋaalaa kala zↄmↄ nuu-kala teeŋ dunia deeŋ lɛ. Wii-kala la si ŋaa ma teeŋ, la ŋaa wialiŋ síi to Wia woŋbiiŋ nɛ aŋ pɛ ŋaa wutitii-la Wia síi chɛ. Nuhuobiine wu-jimiŋ lɛ dee la to a ŋiŋaa wialiŋ, ama Wia doluŋ lɛ nɛ la ŋaaba.
47001013	La bi wu-tanii ŋmuŋsa pima, ama wialiŋ la si ŋmuŋsa, ma jaŋ wuo karimɛ, a jiŋ ba bubuↄsaa maa. La saa laa dii ari ma jaŋ jiŋ wiaa deeŋba bubuↄsaa a mu dɛrɛ,
47001014	ari ma si jiŋba mua ŋii. Ma jima ari tapulii-la, la Tiina Yesu nɛ miira kↄ, ma jaŋ bigisi ma titia lɛ a tiŋ la wiaa, ka di la ma bibigisi la titia lɛ a tiŋ ma wiaa.
47001015	Mi fa jima di la jiŋ dↄŋↄ nɛ woruŋ, u ŋii wiaa nɛ tii mi faa chɛ di mi kↄ ma teeŋ, di ma wuo nii sima bulia.
47001016	Mi faa chɛ di mi ku to ma leriŋ a nama, aŋ-na mu Masidoonia tiŋteeŋ. Di mi nɛ fa bira lii Masidoonia kukↄ, di mi bira ku to ma teeŋ, di ma hɛmi woŋbiiŋ lɛ di mi mu Judiya tiŋteeŋ.
47001017	Ma biina ari di mi níi chɛ di mi ŋaa wii, mi bi jaŋ biinɛ aŋ-na ŋaa? Ma bira biina mii ŋaa mi wiaa ari dunia niaa síi ŋaa nɛɛ, di mi sɛi wiiŋ aŋ bira bul di mi bi wii-la sɛyɛ naa-buasu-la titia lɛɛ?
47001018	Ma jima woruŋ ari Wia kɛŋ wutitii. Ŋii wiaa wialiŋ kala la si bula pima ŋaa wutitii nɛ. La bi wiaa bula ari tuↄbiinaa balia nɛ.
47001019	Ma bira jima ari mi-na Pↄↄl, la di la naaŋbiiriŋ Silivaanas ari Timoti nɛ bul Yesu Kirisito wiaa pima. Yesu wii-wii-kala ŋaa wutitii nɛ. Wu-nyiari kala tuo ba lɛ. U yie sɛi wutitii nɛ bua-na kala.
47001020	Wia bula ari u jaŋ ŋaa wiaa yugɛ a pila. U jaŋ to Yesu lɛ nɛ a leŋ di wialiŋ ku ŋaa wutitii. Ŋii wiaa nɛ tii, di la nɛ chuↄlɛ Wia dɛrɛ-na kala, la yie bul ami u doluŋ lɛ. La yie bul ŋii di Wia yiriŋ wuo yirɛ nɛ.
47001021	Ama Wia titia nɛ bula ari la di ma kala kɛŋ miisiŋ Kirisito lɛ nɛ. U nɛ liisɛla di la tiŋ tiŋtimiŋ deeŋ maa.
47001022	U magilɛla nɛ. U joŋ u Diŋ-zↄŋ-la a hɛla lɛ nɛ, di la wuo jiŋ ari maachie u jaŋ joŋ ku-daŋ ma pila.
47001023	Ari Wia, wialiŋ kala mi si bula ŋaa wutitii nɛ. Mi bi ma teeŋ kↄ Kↄriŋti lɛ, bɛɛ wiaa mi fa bi chɛ di mi walimɛma.
47001024	U bi naga ari ma si laa wialiŋ dii nɛ tii la chichɛ di la fugɛma, ama laa chɛ di la pɛma lɛ di ma kɛŋ tuↄtↄruŋ. Ma laa Yesu wiaa dii nɛ a chiŋba lɛ kpaŋ kpaŋ.
47002001	Ŋla wiaa nɛ tii mi bi ma teeŋ kↄ. Di mi nɛ fa kↄ, ma tuↄŋ fa jaŋ chei.
47002002	Di mi nɛ ŋaa di ma tuↄŋ chei, kubɛɛ nɛ hɛ dimɛ si jaŋ leŋ di mi tuↄŋ tↄrɛ? Nuu-kala tuo, see nialiŋ titia mi si ŋaa ba tuↄŋ chei.
47002003	Di mi nɛ fa kↄ ma teeŋ, ma nɛ fa jaŋ ŋaa di mi tuↄŋ tↄrɛ. Ŋii wiaa, di mi nɛ leŋe ma tuↄŋ chei, ma bira bi jaŋ leŋ di mi ma tuↄŋ tↄrɛ, ŋii nɛ tii teŋ-la mi si ŋmuŋsa pima mi bul wialiŋ ŋii pipima. Mi ŋaa ma kala yarida nɛ. Mi jima ari tuↄtↄru-la mi si na, ma ma nau nɛ.
47002004	Bua-la lɛ mi si ŋmuŋsɛ teŋ-la di mi pima, mi tuↄŋ faasa chei nɛ woruŋ. Mi paala yel nɛ a tiŋ ma wiaa. Mi bi teŋ-la ŋmuŋsa di mi chei ma tuↄŋ, ama di mi leŋ di ma jiŋ ari mi faasa choma nɛ.
47002005	Di nuu nɛ ŋaa ma tuↄŋ chei, ma duŋduŋa saa dee, mi ma tuↄŋ cheye nɛ, ama mi bi chɛ di mi bul wiiŋ deeŋ yugɛ.
47002006	Nii-la si ŋaa ŋii, ma dↄgisu nɛ, ŋii wiaa má leŋ wii-la ta.
47002007	Lɛɛlɛ-na u maga di ma joŋ wii-la kala chɛu, a pɛu lɛ di u tuↄŋ tↄrɛ. Di ŋii dee, u tuↄŋ jaŋ faasa chei a kieli duu pugimɛ.
47002008	Ŋii wiaa mii sulma di ma wasa kɛnu woruŋ a chou.
47002009	Ŋla wiaa nɛ tii mi ŋmuŋsɛ teniŋ pima, di mi na di ma jaŋ wuo to wii-kala mi si bula pima.
47002010	Di ma nɛ joŋ wii chɛ nuu, mi ma joŋo chɛu nɛ. Di mi nɛ fa maga di mi joŋ wii chɛ nuu, mi joŋo chɛu nɛ, a tiŋ ma wiaa. Kirisito sipaaŋ nɛ mi ŋaa ŋii, bɛɛ wiaa
47002011	mi bi chɛ di Sitaani wuola. La jiŋ u wu-kɛniŋ nɛ.
47002012	Mi si kↄ Turↄwas tiŋteeŋ di mi bul Kirisito wu-zↄmↄ-la a piba, la Tiina suri woŋbiiŋ pimi nɛ,
47002013	ama mi tuↄŋ bi di-bala pina, bɛɛ wiaa mi naaŋbie Taatis fa tuo dimɛ. Ŋii nɛ mi sii lee-la a mu Masidoonia tiŋteeŋ.
47002014	Ari ŋii kala, mi haa lↄllɛ Wia nɛ. Bua-na kala, u yie to Kirisito lɛ nɛ a pɛla lɛ la wuo yuo dii Sitaani. U yie pɛla lɛ la wuo bul Kirisito wiaa lee-na kala. Kirisito wu-zↄmↄ-la nagɛ tulaali síi suↄrɛ, u suↄraa laa leriŋ kala.
47002015	La titia nagɛ tulaali-zↄŋ-la nɛ Kirisito joŋo pi Wia. Wia joŋla gaarɛ nialiŋ u si laa ta ari nialiŋ síi lɛl tuↄŋ nɛ.
47002016	Nialiŋ síi lɛlɛ teeŋ tulaalii-la suↄraa kpuba nɛ. Ama nialiŋ Wia síi laa ta teeŋ, tulaalii-la suↄraa piba miisiŋ nɛ. Kubɛɛ nɛ saa maga duu tiŋ tiŋtimiŋ deeŋ?
47002017	Niaa yuga nɛ a gↄllↄ bubul Wia niiŋ wiaa a lilaa moribiee, ama la-na bi ŋii ŋaa. La-na ŋaa ni-titiiba nɛ. Wia nɛ liisɛla di la tiŋ tiŋtimiŋ deeŋ. Kirisito doluŋ lɛ nɛ la to aa bul Wia wiaa.
47003001	Ma biina wialiŋ la si bula, laa dagɛ la titia ŋii la si naga nɛɛ? Niaa dↄŋsuŋ cho di ba ŋmuŋsɛ tenniŋ a dagɛ ba si nagɛ ŋii nɛ di ba kaa kↄ pima. Dↄŋsuŋ ma cho di ba laa tenniŋ ma teeŋ a dagɛ ba si nagɛ ŋii a pi niaa, ama la-na bi chɛ di la ŋiŋaa ŋii.
47003002	Ma-na, ma nɛ saa ŋaa teŋ-la la si ŋmuŋsa, di niaa karimɛ a jiŋ ŋii la si naga. Ba ŋmuŋsa hɛ la tuↄŋ nɛ.
47003003	Ma nɛ saa chaasa daga ari ma ŋaa teŋ-la Kirisito si leŋe la ŋmuŋsɛ. Teniŋ deeŋ, u bi naga ku-la niaa si kaa ŋmuŋsɛ tenniŋ nɛ. Wia si weye joŋ u Diŋ-zↄŋ-la nɛ kaa ŋmuŋsɛ kialiŋ ma tuↄŋ. Ba saa bira bi ŋmuŋsa nɛ tabii-taala lɛ, ama ba ŋmuŋsa hɛ nuhuobiinee tuↄsaa lɛ nɛ.
47003004	La to Kirisito lɛ nɛ a ŋaa Wia yarida, ŋii nɛ tii la kɛŋ nyu-duoŋ a bubul u wiaa ŋii.
47003005	U ŋii bi naga ari tiŋtimii-la la síi tiŋ, la titia kɛŋ u doluŋ nɛ. Wia nɛ pila doluŋ la titiŋ.
47003006	Wia titia nɛ pila tiŋtimiŋ deeŋ doluŋ. Kirisito si joŋ u chaliŋ a ta n_ii-falii-la u niaa teeŋ, u wiaa nɛ la bubul. Ba bi wialiŋ ŋmuŋsa hɛ tabii-taala-la lɛ. N_ii-falii-la doluŋ lii Wia Diŋ-zↄŋ-la wialiŋ nɛ. Wialiŋ Moosis si ŋmuŋsa bil di niaa tuto bi niaa miisiŋ wuo pa, ama Wia wu-zↄmↄ-la si lii u Diŋ-zↄŋ-la teeŋ nɛ wuo niaa miisiŋ pipa.
47003007	Wialiŋ Moosis si ŋmuŋsa bil di niaa tuto, ba ŋmuŋsa hɛ tabii-taala lɛ nɛ. Wialiŋ fa bi niaa miisiŋ wuo pa. Bua-la lɛ Wia si joŋba pipi Moosis, Wia dagɛ u tula pu nɛ. Ŋii nɛ Moosis siaa kala tutul. Ba síi tul ŋii, tula-la fa jaŋ lɛl, ama Iziral tiŋŋaa bi u siaa wuo bibeŋ.
47003008	Ama Wia wu-zↄmↄ-la lii Wia Diŋ-zↄŋ-la lɛ nɛ. U tutul a kii ŋii nɛ. Tula-la-na bi jaŋ lɛl.
47003009	Wialiŋ Moosis si ŋmuŋsa bil di niaa tuto nɛ fa kɛŋ tula. Ama ba fa joŋ cheeriŋ pi nialiŋ fa síi toba nɛ. Ŋii-na wialiŋ si leŋe niaa kɛŋ tuↄ-pula Wia teeŋ jaŋ paala kɛŋ tula a kii ŋii.
47003010	Ŋii-na buŋbuŋ ku-la fa síi tul bira bi tula kɛnɛ. U tula-la lɛlɛ nɛ, bɛɛ wiaa kuŋ dↄŋ níi tul a kii ŋii.
47003011	Di ku-la fa si bi jaŋ dieni nɛ kↄ a tutul, ŋii-na ku-la si jaŋ hɛ dimɛ deeŋ deeŋ nɛ jaŋ tutul a kiiu.
47003012	Laa yiɛlɛ Wia wu-zↄmↄ-la lɛ nɛ. Ŋii nɛ tii la chaasa kɛŋ nyu-duoŋ aa tiŋ.
47003013	Ama la bi Moosis naga. Bua-la lɛ u si na Wia tula, tula-la juu u siaa nɛ. Tula-la haa chɛ duu lii nɛ. Ŋii nɛ u joŋ gɛriŋ a tↄ u siaa, di tula-la si lii, di Iziral tiŋŋaa síu na. La bi kuŋ joŋo tↄ la siaa.
47003014	Ama Iziral tiŋŋaa fa kɛŋ nyu-duoŋ nɛ. Ba bi Wia wialiŋ laa dii. Ŋii wiaa ari jiniŋ kala, di ba nɛ karimɛ wialiŋ Wia fa si joŋo pi Moosis buŋbuŋ-la di niaa tuto, ba biba laa didii. U naga ari gɛri-la Moosis fa si joŋo tↄ u siaa di Iziral tiŋŋaa sí u siaa na, ku-la ha tↄ ba siaa nɛ di ba sí Wia tula na. Ama Yesu Kirisito nɛ jaŋ wuo kɛŋ gɛri-la suri, di ba wuo na Wia tula.
47003015	Ari jiniŋ kala, di ba nɛ karimɛ wialiŋ Wia fa si joŋo pi Moosis di niaa tuto-na kala, u yie nagɛ ari kuŋ nɛ tↄ ba wu-jimiŋ, di ba sí wialiŋ bubuↄŋ jiŋ.
47003016	Ama di nuu nɛ birima a to la Tiina Yesu, Wia jaŋ kɛŋ ku-la si kɛrɛ ba wu-jimiŋ kaa joŋ.
47003017	La Tiina Kirisito ari Wia Diŋ-zↄŋ-la kala ŋaa kubala nɛ. Lee-la kala saa la Tiina Kirisito Diŋ-zↄŋ-la si hɛ, lee-la niaa bi kuŋ-kala yosu ŋaa.
47003018	La nialiŋ kala si laa Yesu wiaa dii, gɛri-la fa si tↄ la siaa, Wia kaa suri nɛ. Kirisito tula juu la siaa nɛ la tutul ari u síi tul ŋii. U kɛŋla kaa bibirimɛ di la wasa tutul halii, la ku nagu u wii-wii-kala lɛ. La Tiina Kirisito ari Wia Diŋ-zↄŋ-la nɛ ŋaa ŋii la lɛ.
47004001	Wia nɛ fála nennige a joŋ tiŋtimiŋ deeŋ pila di la titiŋ, ŋii wiaa la naŋdaasiŋ bi yuↄrɛ.
47004002	Hiisi wialiŋ ari wu-kaa-faali-la niaa si luↄra ŋiŋaa, la-na viaba ta nɛ faafaa kala. La bira bi nuu nyisɛ. La bi wiaa nyia pipɛ Wia niiŋ wialiŋ lɛ. Ama Wia sipaaŋ la chaasa bul wiaa, di nuu-kala tuↄbiinaa jiŋ ari wutitii nɛ la bubul.
47004003	Ama di Wia wu-zↄmↄ-la la síi bul faa, nialiŋ si lɛlɛ teeŋ nɛ ba faa.
47004004	Niaa deeŋba Sitaani nɛ tↄ ba wu-jimiŋ di ba sí wuo na pulumuŋ. Wia wu-zↄmↄ-la la síi bul níi dagɛ puluŋ-la. Wia wu-zↄmↄ-la ma didagɛ Kirisito tula, nii-la si nagɛ Wia.
47004005	Wialiŋ la síi bul, u bi naga la titia wiaa nɛ la bubul, ama Yesu Kirisito wiaa nɛ la bubul, nii-la si tii nuu-kala. U wiaa nɛ tii la tima pipima.
47004006	Buŋbuŋ Wia si ŋaa dunia, u leŋe pulumuŋ chaanɛ birimiŋ tuↄŋ nɛ. Ŋii titia nɛ lɛɛlɛ u leŋ pulumuŋ ku juu la tuↄŋ. Puluŋ-la nɛ leŋe la kɛŋ wu-jimiŋ a wuo jiŋ ŋii Wia síi tul. Wia dagɛ ŋii u síi tul Kirisito siaa lɛ nɛ.
47004007	La nagɛ pupoyee nɛ, Wia joŋ ku-zↄmuŋ deeŋ a tuↄlɛ la tuↄŋ. Ŋla saa daga ari dol-bal-la ŋaa Wia kuŋ nɛ. La dee buu tii.
47004008	La na hɛɛŋ nɛ woruŋ lee-na kala, ama hɛɛ-la bila wuo. Bua dↄŋↄ lɛ la yie bi jiŋ wii-la kala lɛ la si hɛ, ama la ha kɛŋ yiɛlaa.
47004009	Ba yie to naasiŋ a dudↄgisɛla, ama Wia bila via ta. Niaa yie ŋmoola lo, ama la bi suu.
47004010	Kirisito si suu ŋii, ŋii titia nɛ la yie na la miisiŋ lɛ ari la ma suba. U ŋii leŋe di miisi-la Yesu si kɛnɛ, di la ma kɛŋ miisi-la titia.
47004011	A tiŋ Yesu wiaa, la si hɛ miisiŋ deeŋ lɛ, niaa yie kɛŋla di ba kpula nɛ. U ŋii ŋaa di miisi-la Yesu si kɛnɛ, di la ma kɛnu nɛ.
47004012	Ŋii wiaa Wia leŋ la suu nɛ di ma-na kɛŋ miisiŋ.
47004013	Nuu nɛ ŋmuŋsɛ wiiŋ deeŋ a bul, Mi laa Wia wiaa dii nɛ, ŋii nɛ tii mii bulba. La ma kɛŋ yarida-la titia nɛ. Ŋii nɛ tii la ma laa u wiaa dii a ma bubulba.
47004014	La jima ari Wia nɛ chisɛ la Tiina Yesu suuŋ lɛ, u jaŋ chisɛla maa, di la di Yesu kala kɛŋ miisiŋ. U jaŋ kɛŋla ari ma kala a kaa mu u teeŋ.
47004015	Ma wiaa nɛ tii wiaa deeŋba kala ŋaa, di niaa wuo yugɛ a juu Wia lahↄrimↄ-la lɛ. Ŋii jaŋ leŋ di niaa yuga a dɛnnɛ Wia, di u yiriŋ yirɛ.
47004016	A tiŋ wiiŋ deeŋ wiaa la naŋdaasiŋ bi yuↄrɛ. Yara-la la si kɛnɛ la miisiŋ deeŋ lɛ, uu hiɛsɛ nɛ, ama la diŋsiŋ-na wasa zuzↄŋ tapulii kala nɛ.
47004017	La teeŋ hɛɛ-la la síi na bi yugɛ aŋ bira bi jaŋ dieni maa. Hɛɛ-la dagɛla woŋbii-la la si jaŋ to a laa yiriŋ nɛ Wia teeŋ. Yiri-la jaŋ ŋaa yiri-bal. Yiri-bal-la la si jaŋ laa jaŋ kii hɛɛ-la la síi na. La jaŋ kɛŋ yiri-baliŋ deeŋ deeŋ.
47004018	Ŋii wiaa kialiŋ la síi na dunia deeŋ lɛ, la bibaa beŋ ari ba ŋaa kiaa. La miiraa beŋ kialiŋ la si bi na nɛ, bɛɛ wiaa kialiŋ si hɛ dunia deeŋ lɛ niaa nina, ba jaŋ lɛl, ama kialiŋ niaa si bi na a hɛ Wia teeŋ, ba-na jaŋ hɛ dimɛ a kaa mu wuu.
47005001	La jima la yaaraa deeŋba la si kɛnɛ la miisiŋ deeŋ lɛ, di la nɛ suba a mu Wia teeŋ, u jaŋ pila yari-falaa. Yari-falii-la bi dunia deeŋ lia. U lii Wia teeŋ nɛ. La jaŋ kɛŋba a hɛ Wia jaŋ lɛ deeŋ deeŋ.
47005002	La si hɛ la miisiŋ deeŋ lɛ, la faasa yel nɛ. La fa cho di la kɛŋ yara-la Wia si jaŋ joŋo pila nɛ.
47005003	Di Wia nɛ fa joŋ yara-la pila, la fa bi jaŋ kɛŋ yaribiree.
47005004	Yara-la la si kɛnɛ la miisiŋ deeŋ lɛ bi leŋe la tuↄŋ tↄrɛ. U bi naga ari la cho di la suba nɛ, ama la cho di la kɛŋ miisiŋ Wia teeŋ nɛ. U ŋii wiaa Wia jaŋ joŋ yara-la si bi jaŋ suu, a lenni la yaraa deeŋba si jaŋ suu.
47005005	Wia ŋaa nii-la si joŋ yari-falaa deeŋba nɛ a pila. U nɛ saa joŋ u Diŋ-zↄŋ-la ma hɛla lɛ di la wuo jiŋ ari la jaŋ kɛŋ yari-falaa deeŋba u teeŋ.
47005006	Ŋii wiaa bua-na kala lɛ la nyuŋ yie nyaasɛ nɛ. La si kɛŋ yaraa deeŋba la miisiŋ lɛ, la bi la Tiina Yesu kpaga.
47005007	La bi Kirisito ka na, ama la laa u wiaa dii a tutou.
47005008	La nyuŋ nyaasa nɛ, la saa cho di la lii dunia deeŋ lɛ a mu la Tiina Yesu teeŋ.
47005009	Ŋii wiaa, di la nɛ hɛ dunia deeŋ lɛ, la cho di la ŋaa wiaa di u tuↄŋ tutↄrɛ nɛ. Di la nɛ mu u teeŋ maa, ŋii titia nɛ la jaŋ ŋiŋaa,
47005010	bɛɛ wiaa la kala jaŋ mu chiŋ Kirisito sipaaŋ duu dii la sariya. Kirisito jaŋ t_iŋ nuu-kala magɛ ŋii u si tima magɛ dunia deeŋ lɛ. Di ŋ nɛ faa ŋaa wu-zↄŋŋↄↄ, u jaŋ joŋ wu-zↄŋŋↄↄ t_imiŋ. Di ŋ nɛ fa ŋaa wu-bↄŋŋↄↄ maa, u jaŋ joŋ wu-bↄŋŋↄↄ t_imiŋ.
47005011	Laa fá Wia nɛ. Ŋii nɛ tii la bul u wiaa pipi niaa, di ba birima lii ba haachɛba lɛ a ku to Wia. Wia nɛ jiŋ ŋii la si naga. Mi saa jima ari ma tuↄbiinaa lɛ ma jiŋ ŋii la si naga nɛ.
47005012	Ŋii nɛ tii la bi chɛ di la dagɛ la titia ma teeŋ, ama laa chɛ di ma bul wutitii-la ma si jima a mu tigɛla lɛ. Di ma nɛ ŋaa ŋii, ma jaŋ wuo bul wiaa a pi nialiŋ si si baa to Wia aŋ kɛŋ tuↄ-bↄmuŋ.
47005013	Ma biina ari laa nyaasɛ nɛ ari la síi bul wialiŋ? Di la níi nyaasu, Wia wiaa nɛ tii, ama di la nyuŋ níi tiŋ maa, ma wiaa nɛ tii.
47005014	Kirisito chola nɛ, u chonu-la nɛ kɛŋla kaa titiŋ. La saa sɛyɛ ari nuu-kala wiaa nɛ ni-bala suu, a tiŋ ŋii wiaa u nagɛ nuu-kala suba nɛ.
47005015	Nuu-kala wiaa nɛ tii Kirisito suu. U si suba ŋii, nialiŋ si tou lɛ a kɛŋ miisiŋ, u maga di ba ŋiŋaa wialiŋ síi tↄrɛ u tuↄŋ, aŋ sí ba titia tuↄtↄrɛ wiaa ŋaa, a tiŋ u si suu ba wiaa aŋ sii suuŋ lɛ.
47005016	Ŋii wiaa, a lii jiniŋ kaa mumu la bi chɛ la beŋ niaa ari dunia niaa síi beŋ niaa ŋii. Bua dↄŋↄ lɛ, la faa beŋ Kirisito ari niaa síi beŋ dↄŋↄ ŋii, ama lɛɛlɛ la bira buu beŋ ari la fa síi benu ŋii.
47005017	Ŋii wiaa di nuu-kala nɛ laa Kirisito wiaa dii, ba di Kirisito ŋaa kubala nɛ. Wia kɛnu birimɛ ni-falii nɛ. Wu-binia-la kala bálá nɛ. Wu-falaa nɛ suomi u miisiŋ lɛ.
47005018	Wu-falaa deeŋba kala lii Wia teeŋ nɛ. Wia to Kirisito lɛ nɛ a leŋ ba di niaa siŋ. Tiŋtimii-la Wia si joŋo pila nɛ ŋla: di la mu bula pi niaa di ba kↄ, di ba di Wia siŋ.
47005019	Wia to Kirisito lɛ nɛ a wuo ŋaa ba di dunia niaa kala siŋ. Wia na dunia ari ba kɛŋ haachɛ nɛ, ama u fába nennige a joŋ ba haachɛba-la a chɛba. Wia nɛ si la bula pi niaa ari la di Wia sima nɛ lɛɛlɛ.
47005020	A tiŋ ŋii wiaa Kirisito naasiŋ lɛ nɛ la chiŋ a bubul wiaa deeŋba a pipi niaa. Wia tola lɛ nɛ a bula pima di ma kↄ u teeŋ. A tiŋ Kirisito wiaa laa sulma di ma kↄ, di ma di Wia siŋ.
47005021	Kirisito fa bi haachɛ kɛnɛ, ama a tiŋ la wiaa, Wia leŋe u suu a nagɛ haachɛ tiina. Wia ŋaa ŋii di la wuo to Kirisito lɛ a kɛŋ tuↄ-pula u teeŋ.
47006001	Tiŋtimii-la la síi tiŋ, la di Wia kala níi tiŋ. Ŋii wiaa laa sulma, ma sí leŋe di Wia lahↄrimↄ-la u si kɛnɛ ma teeŋ ŋaa wu-pɛiba.
47006002	Wia titia bul wiiŋ deeŋ u teniŋ tuↄŋ. U si, Bua-la lɛ mi si cho nɛ mi jegile nii ma teeŋ. Mi pɛma lɛ nɛ. Tapulii-la maa mi si cho, mi laama ta nɛ. Má bee na, jiniŋ nɛ ŋaa tapulii-la Wia síi chɛ duu laama ta.
47006003	La bi chɛ di la joŋ kuŋ-kala gɛrɛ nuu-kala woŋbiiŋ lɛ di ba sí wu-bↄŋ kala biinu a mu tigɛ tiŋtimii-la la síi tiŋ lɛ. La ŋaa Wia tiŋtinnaa nɛ.
47006004	Ŋii wiaa wii-na kala la síi ŋaa lɛ, la yie dagɛ ari la ŋaa ni-titiiba nɛ. La yie nina hɛɛŋ nɛ a na wu-yiriba kala ma lɛ, ama la yie faasa nyalimɛ nɛ.
47006005	Ba yie ŋmoola a kɛŋla tↄ dia, niaa ŋaa taawɛi la nyuŋ, la yie faasa titiŋ nɛ, la bi doŋ piŋ, losuŋ ma kɛŋla.
47006006	La yie dagɛ ari la ŋaa Wia tiŋtinnaa nɛ, bɛɛ wiaa la bi disinniŋ kɛnɛ. La jiŋ wiaa nɛ, a kɛŋ kenyiri, a kɛŋ zile, a kɛŋ Wia Diŋ-zↄŋ-la maa, a cho niaa ari Wia si chola ŋii.
47006007	La yie bul wutitii nɛ a kɛŋ dol-la Wia si pila a kaa titiŋ, a kɛŋ tuↄ-pula ma Wia sipaaŋ. Tuↄ-pula-la nagɛ huonuŋ nɛ la si vↄↄ laalɛ la na-diiŋ ari la na-gua nisaa lɛ a kaa ŋaa siri di la pↄ la titia lɛ.
47006008	Niaa dↄŋsuŋ ka pila jirima, ka dↄŋsuŋ ma tutuusɛla. La hariŋ niaa dↄŋsuŋ bibɛsɛla lɛ, ka dↄŋsuŋ ma bul wu-bↄŋŋↄↄ a titigɛla lɛ. Ba biina ari laa nyisɛ niaa nɛ, ama wutitii nɛ la bubul.
47006009	Nuhuobiinee bila jiŋ, ama Wia-na jiŋla nɛ. Niaa biina ari la suba nɛ, ama Wia teeŋ la weye nɛ. Baa dↄgisɛla nɛ, ama ba bila kpua.
47006010	La tuↄŋ yie chei nɛ, aŋ ka la jujuↄsɛ. La ŋaa summoo nɛ, ama la yie pɛ niaa lɛ di ba ma kuori Wia teeŋ. La bi kuŋ-kala kɛnɛ, ama la nɛ tii kuŋ-kala.
47006011	Ma Kↄriŋti niaa, la chaasa bul wutitii nɛ a pima. La bi wii-kala kaa fifaama.
47006012	La choma nɛ, ma nɛ bila cho, ŋii nɛ tii ma bi chɛ di la mal dↄŋↄ.
47006013	Ma nagɛ mi biiriŋ nɛ. Ŋii nɛ tii mii bul wiaa ŋla a pipima. Má leŋ ma tuↄŋ pullɛ a chola.
47006014	Ma sí ma titia kaa mɛrɛ nialiŋ si bi Yesu wiaa laa dii lɛ. Ni-zↄŋŋↄↄ ari ni-bↄŋŋↄↄ bi maga di ba mɛrɛ dↄŋↄ lɛ. Pulumuŋ ari birimiŋ bi jaŋ wuo guoli dↄŋↄ lɛ.
47006015	Kirisito ari Sitaani bi jaŋ wuo kɛŋ nii-bala, ŋii titia nɛ nii-la ma si laa Yesu wiaa dii ari nii-la si bi u wiaa laa dii, ma bi jaŋ wuo tuto dↄŋↄ.
47006016	La ŋaa Wia-la si weye dia nɛ, u hɛla lɛ. Ŋ bi jaŋ wuo juu Wia-dia a kpaarɛ vuiaa dimɛ. Ŋla nɛ Wia titia bul u teniŋ tuↄŋ. U si, Mi jaŋ hɛba lɛ a vivilli ba tuↄŋ. Mi nɛ jaŋ ŋaa ba Wia, di ba ma ŋaa mi niaa.
47006017	Ŋii wiaa má liisɛ ma titia nialiŋ si bi Yesu wiaa laa dii tuↄŋ, a hↄŋ ma duŋduŋ. Ma sí kialiŋ si kɛŋ disinniŋ didigu. Ma nɛ ŋaa ŋii, ma jaŋ wuo kↄ mi teeŋ.
47006018	Mi jaŋ ŋaa ma Nyimma di ma ma ŋaa mi nanualaa ari mi toloo. Wii-jaribakↄ nɛ bul ŋii.
47007001	Mi naaŋbii-kpianaba, Wia si folo bul di u jaŋ ŋaa wiaa deeŋba kala pila, má leŋ di la liisɛ la titia disiŋ-na kala lɛ. Di la nɛ bi disiŋ kala ŋaa, ŋii jaŋ dagɛ ari wutitii, la sɛnɛ fifá Wia nɛ.
47007002	Má chaasa pullɛ ma tuↄŋ pila. La bi wii ŋaa cheima, la bi ma nyuŋ ma cheye, la bira bima gura maa.
47007003	Mi si bul wiiŋ deeŋ, u bi naga ari mi si di ma cheye nɛ, bɛɛ wiaa mi laa sipaaŋ bula pima ari la choma nɛ. Ŋii wiaa, di miisiŋ nɛ, la kala jaŋ kɛnu, di suuŋ ma nɛ, la kala jaŋ suu.
47007004	La nyuŋ nyaasa ma wiaa nɛ. A tiŋ ma wiaa nɛ tii la bibigisi la titia lɛ. Mi kala nɛ ŋaa tuↄtↄru. La na hɛɛŋ nɛ kiŋkɛŋ, ama mi tuↄŋ faasa tↄrɛ nɛ.
47007005	La si paala ku juu Masidoonia tiŋteeŋ, la bi wiesee na. Wiaa juula woruŋ. La yaraa lɛ la na hɛɛŋ, la tuↄbiinaa lɛ wiaa wiwalimɛla woruŋ.
47007006	Ŋii nɛ la naaŋbie kubala baa yirɛ Taatis kↄ la teeŋ. U si kↄ ŋii, la tuↄŋ tↄrɛ nɛ woruŋ. Wia nɛ pila tuↄtↄruŋ deeŋ. U nɛ yie ŋaa nialiŋ tuↄŋ si cheye na tuↄtↄruŋ.
47007007	U si kↄ ŋii duŋduŋa dee bi leŋe la tuↄŋ tↄrɛ. U bula pila ari ma kɛnu woruŋ, u ma tuↄŋ tↄrɛ. U bira bula pila ari ma cho di ma nami, a bira bula pila ari wii-la mi si bula pima ŋaa ma tuↄŋ faasa chei nɛ, a bira bula pila ari ma cho mi wiaa nɛ. Ŋii wiaa mi tuↄ-chei-la miira birimɛ tuↄtↄruŋ nɛ.
47007008	Teŋ-la mi si ŋmuŋsa pima leŋe ma tuↄŋ cheye nɛ. Di ma tuↄŋ nɛ cheye maa, mi-na tuↄŋ bi cheye. Di ma tuↄŋ nɛ fa cheye a tiŋ teŋ-la wiaa, mi jima ari ma tuↄŋ bi jaŋ chei a dieni.
47007009	Ama lɛɛlɛ mi tuↄŋ tↄrↄ nɛ, bɛɛ wiaa ma birima lii ma haachɛba lɛ. Ma síi to Wia nɛ tii ma tuↄŋ chei ŋii, ama ma saa bi tele.
47007010	Di Wia nɛ leŋe nuu tuↄŋ chei a tiŋ u haachɛba wiaa, u tiina yie birima lii u haachɛba-la lɛ nɛ. Di u nɛ ŋaa ŋii, Wia laau ta. Ama di nuu tuↄŋ nɛ cheye ari dunia niaa tuↄŋ si cheye ŋii, u tiina bi jaŋ kɛŋ miisiŋ Wia teeŋ.
47007011	Má bee na hɛɛ-la ma si na a tiŋ ma síi chɛ di ma to Wia woŋbii-la wiaa. Lɛɛlɛ ma fiɛsɛ siiŋ nɛ a didagɛ ari ma bi wii cheye. Ma na baaniŋ nɛ a tiŋ wu-bↄmↄ-la ma si ŋaa wiaa. Fawulluŋ kɛŋma. Ma chomi nɛ a fiɛsɛ siiŋ di ma nami. Ma ŋaa siri di ma dↄgisɛ nialiŋ síi ŋaa wu-bↄŋŋↄↄ ma tuↄŋ. Ma daga ari ma bi wii-kala cheye.
47007012	Ŋii wiaa teŋ-la mi si ŋmuŋsa, u bi naga ari nii-la si ŋaa wiaa chei nɛ tii mi ŋmuŋsɛ. Mi bira bi ŋmuŋsa pi nii-la si na hɛɛŋ a tiŋ ba si ŋaa wii-la cheiu lɛ. Ama mi ŋmuŋsa nɛ di ma dagɛ Wia sipaaŋ ari ma chola nɛ.
47007013	Ŋii wiaa la tuↄŋ piŋ di-bala nɛ. Taatis si kↄ ma teeŋ, ma leŋe u tuↄŋ tↄrɛ nɛ woruŋ. U tuↄbiinaa ma piŋ di-bala. Ŋii nɛ leŋe la ma tuↄŋ tↄrɛ.
47007014	Mi bigisi mi titia lɛ nɛ u sipaaŋ a tiŋ ma wiaa. Ama ma bi leŋe hiisiŋ diimi. Ŋii nɛ wialiŋ kala la si bula pi Taatis a tigɛma lɛ ma ku ŋaa wutitii. Wialiŋ kala la si bula pima sɛnɛ ŋaa wutitii nɛ.
47007015	Taatis titia choma nɛ woruŋ. U na ŋii ma síi to Wia niiŋ wialiŋ. Ma fá fawulluŋ aŋ kɛnu woruŋ, a zizilu woruŋ.
47007016	Mi tuↄŋ tↄrɛ nɛ, bɛɛ wiaa mi ŋaa ma yarida nɛ kiŋkɛŋ.
47008001	La naaŋbiiriŋ, laa chɛ di ma jiŋ Wia si pɛ nialiŋ si laa Yesu wiaa dii aa hilimi Masidoonia tiŋteeŋ kala lɛ ŋii. Wia doluŋ lɛ, niaa deeŋba tiŋ tiŋtiŋ-zↄŋŋↄↄ nɛ.
47008002	Ba faasa na hɛɛŋ nɛ woruŋ. Hɛɛ-la magisɛba nɛ woruŋ. Niaa deeŋba fa ŋaa summoo nɛ, ama a tiŋ tuↄtↄru-la wiaa ba si kɛnɛ, kialiŋ mua ba si kɛnɛ, ba joŋo dii zile niaa lɛ. Ba joŋba kpikpaa nialiŋ si bi kɛnɛ biri biri.
47008003	Mi jaŋ wuo bula pima ari niaa deeŋba, ba joŋ ku-daŋ nɛ pila di la joŋo pi nialiŋ si ŋaa summoo a guoli Wia niaa tuↄŋ Jerusalɛm lɛ. Ba bira wasa joŋ a kii ŋii nɛ a pɛ pila, aŋ hↄŋ ari na-hilliŋ.
47008004	Ba chaasa faasa sulla nɛ woruŋ di la piba woŋbiiŋ di ba ma wuo joŋ kiaa pipɛ Wia nialiŋ lɛ.
47008005	La fa bi yiɛla di ba jaŋ wuo pa a magɛ ŋla. Ba laa sipaaŋ joŋ ba titia a pi Wia nɛ. U ŋii hariŋ lɛ nɛ ba sɛi la ma niiŋ wiaa. Wia tuↄtↄruŋ lɛ nɛ ba ŋaa ŋii.
47008006	Taatis nɛ suomo laa kiaa deeŋba ma teeŋ. Ŋii wiaa laa sulu, u si suomo ŋii, duu wuo kaa mu dɛrɛ ma teeŋ.
47008007	Ma bi kuŋ-kala chɛ kika. Ma faasa kɛŋ yarida. Ma wuo Wia wiaa bubul nɛ woruŋ. Ma faasa kɛŋ wu-jimiŋ, a fiɛsɛ siiŋ di ma pɛ niaa lɛ, aŋ faasa chola maa. Laa chɛ di ma faasa kɛŋ zile nɛ a pɛ Wia nialiŋ lɛ.
47008008	Mi bima fuga di ma joŋ kiaa pipi niaa. Niaa dↄŋsuŋ fiɛsɛ siiŋ nɛ a cho di ba ŋaa kiaa kpikpaa niaa. Ŋii nɛ tii mii chɛ di ma ma dagɛ ari wutitii, ma sɛnɛ cho niaa nɛ.
47008009	Ma jima, la Tiina Yesu fa kɛŋ zile nɛ. Aŋ ka duu ku tuu dunia, u fa kɛŋ kiaa nɛ woruŋ Wia-jaŋ lɛ, ama a tiŋ ma wiaa u kɛŋ u titia kaa ŋaa summu dunia lɛ. U ŋaa ŋii di ma wuo tou lɛ nɛ a kuori.
47008010	Mi kɛŋ wii nɛ di mi bul a tigɛ wiiŋ deeŋ lɛ. Diimiŋ nɛ ma suomi di ma kiɛsɛ kiaa pipi nialiŋ si ŋaa summoo a guguoli Wia niaa tuↄŋ Jerusalɛm lɛ. Ma nɛ laa sipaaŋ a kiɛsɛ kiaa di ba kaa mu pi Wia nialiŋ. Ŋii wiaa má ŋaa mu na u didɛriŋ.
47008011	Ma fa ŋaa siri nɛ di ma kiɛsɛ kiaa pipi nialiŋ si hɛ Jerusalɛm lɛ. Lɛɛlɛ kialiŋ ma si kiɛsa, má joŋo piba di la jiŋ ari ma ŋaa wii-la ma fa síi chɛ di ma ŋaa nɛ. Má piba a magɛ ŋii kala ma si kɛnɛ.
47008012	Di nuu nɛ ŋaa siri duu joŋ kuŋ pi nuu, nii-la u si chɛ duu joŋ ku-la pa jaŋ laa ku-la kala u si joŋo pu, ama u bi jaŋ laa a kii ŋii.
47008013	Ma si joŋ kialiŋ pi nialiŋ, mi bi si di ba nɛ miira kɛŋ kiaa a yugɛ a ninii sima, aŋ ka di ma nɛ miira nina hɛɛŋ.
47008014	Wii-la mi síi chɛ nɛ ŋla, di ma kɛŋ kiaa magɛ dↄŋↄ. Bua deeŋ lɛ ma kɛŋ kiaa yugɛ nɛ, aŋ ka ba bi kuŋ kɛnɛ. Ŋii wiaa, má pɛba lɛ di ba na kialiŋ ba síi chɛ. U hariŋ lɛ, di nialiŋ ma nɛ ku kɛŋ kuŋ, ba ma jaŋ pɛma lɛ di ma kɛŋ kialiŋ ma síi chɛ.
47008015	Ŋla nɛ ba bul Wia teniŋ tuↄŋ. Ba bula ari nialiŋ kala si faasa paa boroboro-la si lii Wia-jaŋ ku tuu, ari nialiŋ kala si paa mua mua, ba kala yie kaa kpaa a magɛ dↄŋↄ nɛ.
47008016	Mii lↄllɛ Wia nɛ kiŋkɛŋ ari u si leŋe Taatis choma ari mi ma si choma ŋii.
47008017	U bi naga ari la si tiŋ Taatis duu ku laa kialiŋ ma teeŋ nɛ tii u kↄ. U ma fa paala cho duu kↄ ma teeŋ nɛ.
47008018	La naaŋbii dↄŋ ma nɛ to Taatis hariŋ kukↄ. Nialiŋ kala si laa Yesu wiaa dii aa hilimi jimu nɛ a tiŋ u síi bul Wia wu-zↄmↄ-la wiaa.
47008019	Ŋii ma duŋduŋa dee. Nialiŋ si laa Yesu wiaa dii aa hilimi tasi-la kala lɛ nɛ liisu duu pɛla lɛ di la lilaa kialiŋ a pipɛ Wia niaa lɛ. Ŋii daga ari la ŋaa siri nɛ di la pɛba lɛ, di Wia yiriŋ yirɛ.
47008020	Ŋii wiaa la bi chɛ di nuu-kala wuo na wu-bↄŋ kala a bul, a mu tigɛ kialiŋ la síi chɛ di la kaa kpaa Wia niaa lɛ, bɛɛ wiaa kialiŋ ŋaa ku-daŋ nɛ.
47008021	La bul ŋii, bɛɛ wiaa wii-na kala la síi ŋaa lɛ, laa chɛ duu ŋaa wu-zↄŋ nɛ Wia ari nuhuobiinee pɛgɛ.
47008022	La naaŋbii dↄŋ ma nɛ to ba hariŋ kukↄ. Wii-kala lɛ la magisu nɛ a na ari u kɛŋ wutitii. Lɛɛlɛ u paala chaasa fiɛsɛ siiŋ nɛ woruŋ, bɛɛ wiaa u kɛŋ yarida ma lɛ woruŋ.
47008023	Taatis-na ŋaa mi tiŋtinni dↄŋ nɛ. La duu kala nɛ tima pipima. Ka la naaŋbiiri-la-na, baa ŋaa nialiŋ si laa Yesu wiaa dii aa hilimi tasi-la kala lɛ tiŋdaaraa nɛ. Baa tiŋ Kirisito tiŋtiŋŋaa nɛ duu yiriŋ yirɛ.
47008024	La laa sipaaŋ bul ma wiaa piba nɛ, a bigisi la titia lɛ a tiŋ ma wiaa. Ma dagɛ nialiŋ si laa Yesu wiaa dii aa hilimi tasi-la lɛ ari wialiŋ la si bula a tigɛma lɛ ŋaa wutitii nɛ. Ma pɛ leŋ di ba jiŋ ari ma choba nɛ.
47009001	U bi maga di mi bul di ma joŋ kiaa pipi Wia niaa si hɛ Jerusalɛm lɛ,
47009002	bɛɛ wiaa mi paala jiŋ ari ma ŋaa siri nɛ di ma ŋaa ŋii. Ŋii wiaa nɛ tii mi bibigisi ma wiaa a pi Wia nialiŋ si hɛ Masidoonia tiŋteeŋ lɛ. Mi bula piba ari nialiŋ si hɛ Akaaya tiŋteeŋ lɛ ŋaa siri hariŋ jina-la di ba pɛ Wia niaa lɛ. Ma si fiɛsɛ siiŋ ŋii, ma leŋe niaa yugɛ nɛ a ma cho di ba pɛ joŋ kiaa pipi nialiŋ.
47009003	Mi laa sipaaŋ titiŋ mi naaŋbiiriŋ deeŋba di ba kↄ ma teeŋ, di ma wasa kɛŋ ma titia ari kialiŋ ma síi chɛ di ma paa, ari mi si bul ma wiaa ŋii piba, di wialiŋ mi si bula a tigɛma lɛ sí pɛi ŋaa. La laa ma wiaa dii woruŋ a bula piba ari ma jaŋ chɛ kialiŋ bil.
47009004	Di ba nɛ to kↄ a na di ma bi kialiŋ chɛ bil, hiisiŋ jaŋ diila, a diima maa a tiŋ ŋii wiaa.
47009005	Ŋii nɛ tii mi biinɛ duu maga di mi tiŋ mi naaŋbiiriŋ deeŋba di ba laa sipaaŋ kↄ mi lɛ, di kialiŋ ma si bula ari ma jaŋ joŋo pɛ Wia niaa lɛ, di ma joŋo hɛ dↄŋↄ lɛ, ka di mi-na kↄ. Ŋii jaŋ dagɛ ari ma titia tuↄtↄruŋ lɛ nɛ ma ŋaa ŋii. Mi bi maa fugɛ di ma ŋaa ŋii.
47009006	Ma sí wiiŋ deeŋ yu. Di ŋ nɛ joŋ ku-doho mua d_uu, kialiŋ ŋ si jaŋ kuŋ bi jaŋ yugɛ, ama di ŋ ku-doho nɛ yuga di ŋ joŋo d_uu, ŋ jaŋ kuŋ kiaa yugɛ.
47009007	Nuu-kala doluŋ si magɛ ŋii, u maga duu tia a magɛ ŋii nɛ. U maga duu pullɛ u tuↄŋ a pi kialiŋ, aŋ sí saka saka ŋaa. U bi maga duu biinɛ ari baa fugu nɛ duu pi kialiŋ. Nuu-kala maga duu tia kiaa ari u tuↄtↄruŋ lɛ, bɛɛ wiaa Wia cho nii-la síi pa ari tuↄtↄruŋ nɛ.
47009008	Ma sí yu ari Wia kɛŋ doluŋ. U jaŋ wuo faasa pima kuŋ-kala ma síi chɛ. U jaŋ paala faasa pima di ma kaa wasɛ ma titia aŋ ka, a kɛŋ ku-kaanaa ma pɛ ma dↄŋsuŋ tiŋŋaa lɛ.
47009009	Ŋla nɛ ba bul Wia teniŋ tuↄŋ. Ba si, Zile tiina yie joŋ kiaa jaasɛ nɛ a pi summoo. U zile bi dɛrɛ.
47009010	Wia nɛ yie joŋ ku-doho a pi paara. U nɛ pi niaa kudiilee maa. Ŋii wiaa u jaŋ pima kiaa a leŋ di ba puŋa pɛ bua-na kala lɛ. U si leŋe ma kiaa puŋa pipɛ ŋii, u jaŋ leŋ di ma ma kɛŋ zile kiŋkɛŋ.
47009011	Wia jaŋ leŋ di ma faasa kɛŋ kiaa. Di ma nɛ kɛŋ kiaa woruŋ, ma ma jaŋ faasa kɛŋ zile kiŋkɛŋ. Di ba nɛ laa kialiŋ ma si joŋo piba, ba jaŋ dɛnnɛ Wia.
47009012	Kialiŋ ma si joŋo pi Wia nialiŋ, ma piba ba ku-chɛɛlɛɛ nɛ ŋii. Ŋii wuo leŋ niaa yugɛ a dɛnnɛ Wia duu yiriŋ yirɛ.
47009013	Kialiŋ ma si joŋo piba daga ŋii ma si naga nɛ. A tiŋ ma wiaa, niaa jaŋ yugɛ a dɛnnɛ Wia, bɛɛ wiaa ma nii Wia wu-zↄmↄ-la si tigɛ Kirisito lɛ a tutoba maa. Ŋii duŋduŋa ma dee. Ba jaŋ dɛnnɛ Wia a tiŋ kialiŋ ma si joŋo dii zile, ba di nialiŋ kala lɛ.
47009014	Ba yie sul Wia pipima nɛ a cho di ba nama, bɛɛ wiaa tiŋtiŋ-zↄŋ nɛ Wia tiŋ ma teeŋ.
47009015	Laa lↄllɛ Wia a tiŋ wu-bal-bal-la u si joŋo pila pɛi.
47010001	Mi-na Pↄↄl titia níi chɛ di mi bul wii pima. Mii sulma a tiŋ Kirisito wiaa. U siaa nɛ fiɛla, ka u bira kɛŋ kenyiri maa. Ama niaa dↄŋsuŋ si, di mi nɛ hɛ ma teeŋ, mi yie pui nɛ gbɛlɛ gbɛlɛ, ama di mi tuo ma teeŋ, mi nyuŋ yie duori nɛ weŋgem.
47010002	Di mi nɛ kↄ ma teeŋ, ma sí leŋe di mi dagɛ wu-duoruŋ, bɛɛ wiaa mi ŋaa yarida ari mi fa jaŋ wuo dagɛ wu-duoruŋ a pi nialiŋ si biina ari la ŋaa wiaa a ninagɛ dunia niaa síi ŋaa ŋii.
47010003	La hɛ dunia ma lɛ nɛ a yuyuo laaliŋ, ama la bi yuo a ninagɛ ŋii dunia niaa síi yuo laaliŋ.
47010004	La laali-yuori kiaa bi dunia kiaa ŋaa, ama ba lii Wia teeŋ nɛ a faasa kɛŋ doluŋ, a wuo yigi dii-duoruŋ a lulo.
47010005	Nialiŋ si kɛŋ n_ii-doluŋ a kɛŋ wiaa kaa lɛrɛ, a kɛŋ ba titia ma kaa yuyugɛ, ba bi la sipaaŋ wuo chiŋ. La yie kɛsɛba di ba ku jiŋ Wia. La bira leŋ ba kɛŋ ba tuↄbiinaa kala a to Kirisito niiŋ wiaa.
47010006	Di ma nɛ sɛnɛ tuto Kirisito niiŋ wiaa woruŋ, ŋii-na la jaŋ ŋaa siri a dↄgisɛ nialiŋ si bi u niiŋ wiaa ka to.
47010007	Má suri ma siaa woruŋ. Di nuu nɛ biina ari u ŋaa Kirisito nuu nɛ, u tiina maga duu jiŋ ari la ma ŋaa Kirisito niaa nɛ.
47010008	Di mi nɛ faasa bigisi mi titia lɛ mua a mu tigɛ dol-la Wia si joŋo pila, la bi wii cheye, bɛɛ wiaa Wia joŋo pila di la kaa wasɛma nɛ. U bi si di la kaa cheima. Ŋii wiaa hiisiŋ bi jaŋ wuo kɛŋmi.
47010009	Mi bi chɛ di ma biinɛ ari mi yie ŋmuŋsɛ tenniŋ pipima di mi joŋ fawulluŋ a hɛma lɛ.
47010010	Mi jima ari ma dↄŋsuŋ yie bul di wialiŋ mi si yie ŋmuŋsɛ mi tenniŋ tuↄŋ a piba, ba dolie nɛ aŋ pɛ hɛi, ka mi titia ŋaa ni-pugu. Di mi níi bul Wia wiaa maa, mi yie nagɛ ari mi bi wu-buluŋ jiŋ.
47010011	U maga di ni-yiriba-la jiŋ ari wialiŋ la si yie bul tenniŋ tuↄŋ, di la nɛ bi kpaga, di la nɛ kpaga maa, wialiŋ titia nɛ la jaŋ bul.
47010012	La bi chɛ di la biinɛ ari la di niaa dↄŋsuŋ magɛ dↄŋↄ nɛ. La bira bi chɛ di la kɛŋ la titia mimagisɛ nialiŋ síi dagɛ ba titia. Di niaa deeŋba níi pagisɛ dↄŋↄ a kɛŋ ba titia mimagisɛ dↄŋↄ, ba bi wu-jimiŋ kɛnɛ.
47010013	La bi jaŋ faasa bigisi la titia lɛ a kieli, ama la jaŋ bigisi magɛ ŋii Wia si joŋo pila, u nɛ leŋe la ku bul u wiaa pima.
47010014	Ŋii wiaa, di la nɛ ku bul Wia wiaa pima, la bi ŋaa kikieli, bɛɛ wiaa la nɛ ŋaa nialiŋ si laa sipaaŋ kɛŋ Kirisito wu-zↄmↄ-la kaa kↄ bula pima. Di la nɛ fa bi ma teeŋ kↄ, aŋ bibigisi la titia lɛ ŋii, la fa naga la bigisi la titia lɛ a kikieli nɛ.
47010015	La bi la titia lɛ bigisi a kikieli a tiŋ tiŋtimii-la niaa dↄŋsuŋ síi tiŋ. Ama la laa dii ari ma si waa ma yarida lɛ ŋii, tiŋtimii-la la si jaŋ tiŋ ma teeŋ ma jaŋ puŋa pɛ.
47010016	Di ŋii nɛ china, la jaŋ wuo bul Wia wu-zↄmↄ-la lere-la si paala kielima mu sipaaŋ. La bi chɛ di la bibigisi la titia lɛ lee-la nuu dↄŋ síi tiŋ u tiŋtiŋŋaa.
47010017	Wia teniŋ wiaa tuↄŋ ba si, nii-la kala síi bigisi u titia lɛ, u maga duu bibigisi a mu titigɛ Wia doluŋ lɛ nɛ.
47010018	Nii-la síi biinu ari u maga di Wia liisu duu tima pupu, Wia bi jaŋ liisɛ tiina, ama Wia titia yie liisɛ nii-la kala u síi chɛ duu tima puu nɛ.
47011001	Mii sulma di ma kɛŋ kenyiri a nii mi teeŋ. Di mii bul wu-tↄↄ maa, má jegile nii mi teeŋ.
47011002	Wia tuↄŋ síi wiima lɛ ŋii, ŋii titia nɛ mi ma tuↄŋ wiwiima lɛ. Ma nagɛ ha-tolo-la si bi disinniŋ kɛnɛ nɛ mi joŋo pipi bala. Ma bala nɛ ŋaa Kirisito.
47011003	Ama fawulluŋ kɛŋmi nɛ, bɛɛ wiaa ma bi jaŋ wuo to Kirisito ari tuↄ-bala. Ari dimiŋ si nyisɛ Hawa ari u wu-jimiŋ ŋii, ŋii titia nɛ baa nyisɛma maa di ma sí Kirisito to ari tuↄ-bala ari wutitii.
47011004	Mii bul ŋla, bɛɛ wiaa di nuu dↄŋ nɛ bira kↄ ma teeŋ a bira bul wu-tanii a mu tigɛ Yesu lɛ, koo di ma nɛ bira na diŋ-wogo aŋ leŋ Wia Diŋ-zↄŋ-la ta, koo di ma nɛ bira nii wu-wogo maa, ma yie via Wia wu-zↄmↄ-la ta nɛ aŋ sɛi wu-wogusu-la lima lima.
47011005	Mi biina naŋzↄↄ deeŋba si joŋ ba titia ari ba nɛ kii nuu-kala, ba bimi lɛ kpia.
47011006	Ama di mi nɛ paala bi wiaa wuo bul maa, mi jiŋ wiaa nɛ. La chaasa bul wiaa deeŋba pima nɛ.
47011007	Bua-la lɛ mi si bul Wia wu-zↄmↄ-la pima, mi bi kuŋ-kala laa ma teeŋ. Mi kɛŋ mi titia muuri nɛ di ma wuo yugɛ. Ma biina mi si ŋaa ŋii, u ŋaa wu-bↄŋ nɛɛ?
47011008	Nialiŋ si laa Yesu wiaa dii aa hilimi a hɛ tasiŋ dↄŋsuŋ lɛ nɛ faa pimi kialiŋ mi fa síi chɛ bua-la lɛ mi si hɛ ma teeŋ a titiŋ.
47011009	Bua-la lɛ mi fa si hɛ ma teeŋ, di mi níi chɛ kuŋ-kala, mi ha bi bula pima kuŋ-kala di ma pɛmi lɛ. La naaŋbiiri-la fa si hɛ Masidoonia tiŋteeŋ lɛ nɛ faa pimi kialiŋ kala mi fa síi chɛ. Mi fa bi cho di mi laa kuŋ-kala ma teeŋ. Mi saa bi chɛ di mi laa kuŋ-kala ma teeŋ.
47011010	Mi kɛŋ Kirisito wutitii-la nɛ. Ama mi jaŋ bigisi mi titia lɛ a leŋ di Akaaya tiŋteeŋ kala nii wii-la.
47011011	Bɛɛ nɛ tii mi bul ŋii? Ma biina ari mi bima cho nɛɛ? Ai, Wia titia jima ari mi choma nɛ.
47011012	Mi síi tiŋ mi tiŋtiŋŋaa aŋ bi kuŋ-kala ka chɛ ma teeŋ ŋii, mi ha jaŋ ŋiŋaa ŋii. Niaa dↄŋsuŋ hɛ dimɛ a bibigisi ba titia lɛ ari la di ba nɛ to wɛŋ-bala a titiŋ tiŋtiŋŋaa. Mii chɛ di mi ŋaa ŋii, di ba sí wuo na woŋbiiŋ a bul ŋii.
47011013	Niaa deeŋba nyia wiaa nɛ ari ba ŋaa Kirisito naŋzↄↄba nɛ. Ba bira nyisɛ niaa nɛ ba tiŋtiŋŋaa lɛ. Ba yie fugi a kɛŋ ba titia birimɛ ari ba ŋaa Kirisito naŋzↄↄba nɛ.
47011014	U ŋii saa bi wu-kpuŋkpere wii ŋaa, bɛɛ wiaa Sitaani ma kɛŋ u titia a nagɛ duu ŋaa Wia tiŋdaaru nɛ si kɛŋ pulumuŋ kↄ dunia.
47011015	U saa bira bi wu-kpuŋkpere wii ŋaa di Sitaani tiŋtinnaa nɛ kɛŋ ba titia ŋaa a nagɛ nialiŋ si kɛŋ tuↄ-pula a tima pipi Wia. Ba si tima magɛ ŋii, ŋii nɛ Wia jaŋ dↄgisɛba a magɛ.
47011016	Má leŋ di mi bira bula pima ari nuu-kala sí biina ari mi ŋaa ni-yaari nɛ. Ama di ma níi chɛ di ma joŋmi ari mi ŋaa ni-yaari, mi jaŋ wuo bigisi mi titia lɛ muapilii.
47011017	Wialiŋ mi síi bul, ni-yaari wiaa nɛ mii bul. Mii bigisi mi titia lɛ nɛ. Mi jima Kirisito bi jaŋ bigisi u titia lɛ ŋii.
47011018	Niaa yuga a bibigisi ba titia lɛ a tiŋ dunia kiaa wiaa. Ŋii wiaa mi ma jaŋ bigisi mi titia lɛ.
47011019	Ma kɛŋ wu-jimiŋ nɛ a wuo sisɛi wialiŋ ni-yaaraa síi bul.
47011020	Di nuu ma nɛ kɛŋma birimɛ u yosuŋ, koo di u nɛ kɛŋ ma kiaa kala lilaa, koo di u níi gurɛma, koo di u nɛ leŋe ma ŋiŋaa wialiŋ u síi chɛ, koo u nɛ fallɛma, ma yie tↄrɛ ma niiŋ nɛ.
47011021	Hiisiŋ kɛŋmi nɛ a tiŋ wiiŋ deeŋ mi síi chɛ di mi bul lɛ. La-na fa bi doluŋ kɛnɛ di la ŋaa wiaa deeŋba ma lɛ. Ama di nuu níi bigisi u titia lɛ a tiŋ wii wiaa, mi ma jaŋ wuo bigisi mi titia lɛ a tiŋ wii-la wiaa. Ama mi haa bul wiaa ari ni-yaari nɛ.
47011022	Ba ŋaa Hiiburu timma nɛɛ? Mi ma ŋaa dↄŋↄ nɛ. Ba ŋaa Iziral timma nɛɛ? Mi ma ŋaa dↄŋↄ nɛ. Ba ŋaa Abiraham doho niaa maa, mi ma ŋaa dↄŋↄ nɛ.
47011023	Ba ŋaa Kirisito tiŋtinnaa maa, mi ma ŋaa dↄŋↄ nɛ. Mi nɛ paala kiiba. Mi nɛ paala fiɛsɛ siiŋ a tiŋ kiŋkɛŋ. Ba kɛŋmi kaa tↄ dia a yugɛ nɛ. Ba si ŋmoomi, mi bi u niiŋ jiŋ. Mi fa si ka mua di mi suba maa, mi biba ma niiŋ jiŋ. Mii bul wiaa deeŋba kala ari mi nyuŋ tuo.
47011024	Naaŋsiiŋ bunↄŋ nɛ J_uu tiŋŋaa kɛŋmi a viirɛ ari kpaasa naaŋsiiŋ mara ari fii ari nibi.
47011025	Naaŋsiiŋ butori nɛ ba joŋ chiba a viirɛmi. Bua kubala lɛ ba yagɛmi ari tabiaa. Mi si juu liiŋ daborusuŋ a vivɛŋ, butori nɛ liiŋ daborusu-la chei liiŋ tuↄŋ, chɛɛ dↄŋ mi hɛ liiŋ tuↄŋ wiihɛyɛ ari titaŋiŋ kala a ninɛrikɛ di mi lii.
47011026	Mi si vɛnɛɛ vɛŋ woŋbiiŋ ŋii, mi na hɛɛŋ nɛ woruŋ. Mi na hɛɛŋ lii-libisiŋ tuↄŋ. Mi na hɛɛŋ gaaraa ma nisiŋ lɛ. Mi na hɛɛŋ mi titia niaa nisiŋ lɛ, mi na hɛɛŋ nialiŋ si bi J_uu tiŋŋaa ŋaa nisiŋ lɛ, mi na hɛɛŋ ta-balaa lɛ, mi na hɛɛŋ giri-bine ma tuↄŋ, mi na hɛɛŋ mugi-baliŋ tuↄŋ, mi na hɛɛŋ nialiŋ si nyia wiaa ari ba ŋaa la naaŋbiiriŋ nisiŋ lɛ.
47011027	Mi tima nɛ a faasa tiŋ woruŋ a na hɛɛŋ. Tapulaa yuga mi si bi doŋ pina, losuŋ ari lii-nyuasuŋ ma kɛŋmi, mi paala bi kudiilee kɛnɛ di mi dii, a kɛŋ yaribiree, waariŋ kpumi.
47011028	Di mi nɛ paala leŋ wiaa deeŋba kala ta, mi yie bibiinɛ wiaa dↄŋsuŋ nɛ. Tapulii-na kala nialiŋ si laa Yesu wiaa dii aa hilimi leree kala, ba wiaa nɛ mi yie bibiinɛ.
47011029	Di nuu nɛ bi doluŋ kɛnɛ, mi ma bi doluŋ kɛnɛ. Di ba nyisɛ nuu duu ŋaa wu-bↄŋ maa, mi tuↄŋ yie faasa chei nɛ.
47011030	Di mi níi chɛ di mi bigisi mi titia lɛ maa, mi jaŋ bigisi mi titia lɛ a tiŋ kialiŋ si daga ari mi bi doluŋ kɛnɛ.
47011031	Wia si ŋaa la Tiina Yesu Nyimma, u yiriŋ jaŋ yirɛ deeŋ deeŋ. U jima ari mi bi wiaa nyia.
47011032	Mi fa si hɛ Damaasikas lɛ, bua-la lɛ di baal kubala baa yiyirɛ Ariitas nɛ dii ba kuoruŋ. Ŋii nɛ kuoro Ariitas pi nii-la si chiŋ tiŋtee-la kuori-baliŋ nyuŋ woŋbiiŋ di ba pↄ taŋ-la boiŋniiŋ a kɛŋmi.
47011033	Ama ba joŋmi a hɛ sim-baliŋ tuↄŋ, a joŋmi to tokoro ta jeeŋ hariŋ. Ŋii nɛ mi wuo lɛl u nisiŋ lɛ, u chɛmi ka.
47012001	Mi si bigisi mi titia lɛ, ŋii bi jaŋ pɛmi lɛ, ama mi ha jaŋ bigisi mi titia lɛ a bul wialiŋ Wia si leŋe mi na ari duosoo tuↄŋ, ari wialiŋ u si joŋo dagɛmi.
47012002	Mi jiŋ baal kubala fa si laa Kirisito wiaa dii. U jisiŋ fii ari banɛsɛ nɛ ŋla Wia si guu joŋu kaa jil u jaŋ di-bolii-la, a dagu wiaa yugɛ, aŋ miira kɛnu kaa ku tuu ta. Di Wia joŋ u dima nɛ koo u yaraa kala ma nɛ, mi bi jiŋ. Wia nɛ jima.
47012003	Mi jima ari baala deeŋ Wia guu joŋu kaa jil Wia-jaŋ di-zↄŋ-la ba síi yirɛ Paradaas nɛ. Di Wia joŋ u dima nɛ koo u yaraa kala nɛ, mi bi jiŋ. Wia nɛ jima.
47012004	Wialiŋ u si nia, nuhuobiinee paala bi jaŋ wuo bulba. U bi maga di ba bulba maa.
47012005	Mi jaŋ bigisi baala deeŋ lɛ, mi-na bi mi titia lɛ wuo bigisi. Ama di mi níi bigisi mi titia ma lɛ, mi jaŋ bigisi mi titia lɛ a mu tigɛ kialiŋ si daga ari mi bi doluŋ kɛnɛ lɛ.
47012006	Di mi níi chɛ di mi bigisi mi titia lɛ maa, mi bi jaŋ bul wu-yaayasiŋ. Mi jaŋ bul wutitiiba. Ama mi bi jaŋ wuo bigisi mi titia lɛ, di nuu-kala sí wuo na woŋbiiŋ a biinɛ ari mi kii ŋii mi si maga a tiŋ wialiŋ ba si na mi teeŋ, koo a tiŋ wialiŋ ba si nia di mii bul lɛ.
47012007	Wu-kpuŋkperisi-la kala Wia si joŋo dagɛmi fa jaŋ wuo ŋaa di mi bigisi mi titia lɛ. Di mi sí wuo na woŋbiiŋ a bigisi mi titia lɛ, u naga kuŋ nɛ ba joŋo tↄmi. U wiwii ari sↄↄŋ si tↄ niaa u wiwii ŋii. U fa naga Sitaani nɛ tiŋ ku-la duu kↄ mi teeŋ a walimɛmi di mi sí wuo na woŋbiiŋ a bigisi mi titia lɛ.
47012008	Mi yaraa síi wii ŋii, ŋii nɛ mi sul Wia naaŋsiiŋ butori duu leŋ di mi yaraa fiɛlɛ.
47012009	Ŋii nɛ Wia bula pimi a bul, Mi zile yuga kiŋkɛŋ ŋ teeŋ, ŋii wiaa nialiŋ si bi doluŋ kɛnɛ ba titia lɛ, mi yie joŋ doluŋ piba ba kaa titiŋ mi tiŋtiŋŋaa a dɛrɛ. Ŋii wiaa mi tuↄŋ tↄrↄ ari mi si bi doluŋ kɛnɛ mi titia lɛ. Mi saa jaŋ bigisi mi titia lɛ a tiŋ mi si bi doluŋ kɛnɛ wiaa, di Kirisito dol-la wuo hɛmi lɛ a titiŋ.
47012010	Ŋii-na a tiŋ Kirisito wiaa mi tuↄŋ tↄrↄ ari mi si bi doluŋ kɛnɛ mi titia lɛ. Ba yie tutuusɛla. La yie nina hɛɛŋ nɛ. Ba yie to naasiŋ dudↄgisɛla. La yie nina wu-yiriba kala ma lɛ. Di mi bi doluŋ kɛnɛ, Wia pimi u doluŋ.
47012011	Mii bul wiaa ari mi ŋaa ni-yaari nɛ. Ma nɛ saa fugɛmi hɛ ŋii lɛ. Ma nɛ fa maga di ma bibɛsɛmi lɛ. Mi jima ari mi bi nuu ŋaa, ama naŋzↄↄba-la si joŋ ba titia ari ba nɛ kii nuu-kala, ba bimi kpia.
47012012	Mi nyalima nɛ woruŋ a wuo tiŋ ma teeŋ. Wialiŋ kala mi si ŋaa, wu-magilaa ari wu-kpuŋkperisi-la ari wialiŋ kala mi si ŋaa Wia Diŋ-zↄŋ-la doluŋ lɛ daga ari mi sɛnɛ ŋaa Kirisito naŋzↄↄ-titii nɛ.
47012013	Wialiŋ mi si ŋaama lɛ, ba titia nɛ mi ŋaa nialiŋ si laa Yesu wiaa dii aa hilimi lee-kala lɛ. Wii-la duŋduŋa mi si bi ŋaama lɛ nɛ ŋla: Mi bima walima di ma pimi kialiŋ mi síi chɛ. Mi saa sulma di ma joŋ wiiŋ deeŋ chɛmi.
47012014	Tori nɛ ŋla mi si ŋaa siri nɛ di mi ku nama. Di mi nɛ kↄ, mi bi jaŋ walimɛma di ma pimi kuŋ-kala. Mi bi ma kuŋ-kala ka chɛ. Ma titia nɛ mi chichɛ, bɛɛ wiaa haŋbiisiŋ bi jaŋ wuo chɛ kiaa bil ba nyimmaba ari ba naaŋba lɛ. Ama haŋbiisiŋ nyimmaba ari ba naaŋba nɛ maga di ba chɛ kiaa a bil ba biiriŋ lɛ.
47012015	A tiŋ ma wiaa mi paala faasa cho nɛ di mi kɛŋ kuŋ-kala mi si kɛnɛ ari mi doluŋ a tima pima. Ŋii wiaa, di mi nɛ choma kiŋkɛŋ, u maga di ma ma chomi nɛ, ama ma bimi cho kiŋkɛŋ.
47012016	U ŋaa wutitii nɛ ari mi bima walima di ma pimi kuŋ-kala, ama ma bula ari mi nyisɛma laa ma kiaa nɛ.
47012017	Mi tiŋ niaa nɛ ba kↄ ma teeŋ. Ma biina ari mi tiŋba di ba ku laa ma kiaa nɛɛ?
47012018	Mi nɛ tiŋ Taatis duu kↄ ma teeŋ. La naaŋbie dↄŋↄ ma nɛ to u hariŋ kukↄ. Taatis si kↄ ma teeŋ, u girima laa ma kuŋ nɛɛ? Wii-kala la síi ŋaa lɛ, la di Taatis niiŋ ŋaa kubala nɛ. La kala ka to wɛŋ-bala nɛ.
47012019	Wialiŋ kala la síi bul, ma jaŋ biinɛ ari laa bul ŋii di la laa la titia ma teeŋ nɛ. Ŋii dee. La hɛ Kirisito lɛ nɛ aa bul wialiŋ Wia sipaaŋ. Mi naaŋbii-kpianaba, laa bul wiaa deeŋba kala di la wuo pɛma lɛ di ma waa wialiŋ ma si laa dii lɛ.
47012020	Fawulluŋ kɛŋmi nɛ di ŋ bi pↄↄ mi jaŋ ku nama, di mi si cho di ma nagɛ ŋii, di ma bi ŋii naga, ma ma jaŋ na di mi ma bi ŋii ma si cho naga. Mi bↄyɛ ka joŋ ari mi nɛ kↄ, mi jaŋ nama di maa yuo yuosuŋ, a kɛŋ yaribieriŋ, a nina baaniŋ dↄŋↄ nyuŋ, a to ma tuↄtↄrɛ wu-ŋaalaa, a chichei dↄŋↄba yiriŋ, a gigaa dↄŋↄ hariŋ, a kɛŋ siiduoŋ, a bi nii-bala kɛnɛ.
47012021	Mi fá fawulluŋ di mi nɛ bira kↄ ma teeŋ, Wia jaŋ leŋ di mi tuↄŋ chei ma nyuŋ a tiŋ ma haachɛba wiaa. Ma ha bi birima liiba lɛ. Niaa yuga a hɛ ma tuↄŋ a ŋaa haachɛ wiaa, aa ŋaa disinniŋ, aa ŋaa wu-liiliŋ, a gↄllↄ chichɛ niaa haalaa, a bi birima liiba lɛ. Di mi nɛ kↄ ma teeŋ, mi jaŋ yel a tiŋ ma haachɛba wiaa.
47013001	Naaŋsiiŋ butori nɛ ŋla mi sii kↄ ma teeŋ di mi nama. Di mi nɛ kↄ, di ma kuŋ-kala nɛ biina ari u dↄŋↄ tiina ŋaa wii chei u chichɛ u bul u teeŋ, u maga di u kɛŋ siada tiŋŋaa balia koo batori.
47013002	Mi si kↄ ma teeŋ liamiŋ lɛ, mi kpurisɛ nialiŋ si ŋaa haachɛ digilaa nɛ. Mii chɛ di mi bira kↄ ma teeŋ torimuŋ lɛ ŋla, ŋii nɛ mi chichɛ di mi bira kpurisɛ ba digilaa, ari di mi nɛ kↄ, mi bi jaŋ taba.
47013003	Maa chɛ di ma jiŋ ari Kirisito hɛmi lɛ nɛ a bubul wiaa. Ma ma jaŋ na di u kɛŋ doluŋ nɛ ma teeŋ, a wuoma maa wii-kala lɛ.
47013004	Ba kpaasu mɛrɛ daa-gɛsɛɛ nyuŋ a nagɛ ari u fa bi doluŋ kɛnɛ. Ama Wia doluŋ lɛ u sie a kɛŋ miisiŋ. La hɛ Kirisito lɛ nɛ. Ŋii wiaa la bi doluŋ kɛnɛ la titia lɛ. Kirisito si weye ŋii a kɛŋ miisiŋ Wia doluŋ lɛ, ŋii titia nɛ la ma jaŋ kɛŋ miisiŋ Wia doluŋ lɛ a titiŋ ma teeŋ.
47013005	Má beŋ ma titia lɛ a pɛ mimagisɛ ma titia, a na di ma nɛ chiŋ ma yarida naaŋ lɛ. Ma bi jiŋ ari Yesu Kirisito hɛma lɛ nɛɛ? Di ma nɛ bi jiŋ duu hɛma lɛ, ŋii-na ma tele nɛ ŋii.
47013006	Mi kɛŋ yiɛlaa ari ma jaŋ na di la-na bi tele.
47013007	La sul Wia pipima di ma sí wii-kala ŋaa chei. U bi naga ari laa chɛ di la dagɛ ari la-na ŋaa woruŋ nɛ, ama di ma nɛ paala biinɛ ari la tele maa, laa chɛ di ma wuo ŋiŋaa wialiŋ síi to woŋbiiŋ nɛ,
47013008	bɛɛ wiaa la bi jaŋ wuo lii wutitii-la hariŋ. Ama la chiŋ wutitii-la lɛ nɛ.
47013009	Di la nɛ bi doluŋ kɛnɛ maa, la yie jujuↄsɛ nɛ a tiŋ dol-la ma si kɛnɛ wiaa. Wii-la la si sul Wia chichɛ nɛ, di ma yarida wasa dol Kirisito wiaa lɛ.
47013010	Lɛɛlɛ mi tuo ma teeŋ, ŋii nɛ tii mi ŋmuŋsɛ teniŋ pipima. Di mi nɛ kↄ ma teeŋ, mi chɛ di mii dagɛ dol-la la Tiina Wia si joŋo pimi ma teeŋ. U joŋ dol-la pimi di mi kaa pɛma lɛ nɛ di ma wasa dol. U bi si di mi kaa cheima.
47013011	Mi naaŋbiiriŋ, mi teniŋ didɛriŋ nɛ ŋla. Ma jaŋ hↄŋ woruŋ. Má kɛŋ ma titia woruŋ, má jegili wii-la mi si bula pima, má kɛŋ nii-bala dↄŋↄ lɛ, má ŋaa sima dↄŋↄ teeŋ. Di ma nɛ ŋaa ŋii, Wia-la si cho niaa jaŋ hɛ ma teeŋ a leŋ di ma hↄŋ ari yarifiɛlaa.
47013012	Má kɛŋ tuↄ-bala a guori dↄŋↄ a chuchuↄlɛ dↄŋↄ.
47013013	Wia niaa kala chuↄlɛma.
47013014	Laa sul la Tiina Yesu Kirisito duu lahↄrimↄ hɛma lɛ, di la Nyimma Wia ma choma, ka di Wia Diŋ-zↄŋ-la ma leŋ di ma ŋaa kubala. Ami.
48001001	Mi-na Pↄↄl nɛ ŋmuŋsɛ teniŋ deeŋ aa pi ma nialiŋ si laa Yesu wiaa dii aa hilimi Galiisia tiŋteeŋ lɛ. La Nyimma Wia nɛ chisɛ Yesu Kirisito suuŋ lɛ. Ba nɛ liisɛmi di mi ŋaa ba naŋzↄↄ. Nuhuobiinee dee bimi liisa.
48001002	La di la naaŋbiiri-la si hɛ daha níi chuↄlɛma.
48001003	La Nyimma Wia ari la Tiina Yesu Kirisito lahↄrimↄ lɛ, ma jaŋ hↄŋ ari yarifiɛlaa.
48001004	Kirisito Yesu suu la wu-bↄŋŋↄↄ wiaa nɛ, duu liisɛla wu-bↄmↄ-la si hɛ dunia lɛ lɛɛlɛ. U to la Nyimma Wia tuↄtↄruŋ lɛ nɛ a ŋaa ŋii pila.
48001005	Wia yiriŋ jaŋ yirɛ lɛɛlɛ a kaa mu wuu. Ami.
48001006	Ma bi diene aŋ via nii-la si yirɛma Kirisito lahↄrimↄ lɛ, a bira tuto Wia woŋbii-wogo. Wii-la ŋaa wu-kpuŋkpere mi lɛ.
48001007	Wutitii nɛ, Wia woŋbii-wogo kala bira tuo. Mi bul wiiŋ deeŋ, bɛɛ wiaa niaa yuga a hɛ dimɛ aa walimɛma a chichɛ di ba kɛŋ Kirisito wu-zↄmↄ-la kaa birimɛ.
48001008	Ama di la nɛ ku bul wu-wogusu, koo Wia tiŋdaara nɛ lii wia nyuŋ a ku bul wu-wogusu, a kɛŋ Kirisito wu-zↄmↄ-la la si bula pima kaa birimɛ, Wia jaŋ kalibɛ hɛba lɛ.
48001009	La laa sipaaŋ bul wiiŋ deeŋ nɛ, aŋ bira bubul u titia lɛɛlɛ ŋla. Di nuu-kala nɛ bul Wia woŋbii-wogo pima, ba di wialiŋ la si bula pima bi kubala ŋaa, u maga di Wia kalibɛ hɛu lɛ.
48001010	Ma biina ari mi bul wiiŋ deeŋ a chichɛ di mi laa yiriŋ Wia teeŋ koo niaa teeŋ nɛɛ? Ma biina ari mii chɛ di niaa zizilmii? Di mi níi chɛ niaa zizilmi, mi fa bi jaŋ ŋaa Kirisito tiŋtinna.
48001011	Mi naaŋbiiriŋ, má leŋ di mi bul wiiŋ deeŋ pima. Wia wu-zↄmↄ-la mi si bula pima bi nuhuobiine teeŋ lia.
48001012	Nuhuobiinee dee bi bula pimi, nuhuobiinee dee bimi daga. Ama Yesu Kirisito nɛ joŋo dagɛmi.
48001013	Nialiŋ bula pima ŋii mi fa si naga bua-la lɛ mi fa síi to J_uu tiŋŋaa Wii-chuↄluŋ woŋbiiŋ. Ma jiŋ ŋii mi fa si to naasiŋ a dↄgisɛ nialiŋ si laa Yesu wiaa dii aa hilimi. Mi ŋaa mi kukeri kala di mi chei ba tiŋtiŋŋaa.
48001014	La J_uu tiŋŋaa Wii-chuↄluŋ woŋbiiŋ lɛ, mi nɛ fa jiŋ wiaa kii mi dↄŋsuŋ tiŋŋaa jesiŋ kala. Mi fa joŋ mi nyuŋ kala a hɛ wialiŋ kala la naabalimaba si dagɛla nɛ.
48001015	Ama ka ba-na lulmi, Wia liisɛmi di mi tima pu. U lahↄrimↄ lɛ nɛ u ŋaa ŋii mi lɛ.
48001016	U tuↄtↄruŋ lɛ nɛ u dagɛmi u Bie Yesu Kirisito, di mi wuo bul u wu-zↄmↄ-la a pi nialiŋ si bi J_uu tiŋŋaa ŋaa. U si ŋaa ŋii, mi bi nuu-kala teeŋ mua duu dagɛmi.
48001017	Bira mi bi Jerusalɛm mua di mi na nialiŋ si laa sipaaŋ ŋaa Wia naŋzↄↄba mi lɛ. Ama mi mu tiŋtee-la ba síi yirɛ Ariibia nɛ, a lii dimɛ a miira mu ta-bal-la ba síi yirɛ Damaasikas.
48001018	Jisiŋ batori nɛ kiele, ka mi-na mu Jerusalɛm di mi na Piita, nii-la ba si kaa yirɛ Kiifas. Mi si mu dimɛ, mi hↄŋ u teeŋ tapulaa fii ari banↄŋ nɛ.
48001019	Mi si hↄŋ dimɛ, mi bi Yesu naŋzↄↄ kala na see Jeems, la Tiina Yesu ŋaana.
48001020	Wialiŋ mi si ŋmuŋsaa pima, Wia teeŋ ba ŋaa wutitiiba nɛ. Mi bi nyia.
48001021	Ŋii nɛ mi sii dimɛ, a mu Siiria ari Siliisia tiŋteeŋ.
48001022	Bua deeŋ kala lɛ nialiŋ kala si laa Yesu wiaa dii aa hilimi Judiya tiŋteeŋ lɛ, ba ha bimi jiŋ.
48001023	Ba ta nii niaa síi bul mi wiaa nɛ a bul a tigɛmi lɛ, Nii-la fa si to naasiŋ a dudↄgisɛla nɛ lɛɛlɛ bul Wia wu-zↄmↄ-la wiaa u fa síi chɛ duu chei.
48001024	Ba dɛnnɛ Wia woruŋ a tiŋ mi wiaa.
48002001	Jisiŋ fii ari banɛsɛ si kiele, la di Banabas bira miira mu Jerusalɛm. La kɛŋ la naaŋbie Taatis to la hariŋ mu.
48002002	Mi si mu lee-la, Wia nɛ dagɛmi mi mu. La si mua, la di nialiŋ si laa Yesu wiaa dii kuhiasiŋ hilime. Ŋii nɛ mi bula piba wialiŋ mi fa si bula pipi nialiŋ si bi J_uu tiŋŋaa ŋaa a tigɛ Wia wu-zↄmↄ-la. Mi bul ŋii piba di tiŋtimii-la mi fa si tima aŋ haa tiŋ sí pɛi ŋaa.
48002003	Taatis, sii to mi hariŋ. U fa ŋaa Giriik tiina nɛ, ama ba buu fuga duu keri u peniŋ.
48002004	Ari ŋii kala, niaa dↄŋsuŋ fa bula di ba keri Taatis peniŋ. Niaa deeŋba fa fugo ari ba ma laa Yesu wiaa dii nɛ a ŋaa la naaŋbiiriŋ. Ba fa ku guoli la tuↄŋ di ba na ari laa to J_uu tiŋŋaa naabalimaba woŋbii-la nɛ koo la biba to. La si laa Yesu Kirisito wiaa dii ŋii, ba faa chɛ ba na di la liisɛ la titia J_uu tiŋŋaa naabalimaba woŋbiiŋ lɛ. Ba fa cho di la to J_uu tiŋŋaa naabalimaba woŋbii-la nɛ a ŋaa yosi u lɛ.
48002005	La bi sɛyɛ muapilii maa, di wutitii-la Wia wu-zↄmↄ-la si daga sí chei ma teeŋ.
48002006	Mi jaŋ bul ari nialiŋ si ŋaa nihiasiŋ Wia niaa tuↄŋ bi wii bula di mi dagɛ a pɛ Wia wu-zↄmↄ-la lɛ mi si jima. Ama niaa deeŋba di-chiniŋ bi wii ŋaa mi teeŋ. Wia bi niaa kaa pↄrɛ.
48002007	Nihiasiŋ deeŋba na ari Wia liisɛmi di mi bul u wu-zↄmↄ-la a pi nialiŋ si bi J_uu tiŋŋaa ŋaa, ka di Piita ma bul wu-zↄmↄ-la a pi J_uu tiŋŋaa.
48002008	Wia nɛ liisɛ Piita a pu doluŋ duu bul wu-zↄmↄ-la a pi J_uu tiŋŋaa. Ŋii titia nɛ u yirɛmi ma di mi bul u wiaa a pi nialiŋ si bi J_uu tiŋŋaa ŋaa.
48002009	Jeems ari Piita ari Jↄↄŋ si ŋaa Wia niaa tuↄŋ nihiasi-la na ari wutitii, Wia nɛ liisɛmi di mi tiŋ tiŋtiŋ-fiɛmiŋ deeŋ. Ŋii nɛ ba kɛŋ la di Banabas hɛ ba tuↄŋ, la kala kɛŋ nii-bala. Ba bula ari la di Banabas jaŋ mu bul Wia wu-zↄmↄ-la nialiŋ si bi J_uu tiŋŋaa ŋaa teeŋ, ka ba ma bul wu-zↄmↄ-la J_uu tiŋŋaa teeŋ.
48002010	Wii-la ba si bula pila duŋduŋa nɛ, di la sí summo-la si hɛ ba tuↄŋ wiaa yu. Mi ma sɛyɛ ari mi jaŋ liliisi ba wiaa.
48002011	Ama bua kubala Piita sii kↄ Aŋtiↄk. Mi lii u hariŋ a chaasa bul u teeŋ niaa tuↄŋ ari u cheye nɛ. Wii-la si tii mi bul u cheye nɛ ŋla:
48002012	U si hɛ Aŋtiↄk lɛ, Jeems tiŋ niaa ba ma kↄ Aŋtiↄk. Ba si kↄ, ba na ari Piita ari nialiŋ si bi J_uu tiŋŋaa ŋaa aŋ laa Yesu wiaa dii, di ba kala nɛ pɛ dↄŋↄ lɛ didii kiaa. Piita si na nialiŋ Jeems si tima, u liisɛ u nisiŋ nialiŋ si bi J_uu tiŋŋaa ŋaa lɛ, ba di ba bira bi kiaa ka dii. Piita fifá nialiŋ si si u maga di ba keri nialiŋ si bi J_uu tiŋŋaa ŋaa aŋ laa Yesu wiaa dii penee nɛ. Ŋii nɛ tii u ŋaa ŋii.
48002013	Ŋii nɛ J_uu timma-la ku-kaana-la ma paala to ba fawul wiaa, ari Piita si ŋaa ŋii. Banabas ma paala to ba fawul wu-ŋaala-la lɛ.
48002014	Mi si na ari ba bi wutitii-la Wia wu-zↄmↄ-la si daga ka to, ŋii nɛ mi bula pi Piita ba kala sipaaŋ a bul, Ŋ ŋaa J_uu tiina nɛ, aŋ ka ŋ wu-ŋaalaa nagɛ nii-la si bi J_uu tiina ŋaa. Ɛɛ nɛ saa ŋ jaŋ wuo ŋaa a fugɛ nialiŋ si bi J_uu tiŋŋaa ŋaa di ba ŋaa wialiŋ J_uu tiŋŋaa síi ŋaa?
48002015	Wutitii nɛ, ba si lulla, la ŋaa J_uu tiŋŋaa nɛ. Nialiŋ si bi J_uu tiŋŋaa ŋaa si ŋaa wu-bↄmↄ-la, la bi baa ŋaa.
48002016	Ama la jima ari nuu níi to wialiŋ Moosis fa si bile di niaa tuto, u ŋii bi jaŋ wuo leŋ di tiina ŋaa tuↄ-pul tiina Wia sipaaŋ. Ama di nuu nɛ laa Yesu Kirisito wiaa dii, u duŋduŋa nɛ jaŋ wuo leŋ duu tiina ŋaa tuↄ-pul tiina Wia teeŋ. Ŋii titia nɛ la ma laa Yesu Kirisito wiaa dii, di Wia leŋ di la ŋaa tuↄ-pul tiŋŋaa u teeŋ, a tiŋ yarida-la la si kɛnɛ Kirisito lɛ. Di nuu níi to wialiŋ Moosis si bile, u ŋii bi jaŋ wuo leŋ di u kɛŋ tuↄ-pula Wia teeŋ.
48002017	La síi chɛ di la to Kirisito lɛ di Wia leŋ di la ŋaa tuↄ-pul timma, la na ari la nagɛ haachɛ timma nɛ si bi wialiŋ Moosis si ŋmuŋsa bil ka to. Ma saa biina ari Kirisito nɛ leŋe la ŋiŋaa haachɛɛ? Ai, u dee!
48002018	Wialiŋ Moosis fa si bile di la tuto, di mi nɛ viaba ta aŋ bira suomi tutoba, u ŋii daga ari mi ŋaa haachɛ diire nɛ.
48002019	Wialiŋ Moosis fa si bile di la tuto, u titia nɛ leŋe mi suu. Ama u ŋii ŋaa mi suu Moosis wialiŋ lɛ a wuo kɛŋ miisiŋ Wia teeŋ.
48002020	Mi si kɛŋ miisiŋ Wia teeŋ ŋii, la di Kirisito kala nɛ ba kpaasa mɛrɛ u daa-gɛsɛɛ nyuŋ ŋii. Ama miisi-la mi si kɛnɛ, u bi mi teeŋ lia, u lii Kirisito teeŋ nɛ. Mi si laa Wia Bie wiaa dii nɛ tii mi wuo kɛŋ miisiŋ deeŋ mi si kɛnɛ dunia deeŋ lɛ. Mi bi lahↄrimↄ-la Wia si kɛnɛ la teeŋ via.
48002021	Wia Bie Yesu nɛ chomi, a joŋ u miisiŋ a yↄↄ suuŋ mi wiaa. Ama di nuu nɛ jaŋ wuo to wialiŋ Moosis fa si bile lɛ a kɛŋ tuↄ-pula u teeŋ, suu-la Kirisito si suba ŋaa pɛi nɛ.
48003001	Ma Galiisia ni-yaaraa deeŋba! Kubɛɛ nɛ nyisɛma? La si kↄ ma teeŋ, la dagɛma woruŋ ŋii Yesu si suu daa-gɛsɛɛ nyuŋ, ma jiŋ u bubuↄŋ.
48003002	Má leŋ di mi piɛsɛma wiiŋ deeŋ: Wia si joŋ u Diŋ-zↄŋ-la dii zile ma lɛ, u ŋaa ŋii a tiŋ ma síi to wialiŋ Moosis fa si bile di niaa tuto, koo a tiŋ ma si nii Wia wu-zↄmↄ-la a laaba dii nɛ tii?
48003003	Bɛɛ nɛ tii ma yaarɛ kiŋkɛŋ ŋla? Wia Diŋ-zↄŋ-la lɛ nɛ ma suomi a kɛŋ miisiŋ deeŋ Kirisito lɛ. Ma saa chɛ di ma na u didɛriŋ nɛ ma titia doluŋ lɛɛ?
48003004	Ma na wiaa yugɛ, aŋ ka ba kala ŋaa pɛi ma teeŋ koo? Ai, mi biina ba bi pɛi ŋaa.
48003005	Wia joŋ u Diŋ-zↄŋ-la a dii zile ma lɛ, aŋ pɛ ŋiŋaa wu-kpuŋkperisiŋ ma teeŋ. Ma biina ma síi to wialiŋ Moosis si bile nɛ tii u wuo ŋiŋaa ŋii, koo ma si nii Wia wu-zↄmↄ-la a laaba dii nɛ tii u ŋiŋaa ŋii?
48003006	Wia teniŋ tuↄŋ ba bula ari Abiraham ŋaa Wia yarida nɛ, ŋii nɛ tii Wia leŋ u kɛŋ tuↄ-pula u teeŋ.
48003007	Ŋii wiaa nialiŋ kala si laa Wia wiaa dii ŋaa Abiraham biiriŋ nɛ.
48003008	Wia teniŋ tuↄŋ ba na wiiŋ deeŋ faafaa kala nɛ a bul di nialiŋ si bi J_uu tiŋŋaa ŋaa, di ba nɛ ŋaa Wia yarida, u jaŋ leŋ di ba ma kɛŋ tuↄ-pula. Wia na wiiŋ deeŋ nɛ, a bula pi Abiraham faafaa kala a bul, Ŋ lɛ nɛ mi jaŋ to a pɛ dunia niaa kala lɛ.
48003009	Abiraham nii wiiŋ deeŋ a laa dii. Ŋii nɛ Wia pɛu lɛ. Nialiŋ ma kala si laa wiiŋ deeŋ dii, Wia pɛba ma lɛ ari u si pɛ Abiraham lɛ ŋii.
48003010	Nialiŋ síi chɛ di ba to wialiŋ Moosis si bile a kɛŋ tuↄ-pula, Wia kaliba hɛba lɛ nɛ, bɛɛ wiaa Wia teniŋ tuↄŋ ba bula ari nii-la kala si bi wialiŋ kala Moosis si ŋmuŋsa bil ka to, Wia kaliba hɛu lɛ nɛ.
48003011	Ama lɛɛlɛ Wia chaasa dagɛ nii-la kala síi to wialiŋ Moosis si ŋmuŋsa bil bi jaŋ wuo kɛŋ tuↄ-pula Wia sipaaŋ, bɛɛ wiaa Wia teniŋ tuↄŋ ba bula a bul, Di nuu nɛ laa Wia wiaa dii, u jaŋ ŋaa tuↄ-pul tiina a kɛŋ miisiŋ Wia teeŋ.
48003012	Yarida dee ba kaa tuto wialiŋ Moosis si ŋmuŋsa bil di niaa tuto. Ba bul ŋii nɛ Wia teniŋ tuↄŋ. Ba si, Di nuu nɛ to wialiŋ kala Moosis si ŋmuŋsa bil, wialiŋ u síi to jaŋ ŋaa u kɛŋ miisiŋ.
48003013	Ama Wia si kaliba hɛ nialiŋ si nii wialiŋ Moosis si ŋmuŋsa bil aŋ biba wuo tuto, Kirisito liisɛla wiaa deeŋba lɛ. Ba kpaasu mɛrɛ daa-gɛsɛɛ nyuŋ. Ba si ŋaa ŋii, Wia kaliba hɛu lɛ a tiŋ la wiaa nɛ, bɛɛ wiaa ba ŋmuŋsɛ Wia teniŋ tuↄŋ ari nii-la kala ba si kpaasa mɛrɛ daaŋ nyuŋ, Wia kaliba hɛu lɛ nɛ.
48003014	Wia fa si duu jaŋ to Abiraham lɛ nɛ a pɛ nialiŋ si bi J_uu tiŋŋaa ŋaa ma lɛ, a joŋ u Diŋ-zↄŋ-la piba. U to Kirisito lɛ nɛ a ŋaa wialiŋ u fa si bula pi Abiraham duu jaŋ ŋaa. Di la nɛ laa Kirisito wiaa dii, u jaŋ to la yarida lɛ a joŋ u Diŋ-zↄŋ-la pila.
48003015	Mi naaŋbiiriŋ, wu-magisii nɛ mii chɛ di mi dagɛ. Di niaa balia nɛ vuura di ba ŋaa wii a ŋmiɛsa pi dↄŋↄ, nuu-kala bi jaŋ wuo chei wii-la. Nuu-kala bi jaŋ wuo ŋaa wii pɛ wialiŋ ba si vuura bil lɛ.
48003016	Wia ma bil u niiŋ nɛ a pi Abiraham ari u doho nuu. U bi u doho niaa kala daga. Ni-bala nɛ u dagɛ. Nii-la u si dagɛ nɛ ŋaa Kirisito.
48003017	Wii-la mi si bula nɛ ŋla: Wia si bil n_ii-la a pi Abiraham, u ŋaa jisiŋ zↄ-banɛsɛ ari mara ari fii nɛ, aŋ ka Moosis-na bil wialiŋ di niaa tuto. Ŋii wiaa Moosis si bil wialiŋ bi jaŋ wuo chei wialiŋ Wia si laa sipaaŋ bul.
48003018	Wii-la Wia si si u jaŋ joŋo pi Abiraham, u bi wialiŋ Moosis si bile lɛ lia. Duu nɛ lii wialiŋ Moosis si bile lɛ, u naga ari Wia bi u niiŋ bile pi Abiraham. Ama Wia nɛ joŋ u Diŋ-zↄŋ-la pila a tiŋ wialiŋ u fa si bula pi Abiraham.
48003019	Ŋii nɛ saa wialiŋ Moosis si bile di niaa tuto bubuↄŋ nɛ bɛɛ? Moosis si bil wialiŋ di niaa tuto pɛ dagɛ ŋii haachɛ si naga nɛ. Wialiŋ hɛ dimɛ ŋii a mu yi bua-la lɛ Abiraham doho nii-la si kↄ. U lɛ nɛ Wia si u jaŋ to a pɛ niaa lɛ. Wialiŋ Moosis fa si bile, Wia tiŋdaaraa nɛ kaa ku tuu pu. Moosis nɛ saa ŋaa Wia ari niaa sipaa-tooro ŋii.
48003020	Di ni-wogusuŋ balia níi chɛ di ba bil niiŋ a ŋaa wii, see sipaa-tooru hɛ ba pɛgɛ. Ama Wia si ŋaa ni-bala, u bi maga duu kɛŋ sipaa-tooru.
48003021	Wialiŋ Moosis si bile, ba saa kɛŋ wii-la Wia si si u jaŋ ŋaa pi Abiraham chei nɛɛ? Ai, di wialiŋ Moosis si bile nɛ faa pi niaa miisiŋ, ŋii-na u fa maga di nialiŋ síi toba kɛŋ tuↄ-pula nɛ.
48003022	Ama Wia teniŋ tuↄŋ ba bula ari dunia niaa kala ŋaa haachɛ timma nɛ. Wia bul ŋii duu wuo joŋ ku-la wiaa u fa si bula a pi nialiŋ si laa Yesu wiaa dii a tiŋ ba yarida-la wiaa.
48003023	Ka di bua-la-na yi di la wuo ŋaa Yesu Kirisito yarida, wialiŋ Moosis fa si bile nyagɛla bil nɛ.
48003024	Ŋii wiaa wialiŋ Moosis fa si bile nɛ faa pↄla, a wuo ku yi bua-la lɛ Kirisito si kↄ, di la wuo ŋaau yarida a kɛŋ tuↄ-pula Wia sipaaŋ.
48003025	Lɛɛlɛ Kirisito si kↄ ŋii, wialiŋ Moosis fa si bile bira bila wuo nyaga bibil.
48003026	A tiŋ yarida-la ma si kɛnɛ Yesu Kirisito lɛ nɛ tii, ma kala ŋaa Wia biiriŋ ŋii.
48003027	Ma nialiŋ kala ba si fo Wii-chuↄlɛ liiŋ Kirisito doluŋ lɛ, ma kala nagɛ Kirisito nɛ.
48003028	Lɛɛlɛ, la bira bi niaa kaa pupↄrɛ. Di ŋ ŋaa J_uu tiina koo di ŋ bi ŋaa, di ŋ ŋaa yoŋ koo di ŋ tii ŋ titia, di ŋ ŋaa haal koo baal, ma kala ŋaa kubala nɛ Kirisito Yesu teeŋ.
48003029	Di ma di Kirisito nɛ ŋaa kubala, ŋii-na ma ŋaa Abiraham doho nuu nɛ. Ŋii-na Wia si si u jaŋ ŋaa wii-la a pi Kirisito, Abiraham doho nii-la, u jaŋ ŋaa pima maa.
48004001	Wii-la mi si jaŋ bul nɛ ŋla: Bile si jaŋ dii dia duu nyimma nɛ suba, di bile nɛ muuro, ba yie ŋiŋaa wiaa bile lɛ ari u ŋaa yoŋ nɛ, ka u nɛ paala tii kialiŋ kala maa.
48004002	Niaa nɛ yie bibenu a didagu wiaa deeŋ deeŋ, u ku waa a mu yi bua-la lɛ u si jaŋ dii u nyimma dia.
48004003	Ŋii nɛ la ma fa nagɛ. La fa si bi Yesu yarida ŋaa, la faa to wialiŋ buŋbuŋ nialiŋ síi to.
48004004	Ama bua-la titia si yie, Wia tiŋ u bie. Haal nɛ lulu. U ma faa to J_uu tiŋŋaa naabalimaba woŋbii-la nɛ.
48004005	U ŋaa ŋii duu wuo laa nialiŋ fa síi to J_uu tiŋŋaa woŋbii-la a ta nɛ, di ba di la kala wuo ŋaa Wia biiriŋ.
48004006	A tiŋ la si ŋaa Wia biiriŋ nɛ tii u joŋ u Bie Diŋ-zↄŋ-la ku hɛla lɛ. Diŋ-zↄŋ-la si hɛ la tuↄŋ, u yie ŋaa la kɛŋ Wia kaa yirɛ la Nyimma.
48004007	Ŋii wiaa ma kuŋ-kala bira bi yoŋ ŋaa. Ma ŋaa Wia biiriŋ nɛ. Ma saa si ŋaa u biiriŋ ŋii, Wia jaŋ joŋ kuŋ-kala u si kɛnɛ a pima.
48004008	Ama bua dↄŋↄ, ma fa bi Wia jiŋ. Ma faa to vuiaa nɛ a ŋaa ba yosuŋ.
48004009	Ama lɛɛlɛ ma si ku jiŋ Wia ŋii, koo mi jaŋ bul ari Wia ku jiŋma nɛ, bɛɛ nɛ saa tii ma cho di ma birimɛ a bira tuto wialiŋ buŋbuŋ nialiŋ fa síi to, wialiŋ si bi doluŋ kɛnɛ di ba wuo laama ta? Bɛɛ nɛ tii ma saa cho di ma bira tutoba a ŋaa ba yosuŋ?
48004010	Ma yie beŋ ari tapulaa kii dↄŋↄ, chɛŋsiŋ ma kii dↄŋↄ, bua dↄŋↄ kii dↄŋↄ, jisiŋ ma kii dↄŋↄ.
48004011	Ma leŋe fawulluŋ kɛŋmi nɛ ari tiŋtimii-la mi si tiŋ ma teeŋ ŋaa pɛi nɛ.
48004012	Mi naaŋbiiriŋ, mii sulma, má nagɛmi. Mi si nagɛma ŋii, má ma nagɛmi. Ma bi wii-kala ŋaa cheimi.
48004013	Ma jima, bua-la lɛ mi si bul Wia wu-zↄmↄ-la pima, mi faa wiilɛ nɛ.
48004014	Ari mi si ŋaa puwuol ma kala, ma bimi via, a bimi bee guunɛ maa. Ama ma kɛŋmi woruŋ ari mi ŋaa Wia tiŋdaari nɛ. Ma kɛŋmi woruŋ ari Yesu Kirisito nɛ.
48004015	Ma si sɛi Wia wu-zↄmↄ-la, ma tuↄŋ tↄrↄ nɛ woruŋ. Tuↄtↄruŋ deeŋ saa ŋaa pɛi nɛɛ? Mi titia jaŋ wuo bul wiiŋ deeŋ. Di ma nɛ si wuo, ma fa jaŋ wuo chaarɛ ma siaa pimi.
48004016	Mi saa ŋaa ma diŋdↄŋ nɛ a tiŋ mi si bul wutitii-la pimaa?
48004017	Nialiŋ síi dagɛ J_uu tiŋŋaa woŋbii-la, ba tuↄŋ wiima lɛ nɛ woruŋ, ama ba tuↄbiinaa bi zↄŋ. Ba tuↄbiinaa kala nɛ di ba kɛŋ ma di mi pↄrɛ dↄŋↄ lɛ, di ma tuↄŋ wiiba lɛ ari ba tuↄŋ síi wiima lɛ ŋii.
48004018	U ŋaa wu-zↄŋ nɛ di la tuↄsaa níi wii dↄŋↄ lɛ di mi nɛ hɛ ma teeŋ koo lee-na kala, ama u maga di ba ŋaa tuↄ-wii-zↄmↄ nɛ.
48004019	Mi biiriŋ, ma wiaa wiimi nɛ woruŋ, ari haala si yie chichɛ duu lul u luoruŋ wiwii ŋii. Ma wiaa jaŋ wiwiimi lɛ ŋii, see di ma birimɛ a nagɛ Kirisito si nagɛ ŋii.
48004020	Mi fa cho di mi hɛ ma teeŋ nɛ lɛɛlɛ, a wuo jiŋ wii-la mi si jaŋ bul nuu-kala teeŋ. Ma wiaa kperimi nɛ woruŋ.
48004021	Má dagɛmi, ma nialiŋ si cho di ma ha to wialiŋ Moosis si bile lɛ, ma bi ba bubuↄŋ jiŋ?
48004022	Wia teniŋ tuↄŋ ba bula ari Abiraham fa lul biiriŋ balia nɛ. Dↄŋↄ ŋaa u haala titia bii nɛ, dↄŋↄ ma fa ŋaa Abiraham ha-yomo bii.
48004023	Abiraham ha-yoŋ-la si lul bile, nuhuobiine woŋbiiŋ lɛ nɛ ba to a lulu. Bile Abiraham haala titia si lula, Wia nɛ bula ari ba jaŋ lulu.
48004024	Wiiŋ deeŋ nagɛ niiriŋ balia nɛ Wia bil. Yoŋ-la yiriŋ nɛ fa Heega. U biiriŋ ŋaa yosi nɛ. Heega nagɛ wialiŋ Wia si joŋo pi Moosis nɛ, peel-la nyuŋ ba síi yirɛ Saana nɛ.
48004025	Heega nagɛ Saana peel-la nɛ. Peel-la hɛ Ariibia tiŋteeŋ lɛ nɛ. Heega nagɛ taŋ-la ba si kaa yirɛ Jerusalɛm lɛɛlɛ. U tuↄŋ niaa ŋaa yosi nɛ.
48004026	Ama Jerusalɛm dↄŋↄ nɛ Wia-jaŋ lɛ. U nɛ tii u titia. U nɛ ŋaa la naaŋ.
48004027	Wia teniŋ tuↄŋ ba si, Má leŋ di ha-piriŋ jujuↄsɛ. Ŋ-na nii-la luoruŋ ha si bi wii na, chiesi ari tuↄtↄruŋ, bɛɛ wiaa ha-piriŋ jaŋ lul biiriŋ kii haal-la síi lul.
48004028	Mi naaŋbiiriŋ, la-na nagɛ Abiraham bie Aizik nɛ. Wia fa si leŋe ba lul Aizik ŋii, ŋii titia nɛ Wia leŋ ba lulla maa.
48004029	Abiraham biiriŋ balia tuↄŋ ku-la ba si to nuhuobiine woŋbiiŋ a lul dↄgisɛ bile ba si lula Wia doluŋ lɛ. Ŋii titia nɛ ba dudↄgisɛla ma lɛɛlɛ.
48004030	Bɛɛ nɛ ba bul Wia teniŋ tuↄŋ? Ba bula, Kiri yoŋ-la ari u bie ta, di ba lii ŋ dia lɛ, bɛɛ wiaa yomo bie bi jaŋ wuo pɛ haal-la si tii u titia bie lɛ di ba dii ba nyimma dia, duu nɛ suba.
48004031	Ŋii wiaa mi naaŋbiiriŋ, la bi ha-yoŋ-la biiriŋ ŋaa. La ŋaa haal-la si tii u titia biiriŋ nɛ.
48005001	Kirisito laala ta nɛ di la tii la titia. Má saa chiŋ kpaŋ kpaŋ, a pↄ di nuu-kala bira sí ma kaa ŋaa yosi.
48005002	Má jegile nii. Mi-na Pↄↄl nɛ bul wiiŋ deeŋ pipima. Di ma nɛ leŋe di ba keri ma penee, wii-la Kirisito si ŋaa pima ŋaa wu-pɛi nɛ.
48005003	Mi jaŋ bira bul, di nuu-kala nɛ sɛyɛ di ba keri u peniŋ, u maga di tiina tuto wialiŋ kala Moosis fa si bile nɛ.
48005004	Ma nialiŋ síi to wialiŋ Moosis si bile aa walimɛ di ma kɛŋ tuↄ-pula Wia sipaaŋ, ma keri ma titia ta nɛ Kirisito teeŋ. La Tiina Yesu zile-la nɛ ma via ŋii.
48005005	Ama Wia Diŋ-zↄŋ-la doluŋ lɛ, la-na laa dii a kɛŋ yiɛlaa ari la jaŋ kɛŋ tuↄ-pula Wia sipaaŋ.
48005006	Di la di Kirisito nɛ ŋaa kubala, di la keri la penee koo di la bi kere, u bi wii kɛnɛ. Wii-la si ŋaa siifiaŋ wii nɛ, ma si laa Wia wiaa dii a cho niaa maa.
48005007	Ma faa ŋaa woruŋ nɛ. Kubɛɛ nɛ saa nyisɛma di ma sí wutitii-la to?
48005008	Wia nɛ yirɛma, u bima nyisa di ma leŋ wutitii-la.
48005009	Si-buruŋ muapilii nɛ ba yie joŋo hɛ boroboro munuŋ si yuga lɛ, aŋ ka u sii puↄrɛ.
48005010	Mi ha kɛŋ yarida nɛ ma lɛ. La di ma kala ŋaa kubala nɛ Wia teeŋ. Ŋii wiaa mi jima ari ma bi jaŋ to woŋbii-tanii. Mi saa laa dii ari Wia jaŋ dↄgisɛ nii-la yiri-na kala síi walimɛma.
48005011	Mi naaŋbiiriŋ, di mi nɛ haa bul ari u maga di ma keri ma penee nɛ, aŋ ka di Wia-na laama ta, bɛɛ nɛ tii ba haa to naasiŋ dudↄgisɛmi? Di mi nɛ fa si di nuu-kala maga duu keri u peniŋ, ŋii-na mi fa bi jaŋ na hɛɛŋ a tiŋ mi síi bul Yesu si suu daa-gɛsɛ-la nyuŋ wiaa.
48005012	Nialiŋ kala síi walimɛma, mi fa cho di ba lii ma tuↄŋ nɛ a mu feri ba titia.
48005013	Ka ma-na mi naaŋbiiriŋ, Wia yirɛma nɛ di ma tii ma titia. Ma saa si tii ma titia ŋii, ma sí leŋe di ma joŋ ŋii a to ma titia tuↄtↄrɛ wu-ŋaalaa lɛ. Ama má cho dↄŋↄ a tima pipa dↄŋↄ.
48005014	Má ŋaa ŋii, bɛɛ wiaa wialiŋ Moosis fa si bile di niaa tuto, ba tuↄŋ wu-nyuŋ nɛ ŋla: Cho ŋ dↄŋↄ tiina ari ŋ si cho ŋ titia ŋii.
48005015	Ama di ma wu-ŋaalaa nɛ nagɛ baga kiaa di ma gura kɛŋ dↄŋↄ didii, má pↄ ma titia lɛ, di ŋii dee ma jaŋ kpu dↄŋↄ dɛrɛ.
48005016	Ama wii-la mi síi chɛ di mi bula pima nɛ ŋla: Má to Wia Diŋ-zↄŋ-la niiŋ lɛ aŋ via ma titia tuↄtↄrɛ wu-ŋaalaa,
48005017	bɛɛ wiaa la titia tuↄtↄrɛ wu-ŋaalaa bi Wia Diŋ-zↄŋ-la wu-ŋaalaa cho. Wia Diŋ-zↄŋ-la wu-ŋaalaa ma bi la tuↄtↄrɛ wu-ŋaalaa cho. La tuↄtↄrɛ wu-ŋaalaa ari Wia Diŋ-zↄŋ-la saa ŋaa diŋdↄmↄ nɛ, ŋii wiaa, wii-la la síi chɛ la ŋaa, la buu wuo ŋaa.
48005018	Ama di ma níi to Wia Diŋ-zↄŋ-la niiŋ lɛ, J_uu tiŋŋaa naabalimaba fa síi to wialiŋ bira bima wuo.
48005019	La tuↄtↄrɛ wu-ŋaalaa chaasa chiŋ nɛ. Di nuu nɛ toba, u yie chichɛ haŋtolibiisiŋ, aa ŋaa disinniŋ, aa ŋaa wu-liiliŋ,
48005020	aa kpaarɛ vuiaa, aa ŋaa hil wiaa, aa bɛrɛ niaa, aa hihɛ yuosuŋ, aa kɛŋ yaribieriŋ, a kɛŋ baaniŋ, a chil u duŋduŋa wiaa, a kɛŋ dↄŋↄ pupↄrɛ, a lilii dↄŋↄ hariŋ,
48005021	a kɛŋ hadↄruŋ, a nyua siniŋ a bubugi, a gↄllↄↄ nyua siniŋ vuiaa yiriŋ lɛ. Mi laa sipaaŋ kpurisɛ ma digilaa nɛ. Mi saa bira kpurisɛ ma digilaa nɛ ari nialiŋ síi ŋaa wiaa deeŋba bi jaŋ wuo juu Wia kuorii-la tuↄŋ.
48005022	Ama Wia Diŋ-zↄŋ-la yie ŋaa la cho niaa nɛ, a kɛŋ tuↄtↄruŋ, a fiɛla hↄŋ sↄm, a kɛŋ kenyiri, a kɛŋ zile, a ŋiŋaa wu-zↄŋŋↄↄ, a chiŋ la yarida lɛ,
48005023	a fiɛlɛ la siaa, a kɛŋ la titia woruŋ. Kisiŋ dↄŋ bira tuo si jaŋ wuo bul di ŋ leŋ wiaa deeŋba.
48005024	Ŋii wiaa, nialiŋ si laa Kirisito wiaa dii, ba titia tuↄtↄruŋ lɛ nɛ ba suu. Ba bira bi ba tuↄtↄrɛ wu-ŋaalaa lɛ ka to.
48005025	Di Wia Diŋ-zↄŋ-la nɛ hɛla lɛ, u maga di la tuto u niiŋ lɛ nɛ.
48005026	Ma sí leŋe di la cho di la bibigisi la titia lɛ, a sí leŋe di la ŋaa di la dↄŋsuŋ tiŋŋaa baaniŋ sisii, a sí yaribieriŋ kɛŋ dↄŋↄ lɛ.
48006001	Mi naaŋbiiriŋ, di ma dↄŋↄ nɛ juu haachɛ lɛ, ma nialiŋ síi to Wia Diŋ-zↄŋ-la niiŋ lɛ, má dagu ŋii u si jaŋ to a miira lii u haachɛba lɛ. Má chagilu, a sí u lɛ kpia. Ma si ŋaa ŋii, má beŋ ma titia nyuŋ woruŋ, di Sitaani sí wuo nyisɛma maa, di ma juu haachɛ.
48006002	Di ma kuŋ nɛ juu wii, má pɛu lɛ. Di ma níi ŋaa ŋii, maa to Kirisito niiŋ nɛ.
48006003	Di nuu nɛ biina ari u ŋaa nuu nɛ, u bi nuu-kala ŋaa, uu nyisɛ u titia nɛ.
48006004	Má leŋ di nuu-kala beŋ u titia wu-ŋaalaa lɛ a na duu to woŋbiiŋ nɛ koo u bi woŋbiiŋ to. Duu to woŋbiiŋ, u jaŋ wuo bigisi u titia lɛ a tiŋ u wu-ŋaalaa lɛ a sí u titia kaa magisɛ u dↄŋsuŋ tiŋŋaa,
48006005	bɛɛ wiaa nuu-kala maga duu chuŋ u titia chuga nɛ.
48006006	Nii-la ba síi dagɛ Wia niiŋ wiaa, duu nɛ kɛŋ kuŋ-kala, u maga duu ŋaa pi nii-la síi dagu nɛ.
48006007	Ma sí ma titia nyisu. Nuu-kala bi Wia wuo mↄŋ. Ku-la ŋ si duo, u titia nɛ ŋ jaŋ kuŋ.
48006008	Di nuu-kala nɛ to u tuↄtↄrɛ wu-ŋaalaa hariŋ, u wu-ŋaalaa lɛ nɛ Wia jaŋ to a dↄgisu. Ama di nuu nɛ to Wia Diŋ-zↄŋ-la niiŋ, Wia jaŋ joŋ miisi-la si bi dɛrɛ a t_imu.
48006009	Ŋii wiaa, ma sí leŋe di la lↄl wu-zↄŋŋↄↄ ŋaaniŋ lɛ. Di la nɛ ŋaa wu-zↄŋŋↄↄ a lↄl aŋ nyalimɛ, di bua-la nɛ yie, Wia jaŋ t_iŋla.
48006010	Ŋii wiaa, di la nɛ wuolo, la ŋiŋaa wu-zↄŋŋↄↄ nuu-kala lɛ, a wasa nyaŋ la di nialiŋ kala si laa Wia wiaa dii a ŋaa kubala.
48006011	Ma na mi ŋmuŋsuŋ si barima ŋii. Mi titia nisiŋ nɛ mi kaa ŋmuŋsɛ teniŋ deeŋ a pipima.
48006012	Nialiŋ síi chɛ di ba dagɛ ba titia lɛ ari baa to J_uu tiŋŋaa woŋbiiŋ, ba níi fugɛma di ma keri ma penee. Ba laa dii ari Kirisito suu daa-gɛsɛɛ nyuŋ ba wiaa nɛ. Ba saa jima ari ba si laa dii ŋii, niaa jaŋ to naasiŋ dↄgisɛba. Ba saa bi ŋii cho, ŋii nɛ tii ba fugɛma di ma keri ma penee.
48006013	Nialiŋ titia si keri ba penee, ba bi wialiŋ Moosis fa si bile ka to. Baa chɛ di ma keri ma penee di ba wuo bibigisi ba titia lɛ ari ma maa to J_uu tiŋŋaa woŋbii-la nɛ.
48006014	Ama mi-na, mi jaŋ bigisi mi titia lɛ ari la Tiina Yesu Kirisito si suu daa-gɛsɛ-la nyuŋ duŋduŋa wiaa. A tiŋ u si suu ŋii, u nagɛ ari la duu kala nɛ suba. Ŋii wiaa, mi ta jia nɛ dunia kiaa lɛ. Dunia kiaa ma ta jiami lɛ.
48006015	U bi wii kɛnɛ di la keri la penee koo di la bi kere. Wii-la si ŋaa siifiaŋ wii nɛ, di la birimɛ a kɛŋ mii-falii-la.
48006016	Nialiŋ kala si to wiiŋ deeŋ, Wia jaŋ fába nennige a leŋ di ba hↄŋ ari yarifiɛlaa, ba di Wia niaa kala. Ba nɛ ŋaa Iziral tiŋŋaa titia Wia teeŋ.
48006017	A lii jiniŋ a kaa mumu, nuu-kala bira sími walimu. Fufuunu-la mi si kɛnɛ mi yaraa lɛ, ba níi dagu ari mi ŋaa Yesu nuu nɛ.
48006018	Mi naaŋbiiriŋ, la Tiina Yesu Kirisito lahↄrimↄ lɛ, ma jaŋ hↄŋ ari yarifiɛlaa. Ami.
49001001	Mi-na Pↄↄl nɛ ŋmuŋsɛ teniŋ deeŋ a pipi ma Wia nialiŋ si hɛ Ɛfɛsis lɛ a chiŋ wialiŋ ma si laa dii lɛ a mu tigɛ Kirisito Yesu lɛ. Wia tuↄtↄruŋ lɛ nɛ u liisɛmi di mi ŋaa Kirisito Yesu naŋzↄↄ.
49001002	La Nyimma Wia ari la Tiina Yesu Kirisito lahↄrimↄ lɛ, ma jaŋ hↄŋ ari yarifiɛlaa.
49001003	Má leŋ di la dɛnnɛ Wia. U nɛ ŋaa la Tiina Yesu Kirisito Nyimma. U to Kirisito lɛ nɛ a pɛla lɛ wii-na kala lɛ u Diŋ-zↄŋ-la doluŋ lɛ. Wii-na kala u si kaa pɛla lɛ lii u jaŋ nɛ.
49001004	U to Kirisito lɛ a liisɛla nɛ, ka u-na suomo ŋaa dunia. U liisɛla di la wuo kɛŋ tuↄ-pula u sipaaŋ, di ba sí cheeriŋ kala joŋo pila.
49001005	Ka di u-na ŋaa dunia, u laa sipaaŋ biina jiŋ ari u jaŋ to Yesu Kirisito lɛ nɛ a leŋ di la ŋaa u biiriŋ. U si chola ŋii, ŋii nɛ tii u fa biinɛ ŋii. U tuↄtↄruŋ lɛ nɛ u ŋaa ŋii.
49001006	U ŋaa ŋii di la wuo dɛnnu, a leŋ di u yiriŋ yirɛ, a tiŋ u si fála nennige. U Bii-chooluŋ lɛ nɛ u to a pɛla lɛ.
49001007	La si mɛrɛ Kirisito lɛ ŋii, u joŋ u chaliŋ jaasɛ a t_iŋ la wu-bↄŋŋↄↄ chimiŋ, di Wia joŋ la wu-bↄŋŋↄↄ chɛla. Wia zile yuga nɛ kiŋkɛŋ la teeŋ.
49001008	Ŋii nɛ tii u ŋaa ŋii pila. U fála nennige.
49001009	Wia pila wu-jimii-na kala di la wuo jiŋ wialiŋ kala u si biina ari u jaŋ ŋaa pila bubuↄŋ. Wiaa deeŋba fa faa nɛ. Nuu-kala fa biba jiŋ. Ka u lɛɛlɛ leŋ la jiŋ wialiŋ. Kirisito lɛ nɛ u to a ŋaa ŋii.
49001010	U ŋaa ŋii di bua-la nɛ yie, duu to Kirisito lɛ a kɛŋ kuŋ-kala hɛ dↄŋↄ lɛ nɛ, kialiŋ si hɛ Wia-jaŋ ari kialiŋ si hɛ tiŋteeŋ kala.
49001011	U to Kirisito ma lɛ nɛ a joŋ kiaa billa lɛ di la tiiba. Faafaa kala nɛ u biinɛ ŋii. U yie ŋaa wii-kala u tuↄtↄruŋ lɛ nɛ.
49001012	U ŋaa ŋii di la nialiŋ si laa sipaaŋ joŋ la yiɛlaa hɛ Kirisito lɛ, di la wuo leŋ di u yiriŋ yirɛ.
49001013	Ma nialiŋ si bi J_uu tiŋŋaa ŋaa, ma ma nii Wia wialiŋ si ŋaa wutitiiba nɛ. Yesu wu-zↄmↄ-la wiaa nɛ ŋii. Ba nɛ wuo laala ta. Ma ma laa u wiaa dii nɛ. Ma si laa u wiaa dii ŋii, Wia joŋ u Diŋ-zↄŋ-la hɛma lɛ nɛ, ku-la u fa si si u jaŋ joŋo pi nialiŋ si laa u wiaa dii. U magiliŋ nɛ ŋii.
49001014	Wia Diŋ-zↄŋ-la u si joŋo hɛla lɛ sɛnɛ daga ari wutitii, maachie la jaŋ dii ku-daŋ-daŋ-la Wia si ŋaa billa lɛ. Ŋla ŋaa di la wuo leŋ duu yiriŋ yirɛ nɛ.
49001015	Mi nii ŋii ma si laa la Tiina Yesu wiaa dii ari ŋii ma si cho Wia niaa maa.
49001016	Ŋii wiaa nɛ tii, di mi níi chuↄlɛ Wia-na kala, mi bi ma wiaa yu. Mi yie liisi ma wiaa ma nɛ a chuↄlɛ Wia pipima bua-na kala.
49001017	Mi yie sul Wia, la Tiina Yesu Kirisito Nyimma, nii-la si kɛŋ yiriŋ maa, duu pima wu-jimiŋ, a bira kɛŋ u titia ma kaa dagɛma u Diŋ-zↄŋ-la doluŋ lɛ di ma wuo jimu.
49001018	Wia si yirɛma di ma wuo juu u kuorii-la tuↄŋ ŋii, mii sulu duu wuo pullɛ ma tuↄŋ di ma wuo jiŋ ku-la ma síi yiɛlu nagisiŋ, a bira jiŋ kialiŋ ma di Wia niaa kala si jaŋ dii ba zↄmuŋ.
49001019	Mi biraa sulu di u wuo leŋ di ma jiŋ u doluŋ si yuga magɛ ŋii, nialiŋ si laa u wiaa dii teeŋ. U yie to u dol-bal-la lɛ nɛ a tiŋ u tiŋtiŋŋaa.
49001020	Dol-la titia nɛ u kaa chisɛ Kirisito suuŋ lɛ a leŋ u hↄŋ Wia sɛmɛ Wia-jaŋ lɛ, ni-duoŋ di-hↄnuŋ.
49001021	U nɛ kii nuu-kala si kɛŋ doluŋ a bibeŋ niaa dunia deeŋ lɛ. U nɛ kɛŋ yiriŋ a kii nuu-na kala si kɛŋ yiriŋ dunia deeŋ lɛ ari dunia-la si jaŋ bira kↄ lɛ.
49001022	Wia joŋ kuŋ-kuŋ-kala doluŋ a hɛ Kirisito nisiŋ lɛ nɛ, a bira leŋ u ŋaa nialiŋ si laa Yesu wiaa dii aa hilimi kuhiaŋ maa.
49001023	Nialiŋ si laa Yesu wiaa dii aa hilimi nɛ ŋaa Yesu yaraa. Kirisito nɛ bira ŋaa nii-la si joŋ u doluŋ hɛ dunia lee-na kala.
49002001	Ma fa naga ari ma suba nɛ a tiŋ ma wu-bↄŋŋↄↄ ari ma haachɛba wiaa.
49002002	Ma faa ŋaa wu-bↄŋŋↄↄ nɛ a ŋiŋaa ma tuↄtↄrɛ wiaa, bua-la lɛ ma fa síi to Sitaani dunia deeŋ lɛ. Sitaani nɛ leŋe nialiŋ si bi Wia niiŋ wiaa ka to ŋiŋaa wu-bↄŋŋↄↄ.
49002003	La kala kala nɛ faa to la tuↄtↄrɛ wu-ŋaalaa hariŋ a ŋiŋaa wu-lↄrunuŋ, a bira bibiinɛ wu-bↄŋŋↄↄ. La fa síi ŋaa wiaa deeŋba, Wia fa na baaniŋ nɛ la nyuŋ, ari u fa si na baaniŋ dunia niaa nyuŋ ŋii.
49002004	Ama Wia chola nɛ kiŋkɛŋ a fifála nennige, ŋii nɛ tii u leŋ la di Kirisito kala kɛŋ miisiŋ. (( U si fála nennige nɛ tii u laala ta.))
49002005	Bua-la lɛ la fa si ŋaa haachɛba nɛ a fa bi miisiŋ kɛnɛ a tiŋ la haachɛba-la wiaa, u laala ta. A tiŋ u si chola nɛ tii u ŋaa ŋii.
49002006	U bira chisɛ la di Kirisito Yesu kala suuŋ lɛ nɛ, a leŋ di la di Kirisito Yesu kala ŋaa kubala a hↄŋ Wia-jaŋ lɛ.
49002007	U to Kirisito lɛ nɛ a leŋ la kɛŋ miisiŋ, duu wuo dagɛla maachie ŋii u si chola ari ŋii u si faasa fála nennige.
49002008	Wia lahↄrimↄ nɛ tii u laama ta, a tiŋ ma si laa u wiaa dii. U bi naga ma titia si kɛŋ doluŋ nɛ tii Wia laama ta, u ŋaa ŋii pima chↄgita nɛ.
49002009	U bi naga ma tiŋtiŋ-zↄŋŋↄↄ wiaa nɛ tii u laama ta. Ŋii wiaa nuu-kala bi maga duu bibigisi u titia lɛ.
49002010	Wia nɛ ŋaala. U ŋaala di la to Kirisito Yesu lɛ nɛ a ŋaa wu-zↄŋŋↄↄ. U ŋaa wu-zↄŋŋↄↄ deeŋba billa lɛ di la ŋiŋaaba.
49002011	Ma nialiŋ si bi J_uu tiŋŋaa ŋaa, ma sí yu ari J_uu timma-la fa si keri ba penee ka yirɛ ma nialiŋ si kɛŋ peŋ-puruŋ nɛ. Nialiŋ si keri ba penee fa keri ba yaraa sɛmɛ dↄŋↄ nɛ a ta.
49002012	Ma bira sí yu ari bua kubala lɛ ma fa bi Kirisito jiŋ. Ma di Iziral tiŋŋaa fa bi kubala ŋaa. Wialiŋ Wia fa si bula ari u jaŋ ŋaa pi u niaa, ma-na fa bi jaŋ naba. Ma fa bi kuŋ-kala ka yiɛlɛ, ma bira bi Wia ma kɛnɛ dunia lɛ.
49002013	Ma di Wia pɛgɛ fa bolie nɛ, ama lɛɛlɛ Kirisito joŋ u chaliŋ jaasɛ la wiaa nɛ, di la di Wia kpagɛ dↄŋↄ.
49002014	U nɛ kɛŋ nialiŋ si ŋaa J_uu tiŋŋaa ari nialiŋ kala si bi J_uu tiŋŋaa ŋaa hɛ dↄŋↄ lɛ ba siŋ a ku ŋaa kubala. U nɛ kɛŋla hɛ dↄŋↄ lɛ la bira bi diŋdↄmↄ ŋaa.
49002015	U si suba ŋii, u leŋe wialiŋ Moosis fa si bile di niaa tuto, ba bira bi doluŋ kɛnɛ. U ŋaa ŋii di nialiŋ si ŋaa J_uu tiŋŋaa ari nialiŋ si bi J_uu tiŋŋaa ŋaa kala tou lɛ nɛ a wuo siŋ, a ŋaa kubala maa. U nɛ leŋe ba siŋ.
49002016	Kirisito si suu daa-gɛsɛɛ nyuŋ ŋii, u leŋe ba diŋdↄnnu-la dɛrɛ nɛ. U si ŋaa ŋii, u leŋe ba kala balia tou lɛ a ŋaa kubala nɛ, a kɛŋ ba di Wia hɛ dↄŋↄ lɛ ba siŋ.
49002017	Kirisito nɛ kↄ a bul Wia wu-zↄmↄ-la a pi nialiŋ pɛgɛ fa si bolie ari Wia, ari nialiŋ ma fa si kpagɛ Wia kala, a bula piba di ba siŋ a kɛŋ nii-bala.
49002018	La kala kɛŋ u Diŋ-zↄŋ-la nɛ. U doluŋ lɛ nɛ la kala jaŋ to a mu Wia teeŋ.
49002019	Ma saa bira bi nuhuↄraa ŋaa, a bi duura bibaarɛ maa. Ma di Wia niaa kala ŋaa kubala nɛ a hɛ Wia dia lɛ.
49002020	Ma nagɛ dia-la Wia si saa nɛ. Wia naŋzↄↄba ari nialiŋ síi bul wiaa, Wia Diŋ-zↄŋ-la doluŋ lɛ, ba nɛ ŋaa dia-la geŋtine. Kirisito Yesu titia nɛ ŋaa tiebii-duo-la ba si kaa bil dia-la geŋtine.
49002021	U nɛ chagɛ dia-la kala bil u ku ŋaa Wia-dia, la Tiina Yesu dia-la.
49002022	Ma di Kirisito si ŋaa kubala ŋii, ma di Wia niaa dↄŋsuŋ kala nɛ u kaa saa Wia-dia deeŋ, dimɛ nɛ Wia leŋ u Diŋ-zↄŋ-la jujuu.
49003001	Ba kɛŋ mi-na Pↄↄl tↄ dia a tiŋ Kirisito Yesu wiaa nɛ. Mi bira hɛ sarika lɛ a tiŋ ma ma nialiŋ si bi J_uu tiŋŋaa ŋaa wiaa nɛ. Ŋii wiaa nɛ tii mi yie sul Wia pipima.
49003002	Mi jima ari ma ma nii ŋii Wia si fámi nennige a liisɛmi di mi tiŋ tiŋtimiŋ deeŋ ma teeŋ.
49003003	Teŋ-la mi fa si ŋmuŋsa pipima mi bul wiaa mua, a dagɛ ŋii Wia si kɛŋ wialiŋ fa si faa a kaa dagɛmi.
49003004	Di ma nɛ karimɛ teŋ-la, ma jaŋ na ŋii Wia si leŋe mi jiŋ wialiŋ fa si faa a tigɛ Kirisito lɛ.
49003005	Wia fa bi leŋe di nuu-kala jiŋ wiaa deeŋba, ama lɛɛlɛ u joŋo dagɛ u naŋzↄↄba-la si kɛŋ tuↄ-pula, ari nialiŋ síi bul wiaa, Wia Diŋ-zↄŋ-la doluŋ lɛ. U leŋe u Diŋ-zↄŋ-la nɛ joŋ wialiŋ dagɛba.
49003006	Wialiŋ nɛ ŋla: Wia to Kirisito Yesu wu-zↄmↄ-la lɛ nɛ a leŋ J_uu tiŋŋaa ari nialiŋ ma si bi J_uu tiŋŋaa ŋaa kala kɛŋ toruŋ kialiŋ Wia si ŋaa billa lɛ. Lɛɛlɛ ba kala ŋaa Kirisito yaraa sɛmɛ dↄŋↄ nɛ a tiŋ Wia wu-zↄmↄ-la wiaa. Ba ma jaŋ pɛ dii kialiŋ Wia si to Kirisito Yesu lɛ a bul di u jaŋ joŋo pila.
49003007	Wia leŋe mi ŋaa u tiŋtinnu nɛ, di mi bul Yesu wu-zↄmↄ-la a pi niaa. U lahↄrimↄ lɛ nɛ u dii zile mi lɛ a joŋ u doluŋ pimi mi kaa titiŋ.
49003008	Wia niaa tuↄŋ kala, mi nɛ ŋaa ba ku-bie, aŋ ka u fámi nennige a liisɛmi di mi bul Wia wiaa a pi nialiŋ si bi J_uu tiŋŋaa ŋaa, di ba wuo jiŋ ari Kirisito kɛŋ kiaa nɛ woruŋ. Nuu-kala bi ba niiŋ wuo jiŋ.
49003009	Wia nɛ nii-la si ta kuŋ-kala. U nɛ leŋe mi bul wiaa deeŋba kala a pi niaa, di ba wuo jiŋ wialiŋ u síi chɛ duu ŋaa a mu tigɛ kialiŋ kala u si joŋo faa faafaa kala lɛ.
49003010	Wia ka chɛ duu to nialiŋ si laa Yesu wiaa dii aa hilimi lɛ, a leŋ Wia bii-zↄŋŋↄↄ ari Wia bii-bↄŋŋↄↄ kala si hɛ wia nyuŋ lɛ ku jiŋ Wia si kɛŋ wu-jimiŋ ŋii kiŋkɛŋ.
49003011	Wia fa biinɛ faafaa kala nɛ duu ŋaa wiaa deeŋba. Ama lɛɛlɛ u to la Tiina Yesu Kirisito lɛ nɛ a leŋ di wialiŋ sɛnɛ ku ŋaa wutitii.
49003012	La si laa u wiaa dii ŋii, la bi jaŋ fifá fawulluŋ. La jaŋ kɛŋ nyu-duoŋ a mu u sipaaŋ.
49003013	Mi saa sulma di ma sí leŋe di ma tuↄŋ chei a tiŋ mi síi na hɛɛŋ ŋii wiaa. Mi síi na hɛɛ-la jaŋ leŋ di ma laa yiriŋ.
49003014	Di mi nɛ biinɛ wialiŋ Wia si ŋaa pila, mi yie tuu kpirimi la Nyimma Wia sipaaŋ nɛ.
49003015	U nɛ hɛ doho kala yiriŋ, kialiŋ kala si hɛ Wia-jaŋ ari kialiŋ kala si hɛ tiŋteeŋ lɛ.
49003016	U si kɛŋ yiriŋ kiŋkɛŋ ŋii, mii sulu duu leŋ di u Diŋ-zↄŋ-la pima doluŋ ma tuↄsaa lɛ.
49003017	Mi bira sulu di ma wuo laa Kirisito wiaa dii woruŋ, duu wuo hɛ ma tuↄsaa lɛ a leŋ di ma chiŋ kpaŋ kpaŋ a cho niaa.
49003018	Mi bira sulu duu pima doluŋ, di ma di u niaa kala wuo jiŋ ŋii Kirisito si faasa choma kiŋkɛŋ kiŋkɛŋ, di ma ku jiŋ chonu-la jaliŋ ari u luŋuŋ ari u duomuŋ kala.
49003019	Ama nuu-kala bi jaŋ wuo jiŋ Kirisito chonu-la si magɛ ŋii. U nɛ kii wialiŋ kala la si wuo jiŋ. Mii sul Wia duu leŋ di ma ma kɛŋ ku-zↄmↄ-la kala u si kɛnɛ.
49003020	U dol-la u si kaa titiŋla lɛ, mii sulu duu leŋ di dol-la faasa titiŋ la tuↄsaa lɛ. U nɛ jaŋ wuo ŋaa kiaa yuga kii kialiŋ kala la si sulu chichɛ ari wialiŋ kala la síi biinu.
49003021	Má leŋ di la nialiŋ kala si laa Yesu wiaa dii aa hilimi to Kirisito Yesu lɛ, a leŋ di u yiriŋ yirɛ a lii lɛɛlɛ a kaa mu wuu.
49004001	Ba kɛŋ mi-na Pↄↄl tↄ dia a tiŋ la Tiina Yesu wiaa. Ma nialiŋ Wia si yira, mii sulma di ma leŋ di ma wu-ŋaalaa joŋ woŋbiiŋ ari Wia síi chɛ ŋii.
49004002	Má leŋ di ma siaa tuu tiŋteeŋ, a pɛ kɛŋ ma titia muuri, a kɛŋ kenyiri, a joŋ wiaa chichɛ dↄŋↄ, a tiŋ ma si cho dↄŋↄ wiaa. Má leŋ ma ŋaa kubala
49004003	Wia Diŋ-zↄŋ-la lɛ. Ma sí leŋe di kuŋ-kala kɛŋma pↄrɛ dↄŋↄ lɛ. Má kɛŋ dↄŋↄ woruŋ a fiɛla hↄŋ sↄm.
49004004	A tiŋ Kirisito wiaa, la kala ŋaa kubala nɛ. Wia Diŋ-zↄŋ-la si hɛla lɛ, ma ŋaa kubala nɛ. Wia si yirɛla ŋii, la kala yiɛlɛ wu-bala nɛ.
49004005	La kala Tiina ŋaa kubala nɛ. Wialiŋ la si laa dii ma ŋaa kubala nɛ. Wii-chuↄlɛ lii-bala nɛ la kala fo.
49004006	La kala Wia ari la kala Nyimma ŋaa kubala nɛ. U nɛ kii kuŋ-kuŋ kala. U hɛ kuŋ-kala lɛ nɛ a titiŋ, a hɛ ma ma tuↄsaa lɛ.
49004007	Kirisito pɛla kuŋ-kala lɛ nɛ a joŋ kiaa pila ari u síi chɛ ŋii.
49004008	Ba ŋmuŋsɛ Wia teniŋ sɛmɛ dↄŋↄ a bul, U si yuo dii u diŋdↄŋŋↄↄ dɛrɛ, u jil Wia-jaŋ aŋ joŋ doluŋ pi niaa di ba kaa titiŋ.
49004009	Di la nɛ si ari u jil Wia-jaŋ nɛ, ŋii daga ari u laa sipaaŋ lii Wia-jaŋ nɛ a ku tuu tiŋteeŋ.
49004010	Nii-la titia si ku tuu tiŋteeŋ, u nɛ bira jil Wia-jaŋ ŋii a kieli lere-la kala si hɛ wia nyuŋ, duu kɛŋ kuŋ-na kala doluŋ.
49004011	Dol-la u si joŋo pi niaa, u nɛ ŋla: U pi niaa dↄŋsuŋ doluŋ di ba wuo ŋaa Yesu naŋzↄↄba, a leŋ dↄŋsuŋ ma ba wuo bubul wiaa, Wia Diŋ-zↄŋ-la doluŋ lɛ, a leŋ dↄŋsuŋ maa di ba wuo gↄllↄ bubul Wia wiaa a pi niaa. Dↄŋsuŋ ma bibeŋ nialiŋ si laa Yesu wiaa dii, ka dↄŋsuŋ ma didagɛ nialiŋ si laa Yesu wiaa dii.
49004012	U pila doluŋ deeŋ di Wia niaa wuo kaa tiŋ Wia tiŋtiŋŋaa, a wuo pɛ nialiŋ si laa Yesu wiaa dii aa hilimi lɛ di ba waa wialiŋ ba si laa dii Kirisito teeŋ.
49004013	U pɛla lɛ ŋii a kaa mu yi bua-la lɛ la kala si jaŋ wuo ku chiŋ wialiŋ la si laa dii lɛ, a wuo ku jiŋ Wia Bie si nagɛ ŋii, a ku ŋaa ni-duoru Wia wiaa lɛ, a wuo ku nagɛ Kirisito si nagɛ ŋii wii-kala lɛ.
49004014	Ŋii-na la bira bi jaŋ ŋaa haŋbiisi Wia wiaa lɛ. La bi jaŋ mu sipaaŋ aŋ miirɛ hariŋ maa a tiŋ wu-wogo-la la si nia a tigɛ Wia wiaa lɛ. La bi jaŋ to nialiŋ síi nyia wiaa aŋ pɛ nyinyisɛ niaa, di ba joŋ wialiŋ ba si laa dii ta.
49004015	Ama u maga di la cho dↄŋↄ a bul wutitii bua-na kala. Di la nɛ ŋaa ŋii, la jaŋ wuo waa Wia wiaa lɛ a ku nagɛ Kirisito si nagɛ ŋii. Nialiŋ si laa Yesu wiaa dii aa hilimi nagɛ nuhuobiine naŋdaasiŋ nɛ. Kirisito nɛ ŋaa nyuŋ.
49004016	U si ŋaa la kala nyuŋ ŋii, di naŋdaasi-la kala nɛ mɛrɛ dↄŋↄ lɛ a titiŋ ba tiŋtiŋŋaa woruŋ, yara-la jaŋ waa. La wasa kɛŋ yarida aa cho dↄŋↄ woruŋ.
49004017	Wia doluŋ lɛ mii chɛ di mi bul wii nɛ pima ari siifiɛsiŋ. Wialiŋ nialiŋ si bi Wia jiŋ síi ŋaa aŋ bibiinɛ, ba ŋaa wu-pɛiba nɛ. Ma-na bira sí wialiŋ ŋaa.
49004018	Birimiŋ tↄ ba wu-jimiŋ nɛ. Ba bi jaŋ wuo na miisi-la Wia si joŋo pi niaa, bɛɛ wiaa ba bi wii-kala jiŋ, aŋ kɛŋ tuↄ-hɛɛŋ maa.
49004019	Ba joŋ hiisiŋ chↄmↄ nyua nɛ, aŋ joŋ ba titia hɛ wu-liiliŋ ŋaaniŋ lɛ, aa hihiɛnɛ di ba gↄllↄ ŋaa disiŋ-na kala.
49004020	Ŋii dee Kirisito dagɛma.
49004021	Ma nii Yesu wiaa nɛ. Ba dagɛma u wiaa ma nɛ. Wialiŋ kala saa ŋaa wutitiiba nɛ.
49004022	Ma fa si nagɛ ŋii buŋbuŋ-la, má joŋu ta. Ba fa nyisɛma a cheima nɛ.
49004023	Má leŋ di Wia kɛŋ ma tuↄbiinaa kala birimɛ di ba ŋaa ku-falia.
49004024	Ma tuↄbiiŋ-falia-la nagɛ Wia si nagɛ ŋii nɛ. Wia nɛ joŋo pima. Ŋii wiaa, má to ma tuↄbiinaa deeŋba hariŋ, di ma sɛnɛ kɛŋ tuↄ-pula Wia sipaaŋ a sí disinniŋ ma kɛŋ.
49004025	Ŋii wiaa, ma bira sí wiaa nyinyia. Má leŋ di nuu-kala bul wutitii a pi u dↄŋↄ tiina, bɛɛ wiaa la kala nagɛ naŋdaasiŋ nɛ a ku mɛrɛ dↄŋↄ lɛ a ŋaa kubala.
49004026	Di ma nɛ na baaniŋ, ma sí leŋe di ma baaŋ-la leŋ di ma juu haachɛ lɛ. Ma bira sí leŋe di ma na baaniŋ di wia tuu juu.
49004027	Ma sí leŋe di Sitaani na woŋbiiŋ a nyisɛma di ma ŋaa haachɛ.
49004028	Nii-la kala fa síi gaa, u maga duu leŋ gaariŋ, aŋ kɛŋ u nisaa faasa tiŋ tiŋtiŋ-zↄŋŋↄↄ a wuo na ku-la kala u síi chɛ u titia lɛ, aŋ wuo pɛ summoo ma lɛ.
49004029	Ma sí leŋe di wu-bↄŋ kala lii ma niiŋ lɛ. Má bul wu-zↄmↄ-la síi juu niaa digilaa bua-la lɛ si maga, a leŋ di wialiŋ ma síi bul pɛ nialiŋ lɛ síi jegili wialiŋ.
49004030	Ma sí leŋe di Wia Diŋ-zↄŋ-la tuↄŋ chei. U nɛ Wia joŋo hɛma lɛ. U ŋaa magiliŋ ma lɛ a dagɛ ari Wia jaŋ laama ta tapulii-la Kirisito sí jaŋ miira kↄ.
49004031	Má joŋ wu-bↄŋŋↄↄ ŋaaniŋ kala ta. Di nuu nɛ ŋaa wii juuma lɛ, ma sí joŋo hɛ ma tuↄŋ lɛ. Ma sí tɛru, ma sí baaniŋ na. Ma sí goŋ ŋaa niaa nyuŋ. Ma sí niaa yiriŋ chichei. Ma bira sí wu-bↄŋ kala kala ŋaa.
49004032	Ama má kɛŋ zile dↄŋↄ lɛ, a fifá dↄŋↄ nennige. Má joŋ wiaa chichɛ dↄŋↄ, ari Wia si to Kirisito lɛ a joŋ ma wu-bↄŋŋↄↄ kala chɛma ŋii.
49005001	Ma ŋaa Wia bii-chooloo nɛ. Ŋii wiaa, má chichesi Wia wu-ŋaalaa.
49005002	Má cho dↄŋↄ ari Kirisito si chola ŋii a suu la wiaa. U joŋ u titia a pi Wia. Ba kpuu ari ba si yie kpu pusuŋ a nyiga pi Wia ŋii, u suↄra siŋ.
49005003	Ma si ŋaa Wia niaa ŋii, u maga di ma liisɛ ma titia ha-chↄruŋ ari ba-chↄruŋ wu-ŋaalaa lɛ, a bira liisɛ ma titia disinniŋ kala lɛ, a sí niaa kiaa lilaa.
49005004	Ma sí wu-liiliŋ ari wu-tↄↄnuŋ ma bubul. Ma sí sisii-tↄↄnuŋ ma sii. U bi maga di Wia niaa ŋiŋaa wiaa deeŋba. Ama u maga di ma lulↄllɛ Wia nɛ bua-na kala lɛ.
49005005	U maga di ma jiŋ woruŋ, ari nialiŋ síi ŋaa ha-chↄruŋ ari ba-chↄruŋ wiaa ari nialiŋ síi ŋaa disinniŋ, ari nialiŋ si kɛŋ niaa kiaa lilaa, niaa deeŋba kala bi jaŋ dii kialiŋ Wia si ŋaa bil u niaa lɛ, u-na Wia ari Kirisito kuorii-la tuↄŋ.
49005006	Ma sí leŋe di nuu-kala bul wu-tↄↄnuŋ a nyisɛma. Wiaa deeŋba nɛ leŋe Wia baaniŋ sisii nialiŋ si bi u niiŋ ka to nyuŋ.
49005007	Ŋii wiaa, má liisɛ ma titia ni-yiri deeŋba lɛ.
49005008	Bua kubala lɛ ma ma fa hɛ birimiŋ tuↄŋ nɛ, ama la Tiina Yesu leŋe ma lɛɛlɛ hɛ pulumuŋ tuↄŋ nɛ. Ŋii wiaa, má leŋ di ma wu-ŋaalaa nagɛ nialiŋ si hɛ pulumuŋ tuↄŋ síi ŋaa ŋii.
49005009	Pulumuŋ tuↄŋ wu-ŋaalaa zↄmↄ nɛ a pɛ ŋaa wutitiiba, aa to Wia woŋbiiŋ.
49005010	U maga di ma gunnɛ wialiŋ ma si jaŋ ŋaa di la Tiina Yesu tuↄŋ tↄrɛ nɛ.
49005011	Birimiŋ tuↄŋ wu-ŋaala-la niaa síi ŋaa, má liisɛ ma titia ba lɛ. Niaa dↄŋsuŋ hɛ birimiŋ tuↄŋ aa ŋaa wu-bↄŋŋↄↄ nɛ. Ama má joŋ ba bubuↄŋ ta a leŋ niaa jiŋ wialiŋ ba síi ŋaa bi zↄŋ.
49005012	U paala kɛŋ hiisiŋ nɛ di la bul wialiŋ ba si luↄraa ŋaa.
49005013	Kuŋ-na kala nɛ hɛ pulumuŋ tuↄŋ, ba yie nau nɛ. Kuŋ-kala síi chaanɛ kɛŋ pulumuŋ nɛ.
49005014	Ŋii wiaa nɛ tii ba bul, Ma nialiŋ si piŋ doŋ a nagɛ ma suba, má sii doŋ lɛ. Kirisito jaŋ chaana hɛma lɛ.
49005015	Ŋii wiaa, má pↄ ma titia lɛ ari ma wu-ŋaalaa lɛ. Ma sí ni-yaaraa nagu. Má ŋaa wiaa a nagɛ nialiŋ si kɛŋ wu-jimiŋ.
49005016	Tapulaa deeŋba niaa ŋaa wu-bↄŋŋↄↄ nɛ. Ŋii wiaa bua-na kala lɛ di ma nɛ na woŋbiiŋ, má ŋaa wu-zↄŋŋↄↄ aa bul wu-zↄŋŋↄↄ.
49005017	Ma sí yaaru, u maga di ma jiŋ wii-la síi tↄrɛ la Tiina Wia tuↄŋ aa ŋaaba.
49005018	Ma sí siniŋ nyua bubugi. Di niaa nɛ nyua siniŋ bugi, ba yie ŋiŋaa wu-liiliŋ nɛ. U jaŋ cheima. Ama má leŋ di Wia Diŋ-zↄŋ-la hɛma lɛ a titiŋ.
49005019	Di ma nɛ ku hilimi a bul wiaa pipi dↄŋↄ, má yiyii yiilaa ba síi yirɛ Saams a didɛnnɛ Wia, a yii yiila-la dↄŋsuŋ maa síi dagɛ Kirisito wiaa. Ma tuↄŋ ma lɛ má yii yiilaa a didɛnnɛ la Tiina Kirisito.
49005020	Bua-na kala lɛ ari wii-na kala lɛ, má lↄllɛ la Nyimma Wia. Má to la Tiina Yesu Kirisito lɛ a ŋaa ŋii.
49005021	La síi fá la Tiina Kirisito wiaa ŋii, u maga di la tuto dↄŋↄba niiŋ wiaa nɛ.
49005022	Haalaa, má tuto ma balaba niiŋ ari ma síi to Kirisito ŋii.
49005023	Haalaa maga di ba ŋaa ŋii nɛ, bɛɛ wiaa baalaa nɛ kɛŋ doluŋ haalaa nyuŋ ari Kirisito si kɛŋ doluŋ ŋii nialiŋ si laa u wiaa dii aa hilimi nyuŋ, ka ba ŋaa u yaraa. U nɛ saa bira ŋaa ba Laataara.
49005024	Nialiŋ si laa Yesu wiaa dii aa hilimi síi to Kirisito niiŋ wiaa ŋii, ŋii titia nɛ haalaa ma maga di ba tuto ba balaba niiŋ wiaa.
49005025	Baalaa, má cho ma haalaa, ari Kirisito si cho nialiŋ si laa Wia wiaa dii aa hilimi ŋii, u suu ba wiaa,
49005026	a piisɛ ba disinniŋ ta, a fo ba wu-bↄŋŋↄↄ kala ma ta ari liiŋ, a tiŋ Wia niiŋ wialiŋ ba si nia wiaa.
49005027	U ŋaa ŋii di nialiŋ si laa u wiaa dii aa hilimi, di ba wuo zↄŋ kiŋkɛŋ, a tutul u teeŋ, a sí wu-bↄŋ kala kɛŋ muapilii maa, a bira sí ŋmaamu muapilii maa, a sí wu-bↄŋ kala yiri ma ŋaa, a ŋaa nialiŋ si bi disinniŋ kɛnɛ Wia sipaaŋ a sí wii-kala ŋaa chei.
49005028	Yesu si cho nialiŋ si laa u wiaa dii aa hilimi ŋii, ŋii titia nɛ u maga di baalaa cho ba haalaa, ari ba si cho ba titia ŋii. Baal-la kala si cho u haala, u cho u titia nɛ.
49005029	Nuu-kala bi u titia bɛrɛ, ama u cho u titia a bibeŋ u titia nyuŋ woruŋ, ari Kirisito síi beŋ nialiŋ si laa u wiaa dii aa hilimi nyuŋ ŋii.
49005030	Kirisito yie ŋaa ŋii, bɛɛ wiaa la ma ŋaa u naŋdaasiŋ nɛ a mɛrɛ u yaraa lɛ.
49005031	Wiiŋ deeŋ wiaa nɛ tii baala yie leŋ u nyimma ari u naaŋ, ka ba di u haala mɛrɛ dↄŋↄ lɛ a kɛŋ chal-bala.
49005032	Wu-kpuŋkpere deeŋ ŋaa wu-bal nɛ a faa. Kirisito ari nialiŋ si laa u wiaa dii aa hilimi wiaa nɛ mi bubul ŋii.
49005033	U saa nagɛ ŋii nɛ ma ma lɛ. U maga di nuu-kala cho u haala ari u si cho u titia ŋii, u maga di haala ma pi u bala jirima nɛ.
49006001	Haŋbiisiŋ, u maga di ma tuto ma nyimmaba ari ma naaŋba niiŋ. Ŋii níi to Wia woŋbiiŋ.
49006002	Má zizil ma nyimmaba ari ma naaŋba ari ba si bul ŋii Wia teniŋ tuↄŋ. Wialiŋ Wia si dagɛ niaa di ba tuto, ba tuↄŋ deeŋ nɛ kɛŋ time.
49006003	Di ma níi zil ma naaŋba ari ma nyimmaba, Wia jaŋ pɛma lɛ di ma na di-zↄmuŋ, a kɛŋ mii-duduoŋ dunia deeŋ lɛ.
49006004	Ma nyimmaba, ma sí ma biiriŋ walimu kiŋkɛŋ di ba baaniŋ sisii ma nyuŋ. Má beŋba a dagɛba woruŋ, duu nagɛ ari Wia titia nɛ dagɛba woŋbiiŋ ba tuto.
49006005	Ma yosuŋ, má tuto nialiŋ si tiima niiŋ dunia deeŋ lɛ. Má zizilba a fifába. Má kɛŋ wutitii a tutoba ari Kirisito nɛ ma tuto.
49006006	Má si leŋe di ma tiŋŋaa beŋma aŋ ka ma-na titiŋ woruŋ, a sí chɛ di ma tiŋ di ba bɛsɛma lɛ. Ama má tiŋ ari ma timaa pi Kirisito nɛ a kɛŋ tuↄ-bala, aa ŋaa wialiŋ Wia si cho.
49006007	Má kɛŋ tuↄtↄruŋ titiŋ ma tiŋtiŋŋaa, ari ma tima pipi Kirisito nɛ, nuhuobiine dee ma timaa pa.
49006008	Ma jiŋ di nuu nɛ tiŋ tiŋtiŋ-zↄŋ, la Tiina Wia jaŋ joŋ ku-zↄŋ a t_imu, di tiina ŋaa yomo koo u tii u titia nɛ.
49006009	Ma nialiŋ ma si kɛŋ yosuŋ, má kɛŋba woruŋ, ma síba walimu. Ma jiŋ ari ma kala tiina ŋaa kubala nɛ a hɛ Wia-jaŋ. La kala ŋaa kubala nɛ u teeŋ. U bila kaa pↄrɛ.
49006010	Wii-la mi síi chɛ mi bul, u wu-kaaniŋ nɛ ŋla: Mii chɛ di ma kɛŋ doluŋ la Tiina Wia teeŋ a wasa kɛnu woruŋ. U jaŋ wuo pima doluŋ deeŋ.
49006011	Sitaani kɛŋ wu-jimiŋ kiŋkɛŋ aa nyisɛ niaa. Ama má kɛŋ ma titia woruŋ a yuo laa ma titia Sitaani teeŋ. Ma nagɛ laali-yuoroo nɛ. Má laalɛ laali-yuori gɛnni-la kala Wia si joŋo pima.
49006012	Ama la bi naga nialiŋ síi yuo nuhuobiinee. Laa yuo Sitaani ari u haritooroo nɛ, ari kuŋ-kala si kɛŋ doluŋ nialiŋ si hɛ birimiŋ tuↄŋ teeŋ. Dunia deeŋ ari dol-bↄmↄ-la kala si hɛ wia nyuŋ, ba nɛ laa yuo.
49006013	Ŋii wiaa, má laalɛ laali-yuori kiaa Wia si joŋo pima, di tapulii-la wu-bↄŋŋↄↄ síi chɛ di ba ŋaama lɛ, di ma wuo ŋaa siri a china gbɛrɛ.
49006014	Má chiŋ kpaŋ kpaŋ, má leŋ di wutitii-la ma si nia nagɛ ma laali-yuori damɛrɛ a vↄↄ ma tiŋa lɛ, a leŋ di tuↄ-pula nagɛ ma hↄↄ-gɛriŋ a tↄ ma hariŋ ari ma sipaaŋ kala,
49006015	a leŋ di Yesu wu-zↄmↄ-la ŋaa ma laali-yuori nɛŋtɛŋŋɛɛ. Yesu wu-zↄmↄ-la pɛ niaa lɛ ba hↄŋ ari yarifiɛlaa.
49006016	U ŋii hariŋ lɛ nɛ má leŋ di ma yarida dol a nagɛ hↄↄ-la laali-yuoroo si joŋo kɛrɛ ba bↄyɛ. Di ma nɛ ŋaa ŋii, ma jaŋ wuo kɛrɛ laa ma diŋdↄŋ hɛŋŋɛɛ kala u si joŋo a yuoma. Hɛŋŋɛɛ deeŋba bieru a nagɛ nyiniŋ síi bieru ŋii nɛ.
49006017	Wia si laama ta ŋii, u maga duu nagɛ nyuŋ-chuulo nɛ di ma joŋo chu, aŋ joŋ tokobii-la si hɛ Wia Diŋ-zↄŋ-la teeŋ a kori a yuo laaliŋ. Tokobii-la nɛ ŋaa Wia wiaa.
49006018	Má leŋ di Wia Diŋ-zↄŋ-la pima doluŋ di ma chuↄlɛ Wia bua-na kala lɛ a sulu wii-wii-kala. Ma síi ŋaa ŋii, má pↄ woruŋ a sí doŋ diɛgu, aŋ pɛsɛ, aa chuↄlɛ Wia pipi Wia niaa maa.
49006019	Má sul Wia pimi maa di Wia pimi nyu-duoŋ, a wuo dagɛmi ŋii mi si jaŋ to a bul Yesu wu-zↄmↄ-la fa si faa a pi niaa.
49006020	Mi síi bul Kirisito wu-zↄmↄ-la aa pi niaa ŋii, ŋii nɛ tii ba kɛŋmi kaa hɛ chↄrumↄↄ. Má sul Wia pimi di mi wuo bul Wia wiaa ari nyu-duoŋ, ari mi si maga di mi bul ŋii.
49006021	Mii chɛ di ma jiŋ mi si nagɛ ŋii nɛ, a bira jiŋ tiŋtimii-la mi síi tiŋ. Mi naaŋbii-chooluŋ Tikikas si ŋaa la Tiina Yesu tiŋtinni-titii, u jaŋ bul mi wiaa kala,
49006022	di ba wuo leŋ di ma nyuŋ nyaasɛ. Ŋii nɛ tii mi timu ma teeŋ.
49006023	La Nyimma Wia ari la Tiina Yesu Kirisito jaŋ leŋ di la naaŋbiiri-la kala si laa Yesu wiaa dii hↄŋ ari yarifiɛlaa, a kɛŋ yarida, a cho dↄŋↄ.
49006024	Nialiŋ si cho la Tiina Yesu Kirisito a kaa mu deeŋ deeŋ, Wia jaŋ fá niaa deeŋba kala nennige.
50001001	Mi-na Pↄↄl ari Timoti nɛ ŋmuŋsɛ teniŋ deeŋ aa pi Wia niaa kala si hɛ Filipa lɛ a laa Yesu Kirisito wiaa dii. La ŋaa Yesu Kirisito tiŋtinnaa nɛ.
50001002	Laa ŋmuŋsɛ teniŋ deeŋ a pipi nialiŋ si laa Yesu wiaa dii aa hilimi nihiasiŋ ari nialiŋ si pɛ nihiasi-la lɛ. La Nyimma Wia ari la Tiina Yesu Kirisito lahↄrimↄ lɛ, ma jaŋ hↄŋ ari yarifiɛlaa.
50001003	Bua-na kala lɛ di mi nɛ liisi ma wiaa, mi yie chuↄlɛ Wia pipima nɛ. Mi yie lↄllu a mu tigɛ ma wiaa ari tuↄtↄruŋ nɛ.
50001005	Mi yie lↄllɛ Wia a tiŋ ŋii ma si pɛmi lɛ mi bul Wia wu-zↄmↄ-la a pi niaa. Ma pɛmi lɛ a lii tapulii-la ma si nii Wia wu-zↄmↄ-la a kaa kↄ jiniŋ.
50001006	Mi laa dii ari Wia si pɛma lɛ ma tiŋ tiŋtiŋ-zↄmↄ-la ŋii, u jaŋ pɛma lɛ di ma tima mu yi tapulii-la la Tiina Yesu Kirisito si jaŋ kↄ.
50001007	Mii biinɛ ma wiaa nɛ woruŋ. U ŋaa woŋbii nɛ di mi ŋaa ŋii, bɛɛ wiaa Wia fá la di ma kala nennige. A tiŋ Wia wu-zↄmↄ-la wiaa nɛ ba kɛŋmi kaa tↄ dia. Bua deeŋ lɛ la kala dii daŋsia a mu tigɛ Wia wu-zↄmↄ-la lɛ duu ŋaa wutitii, a leŋ u chiŋ kpaŋ kpaŋ. Wiaa deeŋba kala lɛ ma pɛmi lɛ nɛ woruŋ.
50001008	Mii biinɛ ma wiaa nɛ woruŋ. Wia nɛ ŋaa mi daŋsia ari wiiŋ deeŋ lɛ. Chonu-la mi si choma lii Kirisito Yesu teeŋ nɛ.
50001009	Mii sul Wia duu leŋ di ma cho dↄŋↄ, di chonu-la wasa yugɛ kiŋkɛŋ, a biraa sulu duu pima wu-jimiŋ di ma wuo jiŋ wii-na kala ma síi ŋaa bubuↄŋ.
50001010	Wu-jimii-la jaŋ leŋ di ma liisɛ wu-zↄŋŋↄↄ a pi ma titia. Di ma nɛ ŋaa ŋii, ma jaŋ wuo liisɛ ma titia disinniŋ lɛ, a sí wii-kala ŋaa chei a mu yi tapulii-la Kirisito si jaŋ kↄ.
50001011	Ma si kɛŋ tuↄ-pula Wia sipaaŋ ŋii, ma jaŋ wuo to Yesu Kirisito lɛ a wasa ŋaa tuↄ-pul wu-ŋaalaa. Di ma nɛ ŋaa ŋii, niaa jaŋ dɛnnɛ Wia duu yiriŋ yirɛ.
50001012	Mi naaŋbiiriŋ, mii chɛ di ma jiŋ ari wialiŋ si ŋaami lɛ leŋe wu-zↄmↄ-la mi síi bul wasa mu sipaaŋ nɛ.
50001013	Nialiŋ síi beŋ nialiŋ ba si kaa tↄ dia ari nuu-kala jima ari Kirisito wiaa nɛ tii ba kɛŋmi kaa tↄ dia.
50001014	Mi si hɛ dia-la lɛ pɛ la naaŋbiiriŋ dↄŋsuŋ lɛ ba wasa chiŋ la Tiina Yesu wialiŋ ba si laa dii lɛ woruŋ. Ba bira kɛŋ nyu-duoŋ a bubul Wia wiaa, aŋ bi fawulluŋ ka fá.
50001015	Mi jima ari niaa dↄŋsuŋ ka bul Kirisito wiaa a pipagisɛ nɛ ari yaribieriŋ, aŋ pɛ ŋaa yuo-hɛɛrɛɛ. Ama dↄŋsuŋ ma kɛŋ ba tuↄbiiŋ-zↄŋŋↄↄ a bubul Kirisito wiaa.
50001016	Nialiŋ síi to ba tuↄbiiŋ-zↄŋŋↄↄ lɛ a bubul Kirisito wiaa chomi nɛ. Ba jima ari Wia nɛ liisɛmi di mi bul u wu-zↄmↄ-la a pi niaa.
50001017	Nialiŋ si bul Kirisito wiaa a pipagisɛ yie to ba titia tuↄtↄruŋ lɛ nɛ. Ba bi wutitii kɛnɛ. Mi si hɛ dia lɛ ŋii, ba chichɛ di mi na hɛɛŋ a yugɛ.
50001018	Ama mi-na teeŋ u bi wii-kala kɛnɛ. Di tuↄbiiŋ-zↄŋŋↄↄ nɛ koo di tuↄbiiŋ-bↄŋŋↄↄ nɛ ba kaa bul, mi tuↄŋ tↄrↄ nɛ ari ba síi bul Kirisito wiaa.
50001019	Mi tuↄŋ ma jaŋ tↄrɛ a mumu. Mi jima ari ma chuↄlɛ Wia pipimi nɛ. Ŋii wiaa a tiŋ ma Wii-sula ari Yesu Kirisito Diŋ-zↄŋ-la lɛ, mi jima ba jaŋ liisɛmi ta.
50001020	Wii-la mi síi chɛ kiŋkɛŋ ari wii-la mi síi yiɛlɛ nɛ ŋla: Mi bi jaŋ kↄ di mi ŋaa wii a mu tigɛ tiŋtimii-la mi síi tiŋ di hiisiŋ diimi, ama a suomi jiniŋ a kaa mu, bua-na kala lɛ, mi jaŋ kɛŋ nyu-duoŋ a bul Wia wiaa. Di mi nɛ weye koo di mi nɛ suba, mi jaŋ joŋ mi titia bil a mu tigɛ Kirisito tiŋtimii-la wiaa, duu yiriŋ yirɛ.
50001021	Mi-na teeŋ, di mi nɛ kɛŋ miisiŋ, mi kɛnu Kirisito teeŋ nɛ. Di mi nɛ suba maa, mi jaŋ na nyuuruŋ u teeŋ.
50001022	Di mi nɛ hɛ mi miisiŋ lɛ, mi jaŋ faasa tiŋ, di ni-daŋ nii Wia niiŋ wiaa. Di mi nɛ bira suba maa, mi jaŋ na nyuuruŋ. Mi bi jiŋ ba ku-la mi si jaŋ liisɛ.
50001023	Mi hɛ wiaa deeŋba balia pɛgɛ nɛ. Mi fa cho nɛ woruŋ di mi sii dunia deeŋ lɛ a mu Kirisito teeŋ. U nɛ kpia mi si jaŋ hɛ dunia deeŋ lɛ.
50001024	Ama u jaŋ ŋaa wu-zↄŋ a pima di mi nɛ hɛ mi miisiŋ lɛ.
50001025	Mi laa wiiŋ deeŋ dii nɛ ari mi jaŋ hɛ ma teeŋ dunia deeŋ lɛ, di mi wuo pɛma lɛ di ma waa a mu tigɛ wialiŋ ma si laa dii lɛ, aŋ pɛ kɛŋ tuↄtↄruŋ ba lɛ.
50001026	Ŋii wiaa, di mi nɛ miira kↄ ma teeŋ, ma jaŋ na woŋbiiŋ a dɛnnɛ Yesu Kirisito a tiŋ mi wiaa.
50001027	Má leŋ di ma wu-ŋaalaa tuto Wia wu-zↄmↄ-la mi si bula pima a tigɛ Kirisito lɛ. Di ma nɛ ŋaa ŋii, di mi nɛ hɛ ma teeŋ koo di mi nɛ tuo, mi jaŋ wuo nii ari ma faasa chiŋ nɛ kpaŋ kpaŋ a kɛŋ nii-bala, a leŋ di ma tuↄbiinaa ku pɛ dↄŋↄ lɛ, a faasa hɛ doluŋ a pipɛ dↄŋↄ lɛ a mu tigɛ Wia wu-zↄmↄ-la ma si laa dii lɛ.
50001028	Ma sí leŋe di fawulluŋ kɛŋma a mu tigɛ ma diŋdↄŋŋↄↄ lɛ. Wiiŋ deeŋ chaasa dagɛba ari ba jaŋ lɛl, ama Wia jaŋ laa ma-na ta.
50001029	Ma-na, Wia nɛ pima woŋbiiŋ di ma laa Kirisito wiaa dii aŋ pɛ na hɛɛŋ a tiŋ u wiaa.
50001030	Laal-la ma si na di mii yuo buŋbuŋ, a bira nii di mi haa yuo, ma ma jaŋ wuo yuou.
50002001	Di Kirisito pɛma lɛ ma miisiŋ lɛ, a pɛma lɛ di ma dↄŋsuŋ ma nyusuŋ nyaasɛ, a pɛma lɛ ma cho dↄŋↄ di ma tuↄsaa piŋ di-bala, a leŋ di Wia Diŋ-zↄŋ-la hɛ ma tuↄsaa lɛ a titiŋ, a pɛma lɛ di ma fifá ma dↄŋsuŋ tiŋŋaa nennige,
50002002	ŋii wiaa má kɛŋ tuↄ-bala, a wasa cho dↄŋↄ, a kɛŋ nii-bala, ŋii jaŋ wuo leŋ di mi tuↄŋ faasa tↄrɛ.
50002003	Wii-na kala ma síi ŋaa lɛ, ma sí ma titia tuↄtↄruŋ to, a ma sí ma titia ma lɛ bibigisu. Ama má leŋ di ma siaa fiɛlɛ dↄŋↄ nyuŋ, a beŋ di niaa dↄŋsuŋ yuga kiima.
50002004	Di nuu níi ŋaa wii, u sí ŋaa chichɛ duu pɛ u duŋduŋ lɛ. Ama ú ŋaa chichɛ duu pɛ nuu-kala lɛ nɛ.
50002005	Ma maga ma nagɛ ŋii Yesu Kirisito si naga nɛ ma tuↄbiinaa lɛ.
50002006	U fa kɛŋ Wia nagisiŋ nɛ, ama u fa bi biina duu fugɛ u titia duu di Wia magɛ dↄŋↄ.
50002007	Ama u titia tuↄtↄruŋ lɛ, u joŋ u Wia nagisiŋ ta aŋ ku tima pi Wia. Ba si lulu, u ku nagɛ nuhuobiine,
50002008	a kɛŋ u titia muuri, a to Wia niiŋ a mu yi bua-la lɛ u síi suu. Ba paala kpaasu mɛrɛ daa-gɛsɛɛ nyuŋ nɛ u suu.
50002009	A tiŋ wiiŋ deeŋ lɛ Wia chisu a kɛnu kaa jil Wia-jaŋ, a pu yiri-la si yuga kii yiri-na kala.
50002010	Ŋii wiaa Yesu doluŋ lɛ, kialiŋ kala si hɛ Wia-jaŋ ari kialiŋ si hɛ tiŋteeŋ ari lɛlɛɛ-jaŋ, ba kala jaŋ tuu kpirimi u sipaaŋ a chuↄlu.
50002011	Nuu-kala jaŋ suri u niiŋ a bul ari Yesu Kirisito nɛ ŋaa u Tiina. Di wiiŋ deeŋ nɛ ŋaa, la Nyimma Wia yiriŋ jaŋ yirɛ.
50002012	Ŋii wiaa mi naaŋbii-chooloo, má tuto mi niiŋ ari ma fa síi to ŋii bua-la lɛ mi fa si hɛ ma teeŋ. Lɛɛlɛ mi tuo ma teeŋ, ari ŋii kala ma ha to mi niiŋ. Wia laama ta nɛ, ama má fá fawulluŋ, aŋ kɛŋ ma titia muuri, a titiŋ, aŋ na ku-la Wia si si u jaŋ joŋo pima.
50002013	Má ŋaa ŋii, bɛɛ wiaa, Wia hɛ ma teeŋ bua-na kala lɛ a kɛŋma a titiŋ nɛ. U jaŋ ŋaa ma tuↄtↄrɛ wii di ma níi ŋaa wialiŋ u síi chɛ.
50002014	Di ba nɛ si di ma ŋaa wii, ma sí kaa lɛrɛ, di ma níi ŋaa, ma sí wiaa gurimu.
50002015	Di ma nɛ tiŋ ma tiŋtiŋŋaa woruŋ, ma jaŋ ŋaa tuↄ-pul timma a sí wii-kala chei. Ma jaŋ bira ŋaa Wia biiriŋ a hɛ haachɛ diiree ari ni-bↄŋŋↄↄ tuↄŋ dunia deeŋ lɛ. Ŋii wiaa, u maga di ma tuto Wia niiŋ wialiŋ si pima miisiŋ, di ma wuo chaanɛ niaa deeŋba tuↄŋ, ari chɛŋwulaa si chaanɛ ŋii wia nyuŋ. Di ma nɛ ŋaa ŋla, mi jaŋ wuo bɛsɛ mi titia lɛ a mu tigɛ mi tiŋtimii-la kala mi si tima, tapulii-la la Tiina Yesu Kirisito si jaŋ kↄ. Ŋla nɛ jaŋ dagɛ ari tiŋtimii-la kala mi si tima bi pɛi ŋaa.
50002017	A tiŋ ma si laa Wia wiaa dii, ma nagɛ puna-la ba si yie kpu a pi Wia. Di ba paala kpumi a tiŋ wu-zↄŋŋↄↄ ma si ŋaa Wia sipaaŋ, mi ŋaa siri nɛ di mi suu. Ŋii leŋe mi tuↄŋ tↄrɛ ma nyuŋ ŋii. Má leŋ ma ma tuↄŋ tↄrɛ mi nyuŋ.
50002019	Mii yiɛlɛ ari la Tiina Yesu doluŋ lɛ mi jaŋ tiŋ Timoti duu kↄ ma teeŋ lɛɛlɛ. Duu nɛ kↄ ma teeŋ aŋ miira ku bul ma wiaa pimi, mi tuↄŋ jaŋ tↄrɛ.
50002020	U duŋduŋ nɛ nii-la si chil ma wiaa ari mi ma si chil ma wiaa ŋii.
50002021	Niaa dↄŋsuŋ chil ba titia wiaa nɛ. Ba bi Yesu Kirisito wiaa chila.
50002022	Ma ma titia jiŋ ŋii Timoti si naga nɛ. U pɛmi lɛ bubul Wia wu-zↄmↄ-la a nagɛ bie si yie pɛ u nyimma lɛ ba titiŋ ŋii nɛ.
50002023	Di mi nɛ ku jiŋ ŋii wialiŋ si nagɛ mi teeŋ, mi jaŋ timu duu kↄ ma teeŋ.
50002024	Ama mi wii-wii-kala hɛ Wia teeŋ nɛ. Mi jima u bi jaŋ dieni ka di mi titia kↄ ma teeŋ.
50002025	Mi bee na ari u maga di mi tiŋ la naaŋbie Ɛpafodaatis duu kↄ ma teeŋ nɛ. U ŋaa mi tiŋtinni dↄŋ nɛ aŋ pɛ ŋaa mi laali-yuori dↄŋ ma. Ma nɛ timu u kↄ mi teeŋ a pɛmi lɛ ari wii-la mi síi chɛ.
50002026	U faa biinɛ ma wiaa nɛ di u ku nama, ama u tuↄŋ cheye a tiŋ ma si nia ari u bi yarifiɛlaa kɛnɛ.
50002027	Wutitii, u wiila nɛ, a fa ka mua duu suba, ama Wia fáu nennige a leŋ u duori. Di Ɛpafodaatis nɛ fa suba, mi tuↄŋ fa jaŋ faasa chei. Ama Wia fámi nennige a bi leŋe u suu.
50002028	Ŋii wiaa mi siiŋ faasa fiɛsɛ nɛ kiŋkɛŋ duu kↄ ma teeŋ nɛ, di ma nau di ma tuↄŋ bira tↄrɛ, di mi ma tuↄŋ bira tↄrↄ.
50002029	Ŋii wiaa, la Tiina Yesu doluŋ lɛ, má laau woruŋ ari tuↄtↄruŋ. Má pipi ni-yiri deeŋba jirima.
50002030	A mu tigɛ Kirisito tiŋtiŋŋaa wiaa, u joŋ u miisiŋ bil, u fa ka mua duu suba. U ŋaa ŋii duu wuo pɛmi lɛ, bɛɛ wiaa ma titia faa chɛ di ma pɛmi lɛ nɛ aŋ bi wuo pɛ.
50003001	Mi naaŋbiiriŋ, wii-la wu-kaaniŋ mi síi chɛ mi bula pima nɛ ŋla: Má jujuↄsɛ la Tiina Wia sipaaŋ. Mi laa sipaaŋ bul wiiŋ deeŋ nɛ pima nɛ, aŋ bira chichɛ di mi bul u titia ŋla. Mi bi jaŋ kↄ di mi lↄlↄ ari wii-la buluŋ. Wialiŋ jaŋ pɛma lɛ di ma sí wu-bↄŋ kala juu.
50003002	Má pↄ ma titia lɛ ari nialiŋ si ŋaa wiaa ari vahiŋ síi ŋaa ŋii, a pↄ ma titia ni-bↄŋ wu-ŋaalaa lɛ. Má kɛŋ ma titia ari nialiŋ si pɛsɛma lɛ di ma keri ma penee.
50003003	La nɛ paala chaasa ŋaa nialiŋ si sɛnɛ keri ba penee, bɛɛ wiaa la-na to Wia Diŋ-zↄŋ-la niiŋ lɛ nɛ aa chuↄlɛ Wia. Ŋii wiaa, laa juↄsɛ Kirisito Yesu teeŋ nɛ. La-na sipaa tuo wialiŋ niaa síi ŋaa ba yaraa lɛ.
50003004	Mi-na nɛ paala maga di mi kɛŋ nyu-duoŋ a tiŋ wialiŋ niaa síi ŋaa ba yaraa lɛ. Di nuu-kala nɛ biina ari u jaŋ wuo joŋ u nyuŋ a hɛ wialiŋ nuhuobiinee síi ŋaa ba yaraa lɛ, mi-na jaŋ paala wuo bul ari mi kii tiina nɛ.
50003005	Ba si lulmi, tapul-chorimuŋ chɛɛŋ nɛ ba keri mi peniŋ. Mi ŋaa Iziral tiina titii nɛ, a lii Bɛŋjamiŋ doho. Mi naaŋ ari mi nyimma ŋaa Hiiburu timma nɛ. Di J_uu tiŋŋaa naabalima woŋbii-la nɛ maa to, mi ŋaa Farisii tiina nɛ.
50003006	Mi faa to J_uu tiŋŋaa naabalimaba woŋbii-la nɛ ari siifiɛsiŋ, a to naasiŋ dudↄgisɛ nialiŋ si laa Yesu wiaa dii aa hilimi. Di nuhuobiine nɛ fa jaŋ wuo kɛŋ tuↄ-pula a tiŋ u síi to J_uu tiŋŋaa naabalimaba woŋbii-la, mi jaŋ bul ari mi ŋaa ni-pula nɛ. Mi fa síi to woŋbii-la, mi bi wii ŋaa chei.
50003007	Mi fa biina, wiaa deeŋba kala mi fa si to jaŋ kɛŋ nyuuruŋ, ama a tiŋ Kirisito wiaa mi bene ba ŋaa pɛi nɛ.
50003008	Mi si ku jiŋ mi Tiina Yesu Kirisito, mi bene ari mi tele nɛ wiaa deeŋba lɛ. Mi chaasa jiŋ ari u nɛ kɛŋ nyuuruŋ a kii wiaa deeŋba kala mi fa síi to. A tiŋ Yesu wiaa mi joŋ wii-kala yuo ta nɛ. Mi bene ari ba kala nagɛ nisuruŋ nɛ. Mi ŋaa ŋii di mi wuo na nyuuruŋ nɛ Kirisito teeŋ, aŋ pɛ kɛŋ u tuↄ-pula-la,
50003009	di la di Kirisito kala ŋaa kubala. Tuↄ-pula-la mi si kɛnɛ, u bi mi titia lɛ lia, u saa bira bi wialiŋ Moosis si ŋmuŋsa bil di niaa tuto ma lɛ lia. Ama lɛɛlɛ mi si laa Kirisito wiaa dii, ŋii nɛ tii mi kɛŋ tuↄ-pula u teeŋ. Tuↄ-pula deeŋ-na lii Wia teeŋ nɛ. Wia joŋo pi nuu-kala si laa u wiaa dii nɛ.
50003010	Wii-la kala mi síi chɛ nɛ ŋla, di mi jiŋ Yesu Kirisito, a wuo jiŋ u dol-la si lii u teeŋ a tiŋ u si sii suuŋ lɛ, a wuo na hɛɛ-la yiri u si na a suu.
50003011	Ŋii lɛ nɛ mi ma titia jiŋ ari mi jaŋ suu aŋ sii suuŋ lɛ.
50003012	Wiaa deeŋba mi si bula, mi ha biba na dɛrɛ, mi ha bi ni-pula ma ŋaa. Mi ha hɛ dimɛ nɛ a yuyuo di mi dii ku-la mi si jaŋ na Yesu teeŋ. Yesu Kirisito paala laa sipaaŋ yuo diimi nɛ a tiimi.
50003013	Mi naaŋbiiriŋ, mi paala biina ari mi ha bi ku-la na, ama mi joŋ mi nyuŋ kala hɛ wu-bala lɛ nɛ di mi ŋaa. Mi yu wialiŋ si hɛ hariŋ, aŋ hɛ mi doluŋ kala di mi na wialiŋ si hɛ mi sipaaŋ.
50003014	Ŋii wiaa mi fa joŋ mi sipaaŋ tuulɛ nɛ a mumu di mi na ku-la Wia si jaŋ to Yesu Kirisito lɛ a joŋo pimi u jaŋ lɛ.
50003015	U maga di nialiŋ kala si waa Kirisito wiaa lɛ bibiinɛ wiiŋ deeŋ. Di ma dↄŋsuŋ ma níi sɛi wii dↄŋ, Wia jaŋ dagɛma wutitii-la.
50003016	Wii-la si maga di la ŋaa nɛ ŋla, má leŋ di la mu sipaaŋ a tuto wialiŋ titia la fa síi to a ku yi lɛɛlɛ.
50003017	Mi naaŋbiiriŋ, má kala chichesi mi wu-ŋaalaa. Naa-buasu-la si maga di ma tuto nɛ laa dagɛma. Ŋii wiaa, má tuto nialiŋ si laa ma sipaaŋ.
50003018	Mi laa sipaaŋ bul wiaa pima a tigɛ nialiŋ dↄŋsuŋ lɛ, aŋ ka lɛɛlɛ-na sii-liiriŋ paala yuori mi siaa lɛ nɛ ka mii bul. Kirisito suu daa-gɛsɛɛ nyuŋ ba wiaa, ama nialiŋ wu-ŋaalaa daga ari ba bi wii-la u si ŋaa kaa titiŋ. A tiŋ ŋii wiaa ba di Kirisito ŋaa diŋdↄŋ nɛ.
50003019	U didɛriŋ ba jaŋ mu juu Wia nyiniŋ. Ba tuↄtↄrɛ wu-ŋaalaa lɛ nɛ baa to. Ba siiŋ yie fiɛsɛ hiisi wiaa lɛ nɛ. Ba yie bibiinɛ dunia kiaa duŋduŋa wiaa nɛ.
50003020	Ama la-na ŋaa Wia-jaŋ niaa nɛ. La hↄnↄ gbɛrɛ la Tiina Yesu Kirisito duu lii Wia-jaŋ kↄ nɛ. U nɛ ŋaa la Laataara.
50003021	Duu nɛ kↄ, u jaŋ kɛŋ u dol-la a kaa birimɛ la yaraa deeŋba si jaŋ pua, di ba nagɛ u titia yara-la si bi pua. Dol-la nɛ u kaa bibeŋ kuŋ-kala. U jaŋ joŋ u doluŋ a ŋaa wiiŋ deeŋ, a joŋ kuŋ-kala a hɛ u naasiŋ bubuↄŋ a bibeŋ.
50004001	Ŋii wiaa mi naaŋbiiriŋ, mi choma nɛ kiŋkɛŋ, mi yie bibiinɛ ma wiaa nɛ. A tiŋ ma wiaa, mi tuↄŋ tↄrↄ woruŋ, mi nyuŋ duori. Ŋii-na, mi naaŋbii-kpianaba, má chiŋ la Tiina hariŋ kpaŋ kpaŋ.
50004002	La dihaalaa Yuoodia ari Siŋtiki, mii sulma jaŋ-jaŋ di ma siŋ a tiŋ la Tiina Yesu wiaa.
50004003	Ŋ-na mi tiŋtinni dↄŋ, mii chɛ di ŋ pɛ haalaa deeŋba lɛ, ka di Kilɛmɛŋt ari mi tiŋtinni dↄŋsuŋ kala ma pɛmi lɛ di la hɛ la doluŋ kala a mu tigɛ Wia wu-zↄmↄ-la wiaa di ba mu sipaaŋ. Niaa deeŋba kala yiraa nɛ hɛ miisiŋ teŋ-la tuↄŋ Wia si bile.
50004004	Má jujuↄsɛ Wia sipaaŋ bua-na kala. Mi jaŋ bira bula pima di ma jujuↄsɛ Wia sipaaŋ.
50004005	Má leŋ di ma siaa fiɛlɛ nuu-kala teeŋ. Má ŋiŋaa ŋii, bɛɛ wiaa bua-la lɛ la Tiina Yesu si jaŋ miira kↄ kpaga nɛ.
50004006	Ma sí leŋe di kuŋ-kala wiaa wiwalimɛma, ama di ma níi chuↄlɛ Wia, má sulu a chichɛ ku-la kala ma síi chɛ, aŋ pɛ lↄllu.
50004007	Di ma níi ŋaa ŋla, Wia jaŋ pima yarifiɛlaa. Yarifiɛla-la jaŋ leŋ di ma tuↄŋ ari ma tuↄbiinaa kala piŋ di-bala, Yesu Kirisito doluŋ lɛ.
50004008	Mi naaŋbiiriŋ, wii-la didɛriŋ nɛ ŋla: Má ŋiŋaa wialiŋ si ŋaa wutitiiba, wialiŋ si kɛŋ yiriŋ, wialiŋ síi to woŋbiiŋ, wialiŋ si bi wii-wii-kala kɛnɛ, wialiŋ si dagɛ di ma cho niaa, ari wialiŋ si zↄmↄ niaa sipaaŋ. Má joŋ ma nyuŋ kala hɛ wu-zↄŋŋↄↄ ŋaaniŋ lɛ, aa ŋaa wiaa di niaa bibɛsɛma lɛ.
50004009	Wialiŋ kala mi si bula pima, ari wialiŋ kala mi si dagɛma, ari wialiŋ kala ma si nia di mii bul, ari wialiŋ kala ma si gunna mi teeŋ, má kɛŋba kaa tiŋ tiŋtiŋŋaa. Di ma nɛ ŋaa ŋii, Wia-la síi pi niaa yarifiɛlaa jaŋ leŋ di ma hↄŋ ari yarifiɛlaa.
50004010	Mii juↄsɛ nɛ kiŋkɛŋ Wia teeŋ, bɛɛ wiaa lɛɛlɛ ma daga ari ma faa biinɛ mi wiaa nɛ. Faafaa-la kala ma faa biinɛ mi wiaa nɛ. Ama woŋbiiŋ nɛ ma bi na di ma wuo dagɛ chonu-la ma si kɛnɛ a pimi.
50004011	U bi naga ari mi chɛ kuŋ ka nɛ tii mii bul wiiŋ deeŋ, bɛɛ wiaa mi gunnɛ wiaa yugɛ nɛ mi miisiŋ lɛ. Di mi kɛŋ kuŋ koo di mi bi kuŋ kɛnɛ, mi tuↄŋ yie tↄrↄ nɛ.
50004012	Mi jiŋ ŋii u si naga a pimi nɛ, di mi nɛ kɛŋ kuŋ koo di mi nɛ bi kɛnɛ. Mi gunnɛ wiiŋ deeŋ nɛ bua-na kala koo lee-na kala. Di mi vↄgↄ koo di losuŋ kɛŋmi, di mi kɛŋ kiaa yugɛ koo di mi nɛ kɛŋ mua, mi sipaa tuo.
50004013	Mi jaŋ wuo kɛŋ mi titia woruŋ wiaa deeŋba kala lɛ, bɛɛ wiaa Kirisito nɛ pimi dol-la.
50004014	Ama u ŋaa wu-zↄŋ nɛ ma síi pɛmi lɛ. Bua-la lɛ wiaa si juumi, ma pɛmi lɛ nɛ.
50004015	Ma Filipa niaa, ma titia jima woruŋ ari mi si suomo bubul Wia wu-zↄmↄ-la ma teeŋ, ma pɛmi lɛ nɛ. Mi si lii Masidoonia tiŋteeŋ maa, ma ha pɛmi lɛ nɛ. Nialiŋ kala si laa Yesu wiaa dii aa hilimi, ba kuŋ-kala bimi lɛ pɛ, see ma duŋduŋa nɛ pɛmi lɛ ari moribiee.
50004016	Mi fa si hɛ Tɛsalonaaka taŋ-la lɛ, ma pɛmi lɛ yugɛ nɛ.
50004017	U bi naga ari mi yie chichɛ di mi laa kiaa nɛ ma teeŋ, ama mi cho di mi na ari ma time wasa yugɛ Wia teeŋ nɛ.
50004018	Ma si tiŋ Ɛpafodaatis, u kɛŋ kialiŋ ku pimi, lɛɛlɛ mi kɛŋ kuŋ-kala mi síi chɛ nɛ. Kialiŋ paala yugɛ nɛ. Kialiŋ ma si joŋo pimi, ba nagɛ kiaa ba si yie kpu pi Wia, u laaba, ka u tuↄŋ tↄrɛ ba nyuŋ nɛ.
50004019	Wia-la mi si timaa pa kɛŋ kuŋ-kala nɛ, u jaŋ to Yesu Kirisito lɛ a pima kuŋ-kala ma síi chɛ a yugɛ.
50004020	La Nyimma Wia yiriŋ jaŋ yirɛ bua-na kala lɛ a kaa mu wuu. Ami.
50004021	Mii chuↄlɛ nialiŋ kala si to Yesu Kirisito lɛ a ŋaa Wia niaa. La naaŋbiiri-la kala ma si laa Yesu wiaa dii a hɛ daha, ba maa chuↄlɛma.
50004022	Wia niaa kala si hɛ daha ka chuↄlɛma. Nialiŋ ma si laa Yesu wiaa dii a hɛ kuori-bal-la ba síi yirɛ Siiza dia lɛ ka chuↄlɛma.
50004023	La Tiina Yesu Kirisito lahↄrimↄ lɛ, ma jaŋ hↄŋ ari yarifiɛlaa.
51001001	Mi-na Pↄↄl si ŋaa Yesu Kirisito naŋzↄↄ Wia si liisa, ari Timoti, la kala naaŋbie, laa chuↄlɛ ma Kↄlↄsi niaa.
51001002	Mi ŋmuŋsɛ teniŋ deeŋ a pipi ma-na Wia niaa si ŋaa naaŋbii-titiiba-la Kirisito teeŋ. La Nyimma Wia lahↄrimↄ lɛ u jaŋ pɛma lɛ a leŋ di ma hↄŋ ari yarifiɛlaa.
51001003	Bua-na kala la níi chuↄlɛ Wia aa pima, la yie lↄllu, u-na, la Tiina Yesu Kirisito Nyimma,
51001004	bɛɛ wiaa la nia ari ma sɛi Kirisito Yesu niiŋ a cho Wia niaa kala nɛ.
51001005	Maa ŋaa ŋii a tiŋ ma síi yiɛlɛ kialiŋ si piŋ ma sipaaŋ Wia-jaŋ lɛ.
51001006	Ma nii wiiŋ deeŋ bua-la ma si nii Wia wu-zↄmↄ-la si ŋaa wutitii. Ɛpafiras nɛ bula pima. Wia wu-zↄŋŋↄↄ deeŋba tiŋ tiŋtiŋ-zↄŋŋↄↄ nɛ leree yugɛ dunia lɛ. Niaa yuga laaba dii, ba puŋ lere-la ari ba si puŋ ŋii ma lɛ. Ba puŋ ŋii ma lɛ a suomi bua-la lɛ ma si jegile nii wu-zↄmↄ-la a sɛnɛ jiŋ ŋii Wia si pɛma lɛ u lahↄrimↄ lɛ.
51001007	Ma gunnɛ wiaa deeŋba Ɛpafiras teeŋ nɛ, la ni-choolii-la si ŋaa la tiŋtinni dↄŋↄ Wia tiŋtiŋŋaa lɛ. U ŋaa Kirisito tiŋtinni-titii nɛ la nyuŋ.
51001008	U nɛ bula pila ari ma si cho dↄŋↄ Wia Diŋ-zↄŋ-la doluŋ lɛ.
51001009	A lii tapulii-la la si nii wiiŋ deeŋ, la chuↄlɛ Wia pipima a bi leŋ. Laa sul Wia aa pima duu leŋ di ma sɛnɛ jiŋ wii-la u síi chɛ di ma ŋaa, a kɛŋ wu-jimiŋ ari digiliŋ jegilee Wia Diŋ-zↄŋ-la si pima.
51001010	U jaŋ leŋ di ma wu-ŋaalaa kala chiŋ Wia woŋbiiŋ lɛ, duu tuↄŋ tↄrɛ ma nyuŋ a leŋ di ma tiŋ tiŋtiŋ-zↄŋŋↄↄ, tiŋtiŋ-yiriba kala lɛ, duu kɛŋ doho, di ma ku jiŋ Wia woruŋ a waa pɛ.
51001011	Wia jaŋ pima doluŋ a magɛ ŋii u si dolie, di ma wuo kɛŋ piina ari kenyiri ma tuↄtↄruŋ lɛ.
51001012	Má lↄllɛ Wia ari u si leŋe di maachie ma ma si jaŋ wuo pɛ dii kialiŋ u si ŋaa bil u niaa lɛ Wia kuorii-la tuↄŋ.
51001013	U laala Sitaani nisiŋ lɛ, a kɛŋla kaa mu hɛ u bii-chooluŋ kuorii-la lɛ di u bibeŋla.
51001014	U nɛ Wia joŋo t_iŋ la haachɛba chimiŋ a joŋ la haachɛba chɛla.
51001015	Kirisito nɛ nagɛ Wia-la nagisiŋ kala kala, nii-la la si bi na. U nɛ kii kuŋ-kala u si ŋaa.
51001016	U lɛ nɛ Wia to a ŋaa kuŋ-kuŋ-kala si hɛ wia nyuŋ ari tiŋteeŋ, kialiŋ la síi na ari kialiŋ la si bi na kala, a pɛ Wia bii-zↄŋŋↄↄ ari bii-bↄŋŋↄↄ kala lɛ. U lɛ nɛ u to a ŋaa kiaa kala. Ba hɛ dimɛ u yiriŋ lɛ.
51001017	U nɛ laa sipaaŋ hɛ dimɛ, ka kuŋ-kala-na hɛ dimɛ. U níi beŋ kiaa kala ba chiŋ ba di-chinaa.
51001018	U nɛ ŋaa nialiŋ si laa Yesu wiaa dii aa hilimi kuhiaŋ aa beŋba. Ba nagɛ u yaraa, u nɛ ŋaa ba nyuŋ. U nɛ suomo bil Wia niaa geŋtine, bɛɛ wiaa u nɛ ŋaa buŋbuŋ nii-la si laa sipaaŋ sii suuŋ lɛ nialaa kala si suba lɛ. Ŋii wiaa u nɛ kɛŋ doluŋ wii-kala lɛ.
51001019	Wia cho di Yesu nagɛ u-na Wia nagisiŋ kala kala.
51001020	U lɛ nɛ Wia to ba di kuŋ-kala siŋ, kialiŋ si hɛ wia nyuŋ ari kialiŋ si hɛ tiŋteeŋ lɛ kala. Bua-la u si suu daa-gɛsɛɛ nyuŋ, u chaliŋ jaasɛ. U chal-la jaasiŋ nɛ leŋe Wia ari kialaa kala si hɛ dimɛ tuↄsaa fiɛlɛ dↄŋↄ nyuŋ.
51001021	Ma di Wia siaa fa bi dↄŋↄ na a tiŋ ma wu-bↄmↄ-la ŋaaniŋ ari ma tuↄbiiŋ lↄrunu-la wiaa.
51001022	Ama lɛɛlɛ Wia ŋaa ma duu siŋ a tiŋ Kirisito suuŋ lɛ, duu kɛŋma kaa kↄ Wia sipaaŋ ari tuↄ-pula, duu sima nyaŋ.
51001023	Kirisito jaŋ ŋaa ŋla pima, di ma kɛŋ yarida-la naaŋ lɛ a chiŋ kpaŋ kpaŋ, aa yiɛlɛ wialiŋ ba si ŋmuŋsa Wia teniŋ tuↄŋ. Ma nii Wia wu-zↄŋŋↄↄ deeŋba ba si bula pi niaa leree yuga nɛ. Mi-na Pↄↄl ma ku ŋaa Wia tiŋtinnaa dↄŋↄ aa bul Wia wiaa.
51001024	Lɛɛlɛ mi tuↄŋ tↄrↄ hɛɛ-la lɛ mi si na a pima. Hɛɛ-la jaŋ pɛ dɛrɛ, ari Kirisito si si mi jaŋ na hɛɛŋ pi nialiŋ si laa u wiaa dii aa hilimi. U niaa ŋaa kubala nɛ, a nagɛ u yaraa si ŋaa kubala ŋii.
51001025	Mi ku ŋaa ba tiŋtinnu dↄŋ. Wia nɛ liisɛmi di mi tiŋ tiŋtimiŋ deeŋ a pima, di mi bul Wia niiŋ wiaa kala a pima.
51001026	Wia niiŋ wiaa fa fáa nɛ. Wia joŋo faa la naabalimaba tiŋteeŋ lɛ faafaa kala a ku yi bua deeŋ lɛ. Ama lɛɛlɛ Wia joŋo dagɛ u niaa nɛ.
51001027	Ba nɛ Wia liisɛ di ba jiŋ wialaa si zↄmↄ ŋii kiŋkɛŋ, ka u fa joŋo faa. Lɛɛlɛ u dagɛ ba si magɛ ŋii nialaa si bi J_uu tiŋŋaa ŋaa tuↄŋ. Wialiŋ nɛ daga ari Kirisito hɛ ma tuↄŋ lɛ. Ŋii wiaa maa yiɛlɛ di ma kpaa u yiri-bal-la Wia-jaŋ lɛ.
51001028	U wiaa nɛ la bula pipi niaa. Laa kpurisɛ nuu-kala digilaa, aa dagɛ nuu-na kala ari wu-jimii-na kala, di la wuo ŋaa ba waa dɛrɛ Kirisito wiaa lɛ.
51001029	Ŋii wiaa mi faasa hɛ mi doluŋ kala a titiŋ, ari Wia si joŋ u dol-bal-la pimi di mi kaa titiŋ ŋii.
51002001	Mii chɛ di ma jiŋ ŋii mi si hɛ doluŋ a faasa tima pima a pɛ Wia nialaa si hɛ Laadisiya lɛ, ari Wia nialaa dↄŋsuŋ kala ha si bimi naa.
51002002	Mii chɛ di ba kɛŋ bↄi-duoŋ a tiŋ chonuŋ si wuo kɛŋba hɛ dↄŋↄ, di ba wuo jiŋ wu-faali-la kala kala woruŋ a dɛrɛ si tigɛ Kirisito lɛ a laa dii.
51002003	Wu-jimiŋ kala hɛ u teeŋ nɛ. U duŋduŋa nɛ wuo ŋaa la sɛnɛ ku jiŋ wiaa a kɛŋ wu-jimiŋ.
51002004	Mi bul ŋii pipima di nuu-kala sí wuo nyisɛma ari nii-sima.
51002005	Mi tuo ma teeŋ, ama mii biinɛ ma wiaa ari mi hɛ ma teeŋ, aa juↄsɛ ma si ŋaa Yesu yarida a chiŋ kpaŋ kpaŋ, a fiɛlɛ ma yaraa.
51002006	Ma si sɛyɛ ari Yesu Kirisito nɛ ŋaa ma Tiina, má leŋ di wii-na kala ma síi ŋaa lɛ, duu nagɛ ma duu ŋaa kubala nɛ.
51002007	Má leŋ di ma naapoloo suusa juu-u woruŋ, di ma wuo gunnɛ u wiaa woruŋ a wuo chiŋ ma yarida lɛ, ari ma si gunnɛ ŋii di ma ŋaa. Má ma pɛ a faasa lↄllɛ Wia woruŋ.
51002008	Ma sí leŋe di nuu-kala yuo diima di ma tou. Baa dagɛma nuhuobiine wu-jimiŋ, a nyisɛma ari wialaa si bi bubuↄsaa kɛnɛ. Ba to nuhuobiinee naabalima wɛniŋ a dagɛ di-suomuŋ wiaa nialiŋ síi to. Wiaa deeŋba bi Kirisito teeŋ lia.
51002009	Wia nagisiŋ kala kala hɛ Yesu nuhuobiine yara-la lɛ nɛ.
51002010	Ma duu si ŋaa kubala, ma bi kuŋ-kala chɛɛ ka. U nɛ kii Wia bii-bↄŋŋↄↄ ari Wia bii-zↄŋŋↄↄ ari Wia tiŋdaaraa kala. U nɛ kɛŋba doluŋ aa beŋba.
51002011	Ma di Kirisito si ŋaa kubala, u naga ari u keri ma penee nɛ. U bi naga nuhuobiinee keriŋ. U nɛ ŋaa ma wuo leŋ ma faafaa wu-kɛnɛ-la si bↄmↄ a ta.
51002012	Wii-chuↄlɛ liiŋ ba si foma, u naga ma di Kirisito kala nɛ ba joŋo hugi. Wia dol-bal-la wuo chisɛ Yesu suuŋ lɛ. A tiŋ ma si laa wiiŋ deeŋ dii, ma duu kala nɛ sii suuŋ lɛ.
51002013	Ma faafaa wu-kɛnɛɛ ari ma haachɛba nɛ leŋe ma naga ari ma suba. Ama Wia si leŋe Yesu sii suuŋ lɛ, ma ma kɛŋ miisiŋ. U joŋ la haachɛba kala a chɛla.
51002014	La chei u niiŋ wialaa kala u si ŋmuŋsa, ka u bi leŋe la tel. Kirisito si suu daa-gɛsɛɛ nyuŋ nɛ kpu wialaa la si ŋaa ta.
51002015	U liisɛ Sitaani ari Wia bii-bↄŋŋↄↄ kala doluŋ. U kɛŋba muuri ni-daŋ tuↄŋ. U si suu daa-gɛsɛ-la nyuŋ ŋaa u juↄsɛ ba nyuŋ, ari nii-la síi juↄsɛ u ni-yuo-diilee nyuŋ ŋii.
51002016	Ma sí leŋe di ba bil kisinniŋ pima a tiŋ kudiilee koo ku-nyualaa koo tapulaa lɛ a joŋ cheeriŋ pima.
51002017	Kisinniŋ deeŋba naga ku-la si jaŋ kↄ daaliimiŋ nɛ. Ku-la titia nɛ ŋaa Kirisito.
51002018	Ma sí leŋe di nuu-kala joŋ cheeriŋ pima a pɛsɛma lɛ di ma kɛŋ ma titia a muuri, a chuchuↄlɛ Wia tiŋdaaraa. Niaa deeŋba kɛŋ wialiŋ ba si na a nagɛ duosoo tuↄŋ a kaa lɛrɛ. Ba bi wii-kala ŋaa aŋ bibigisi ba titia lɛ. Ba yie ŋaa ŋii a tiŋ ba si yie biinɛ ba yaraa wiaa nɛ.
51002019	Ba bi Kirisito lɛ mɛrɛ, nii-la si ŋaa la nyuŋ. U nɛ ŋaa Wia niaa waau lɛ ari Wia síi chɛ ŋii. Ba waau lɛ ari nuhuobiine yaraa haŋgbeli-susugusuŋ ari poloo si mɛrɛ dↄŋↄ lɛ a waa ŋii, aŋ ka nyuŋ ŋaa ba doluŋ tiina.
51002020	Ma di Kirisito si suba ŋii, u maga di ma liisɛ ma titia di-suomuŋ wiaa, niaa fa síi to. Ŋii wiaa, ma sí ma titia joŋo to kisinniŋ lɛ a nagɛ ari ma haa to dunia woŋbiiŋ nɛ. Kisinni-la nɛ ŋla:
51002021	Ma sí kiaa dↄŋsuŋ kpagu, ma sí kiaa dↄŋsuŋ dii, ma sí kiaa dↄŋsuŋ digu.
51002022	Ma sí kudiile-la kisinni-la to. Kudiile-la ma síi dii, ba jaŋ dɛrɛ ma yaraa lɛ. Nuhuobiinee nɛ dagɛ kisinniŋ deeŋba.
51002023	Ba daginniŋ deeŋba yie nagɛ ba kɛŋ wu-jimiŋ. Ba yie dagɛ di niaa to ba-na Wii-chuↄlɛ woŋbiiŋ, a bul di ba muuri ba titia, aa dↄgisɛ ba yaraa. Daginniŋ deeŋba bi jaŋ wuo ŋaa di niaa leŋ ba yaraa wu-chooloo a ta.
51003001	Ma di Kirisito kala si sii suuŋ lɛ nɛ ŋii, máa chɛ wialaa si hɛ Wia-jaŋ, lee-la Kirisito si hↄŋ u kuori-kpasa lɛ Wia sɛmɛ.
51003002	Má joŋ ma nyuŋ kala hɛ wialiŋ si hɛ Wia-jaŋ lɛ, aŋ sí ma nyuŋ joŋo hɛ dunia wiaa lɛ,
51003003	bɛɛ wiaa u naga ma suba nɛ. Ka ma miisiŋ faa Kirisito lɛ. U nɛ hɛ Wia teeŋ.
51003004	Kirisito nɛ ŋaa la miisiŋ. Bua-la lɛ u si jaŋ miira kↄ, niaa jaŋ na ma duu kala di maa kpaa u yiri-bal-la.
51003005	U maga di ma kpu dunia wialaa kala si hɛma lɛ a ta nɛ. Ba nɛ ŋla: Ba-chↄruŋ ari ha-chↄruŋ wu-ŋaalaa, disinniŋ ŋaaniŋ, wu-liiliŋ ŋaaniŋ, wu-bↄŋŋↄↄ biiniŋ, tuↄ-luŋ wuŋaalaa. Tuↄ-luŋ wuŋaalaa-na paala nagɛ vuiaa kpaariŋ nɛ.
51003006	Wia jaŋ dↄgisɛ nialaa ((si bi u niiŋ sɛyɛ)) aŋ ŋiŋaa wiaa deeŋba.
51003007	Ma ma fa hɛ nialaa tuↄŋ nɛ a vɛnɛɛ ŋaa wiaa deeŋba.
51003008	Ama lɛɛlɛ u maga di ma joŋ wiaa deeŋba kala ta. Ba nɛ ŋla: Baaniŋ naniŋ, baaniŋ fiisiŋ, wu-bↄŋŋↄↄ ŋaaniŋ niaa lɛ, hari-gaariŋ, wu-liiliŋ buluŋ.
51003009	Ma sí wiaa nyia a pi dↄŋↄ, bɛɛ wiaa ma joŋ ma faafaa wu-bↄmↄ-la ma fa síi ŋaa ta nɛ
51003010	aŋ lɛɛlɛ tuto wu-kɛnɛ-la si zↄmↄ. Wia ŋaa ma waa wu-kɛnɛɛ deeŋba tuↄŋ di ma wuo jiŋ u wiaa woruŋ a ku nagɛ u titia nagisiŋ.
51003011	Niaa deeŋba tuↄŋ u bi wii kɛnɛ di ma ŋaa J_uu tiŋŋaa koo ma bi J_uu tiŋŋaa ŋaa, di ma keri ma penee koo ma bi ma penee kere, di ma ŋaa nuhuↄraa koo ni-gↄllↄ baaraa, di ma ŋaa yosuŋ koo di ma tii ma titia, Wia niaa tuↄŋ wu-nyuŋ nɛ ŋaa Kirisito.
51003012	Wia liisɛma a leŋ ma ŋaa u niaa. U choma. Ŋii wiaa, má leŋ di maa fá niaa nennige a kɛŋ zile, a kɛŋ ma titia muuri, a ŋaa chim, a kɛŋ kenyiri.
51003013	Má kɛŋ piina ari kenyiri ma dↄŋsuŋ teeŋ. Di ma kɛŋ wii ari dↄŋↄ maa, má joŋo chɛ dↄŋↄ. La Tiina si joŋ ma haachɛba chɛma, má ma joŋo chɛ dↄŋↄ ŋii.
51003014	Wu-nyuŋ nɛ ŋla: Má cho dↄŋↄ. Chonuŋ nɛ jaŋ pima doluŋ di ma wuo kaa ŋaa wiaa deeŋba kala woruŋ.
51003015	Má hↄŋ ari yarifiɛlaa a kɛŋ nii-bala Kirisito si pima. Wia yirɛma di ma hↄŋ ŋii a tiŋ ma si ŋaa kubala. Má lↄllɛ Wia
51003016	a leŋ di wialaa kala Kirisito si bula hɛ ma tuↄŋ woruŋ. Má kpurisɛ dↄŋↄba digilaa aa dagɛ dↄŋↄ ari wu-jimiŋ. Má yii yiila-la si hɛ Wia teniŋ tuↄŋ, ari Wia niaa yiilaa dↄŋsuŋ, ari yiilaa Wia Diŋ-zↄŋ-la si dagɛma. Má yii ŋii a pi Wia a lↄllu ma tuↄsaa lɛ.
51003017	Wialiŋ kala ma síi ŋaa ari wialaa kala ma síi bul, má ŋaa ba kala la Tiina Yesu doluŋ lɛ a lↄllɛ la Nyimma Wia u doluŋ lɛ.
51003018	Haalaa, má to ma balaba niiŋ a tiŋ ma síi to Wia.
51003019	Baalaa, má cho ma haalaa, ma sí ba nyuŋ tɛru.
51003020	Haŋbiisiŋ, má to ma naaŋba ari ma nyimmaba wii-na kala lɛ, ŋii níi tↄrɛ Wia tuↄŋ.
51003021	Nyimmaba, ma sí ma biiriŋ walimu kiŋkɛŋ di ba yaraa yuↄrɛ.
51003022	Yosuŋ, má to nialaa si ŋaa ma tiŋŋaa dunia lɛ wii-na kala lɛ. Ma sí leŋe di ma tiŋ woruŋ bua-la lɛ ma tiŋŋaa síi beŋma duŋduŋ, a sí chɛ di ma tiŋ di ba bɛsɛma lɛ. Ama má tiŋ ari tuↄ-bala a tiŋ ma síi fá Wia.
51003023	Tiŋtimii-la kala ma síi tiŋ, má tiŋ ari tuↄ-bala a nagɛ ma tima pipi Wia nɛ, nuhuobiinee dee.
51003024	Ma sí yu ari Wia jaŋ t_iŋ ma time, kialiŋ u si bil u niaa lɛ Wia-jaŋ lɛ. La Tiina Kirisito nɛ ma tiŋ tiŋtiŋŋa-la a pipa.
51003025	Wu-bↄŋ ŋiŋaaraa ma jaŋ laa ba time a magɛ ba wu-bↄmↄ-la ba si ŋaa lɛ. Wia sipaaŋ tuo nii-la ŋ si ŋaa lɛ.
51004001	Yosuŋ tiŋŋaa, má to wutitii a joŋ magɛ ŋii si maga a pi ma yosuŋ, aŋ sí yu ari ma ma kɛŋ Tiina nɛ Wia-jaŋ lɛ.
51004002	Má chuↄlɛ Wia bua-na kala a sí leŋ, a pↄ ma titia lɛ, aa lↄllɛ Wia.
51004003	Má pɛ chuↄlɛ Wia pipila maa, di Wia wuo suri woŋbiiŋ pila di la wuo bul Kirisito wialaa fa si faa,
51004004	a polli woruŋ ŋii mi si maga di mi bul. Ba wiaa nɛ tii ba kɛŋmi tↄ dia.
51004005	Di ma hɛ nialaa si bi Yesu niiŋ to tuↄŋ, má kɛŋ ma titia a jiŋ woŋbii-la ma si jaŋ to. Bua-na kala lɛ di ma nɛ na woŋbiiŋ, má bul wiaa piba aŋ pɛ ŋaa wu-zↄŋŋↄↄ.
51004006	Má leŋ di ma wu-bulaa kala siŋ a kɛŋ bubuↄsaa, di ma wuo jiŋ ŋii ma si jaŋ to a wuo chaarɛ nuu-kala wiaa siaa pu.
51004007	Tikikas jaŋ bul mi wiaa kala pima. U ŋaa la naaŋbii-choolii nɛ, a ŋaa Wia tiŋtinni-titii, a ŋaa la tiŋtinni dↄŋↄ ma Kirisito tiŋtiŋŋaa lɛ.
51004008	Mii timu di ma jiŋ ŋii la si naga, di u wuo ŋaa di ma nyuŋ nyaasɛ.
51004009	Ba di Oniisimas mii tiŋ. U ma ŋaa la naaŋbii-titii-la la si cho nɛ a ma lii ma jaŋ. Ba jaŋ bul wii-na kala si ŋaa daha a pima.
51004010	Arisitaakis ka chuↄlɛma. La duu kala nɛ ba kaa tↄ dia. Maak-la si ŋaa Banabas naaŋbie maa chuↄlɛma. Mi laa sipaaŋ dagɛma wialiŋ ma si jaŋ ŋaau lɛ. Duu nɛ kↄ, má kɛnu woruŋ.
51004011	Yesu ba síi yirɛ Jasitis ma si duu chuↄlɛma. Niaa deeŋba batori duŋduŋa nɛ ŋaa mi tiŋtinni-dↄŋsuŋ a lii J_uu timma-la si ŋaa Yesu yarida tuↄŋ, a pɛmi lɛ aa bul Wia kuorii-la wiaa. Ba ŋaa mi tuↄŋ fiɛlɛ.
51004012	Ɛpafiras ma si lii ma jaŋ chuↄlɛma. U ma ŋaa Yesu Kirisito tiŋtinni-la dↄŋↄ nɛ aa tiŋ u tiŋtiŋŋaa. U yie chuↄlɛ Wia pipima ari siifiɛsiŋ, di ma waa dɛrɛ Wia wiaa lɛ a jiŋ woruŋ wialiŋ kala Wia síi chɛ di ma ŋaa.
51004013	Mi jaŋ wuo bula pima ŋii u si faasa hɛ u doluŋ kala a tima pima, ari nialiŋ kala si hɛ Laadisiya ari Hiirapolis lɛ.
51004014	Luuk, dↄkitↄ-la la si cho ari Dimas ka chuↄlɛma.
51004015	Má chuↄlɛ niaa deeŋba mi si chɛ di mi diisɛ a pima: La naaŋbiiri-la si hɛ Laadisiya lɛ, Nimifa ari nialiŋ si laa Yesu wiaa dii aa hilimi u dia lɛ.
51004016	Di ma karimɛ teniŋ deeŋ a pi ma niaa dɛrɛ, má leŋ di ba ma karimɛ teŋ-la a pi Wia nialaa si hɛ Laadisiya lɛ. Ka má ma laa mi teŋ-la Laadisiya niaa teeŋ a ma karimɛ ma tuↄŋ.
51004017	Má bula pi Akipas duu hɛ u doluŋ kala aŋ tiŋ Wia tiŋtimii-la woruŋ u si joŋo pu duu tiŋ.
51004018	Lɛɛlɛ mi-na Pↄↄl titia níi ŋmuŋsɛ aa chuↄlɛma. Ma sí mi wiaa yu ari ba tↄmi dia. Wia jaŋ pɛma lɛ ari u lahↄrimↄ.
52001001	Mi-na Pↄↄl ari Silivaanas ari Timoti nɛ ŋmuŋsɛ teniŋ deeŋ a pipi nialiŋ si laa Yesu wiaa dii aa hilimi a hɛ Tɛsalonaaka lɛ a ŋaa la Nyimma Wia ari la Tiina Yesu Kirisito niaa. Wia jaŋ pɛma lɛ di ma hↄŋ ari yarifiɛlaa.
52001002	La yie chuↄlɛ la Nyimma Wia pipima kala nɛ. Di la níi chuↄlɛ Wia, la yie lulↄllu nɛ a tiŋ ma wiaa.
52001003	La yie liliisu ŋii ma síi tiŋ u tiŋtiŋŋaa a tiŋ ma si laa Yesu wiaa dii lɛ, ari ŋii ma si cho niaa, ari ŋii ma si kɛŋ yiɛlaa la Tiina Yesu Kirisito lɛ.
52001004	Mi naaŋbiiriŋ, la jima nɛ ari Wia choma nɛ woruŋ, ŋii nɛ tii u liisɛma di ma ŋaa u niaa.
52001005	Bua-la lɛ la si bul Wia wu-zↄmↄ-la a pima, u bi naga ari wu-buluŋ duŋduŋa nɛ la ku bula pima. La si hɛ ma teeŋ, Wia wu-zↄmↄ-la fa kɛŋ doluŋ, ka Wia Diŋ-zↄŋ-la ma fa hɛ la teeŋ. Wialiŋ ma si nia juu ma digilaa nɛ woruŋ. La si hɛ ma teeŋ, ma na la mɛlɛ fa si nagɛ ŋii nɛ. Ma wiaa nɛ tii la kɛŋ la titia woruŋ ŋii.
52001006	Ma to la wu-ŋaalaa hariŋ nɛ a to la Tiina Kirisito maa. Ma si laa wialiŋ dii ŋii, ba dↄgisɛma woruŋ, ama Wia Diŋ-zↄŋ-la leŋe ma jujuↄsɛ wialiŋ lɛ.
52001007	A tiŋ wiiŋ deeŋ wiaa nialiŋ kala si laa Yesu wiaa dii a hɛ Masidoonia ari Akaaya tiŋteeŋ chɛbɛma lɛ nɛ.
52001008	La Tiina Wia wialiŋ ma si nia lii ma lɛ nɛ a teeli Masidoonia ari Akaaya tiŋteeŋ kala lɛ. U ŋii duŋduŋa ma saa dee, lee-kala baa bul wiaa a mu tigɛ Wia wialiŋ ma si laa dii lɛ. Ŋii wiaa u bira bi maga di la bul ma wiaa pi nuu-kala.
52001009	Niaa yie bubul ŋii ma si kɛŋla woruŋ bua-la lɛ la si kↄ ma teeŋ. Ba yie bul ari ŋii ma si via ma vuiaa ta aŋ birima to Wia. U nɛ weye, u nɛ ŋaa Wii-titii-la.
52001010	Maa gbɛrɛ u Bie Yesu duu lii Wia jaŋ kↄ. U nɛ Wia chisɛ suuŋ lɛ. U nɛ jaŋ laala ta tapulii-la Wia baaniŋ si jaŋ sii nuhuobiinee nyuŋ.
52002001	Mi naaŋbiiriŋ, la fa si kↄ ma teeŋ ŋii, ma jima u fa bi pɛi ŋaa.
52002002	Aŋ ka la kↄ ma teeŋ Tɛsalonaaka lɛ, la fa laa sipaaŋ na hɛɛŋ nɛ. Ba dↄgisɛla woruŋ Filipa taŋ-la lɛ. La si chɛ la bul Wia wu-zↄmↄ-la a pima maa, niaa yuga a lii la hariŋ. Ama Wia-la la si tima pipa pila nyu-duoŋ la wuo bul u wu-zↄmↄ-la a pima maa.
52002003	La bi ma teeŋ kↄ di la ku bul wialiŋ si bi wutitii ŋaa a pima. La bira bi tuↄbiiŋ-bↄŋŋↄↄ ma kaa kↄ. La bi maa nyisa ma.
52002004	Wia na ari la ŋaa ni-titiiba nɛ. Ŋii nɛ tii u liisɛla di la bul u wu-zↄmↄ-la a pi niaa. Wialiŋ la síi bul, la fa bí chɛ di la bul di niaa tuↄŋ tↄrɛ la nyuŋ. Ama laa chɛ di Wia tuↄŋ tↄrɛ wialiŋ la síi bul lɛ nɛ. U níi beŋ la tuↄbiinaa.
52002005	Ma saa jima ari la si kↄ ma teeŋ, la bi nii-sima nɛ kaa kↄ. La bi kↄ di la bul kaŋfugi wiaa a laa ma kiaa. Wia nɛ ŋaa la siada tiina.
52002006	La bi ma teeŋ kↄ di ma niaa koo niaa dↄŋsuŋ zizilla. La si ŋaa Kirisito naŋzↄↄba ŋii, la fa jaŋ hↄŋ ma nyuŋ a gbɛrɛma.
52002007	Ama la bi ŋii ŋaa. La leŋe la siaa fiɛlɛ ma teeŋ nɛ, ari haala si yie bibeŋ u biiriŋ nyuŋ ŋii.
52002008	La si ku choma woruŋ, la joŋ la titia kala a pima nɛ, la bi Wia wu-zↄmↄ-la duŋduŋa bula pima. La ŋaa ŋii, bɛɛ wiaa la di ma kala mal dↄŋↄ nɛ kiŋkɛŋ kiŋkɛŋ.
52002009	La naaŋbiiriŋ, ma jiŋ ŋii la fa si faasa tiŋ a na hɛɛŋ bua-la lɛ la fa síi bul Wia wu-zↄmↄ-la aa pima. La tiŋ wiihɛyɛ ari titaŋiŋ kala nɛ, di la sí ma nyuŋ hↄŋ a gbɛrɛma.
52002010	Ma di Wia kala jaŋ ŋaa la siada tiŋŋaa ari la fa si hɛ ma nialiŋ si laa Yesu wiaa dii teeŋ, la wu-ŋaalaa kala fa to Wia woŋbiiŋ nɛ a ŋaa wutitii. La bi wii-kala ŋaa chei.
52002011	La si hɛ ma teeŋ, la kɛŋma, ari haŋbiisiŋ nyimma si yie kɛŋ u haŋbiisiŋ ŋii nɛ. Ma jiŋ ŋii la si chagilɛ ma kuŋ-kala di ma wuo to wutitii-la a wuo leŋ ma nyuŋ nyaasɛ. La bira sulma
52002012	di ma leŋ di ma mɛlɛ zↄŋ Wia sipaaŋ. Wia nɛ yirɛma di ma ku juu u kuorii-la tuↄŋ aŋ pɛ na u tula.
52002013	A tiŋ wiiŋ deeŋ wiaa, la yie lulↄllɛ Wia nɛ bua-na kala. La si kɛŋ Wia wialiŋ ku bula pima maa, ma laaba a sɛiba nɛ. Ma bi biina ari ba ŋaa nuhuobiine wiaa, ama ma sɛiba ari ba sɛnɛ ŋaa Wia wiaa nɛ. Ma nialiŋ si laa Yesu wiaa dii, Wia niiŋ wiaa deeŋba leŋ ma chiŋ kpaŋ kpaŋ wialiŋ ma si laa dii lɛ.
52002014	Mi naaŋbiiriŋ, ma ma ku nagɛ nialiŋ si laa Yesu wiaa dii aa hilimi aa to Yesu Kirisito, a hɛ Judiya tiŋteeŋ lɛ. Hɛɛ-la ba si na, u titia nɛ ma ma na. J_uu tiŋŋaa si dↄgisɛ ba tuↄŋ nialiŋ si laa Yesu wiaa dii Judiya tiŋteeŋ lɛ ŋii, ŋii nɛ ma ma na hɛɛŋ ma taŋ niaa nisiŋ lɛ.
52002015	J_uu tiŋŋaa deeŋba nɛ kpu la Tiina Yesu ari nialiŋ fa síi bul wiaa, Wia Diŋ-zↄŋ-la doluŋ lɛ. Ba to naasiŋ dↄgisɛla maa. Wia tuↄŋ bi ba nyuŋ tↄrↄ. Ba hosi nuu-kala nyuŋ.
52002016	Ba paala pugila, di la sí Wia wiaa bula pi nialiŋ si bi J_uu tiŋŋaa ŋaa di Wia laaba ta. Wu-bↄmↄ-la ba si ŋaa, ba tuↄŋ wu-bↄmuŋ nɛ ŋla. Ama lɛɛlɛ Wia baaniŋ sii ba nyuŋ nɛ.
52002017	Mi naaŋbiiriŋ, la si pↄrɛ dↄŋↄ lɛ, u bi diene, ka laa biinɛ ma wiaa. La si bi maa na ŋii, ŋii nɛ la faa chɛ la ku nama ari siifiɛsiŋ.
52002018	Mi-na Pↄↄl titia paala nɛrikɛ nɛrikɛ nɛ di mi bira ku nama, ama Sitaani tↄ la woŋbiiŋ.
52002019	La yiɛlaa hɛma lɛ nɛ. La tuↄŋ tↄrɛ ma nyuŋ. Di la Tiina Yesu nɛ miira kↄ, a tiŋ ma wiaa la jaŋ bigisi la titia lɛ.
52002020	Ma nɛ laa yiriŋ pila. A tiŋ ma wiaa la yie jujuↄsɛ nɛ.
52003001	La si walima ka di la ku nama, ŋii nɛ la biinɛ ari u jaŋ pɛla lɛ di la nɛ hↄŋ Atɛŋ taŋ-la lɛ,
52003002	aŋ tiŋ la naaŋbie Timoti duu ku nama. U tima pipi Wia nɛ aa bul Wia wu-zↄmↄ-la si tigɛ Kirisito lɛ nɛ a pima. U pɛma lɛ di ma chiŋ wialiŋ ma si laa dii lɛ woruŋ a wuo leŋ ma nyuŋ nyaasɛ.
52003003	Ma síi na hɛɛŋ ŋii, u jaŋ pɛma lɛ di nuu-kala bↄyɛ sí jujoŋ a mu tigɛ hɛɛ-la ma síi na lɛ. Wia nɛ liisɛla la na hɛɛ-la.
52003004	La fa si hɛ ma teeŋ, la laa sipaaŋ bula pima ari la jaŋ na hɛɛŋ. Wialiŋ la si bula pima ku ŋaa wutitii nɛ. Lɛɛlɛ ma naba nɛ.
52003005	Mi si nyalima lↄl di mi ku nama, ŋii nɛ mi tiŋ Timoti di mi jiŋ ŋii ma si china a mu tigɛ wialiŋ ma si laa dii lɛ. Mi fá fawulluŋ ari Sitaani jaŋ magisɛma a ŋaa di ma joŋ wialiŋ ma si laa dii ta. Di ma nɛ ŋaa ŋii, tiŋtimii-la la si tima ma teeŋ jaŋ ŋaa pɛi.
52003006	Ama lɛɛlɛ Timoti si lii ma teeŋ kↄ, u kɛŋ wu-zↄŋ nɛ ku bula pila. U bula pila ari ma chiŋ wialiŋ ma si laa dii lɛ nɛ a cho niaa maa. U bira bula pila ari ma yie liliisi la wiaa nɛ woruŋ bua-na kala lɛ, a fa cho di ma nala, ari la ma síi cho di la nama ŋii.
52003007	Mi naaŋbiiriŋ, laa na hɛɛŋ nɛ ka wiaa wiwalimɛla. Ama la si nia ari ma chiŋ ma yarida lɛ ŋii, la tuↄŋ piŋ di-bala nɛ.
52003008	Di ma nɛ chiŋ ma yarida lɛ, lɛɛlɛ-na la na wiese nɛ.
52003009	La bi jaŋ wuo lↄllɛ Wia a mu dɛrɛ a tiŋ ma wiaa. La yie jujuↄsɛ Wia sipaaŋ nɛ a tiŋ ma wiaa.
52003010	Laa sul Wia nɛ woruŋ titaŋiŋ ari wiihɛyɛ kala di la wuo ku nama, a wuo pɛma lɛ di ma na kialiŋ si ka a tigɛ ma yarida lɛ.
52003011	Laa sul la Nyimma Wia ari la Tiina Yesu di ba chɛ woŋbiiŋ pila di la kↄ ma teeŋ.
52003012	La biraa sul la Tiina Yesu duu pɛma lɛ di ma wasa cho dↄŋↄ, di ma cho dↄŋↄ kiŋkɛŋ a cho nuu-kala, ari la si choma ŋii,
52003013	aŋ bira sulu duu leŋ di ma kɛŋ doluŋ ma tuↄŋ lɛ, a kɛŋ tuↄ-pula la Nyimma Wia sipaaŋ, a sí wii-kala kɛŋ tapulii-la la Tiina Yesu ari u niaa si jaŋ miira kↄ.
52004001	Mi naaŋbiiriŋ, wialiŋ mi síi chɛ di mi bul wu-kaaniŋ nɛ ŋla: Laa sulma la Tiina Yesu doluŋ lɛ di ma leŋ di ma mɛlɛ zↄŋ, di Wia tuↄŋ tↄrɛ ma nyuŋ. Ma na ŋii la fa síi kɛŋ la titia ma teeŋ. Ma gunnɛ mɛli-zↄŋ-la la teeŋ. Ma mɛlɛ si zↄŋ ŋii, má ŋaa ŋii a pipɛ.
52004002	Ma jiŋ wialiŋ la Tiina Yesu si joŋo pila di la ma joŋo dagɛma. Má to wiaa deeŋba.
52004003	Wialiŋ síi tↄrɛ Wia tuↄŋ nɛ ŋla, di ma sí disinniŋ kɛŋ. U cho di ma liisɛ ma titia ha-chↄruŋ ari ba-chↄruŋ wu-ŋaalaa lɛ.
52004004	Nuu-kala maga duu to Wia woŋbiiŋ lɛ a jaa haala, di Wia tuↄŋ tↄrɛ. Duu nɛ to ŋii, nuu-kala jaŋ zilu a na duu bi disinniŋ kala kɛnɛ wiiŋ deeŋ lɛ.
52004005	Ma sí ma tuↄtↄrɛ wu-ŋaaalaa lɛ to a gↄllↄ chichɛ haalaa ari nialiŋ si bi Wia jiŋ síi ŋaa ŋii.
52004006	Bira nuu-kala sí wii ŋaa chei u dↄŋↄ tiina a tigɛ u haala lɛ. La chaasa bula pima nɛ faafaa kala ari Wia jaŋ dↄgisɛ nialiŋ si ŋaa disinniŋ a tigɛ haalaa lɛ.
52004007	Wia bila liisa di la ŋiŋaa wu-liiliŋ, ama u liisɛla di la ŋaa tuↄ-pul timma nɛ.
52004008	Nii-la kala si via wialiŋ mi si bula, nuhuobiine dee tiina via, Wia nɛ u via ŋii, nii-la si joŋ u Diŋ-zↄŋ-la pima.
52004009	Mi naaŋbiiriŋ, u bi maga di mi ŋmuŋsɛ teniŋ a bula pima ŋii ma si jaŋ cho dↄŋↄ, bɛɛ wiaa Wia titia dagɛma ŋii ma si jaŋ cho dↄŋↄ nɛ.
52004010	Wutitii, ma paala cho nialiŋ kala si laa Yesu wiaa dii a hɛ Masidoonia lɛ nɛ. Mi naaŋbiiriŋ, la saa sulma di ma wasa cho niaa kii ŋii.
52004011	La laa sipaaŋ bula pima di ma hɛ ma doluŋ kala a fiɛla hↄŋ, a bibeŋ ma titia tiŋtiŋŋaa nyuŋ a wuo nina ma ku-chɛɛlɛɛ.
52004012	Di ma nɛ ŋaa ŋii, nialiŋ si bi Wia wiaa laa dii jaŋ zizilma. Ma bi jaŋ hↄnↄ gbɛrɛ nuu duu pima ma ku-chɛɛlɛɛ.
52004013	Mi naaŋbiiriŋ, laa chɛ di ma jiŋ wutitii-la a mu tigɛ nialiŋ si suba lɛ, di ma tuↄŋ sí faasa chei a nagɛ nialiŋ si bi kuŋ-kala ka yiɛlɛ tuↄŋ si chei ŋii.
52004014	La si laa dii ari Yesu suba nɛ aŋ sii suuŋ lɛ, ŋii titia nɛ la ma laa dii ari Wia jaŋ chisɛ nialiŋ si laa Yesu wiaa dii aŋ suu.
52004015	La Tiina Yesu dagɛla ŋla: La nialiŋ si laa Yesu wiaa dii a hɛ la miisiŋ lɛ tapulii-la la Tiina Yesu si jaŋ miira kↄ, la bi jaŋ laa nialiŋ si suba sipaaŋ a mu Yesu teeŋ.
52004016	Bua kubala la Tiina Yesu jaŋ lii Wia-jaŋ a ku tuu dunia. Bua-la lɛ niaa jaŋ nii duu faasa kpia goŋ. Wia tiŋdaara kuhiaŋ ma jaŋ kpia, ka di ba ŋmuu Wia nyile-la maa. Nialiŋ kala si laa Kirisito wiaa dii aŋ suu, u jaŋ laa sipaaŋ chisɛba di ba sii suuŋ lɛ.
52004017	La nialiŋ si hɛ la miisiŋ lɛ, u jaŋ kɛsɛla kaa pɛ nialiŋ u chisa suuŋ lɛ, di la kala cheŋ la Tiina Yesu duoŋbiliŋbaanaa tuↄŋ wia nyuŋ. La jaŋ hɛ la Tiina teeŋ a kaa mu wuu.
52004018	Má bul wiaa deeŋba a pi dↄŋↄ di ma tuↄsaa piŋ di-bala.
52005001	Mi naaŋbiiriŋ, u bi maga di mi ŋmuŋsɛ a bula pima a dagɛma tapulii-la ari bua-la lɛ wiaa deeŋba si jaŋ ŋaa,
52005002	bɛɛ wiaa ma titia jima woruŋ di la Tiina Yesu níi kↄ tapulii-la, u jaŋ di-ma lɛ, ari gaara si yie guu kↄ ŋii titaŋiŋ.
52005003	Bua-la lɛ niaa si jaŋ biinɛ ari leriŋ fiɛla nɛ di wii-kala tuo, wahala jaŋ guu a juuba. Nuu-kala bi jaŋ wuo fá lɛl. U jaŋ nagɛ ari haala si kɛŋ luoruŋ, u luoruŋ sii a wiwiiu lɛ duu lul.
52005004	Ama mi naaŋbiiriŋ, ma-na tuo birimiŋ tuↄŋ. Ma sí leŋe di bua-la guu ku di-ma lɛ, ari gaara si yie juu gaa niaa kiaa a di-ba lɛ ŋii.
52005005	Ma kala ŋaa nialiŋ si hɛ pulumuŋ tuↄŋ nɛ. La tuo titaŋiŋ, la tuo birimiŋ tuↄŋ.
52005006	Ŋii wiaa, u bi maga di la piŋ doŋ ari nialiŋ si bi la Tiina gbɛrɛ síi ŋaa ŋii. Ama u maga di la wei a kɛŋ la titia wii-na kala lɛ.
52005007	Titaŋiŋ nɛ niaa pipiŋ doŋ. Titaŋiŋ ma nɛ niaa nyua siniŋ bubugi.
52005008	Ama la-na hɛ pulumuŋ tuↄŋ nɛ, ŋii wiaa u maga di la kɛŋ la titia wii-na kala lɛ nɛ. Wialiŋ la si laa dii ari la si cho niaa ŋii, má leŋ di ba nagɛ kiaa la si joŋo tↄ la bↄisiŋ. La síi yiɛlɛ di Wia laala ta ŋii, má leŋ duu nagɛ hↄↄŋ nyuŋ-chuulo di la chu,
52005009	bɛɛ wiaa Wia bila liisa duu na baaniŋ la nyuŋ. Ama u liisɛla duu to la Tiina Yesu Kirisito lɛ nɛ a laala ta.
52005010	La wiaa nɛ tii u suu, ŋii wiaa, di la nɛ suba koo di la nɛ weye, la kɛŋ miisiŋ u teeŋ.
52005011	A tiŋ wiiŋ deeŋ wiaa, má ŋaa di ma dↄŋsuŋ tiŋŋaa nyuŋ nyaasɛ, a pipɛ dↄŋↄ lɛ di ma wasa ŋaa Wia yarida. Wialiŋ titia nɛ ma ŋaa lɛɛlɛ.
52005012	La naaŋbiiriŋ, nialiŋ la Tiina Kirisito si liisa di ba titiŋ ma teeŋ aŋ pɛ ŋaa nihiasiŋ ma teeŋ aa dagɛma Wia wiaa, u maga di ma zizilba.
52005013	Má zizilba a choba woruŋ a tiŋ tiŋtimii-la ba síi tiŋ wiaa. Má hↄŋ sↄm a ŋaa sima dↄŋↄ lɛ.
52005014	La naaŋbiiriŋ, laa sulma di ma kpurisɛ yariwii tiŋŋaa digilaa, a pɛ fawulubaa lɛ di ba kɛŋ bↄi-duoŋ, a pɛ nialiŋ si bi faasa chiŋ Wia wiaa lɛ. Má kɛŋ kenyiri ari niaa deeŋba kala.
52005015	Di nuu nɛ ŋaa u dↄŋↄ tiina wu-bↄŋ, u bi maga duu ma ŋaa wu-bↄŋ-la a t_imu. Ama bua-na kala lɛ, má ŋiŋaa wu-zↄŋŋↄↄ dↄŋↄ lɛ ari nuu-kala lɛ.
52005016	Má jujuↄsɛ bua-na kala lɛ
52005017	a chuchuↄlɛ Wia bua-na kala lɛ.
52005018	Wii-na kala lɛ, má lↄllɛ Wia. Ma si laa Yesu Kirisito wiaa dii ŋii, ŋla nɛ Wia cho di maa ŋaa.
52005019	Wia Diŋ-zↄŋ-la tiŋtiŋŋaa nagɛ nyiniŋ. Ma síu disu.
52005020	Ma sí wialiŋ ba si bula Wia Diŋ-zↄŋ-la doluŋ lɛ via.
52005021	Ama má magisɛ wii-kala na, a liisɛ ku-la si zↄmↄ a kɛnu woruŋ.
52005022	Má liisɛ ma titia wu-bↄŋ kala lɛ.
52005023	Mii sul Wia-la síi pi niaa yarifiɛlaa duu leŋ di ma wasa kɛŋ tuↄ-pula. U jaŋ beŋ ma tuↄbiinaa ari ma yaraa kala a liisɛma wu-bↄŋ-na kala lɛ, di ma wuo ŋaa ni-zↄŋŋↄↄ a sí disinniŋ kɛŋ, a mu yi tapulii-la la Tiina Yesu Kirisito si jaŋ kↄ.
52005024	Nii-la si yirɛma ŋaa Wutitii Tiina nɛ, u jaŋ beŋma.
52005025	La naaŋbiiriŋ, má ma sul Wia pila.
52005026	Má guori dↄŋↄ a chuↄlɛ la naaŋbiiri-la kala woruŋ.
52005027	Mii kpurisɛ ma digilaa Wia doluŋ lɛ di ma karimɛ teniŋ deeŋ a pi la naaŋbiiri-la kala.
52005028	La Tiina Yesu Kirisito lahↄrimↄ lɛ, u jaŋ pɛma lɛ.
53001001	Mi-na Pↄↄl ari Silivaanas ari Timoti nɛ ŋmuŋsɛ teniŋ deeŋ pipi ma nialiŋ si laa Yesu wiaa dii aa hilimi Tɛsalonaaka lɛ, a ŋaa la Nyimma Wia, ari la Tiina Yesu Kirisito niaa.
53001002	La Nyimma Wia jaŋ pɛma lɛ a leŋ ma hↄŋ ari yarifiɛlaa u doluŋ lɛ, ari la Tiina Yesu Kirisito doluŋ lɛ.
53001003	Mi naaŋbiiriŋ, ma wasa chiŋ ma yarida lɛ a wasa cho dↄŋↄ kiŋkɛŋ kiŋkɛŋ. Ma si ŋaa ŋii, u ŋaa la tiŋtimii nɛ di la lↄllɛ Wia a pima.
53001004	Di la nɛ bul ma wiaa nialiŋ si laa Yesu wiaa dii aa hilimi leree dↄŋsuŋ, la yie bigisi la titia lɛ a tiŋ ma wiaa, bɛɛ wiaa ba si to naasiŋ dↄgisɛma, ma na hɛɛŋ, aŋ ka ma nyalimɛ a chiŋ ma yarida naaŋ lɛ.
53001005	Ma si na hɛɛŋ a tiŋ Wia kuorii-la wiaa nɛ, Wia to wutitii-la a liisɛma ta, a leŋ di ma wuo juu u kuorii-la tuↄŋ.
53001006	Ama u jaŋ dↄgisɛ nialiŋ si dↄgisɛma magɛ ŋii kala ba si dↄgisɛma magɛ.
53001007	U jaŋ pila wiese a pima ma wiese. Wiiŋ deeŋ jaŋ ŋaa bua-la lɛ la Tiina Yesu si jaŋ kↄ ari u tiŋdaara-la. Ba nɛ kɛŋ doluŋ.
53001008	U si jaŋ kↄ, u jaŋ nagɛ nyiŋ-geliŋ a dↄgisɛ nialiŋ si bi Wia jiŋ ari nialiŋ si bi Wia wu-zↄmↄ-la si tigɛ la Tiina Yesu lɛ ka to.
53001009	Wia jaŋ dↄgisɛba di ba suu. Suu-la bi jaŋ dɛrɛ. Ba bi jaŋ wuo mu la Tiina Yesu teeŋ. Ba bira bi jaŋ wuo na u tula ari u doluŋ.
53001010	Tapulii-la u si jaŋ kↄ, Wia niaa kala jaŋ pu yiriŋ. Nialiŋ kala si laa u wiaa dii ma jaŋ zizilu. Ma ma jaŋ hɛ ba tuↄŋ, bɛɛ wiaa ma laa wialiŋ la si bula pima dii nɛ.
53001011	A tiŋ wiiŋ deeŋ wiaa la yie chuↄlɛ Wia pipima bua-na kala lɛ nɛ. La sul Wia duu leŋ di ma wuo juu u kuorii-la tuↄŋ, a leŋ di ma wuo ŋiŋaa wu-zↄmↄ-la ma si cho, a wuo chiŋ ma yarida naaŋ lɛ a mu dɛrɛ. La sulu duu ŋaa ŋii u doluŋ lɛ.
53001012	La bira sul Wia di la Tiina Yesu yiriŋ toma lɛ a yirɛ, di ma ma laa yiriŋ u teeŋ. Wiiŋ deeŋ jaŋ ŋaa la Nyimma Wia ari la Tiina Yesu Kirisito lahↄrimↄ lɛ.
53002001	Mi naaŋbiiriŋ, mii chɛ di mi bul la Tiina Yesu Kirisito si jaŋ miira kↄ wiaa nɛ a pima. Duu níi kↄ, u jaŋ leŋ la hilimi a chemu.
53002002	Ŋii wiaa, ma sí leŋe di ma tuↄbiinaa guu vugimɛ koo di ma bↄyɛ joŋ di nuu nɛ si ari tapulii-la Yesu si jaŋ kↄ yie nɛ. Ŋ bi pↄↄ nuu jaŋ lii ma tuↄŋ a bul di Wia Diŋ-zↄŋ-la bula pu ari Yesu kↄ nɛ, koo nuu síi bul Wia wiaa ma jaŋ wuo bul ŋii pima, koo niaa jaŋ nyia wiaa bul ari la nɛ ŋmuŋsa pima ari Yesu kↄ nɛ.
53002003	Ma sí leŋe di nuu-kala nyisɛma woŋbii kala lɛ. Tapulii-la bi jaŋ yi, see di niaa sisii a ŋaa taawɛi a via Wia. Ŋii hariŋ lɛ ni-bↄŋŋↄↄ kuoro, nii-la Wia si jaŋ joŋo hɛ nyiniŋ lɛ, jaŋ kɛŋ u titia kaa dagɛma. U nɛ ŋaa nii-la si lii Wia hariŋ a kɛŋ u titia a kaa yuga kii Wia ari kuŋ-kala nuhuobiine síi chuↄlu. U jaŋ juu hↄŋ Wia-dia tuↄŋ a bul ari u nɛ ŋaa Wia.
53002005	Ma bi liise yi ari mi si kↄ ma teeŋ, mi bul wiaa deeŋba pimaa?
53002006	Wii nɛ tii ni-bↄŋŋↄↄ kuoru-la ha bi kↄ. Ma jiŋ wii-la si tii nɛ. Ama di bua-la nɛ yie, ni-bↄŋŋↄↄ kuoru-la jaŋ kↄ.
53002007	Niaa paala ŋiŋaa taawɛi nɛ aa via Wia, ama ba bi ŋii ŋaa niaa nina. Nuu nɛ hɛ dimɛ a kaa bil. Nii-la si kɛŋ wialiŋ bil di ba sí ŋaa, see di u surisa a pi woŋbiiŋ,
53002008	ka di ni-bↄŋŋↄↄ kuoru-la-na kↄ. Bua-la lɛ la Tiina Yesu jaŋ miira kↄ ari u tula, a puusɛ u niiŋ peliŋ a kpu wu-bↄŋŋↄↄ kuoru-la. U tula-la jaŋ nyagɛ wu-bↄŋŋↄↄ kuoru-la a ŋmuurɛ.
53002009	Ni-bↄŋŋↄↄ kuoro jaŋ kɛŋ Sitaani doluŋ a kↄ. U jaŋ nyisɛ niaa ari wu-magilaa ari wu-kpuŋkperisiŋ.
53002010	U jaŋ kɛŋ wu-bↄŋ-na kala kaa kↄ a nyisɛ nialiŋ si jaŋ lɛl, bɛɛ wiaa ba via di ba cho wutitii nɛ di Wia laaba ta.
53002011	Ba si via wutitii-la ŋii, Wia piba woŋbiiŋ nɛ di ba tuto wu-nyiariŋ hariŋ.
53002012	Nii-la kala si bi wutitii-la cho aŋ cho wu-bↄŋŋↄↄ, Wia jaŋ dii u sariya a joŋ cheeriŋ pu a leŋ duu suu.
53002013	La naaŋbiiriŋ, la yie lↄllɛ Wia pipima bua-na kala lɛ, ma nialiŋ la Tiina Yesu si cho. Buŋbuŋ kala nɛ Wia liisɛma duu laama ta. Wia to u Diŋ-zↄŋ-la doluŋ lɛ duu leŋ di ma ŋaa tuↄ-pul timma a tiŋ ma si laa wutitii-la dii wiaa.
53002014	Wia wu-zↄmↄ-la la si bula pima, Wia tou lɛ nɛ a yirɛma. Wia yirɛma di ma ku to kɛŋ la Tiina Yesu Kirisito tula-la nɛ.
53002015	Ŋii wiaa mi naaŋbiiriŋ, má chiŋ wutitii-la lɛ la si dagɛma ari wialiŋ la si ŋmuŋsa pima.
53002016	La Tiina Yesu Kirisito ari la Nyimma Wia lahↄrimↄ lɛ, u chola a wuo ŋaa la tuↄŋ piŋ di-bala aa mu wuu, di la wuo yiyiɛlɛ ku-zↄŋŋↄↄ.
53002017	Laa sulu duu leŋ di ma nyuŋ nyaasɛ, a pima doluŋ di ma ŋiŋaa wu-zↄŋŋↄↄ aa bul wu-zↄmↄ-la maa.
53003001	Mi naaŋbiiriŋ, wialiŋ mi síi chɛ di mi bul u didɛriŋ nɛ ŋla: Má chuↄlɛ Wia pila di la Tiina niiŋ wiaa wuo teeli lee-na kala a laa yiriŋ, ari u si laa yiriŋ ŋii ma teeŋ.
53003002	Má bira chuↄlɛ Wia a pipila, di Wia wuo liisɛla ni-bↄŋŋↄↄ nisiŋ lɛ, bɛɛ wiaa niaa kala dee bi Wia niiŋ wialiŋ laa dii.
53003003	Ama la Tiina Yesu kɛŋ zile. U jaŋ pima doluŋ a liisɛma Sitaani nisiŋ lɛ.
53003004	La Tiina Wia leŋe la ŋaama yarida, la saa laa dii ari wialiŋ la si bula pima, maa ŋaaba nɛ. La bira laa dii ari ma jaŋ kɛŋ ŋii naaŋ lɛ aa mu.
53003005	Mii sul la Tiina Wia duu leŋ di ma wuo jiŋ ma tuↄŋ lɛ ari u choma woruŋ. Mii sulu duu leŋ di ma wuo kɛŋ kenyiri Kirisito doluŋ lɛ.
53003006	Mi naaŋbiiriŋ, la Tiina Yesu Kirisito doluŋ lɛ, la bula pipima di ma liisɛ ma titia nialiŋ si hɛ ma tuↄŋ a kɛŋ yariwiiŋ lɛ, nialiŋ si bi wialiŋ la si bula pima ka to.
53003007	Ma titia jima ari u maga di ma ŋaa wialiŋ titia la síi ŋaa. La si kↄ ma teeŋ, la fa bi yariwiiŋ kɛnɛ.
53003008	La fa bi nuu-kala kudiilee die di la bi tiina time. La tima nɛ woruŋ siifiɛsiŋ, a na hɛɛŋ wiihɛyɛ ari titaŋiŋ kala di la wuo nina la ku-chɛɛlɛɛ, di la sí hↄnↄ gbɛrɛ ma kuŋ-kala aa chɛ kiaa ma teeŋ.
53003009	La si ŋaa ŋii, u bi naga ari la bi woŋbiiŋ kɛnɛ di la laa kiaa ma teeŋ nɛ. Ama la faasa tiŋ ŋii di ma wuo to la naa-buasuŋ nɛ.
53003010	La fa si hɛ ma teeŋ, la bula pima di nuu-kala nɛ bi tiŋtiŋŋaa ka tiŋ, u bi maga duu dii kudiilee.
53003011	La nia ari yariwii tiŋŋaa hɛ ma tuↄŋ. Ba bi tiŋtimii ka tiŋ, see di ba joŋ ba niiŋ hɛ niaa wiaa lɛ.
53003012	La Tiina Yesu Kirisito doluŋ lɛ la bula pi niaa deeŋba aa kpurisɛ ba digilaa nɛ di ba kɛŋ ba titia woruŋ a tiŋ tiŋtiŋŋaa a wuo na ba titia kudiilee didii.
53003013	Ama la naaŋbiiriŋ, ma sí lↄl wu-zↄŋŋↄↄ ŋaaniŋ lɛ.
53003014	Di nuu nɛ hɛ ma tuↄŋ a bi wialiŋ la si bula pima teniŋ deeŋ tuↄŋ ka to, má jiŋ u tiina a liisɛ ma titia u lɛ, a leŋ di hiisiŋ kɛnu.
53003015	Ma sí wiaa ŋiŋaau lɛ ari u ŋaa diŋdↄŋ nɛ. Ama má leŋ ari u ŋaa ma naaŋbii nɛ aŋ kpurisɛ u digilaa.
53003016	Laa sul la Tiina Kirisito, nii-la si kɛŋ yarifiɛlaa, duu pima yarifiɛla-la bua-na kala lɛ. La Tiina Kirisito pɛ ma kala lɛ.
53003017	Mi-na Pↄↄl titia nɛ ŋmuŋsɛ ari mi nisiŋ aa chuↄlɛma. Mi vɛnɛɛ ŋaa ŋii mi tenniŋ kala lɛ, a dagɛ ŋii ari mi nɛ ŋmuŋsɛ teniŋ deeŋ. Ŋla nɛ mi yie ŋmuŋsɛ teŋ-la lɛ. Mii chuↄlɛma.
53003018	La Tiina Yesu Kirisito lahↄrimↄ lɛ, ma jaŋ hↄŋ ari yarifiɛlaa.
54001001	Mi-na Pↄↄl nɛ ŋmuŋsɛ teniŋ deeŋ. La Tiina Wia ari Kirisito Yesu tuↄtↄruŋ lɛ nɛ ba liisɛmi di mi ŋaa Kirisito Yesu naŋzↄↄ. Wia nɛ laala tita. Kirisito Yesu lɛ nɛ laa yiɛlɛ.
54001002	Mi ŋmuŋsɛ teniŋ deeŋ a pipi ŋ-na Timoti nɛ. A tiŋ ŋ si laa Kirisito wiaa dii lɛ, ŋ ŋaa mi bii-titii nɛ. La Nyimma Wia ari la Tiina Kirisito Yesu lahↄrimↄ lɛ, ba jaŋ fáŋ nennige a leŋ di ŋ hↄŋ ari yarifiɛlaa.
54001003	Bua-la lɛ la fa si hɛ Ɛfɛsis lɛ, mi bula piŋ di ŋ hↄŋ dimɛ, aŋ ka di mi mu Masidoonia tiŋteeŋ. Mi bula piŋ di ŋ hↄŋ dimɛ a wuo pɛ Wia niaa lɛ. Niaa dↄŋsuŋ nɛ hɛ dimɛ aa nyisɛba. Ba bi wutitii joŋoo dagɛba. Mi bula piŋ di ŋ bula pi niaa deeŋba di ba leŋ ba wu-nyiari wialiŋ.
54001004	Mii chɛ di mi bira bula piŋ di ŋ bula piba di ba sí ba suŋsↄgulↄ-la joŋo hɛ ba nyuŋ lɛ, aŋ sí ba naabalimaba doho niaa wiaa si duomo ŋii diisu. Wiaa deeŋba yie ŋaa niaa kɛŋ nii-doluŋ nɛ. Nii-doluŋ ma bi jaŋ pɛba lɛ di ba ŋaa Wia yarida a laa wii-la dii u síi chɛ duu ŋaa pi u niaa.
54001005	Mi bul ŋii piŋ di ŋ bula piba di ba cho ba dↄŋsuŋ tiŋŋaa ari tuↄ-pula, a leŋ di ba tuↄbiinaa chesi, a bira leŋ di ba yarida wasa dol woruŋ.
54001006	Niaa dↄŋsuŋ via wiaa deeŋba nɛ aŋ miiraa bul wu-yaayasiŋ.
54001007	Moosis fa ŋmuŋsɛ wialiŋ bil di niaa tuto nɛ. Niaa deeŋba fa cho di ba dagɛ wiaa deeŋba a pi niaa, ama ba titia bi wialiŋ ba si ŋmuŋsa bubuↄŋ jiŋ. Ba bi wialiŋ ma ba síi bul chaasa jiŋ.
54001008	La jima ari wialiŋ Moosis si ŋmuŋsa bil di niaa tuto, ba zↄmↄ nɛ, di niaa kɛŋba kaa titiŋ ari ba si dagɛ ŋii.
54001009	U bira maga di la jiŋ ari wialiŋ Moosis fa si ŋmuŋsa bil di niaa tuto, u bi ŋmuŋsa pi tuↄ-pul tiŋŋaa. Ama ba ŋmuŋsa pi nialiŋ síi chei Wia niiŋ wu-bulaa nɛ. U bira ŋmuŋsa pi ni-bↄŋŋↄↄ, ari nialiŋ si bi Wia ka fá, ari haachɛ diiree, ari nialiŋ si bi Wia ka to, ari nialiŋ síi kpu ba nyimmaba ari ba naaŋba, ari ni-kpuuraa.
54001010	Ba bira ŋmuŋsɛ wiaa deeŋba a pi ba-liiliŋ ari ha-liiliŋ nɛ, ari baala-la si gↄllↄ tuu ba dↄŋↄba bubuↄ-niiree, ari nialiŋ si gↄllↄ paa niaa biiriŋ a kaa faa lɛl. Ba bira ŋmuŋsɛ wiaa deeŋba a pi wu-nyiaraa ari daŋsia wu-nyiaraa, ari nialiŋ si bi Wia woŋbii-titii-la ka to.
54001011	Wialiŋ mi si dagɛma lii Wia wu-zↄmↄ-la tuↄŋ nɛ, u si joŋo pimi di mi bula pima. Wia nɛ kɛŋ yiriŋ dunia lɛ.
54001012	Mii lↄllɛ la Tiina Kirisito Yesu, bɛɛ wiaa u nɛ bene di mi maga di mi bul u niiŋ wiaa pi niaa. Ŋii nɛ tii u liisɛmi di mi tima pu. U nɛ pimi doluŋ di mi wuo titiŋ tiŋtimiŋ deeŋ.
54001013	Buŋbuŋ kala nɛ paala mi bul wu-bↄŋŋↄↄ u lɛ a to naasiŋ tutuusu maa. Ka Kirisito ha fámi nennige a liisɛmi di mi timaa pu. Bua-la kala lɛ mi fa síi ŋaa ŋii, mi fa bi jiŋ wii-la mi síi ŋaa. Mi fa bi u wiaa laa dii maa. Ŋii nɛ tii mi faa ŋaa ŋii.
54001014	Aŋ ka la Tiina Wia ha pɛmi lɛ kiŋkɛŋ kiŋkɛŋ a leŋ mi ŋaa Kirisito Yesu yarida, aŋ pɛ chou.
54001015	Mii chɛ di mi bul wiiŋ nɛ pima. U ŋaa wutitii nɛ. U saa maga di nuu-kala jiŋ wii-la. U nɛ ŋla: Kirisito Yesu ku tuu dunia nɛ duu laa haachɛ diiree ta. Mi nɛ saa paala ŋaa ba tuↄŋ ni-bↄmuŋ.
54001016	Aŋ ka Kirisito Yesu ha fámi nennige, mi-na nii-la si chaasa ŋaa wu-bↄŋŋↄↄ a kii nuu-kala. U ŋaa ŋii a tomi lɛ a dagɛ niaa ŋii u si kɛŋ kenyiri. Ŋii lɛ nɛ niaa dↄŋsuŋ jaŋ to u hariŋ a laa u wiaa dii, a kɛŋ miisi-la si bi dɛrɛ.
54001017	Má leŋ di la dɛnnɛ la Nyimma Wia aŋ pɛ zilu a kaa mu wuu. U nɛ nii-la si dii kuoruŋ a kaa mu deeŋ deeŋ. U-na bi suu. Niaa ma buu ka na. U duŋduŋa nɛ ŋaa Wia. Ami.
54001018	Timoti, mi bii, mii chɛ di mi bul wii nɛ a piŋ. Nialiŋ síi bul wiaa, Wia Diŋ-zↄŋ-la doluŋ lɛ fa bul wiaa a tigɛŋ lɛ. Sí wialiŋ yu. Ŋ nagɛ laali-yuoru nɛ. Leŋ di wialiŋ ŋaa ŋ laali-yuori kiaa, di ŋ kaa wuo yuo laaliŋ woruŋ.
54001019	Di ŋ níi yuo laal-la, chiŋ ŋ yarida naaŋ lɛ a leŋ di ŋ tuↄbiinaa chesi. Niaa dↄŋsuŋ bira bi ba tuↄbiinaa lɛɛ to, ŋii nɛ tii ba joŋ ba yarida ta.
54001020	Haminiiyas ari Alɛkizaŋda ma hɛ niaa deeŋba tuↄŋ nɛ. Ŋii nɛ mi joŋba hɛ Sitaani nisiŋ lɛ duu dↄgisɛba, di ba gunnɛ wu-jimiŋ, di ba bira sí Wia joŋŋoo tuusu.
54002001	Siifiaŋ wii nɛ mii chɛ di mi laa sipaaŋ bula pima. U nɛ ŋla: Má chuↄlɛ Wia aŋ pɛ susulu duu pima kialiŋ ma síi chɛ. Má chuↄlɛ Wia a pipi ma dↄŋsuŋ tiŋŋaa maa, aŋ pɛ lulↄllu. Má bira chuↄlɛ Wia a pipi nuu-kala.
54002002	Má chuↄlɛ Wia pipi kuoroo ari nialiŋ si kɛŋ doluŋ ma lɛ, di la wuo hↄŋ sↄm ari yarifiɛlaa, a wuo tuto Wia a ŋiŋaa wialiŋ kala síi to Wia woŋbiiŋ.
54002003	U ŋii zↄmↄ nɛ a tutↄrɛ la Laataara Wia tuↄŋ.
54002004	U cho duu laa nuu-kala ta nɛ di ba wuo jiŋ wutitii-la si lii u teeŋ.
54002005	U saa maga di nuu-kala jiŋ ari Wia ŋaa Wii-bala nɛ. Ni-bala nɛ hɛ Wia ari nuhuobiine pɛgɛ duu kɛŋba kaa hɛ dↄŋↄ lɛ. Nii-la nɛ ŋaa Kirisito Yesu. U titia ku ŋaa nuhuobiiŋ nɛ.
54002006	U joŋ u miisiŋ yↄↄ suuŋ duu laa nuu-kala ta. U nɛ dagɛla ŋii ari bua-la yie nɛ, di Wia laa nuu-kala ta.
54002007	Ŋii nɛ tii Wia liisɛmi di mi ŋaa u naŋzↄↄ a wuo heele bul wiaa deeŋba a pi nialiŋ si bi J_uu tiŋŋaa ŋaa, aŋ pɛ dagɛba di ba laa wialiŋ dii a jiŋ wutitii. (Wutitii nɛ mii bul, mi bi wiaa nyia.)
54002008	Di ma nɛ ku hilimi lee-na kala di ma chuↄlɛ Wia, mii chɛ di baalaa nɛ chuchuↄlɛ Wia, baala-la si joŋ ba titia a pi Wia a bi disinniŋ kɛnɛ, di ba nɛ kɛŋ ba nisaa jee a chuↄlɛ Wia. Di ba níi chuↄlɛ Wia, u bi maga di ba nina baaniŋ. U bi maga di ba bibiinɛ yuosuŋ wiaa maa.
54002009	Mii chɛ di haalaa ma fiɛlɛ ba siaa aŋ pɛ kɛŋ wu-jimiŋ ŋii ba síi laalɛ ba gɛnniŋ lɛ. Gɛnni-la ba si jaŋ laalɛ di niaa bibagisɛ ba yaraa, ma síba laalu. Ma sí leŋe di niaa to ba nyusuŋ vↄↄnuŋ lɛ aa bagisɛma, koo ma sí sɛlimɛ digiliŋkpɛŋsiŋ ari baŋzaliba-la síi tul hɛ di niaa bibagisɛma.
54002010	Ama má leŋ di niaa bibagisɛ haalaa a tiŋ ba wu-zↄmↄ-la lɛ. Ŋii jaŋ dagɛ ari baa to Wia nɛ.
54002011	Haalaa maga di ba fiɛla hↄŋ nɛ a gugunnɛ Wia wiaa, a kɛŋ ba titia muuri, a tuto nialiŋ si kɛŋ doluŋ ba lɛ hariŋ.
54002012	Mi bi haalaa woŋbiiŋ pa di ba didagɛ baalaa, koo di ba kɛŋ baalaa doluŋ a bibeŋba. U maga di ba hↄŋ sↄm nɛ.
54002013	Wii-la si tii nɛ ŋla: Wia fa laa sipaaŋ ta Adam nɛ aŋ-na ta Hawa.
54002014	Sitaani ma bi Adam nyisa. Hawa nɛ u nyisɛ u juu haachɛ lɛ a chei Wia niiŋ wiaa u si bula piba.
54002015	Ari ŋii kala haala-la si jaŋ na hɛɛŋ biiriŋ lulluŋ lɛ, Wia jaŋ pɛba lɛ. Ama u maga di ba laa Wia wiaa dii a cho niaa, aa ŋaa wialiŋ síi tↄrɛ Wia tuↄŋ, a leŋ di ba siaa fiɛlɛ.
54003001	Mi biraa chɛ di mi bul wiiŋ nɛ a piŋ. Wiiŋ deeŋ ŋaa wutitii nɛ. U maga di niaa sɛi wii-la. Di nuu nɛ fiɛsɛ sii aa chɛ duu ku ŋaa Wia niaa kuhiaŋ, tiŋtiŋ-fiaŋ nɛ u chichɛ ŋii.
54003002	Ŋii wiaa di nuu nɛ ŋaa Wia niaa kuhiaŋ, u tiina maga duu leŋ di u wu-ŋaalaa kala zↄŋ nɛ, di niaa sí u yiriŋ wuo chei. U maga duu jaa ha-bala duŋduŋ nɛ. U maga di u siaa fiɛlɛ. Uu wuo kɛŋ u titia woruŋ di niaa pupu jirima. U bira maga duu wuo laa nuhuↄraa ma bibil u dia lɛ a wuo didagɛ Wia niaa woruŋ.
54003003	U bi maga duu ŋaa si-nyuaru, a sí baaŋ tiina ma ŋaa. Ama u maga duu ŋaa ni-chim-chim nɛ a sí yuosu hɛɛru ma ŋaa. U bira bi maga duu cho moribiee kiŋkɛŋ.
54003004	U maga di u wuo beŋ u dia niaa nyuŋ woruŋ nɛ. Bira, u maga duu wuo leŋ di u haŋbiisiŋ tuto u niiŋ a zizilu wii-kala lɛ,
54003005	bɛɛ wiaa di nuu nɛ bi u dia niaa nyuŋ wuo bibeŋ, u bi nialiŋ si laa Yesu wiaa dii aa hilimi nyuŋ ma wuo beŋ.
54003006	Di nuu nɛ ha bi Yesu wiaa laa dii a dieni, u bi maga di u tiina ku ŋaa Wia niaa kuhiaŋ. Di u tiina nɛ ku ŋaa nialiŋ si laa Yesu wiaa dii aa hilimi kuhiaŋ, u jaŋ dagɛ u titia. Duu nɛ ŋaa ŋii, u jaŋ tel ari Sitaani si tele ŋii.
54003007	Wia niaa kuhiaŋ maga duu ŋaa ni-zↄŋ nɛ nialiŋ si bi Wia ka chuↄlɛ teeŋ. Di ŋii dee niaa jaŋ wuo chei u yiriŋ, di Sitaani to ŋii lɛ a bɛrɛ kɛnu.
54003008	Nialiŋ síi pɛ Wia niaa kuhiasiŋ ma lɛ, ba maga di ba ma kɛŋ mɛli-zↄŋ nɛ, a sí nii-sima kɛŋ a nyinyisɛ niaa. U bi maga di ba faasa nyua siniŋ koo di ba cho moribiee kiŋkɛŋ.
54003009	U maga di ba kɛŋ tuↄbiiŋ-zↄŋŋↄↄ a laa Wia niiŋ wiaa dii. Wialiŋ fa faa nɛ. Lɛɛlɛ Wia joŋo dagɛla.
54003010	U bira maga di Wia niaa nɛ laa sipaaŋ a beŋ nialiŋ síi chɛ di ba pɛ Wia niaa kuhiasiŋ lɛ, a na di ba maga koo di ba bi maga di ba tiŋ tiŋtiŋŋaa deeŋba. Di ba maga, má leŋ di Wia niaa tuↄsɛba di ba pɛ Wia niaa kuhiasiŋ lɛ.
54003011	Haalaa maa síi pɛ Wia niaa kuhiasiŋ lɛ, u maga di ba kɛŋ mɛli-zↄŋ nɛ a sí niaa hariŋ ma gigaa. U maga di ba fiɛlɛ ba siaa a pɛ kɛŋ wutitii wii-na kala ba síi ŋaa lɛ.
54003012	Baalaa síi pɛ Wia niaa kuhiasiŋ lɛ, u maga di ba jaa ha-bala-bala nɛ. U maga di ba wuo bibeŋ ba haŋbiisiŋ ari ba dia niaa kala nyuŋ nɛ woruŋ.
54003013	Di nialiŋ síi pɛ Wia niaa kuhiasiŋ lɛ níi tiŋ ba tiŋtiŋŋaa woruŋ, niaa jaŋ zizilba. Ba jaŋ wuo kɛŋ nyu-duoŋ a bul wialiŋ ba si laa dii a tigɛ Kirisito Yesu lɛ.
54003014	Mii chɛ di mi ku nama nɛ lɛɛlɛ. Ama mi bi jiŋ di mi jaŋ dieni koo di mi bi jaŋ dieni aŋ-na kↄ. Ŋii wiaa, mi ŋmuŋsɛ teniŋ deeŋ pipima
54003015	di ma jiŋ ari Wia niaa mɛlɛ si maga duu nagɛ ŋii. Wia niaa nɛ ŋaa nialiŋ si laa u wiaa dii aa hilimi. Wia-la si weye nɛ tiiba. Ba chiŋ wutitii-la lɛ Wia si dagɛba nɛ.
54003016	Wutitii-la Wia si dagɛla sɛnɛ ŋaa wu-bal nɛ. Wii-chuↄl-la la síi to fa fáa nɛ. Lɛɛlɛ Wia nɛ joŋo dagɛla. U nɛ ŋla: Wia birimɛ nuhuobiine nɛ a ku tuu dunia. Wia Diŋ-zↄŋ-la ma dagɛ duu ŋaa Tuↄ-pul Tiina nɛ. Wia tiŋdaaraa ma nau. Niaa bul u wiaa dunia sɛmɛ-na kala lɛ. Dunia niaa laa u wiaa dii nɛ, aŋ ka Wia joŋu kaa jil Wia-jaŋ. U si kɛnu kaa jil Wia-jaŋ, u laa yiriŋ nɛ.
54004001	Wia Diŋ-zↄŋ-la paala chaasa bul ari bua-la jaŋ yi di niaa dↄŋsuŋ joŋ ba yarida ta. Ba jaŋ to ni-bↄŋŋↄↄ síi nyisɛ niaa, a bira to wialiŋ Sitaani síi dagu.
54004002	Ba fugo didagɛ Wia wiaa nɛ, ama ba ŋaa wu-nyiaraa nɛ. Ba tuↄbiinaa lↄrↄ nɛ kiŋkɛŋ kiŋkɛŋ.
54004003	Ni-yiriba-la yie dagɛ ari u bi maga di niaa jijaa haalaa, a bira kikisɛ kudiilee dↄŋsuŋ maa ari namii-yiriba. Ama Wia nɛ ta namia ari kudiilee deeŋba di niaa didii. Nialiŋ si laa Yesu wiaa dii a jiŋ wutitii, ba jaŋ wuo diiba. Ama Wia si pɛba lɛ ŋii ba na kudiile-la, u maga di ba laa sipaaŋ a lↄllu nɛ aŋ-na dii.
54004004	Kuŋ-na kala Wia si ta zↄmↄ nɛ, u bi maga di niaa kikisɛba. U maga di la lↄllɛ Wia nɛ aŋ-na dii kialiŋ kala. Wia teeŋ ba zↄmↄ nɛ,
54004005	bɛɛ wiaa Wia teniŋ tuↄŋ ba bula ari kudiile-la zↄmↄ nɛ. La si chuↄlɛ Wia ŋii aŋ-na dii kudiile-la, ba bi disinniŋ kɛnɛ Wia teeŋ.
54004006	Di ŋ nɛ joŋ wiaa deeŋba a dagɛ ŋ dↄŋsuŋ tiŋŋaa si laa Yesu wiaa dii, ŋ jaŋ wuo ŋaa Kirisito Yesu tiŋtinni-zↄŋ, ŋ jaŋ ŋaa nii-la si laa wialiŋ dii a joŋo hɛ ŋ nyuŋ lɛ, a kɛŋba kaa titiŋ bua-na kala lɛ. Wia niiŋ wialiŋ nɛ ŋaa wu-zↄmↄ-la la si dagiŋ. La laa dii, ŋ maa toba nɛ.
54004007	Ama pↄ di ŋ sí suŋsↄgulↄ-la si bi Wia woŋbiiŋ ka to gunnu. Viaba ta. Kɛŋ ŋ titia woruŋ, a gunnɛ wiaa a kɛŋ doluŋ Wia woŋbiiŋ lɛ.
54004008	Ŋ jaŋ wuo ŋaa wiaa mua di ŋ yaraa wuo kɛŋ doluŋ. Ama di ŋ nɛ to Wia woŋbiiŋ lɛ, wii-la jaŋ pɛŋ lɛ di ŋ na miisiŋ dunia deeŋ lɛ. Di ŋ nɛ suba maa, ŋ jaŋ kɛŋ miisi-la si bi dɛrɛ.
54004009	Wii-la mi si bula ŋaa wutitii nɛ. U maga di ŋ ma sɛi a laa wialiŋ dii nɛ.
54004010	Laa yiɛlɛ Wia-la si weye lɛ nɛ. Ŋii nɛ tii laa loo a faasaa tiŋ woruŋ. Wia nɛ ŋaa nuu-kala Laataara, a saa wasanyaŋ nialiŋ si laa u wiaa dii.
54004011	Chaasa bul wiaa deeŋba a pipi niaa di ba ŋiŋaa aŋ pɛ didagɛba wialiŋ maa.
54004012	Ŋ ŋaa haŋbie nɛ, ama sí leŋe di nuu-kala bee guguunuŋ. Leŋ di ŋ wu-ŋaalaa ŋaa di niaa na ari wialiŋ kala ŋ si bula ŋaa wutitii nɛ di baa to ŋ naa-buasuŋ. Leŋ di ba na di ŋ cho niaa. Leŋ di ba na di ŋ kɛŋ yarida a kɛŋ tuↄ-pula maa.
54004013	Má hilimi a kikarimɛ Wia wiaa a didagɛ ba bubuↄsaa maa, aŋ pɛ bubul Wia wiaa pipi niaa, aŋ ka di mi-na kↄ.
54004014	Sí Wia Diŋ-zↄŋ-la ku-la via, ku-la u si joŋo dii zile ŋ lɛ. Nialiŋ si laa Wia wiaa dii, kuhiasiŋ nɛ joŋ ba nisaa a daŋ-ŋ lɛ ŋ laa ku-la. Nialiŋ síi bul wiaa, Wia Diŋ-zↄŋ-la doluŋ lɛ bul u wiaa piŋ nɛ.
54004015	U maga di ŋ ŋiŋaa wiaa deeŋba nɛ. Joŋ ŋ nyuŋ kala hɛba lɛ di nuu-kala wuo na ŋ si hɛ doluŋ wialiŋ lɛ a mu sipaaŋ ŋii.
54004016	Pↄ ŋ titia lɛ a to wialiŋ síi to Wia woŋbiiŋ, a dagɛ niaa maa di baa ŋaa ŋii. Di ŋ níi ŋaa ŋii, ŋ jaŋ laa ŋ titia ta ari nialiŋ síi jegilee nii wialiŋ ŋ síi bul.
54005001	Sí nii-la si ŋaa nihiaŋ lɛ kpia, ama chaasa bul wiaa pu, a zilu ari u si ŋaa ŋ nyimma dↄŋↄ tiina ŋii. Bul wiaa a pi baala-la ŋ si hia ari ba si ŋaa ŋ ŋaanaa dↄŋsuŋ tiŋŋaa.
54005002	Bira bul wiaa a pi ha-nihiasiŋ ari ba si ŋaa ŋ naaŋba, a bira bul wiaa a pi haŋtolibiisiŋ maa ari ba si ŋaa ŋ dihaalaa. Di ŋ nɛ ŋaa ŋii, pↄ ŋ sí disinniŋ kɛŋ.
54005003	Yo-haalaa si bi niaa kɛnɛ di ba bibeŋba, zizilba a pipɛba lɛ.
54005004	Ama di yo-haal-la nɛ kɛŋ biiriŋ koo nihee, u maga di ba laa sipaaŋ ŋaa wii-la Wia si si di ba ŋaa nɛ ba dia niaa teeŋ a wuo t_iŋ ba niaa ari ba naabalimaba chimiŋ, bɛɛ wiaa ŋii níi tↄrɛ Wia tuↄŋ.
54005005	Haal-la si chaasa ŋaa yo-haal-titii a bi nuu-kala kɛnɛ duu benu, u nɛ joŋ u yiɛlaa kala a hɛ Wia lɛ aa sul Wia duu pɛu lɛ bua-na kala lɛ, titaŋiŋ ari wiihɛyɛ kala.
54005006	Ama yo-haal-la síi to u titia tuↄtↄrɛ wu-ŋaalaa lɛ, u-na paala nagɛ u suba nɛ aŋ wei, Wia teeŋ u bi miisiŋ kɛnɛ.
54005007	Chaasa bul wiaa deeŋba a pi Wia niaa, di ba sí wu-cheeli kala kɛŋ niaa teeŋ.
54005008	Di nuu-kala nɛ bi u naaŋbiiriŋ nyuŋ beŋ a wasanyaŋ u dia niaa titia, u yarida ŋaa pɛi nɛ. Nii-la si bi Yesu wiaa laa dii aŋ bibeŋ u naaŋbiiriŋ nyuŋ, u nɛ kpia tiina.
54005009	Sí yo-haal kala yiriŋ ŋmuŋsa hɛ yo-haala-la tuↄŋ, see u tiina yi jisiŋ mahiŋ batori. U tiina maga duu jaa ba-bala duŋduŋ nɛ.
54005010	U maga di u wu-ŋaalaa ma zↄŋ, ka niaa zizilu ari ŋii u si diɛsɛ u biiriŋ, a kikɛŋ nuhuↄraa woruŋ u dia lɛ, aa huↄrɛ Wia niaa woruŋ u dia lɛ, aa pɛ nialiŋ si juu wahala lɛ, a joŋ u titia hɛ wu-zↄŋŋↄↄ ŋaaniŋ lɛ.
54005011	Ama sí yo-haala-la si ŋaa haŋtolibiisiŋ yiriŋ ŋmuŋsa hɛ yo-haala-la tuↄŋ. Di ba níi tiŋ Kirisito tiŋtiŋŋaa aŋ joŋ hariŋ yia Kirisito, aa chɛ ba ŋaa ba titia tuↄtↄrɛ wu-ŋaalaa, baa chɛ di ba jaa balaba nɛ.
54005012	Di ba nɛ ŋaa ŋii, ba via wii-la ba fa si laa sipaaŋ bul di ba jaŋ ŋaa pi Kirisito nɛ. Di ba nɛ ŋaa ŋii, Wia jaŋ dↄgisɛba.
54005013	Ŋii duŋduŋ ma dee. Ba bira bi sɛi di ba tiŋ tiŋtiŋŋaa aŋ gↄllↄ tuto di-niiriŋ. Di-bↄmuŋ nɛ, ba yie gigaa niaa hariŋ a joŋ ba niiŋ hihɛ niaa wiaa lɛ a bul wialiŋ si bi maga di ba bul.
54005014	Ŋii wiaa, mi jaŋ bul di yo-haala-la si ŋaa haŋtolibiisiŋ, di ba jaa balaba a lulul biiriŋ a bibeŋba, a titiŋ ba dia tiŋtiŋŋaa. Di ba nɛ ŋaa ŋii, la diŋdↄmↄ Sitaani bi jaŋ wuo na woŋbiiŋ a bul wu-bↄŋ kala a tigɛla lɛ.
54005015	Yo-haŋtolibiisiŋ dↄŋsuŋ paala via Kirisito nɛ aŋ miira tuto Sitaani. Ŋii nɛ tii mi bul ŋii.
54005016	Ama haal-na kala si laa Yesu wiaa dii, di yo-haalaa nɛ hɛ u dia niaa tuↄŋ, u maga duu beŋ ba nyuŋ nɛ. U bi maga duu joŋba pi nialiŋ si laa Yesu wiaa dii aa hilimi di ba bibeŋba. Nialiŋ si laa Yesu wiaa dii aa hilimi, ba maga di ba bibeŋ yo-haala-la si bi niaa kɛnɛ di ba bibeŋba nɛ.
54005017	Wia niaa nihiasi-la síi tiŋ ba tiŋtiŋŋaa woruŋ, u maga di nialiŋ si laa Yesu wiaa dii aa hilimi zizilba nɛ. U bira maga di ba zizil ba tuↄŋ nialiŋ si faasa bul Wia wiaa aŋ pɛ didagɛ niaa lɛ,
54005018	bɛɛ wiaa ba bula ŋla nɛ Wia teniŋ tuↄŋ. Ba si, Di nɛɛŋ níi ŋmoo miaa piŋ, u bi maga di ŋ vↄↄ u niiŋ tↄ duu sí dii. Ba bira ŋmuŋsa ari tiŋtinna maga duu laa u time nɛ.
54005019	Di nuu nɛ joŋ cheeriŋ a pi nialiŋ si laa Yesu wiaa dii aa hilimi ba kuhiasiŋ, sí jegile nii tiina teeŋ, see di niaa balia koo batori ŋaa wii-la daŋsia.
54005020	Wia niaa nihiasiŋ kala saa síi ŋaa haachɛ, bul ba teeŋ nialiŋ si laa Yesu wiaa dii aa hilimi sipaaŋ. Di ŋ ŋaa ŋii, fawulluŋ jaŋ kɛŋ ni-kaanaa.
54005021	Mi bul ŋii piŋ Wia ari Kirisito Yesu ari Wia tiŋdaaraa Wia si liisa sipaaŋ nɛ. Mii suluŋ ari siifiɛsiŋ di ŋ to wiaa deeŋba, a sí niaa kaa pↄrɛ wii-na kala ŋ síi ŋaa lɛ. Joŋba ba kala ŋaa ni-bala ŋ teeŋ.
54005022	Fiɛlɛ ŋ siaa a pↄ di ŋ sí pese liisɛ nuu a joŋ ŋ nisaa daŋu lɛ duu tiŋ Wia tiŋtiŋŋaa. Di tiina nɛ ŋaa haachɛ wii, ka ŋ liisu, ŋ ma jaŋ pɛ juu u haachɛ-la lɛ. Sí disinniŋ ŋaa wiiŋ deeŋ lɛ.
54005023	Bira sí liiŋ duŋduŋ nyua. Ama nyunyua siniŋ mua mua, a tiŋ ŋ luoruŋ si yie wiwii bua-na kala wiaa.
54005024	Di niaa dↄŋsuŋ nɛ ŋaa haachɛ, ba haachɛba yie ku lii pulumuŋ lima lima nɛ. Ba haachɛba-la saa jaŋ dagɛ ari ba jaŋ dii niaa deeŋba sariya. Ama di niaa dↄŋsuŋ nɛ ŋaa haachɛba, ŋ bi jaŋ jiŋ ba wiaa see tapulii-la ba si jaŋ dii ba sariya.
54005025	Ŋii titia nɛ di niaa dↄŋsuŋ nɛ ŋaa wu-zↄŋŋↄↄ, niaa yie naba lima lima. Niaa dↄŋsuŋ wu-zↄŋŋↄↄ ma yie faa nɛ. Ama chɛɛ dↄŋ nɛ ba jaŋ chaasa lii pulumuŋ tuↄŋ.
54006001	Nialiŋ kala si ŋaa yosuŋ, u maga di ba zizil nialiŋ si yↄↄba nɛ. U maga di ba ŋaa ŋii di nuu-kala sí woŋbiiŋ na a wuo bul wu-bↄŋ kala a mu tigɛ Wia yiriŋ lɛ, koo a mu tigɛ wialiŋ la síi dagɛma lɛ.
54006002	Yosu-la si kɛŋ nihiasiŋ ba laa Yesu wiaa dii, u bi maga di ba mimaasɛ ba tiŋŋaa a tiŋ ba kala si laa Yesu wiaa dii lɛ. U paala chaasa magɛ di ba tiŋ tiŋtiŋŋaa woruŋ nɛ a piba, bɛɛ wiaa nialiŋ si laa Yesu wiaa dii, ba nɛ yosu-la cho. Di ŋ níi dagɛ Wia wiaa, dagɛ wiaa deeŋba kala pi niaa, a chaasa bul wialiŋ kala a piba.
54006003	Nii-la kala si bi wutitiiba-la la Tiina Yesu Kirisito si bul daga aŋ dagɛ wu-tanii, wialiŋ si bi la Wii-chuↄluŋ woŋbiiŋ ka to,
54006004	u tiina kɛŋ u titia duu yugɛ nɛ, ari u jiŋ wiaa aŋ bi wii-kala jiŋ. U cho wu-kaa-lɛriŋ kiŋkɛŋ kiŋkɛŋ, a ŋiŋaa goŋ wialiŋ si bi siifiaŋ wiaa ŋaa lɛ. Ŋii jaŋ leŋ di nialiŋ síi jegile nii ba teeŋ, di ba kɛŋ yaribieriŋ. Ba yuyuo dↄŋↄ a tutuusɛ dↄŋↄ, a bibiinɛ wu-bↄŋŋↄↄ dↄŋↄ lɛ.
54006005	Niaa deeŋba nyuŋ bira bi tiŋ. Ŋii nɛ tii ba yie kɛŋ wiaa lilɛrɛ ŋii. Ba bira bi wutitii ma jiŋ. Ba biina ba jaŋ chuↄlɛ Wia nɛ a na moribiee.
54006006	Wutitii, di niaa nɛ chuↄlɛ Wia aŋ leŋ di ba tuↄŋ tↄrɛ kialiŋ ba si kɛnɛ nyuŋ, ŋii jaŋ wuo pɛba lɛ woruŋ,
54006007	bɛɛ wiaa la si kↄ dunia, la bi kuŋ-kala kaa kↄ. Ŋii wiaa, di la nɛ suba, la bira bi kuŋ-kala kaa lii dunia lɛ aa mu.
54006008	Di la nɛ kɛŋ kudiilee ari gɛnniŋ, u maga la leŋ di ba magɛla nɛ.
54006009	Ama nialiŋ si cho di ba kɛŋ kiaa dunia deeŋ lɛ, Sitaani yie nyisɛba hɛ bɛrɛ lɛ nɛ. Ba cho di baa to ba tuↄtↄrɛ wu-ŋaalaa lɛ nɛ, wiaa deeŋba jaŋ dↄgisɛba. Ba yie lɛrɛ niaa tuu tiŋteeŋ a chichei ba kala nɛ woruŋ.
54006010	Di niaa nɛ cho moribiee, wu-bↄŋ kala yie ŋiŋaaba lɛ nɛ. Moribiee chonuŋ nɛ ŋaa wu-bↄŋ kala naaluno. Niaa dↄŋsuŋ joŋ ba yarida ta nɛ a tiŋ ba si cho moribiee wiaa. Ba kɛŋ ba titia mu hɛ hɛɛŋ lɛ nɛ ŋii.
54006011	Ama ŋ-na si ŋaa Wia tiŋtinnu, sí wiaa deeŋba kala ŋaa. Leŋ di ŋ siiŋ fiɛsɛ di ŋ ŋiŋaa wialiŋ si ŋaa wutitiiba a tuto Wia woŋbiiŋ, a chiŋ ŋ yarida naaŋ lɛ, a cho niaa, a kɛŋ kenyiri, a kɛŋ ŋ titia muuri niaa sipaaŋ.
54006012	Hɛ doluŋ kiŋkɛŋ a faasa chiŋ ŋ yarida naaŋ lɛ, a nagɛ niaa si yie fá a kɛŋ dↄŋↄ kii ŋii. Hɛ doluŋ di ŋ wuo laa miisi-la si bi dɛrɛ. A tiŋ miisiŋ deeŋ wiaa nɛ Wia yiriŋ. Ŋii ma duŋduŋa dee. Ama bua-la lɛ ŋ si ku laa Yesu wiaa dii, a wuo bubul ŋii niaa sipaaŋ, ŋ chaasa bula piba di ŋ laa wialiŋ si ŋaa wutitii dii nɛ.
54006013	Mii suluŋ Wia sipaaŋ ari Kirisito Yesu ma sipaaŋ di ŋ to wialiŋ kala mi si bula piŋ. Wia nɛ joŋ miisiŋ a pi kuŋ-kala. Kirisito Yesu ma nɛ ŋaa nii-la fa si chiŋ u yarida naaŋ lɛ Pↄŋsↄs Paalit sipaaŋ, nii-la fa si chiŋ Rom kuori-baliŋ nyuŋ Judiya tiŋteeŋ lɛ, a wuo bul wutitii a pu.
54006014	Hɛ doluŋ aŋ to wiaa deeŋba ari tuↄ-bala, di niaa sí wuo joŋ cheeriŋ piŋ. Kɛŋ ŋii naaŋ lɛ a kaa mu yi tapulii-la la Tiina Yesu Kirisito si jaŋ miira kↄ.
54006015	Wia jaŋ leŋ duu kↄ bua-la lɛ u si bene duu maga duu kↄ. U duŋduŋa nɛ ŋaa Wii-baliŋ síi beŋ kuŋ-kala. U nɛ ŋaa kuori-baliŋ a kɛŋ kuoroo kala doluŋ. U nɛ kɛŋ doluŋ duu leŋ di nuu-kala tuↄŋ tↄrɛ.
54006016	U duŋduŋa nɛ bi suu. U hɛ puluŋ-bal tuↄŋ nɛ. Nuu-kala bi dimɛ wuo mu. Nuu-kala ha buu na, nuu ma kala saa buu wuo na. U maga di niaa kala zizilu nɛ. U nɛ kɛŋ doluŋ dunia lɛ a kaa mu wuu. Ami.
54006017	Bula pi nialiŋ si kɛŋ kiaa dunia deeŋ lɛ di ba sí bee guguunɛ nialiŋ si bi kuŋ kɛnɛ, a sí ba yiɛlaa kala joŋo hɛ kialiŋ lɛ, bɛɛ wiaa nuu-kala bi jaŋ wuo jiŋ u dia si jaŋ chiŋ ŋii. Ama u maga di baa yiɛlɛ kialiŋ si hɛ Wia teeŋ nɛ. U nɛ kɛŋ zile a joŋ kuŋ-kala a pila di la kaa ninii sima.
54006018	Bula pi nialiŋ si kɛŋ kiaa di ba wu-zↄŋŋↄↄ ma magɛ kialiŋ ba si kɛnɛ. Leŋ di ba kɛŋ zile a ŋaa siri di ba ŋaa kiaa pipi niaa, di ba kala ninii sima.
54006019	Ŋii nɛ ba jaŋ wuo ŋaa a chɛ kiaa a bil ba titia lɛ Wia-jaŋ lɛ di ba wuo na kialiŋ nyuuruŋ maachie. Ŋla nɛ ba jaŋ wuo laa miisi-la si ŋaa mii-titii.
54006020	Tↄↄ, Timoti, pↄ woruŋ a tiŋ ŋ tiŋtimii-la Wia si joŋo hɛ ŋ nisiŋ lɛ. Sí nialiŋ síi ŋaa goŋ lɛ pɛ, nialiŋ si bul wialiŋ si bi Wia woŋbiiŋ ka to a kɛŋba kaa lɛrɛ. Nialiŋ síi ŋaa ŋii yie nyia wiaa a biinɛ wu-jimii nɛ ŋii.
54006021	Niaa dↄŋsuŋ to wu-jimiŋ deeŋ lɛ nɛ a joŋ ba yarida ta. Wia lahↄrimↄ lɛ ma jaŋ hↄŋ ari yarifiɛlaa.
55001001	Mi-na Pↄↄl nɛ ŋmuŋsɛ teniŋ deeŋ. Mi ŋaa Yesu Kirisito naŋzↄↄ nɛ. La Tiina Wia tuↄtↄruŋ lɛ nɛ u liisɛmi di mi ŋaa u naŋzↄↄ. Wia bula pila di u to Yesu Kirisito lɛ nɛ a joŋ miisiŋ pila. U tiŋmi nɛ di mi bul miisiŋ deeŋ wiaa a pi niaa.
55001002	Mi ŋmuŋsɛ teniŋ deeŋ a pipi ŋ-na Timoti. Ŋ ŋaa mi bii-choolii nɛ. La Nyimma Wia ari la Tiina Yesu Kirisito lahↄrimↄ lɛ, ba jaŋ fáŋ nennige a leŋ di ŋ hↄŋ ari yarifiɛlaa.
55001003	Mii lↄllɛ Wia kiŋkɛŋ. Mi si tima pi Wia ŋii, mi tuↄbiinaa yie chesi nɛ. Ŋii titia nɛ mi doho niaa ma fa tima pipi Wia. Bua-na kala lɛ di mi níi chuↄlɛ Wia, mi yie liliisi ŋ wiaa nɛ.
55001004	Mi liise yi ari bua-la lɛ mi si sii ŋ teeŋ, ŋ faa yel nɛ. Ŋii nɛ tii mi cho di mi ku naŋ ari siifiɛsiŋ, di mi tuↄŋ faasa tↄrɛ woruŋ. Mi tuↄbiinaa yie hɛ ŋ teeŋ titaŋiŋ ari wiihɛyɛ kala nɛ.
55001005	Mi liise yi ŋii ŋ si laa Wia wiaa dii ari siifiɛsiŋ. Ŋ nahima Lowis ari ŋ naaŋ Yunis nɛ laa sipaaŋ laa Wia wiaa dii. Mi jima ari ŋ ma chiŋ ŋii lɛ nɛ.
55001006	Wia joŋ kuŋ nɛ a dii zile ŋ lɛ. U ŋaa ŋii nɛ bua-la lɛ mi si joŋ mi nisiŋ daŋ-ŋ lɛ. Mii liisiŋ di ŋ bira kɛŋ ku-la woruŋ.
55001007	Wia bi u Diŋ-zↄŋ-la joŋo hɛla lɛ di la fifá fawulluŋ, ama duu pɛla lɛ di la wuo kɛŋ doluŋ nɛ la miisiŋ lɛ, a bira cho niaa, a pɛ kɛŋ la titia woruŋ.
55001008	Di ŋ níi bul la Tiina Yesu wiaa pipi niaa, sí leŋe di hiisiŋ kɛniŋ a tiŋ Yesu wiaa. Bira sí leŋe di hiisiŋ kɛniŋ a tiŋ mi ma wiaa. Kirisito wiaa nɛ tii ba kɛŋmi tↄ dia. Ama sɛi di la kala na hɛɛŋ a tiŋ Yesu wu-zↄmↄ-la wiaa. Wia doluŋ si hɛŋ lɛ ŋii, ŋii nɛ tii ŋ wuo na hɛɛŋ ŋii.
55001009	Wia nɛ laala ta a yirɛla di la ŋaa u niaa. U bi naga di Wia to la wu-zↄŋŋↄↄ lɛ nɛ a laala ta. U titia tuↄtↄruŋ lɛ nɛ u fála nennige a laala ta. Yesu Kirisito lɛ nɛ u to a ŋaa ŋii pila. U jima ari u jaŋ ŋaa ŋii pila faafaa kala nɛ, ka dunia-na suomi.
55001010	Lɛɛlɛ la Laataara Kirisito Yesu sɛnɛ kↄ dunia. U si kↄ ŋii, la wuo na Wia zile wiaa si nagɛ ŋii nɛ. Kirisito si kↄ, u kpu suuŋ doluŋ kala nɛ. U bul wu-zↄmↄ-la pila a to ŋii lɛ dagɛla ari u nɛ pila miisiŋ, a bira dagɛla di la nɛ suba maa, la jaŋ bira sii a kɛŋ miisi-la si bi dɛrɛ.
55001011	Yesu wu-zↄmↄ-la wiaa nɛ tii Wia liisɛmi di mi ŋaa u naŋzↄↄ, a leŋ mi bul wiaa deeŋba a pipi niaa a didagɛba.
55001012	Mi síi bul ŋii leŋe mi nina hɛɛŋ nɛ. Ama hiisiŋ bimi kɛnɛ a tiŋ hɛɛ-la mi si na wiaa. Mi jiŋ nii-la mi síi to nɛ. Mi si joŋ mi titia hɛ u nisiŋ lɛ ŋii, mi laa dii ari u jaŋ wuo beŋmi woruŋ halii a kaa mu yi tapulii-la Kirisito Yesu si jaŋ miira kↄ.
55001013	Wialiŋ kala mi fa si dagiŋ, ba ŋaa wutitiiba nɛ. Chiŋ wialiŋ lɛ a tutoba. La di Kirisito Yesu si ŋaa kubala ŋii, hɛ doluŋ aŋ chiŋ ŋ yarida naaŋ lɛ, a cho niaa maa.
55001014	Wia Diŋ-zↄŋ-la hɛla lɛ nɛ. Wia joŋ wutitii hɛ ŋ nisiŋ lɛ nɛ. Beŋ wutitii-la u Diŋ-zↄŋ-la doluŋ lɛ.
55001015	Ŋ jima ari bua-la lɛ mi fa si hɛ Esia tiŋteeŋ lɛ niaa kala nɛ fa viami, Fijilas ari Hↄmↄjinis ma fa hɛ niaa deeŋba tuↄŋ nɛ.
55001016	Ama baal-la ba síi yirɛ Onisiifↄrↄs, u nɛ pɛmi lɛ woruŋ a ŋaa mi nyuŋ faasa nyaasɛ. Ba si kɛŋmi kaa tↄ dia ŋii, hiisiŋ fa buu kɛnɛ a tiŋ mi wiaa. La Tiina Wia jaŋ fáu nennige, ba di u dia niaa kala.
55001017	U si ku tuu Rom lɛ, lee-la ba si tↄmi dia, u suomo chichɛmi ari siifiɛsiŋ aŋ-na ku nami.
55001018	Wia jaŋ leŋ di la Tiina Kirisito fáu nennige sariya chɛ-diiliŋ. Ŋ ma jiŋ ŋii u si faasa pɛmi lɛ nɛ bua-la lɛ mi fa si hɛ Ɛfɛsis lɛ.
55002001	Ŋ-na mi bii Timoti, mii chɛ di ŋ kɛŋ doluŋ. Dol-la lii Kirisito Yesu teeŋ nɛ. U lahↄrimↄ wiaa nɛ tii ŋ kɛŋ doluŋ deeŋ.
55002002	Mi si bul Wia wiaa piŋ, niaa yuga nɛ a fa hɛ dimɛ a pɛ nii. Bul wiaa deeŋba ŋ si nia a pi nialiŋ si kɛŋ wutitii. Niaa deeŋba saa jaŋ bira wuo bul wialiŋ a pi ba dↄŋsuŋ tiŋŋaa maa.
55002003	Ŋ si ŋaa Kirisito Yesu laali-yuori-zↄmuŋ, ŋaa siri di la diŋ kala na hɛɛŋ.
55002004	Laali-yuoru kala si hɛ u tiŋtiŋŋaa lɛ a titiŋ, u yie chichɛ duu tiŋ ŋii di nii-la si joŋu tiŋtiŋŋaa lɛ, duu tuↄŋ tↄrɛ nɛ. Ŋii wiaa u yie bi chɛ duu tiŋ tiŋtimii dↄŋ kala a pɛ tiŋtimii-la u síi tiŋ lɛ.
55002005	Bira na fifaari-la síi fá, u bi jaŋ wuo fá a laa u time, see di u to wialiŋ ba si bile pi fifaaraa ba tuto lɛ.
55002006	Bira na ba-paari-la si faasa titiŋ nɛ maga duu laa sipaaŋ dii baga ku-falaa.
55002007	Bibiinɛ wiaa deeŋba mi síi bul. La Tiina Yesu jaŋ pɛŋ lɛ di ŋ wuo jiŋ wiaa deeŋba kala bubuↄŋ.
55002008	Joŋ Yesu Kirisito wiaa hɛ ŋ nyuŋ lɛ. U fa ŋaa Devit doho nuu nɛ. U si suba, u bira sii suuŋ lɛ nɛ. Wia wu-zↄmↄ-la mi si bula pima nɛ dagɛ wiaa deeŋba.
55002009	A tiŋ Yesu wu-zↄmↄ-la wiaa, mi na hɛɛŋ. Ba dↄgisɛmi a nagɛ mi ŋaa ni-bↄŋ nɛ. Ba kɛŋmi vↄↄ nɛ. Ama ba bi jaŋ wuo kɛŋ Wia niiŋ wiaa vↄↄ bil.
55002010	A tiŋ Yesu wu-zↄmↄ-la wiaa mi nyalimɛ wii-kala nɛ. A tiŋ nialiŋ Wia si liisa wiaa nɛ mi ŋaa ŋii, di Yesu Kirisito wuo laaba ta. U si laaba ta ŋii, ba jaŋ na Wii-baliŋ doluŋ a kaa mu deeŋ deeŋ.
55002011	Wii-la mi síi chɛ di mi bula pima ŋaa wutitii nɛ. U nɛ ŋla: Di la di Yesu kala nɛ suba, la duu kala nɛ jaŋ sii a kɛŋ miisiŋ.
55002012	Di la níi na hɛɛŋ aŋ nyalimɛ hɛɛ-la, la duu kala jaŋ dii kuoruŋ. Koo di la nɛ si la bi Yesu jiŋ, u ma jaŋ bul di u bila jiŋ.
55002013	Di la nɛ bi wutitii ka to, u-na ha kɛŋ wutitii, bɛɛ wiaa u bi jaŋ wuo nyisɛ u titia.
55002014	Bula pi nialiŋ si laa Yesu wiaa dii di ba liliisi wiaa deeŋba woruŋ, a sulba di ba bira sí wiaa kaa lilɛrɛ. Ŋ si bul ŋii, leŋ di Wia nɛ ŋaa ŋ siada tiina. Ma si kɛŋ wiaa lilɛrɛ ŋii, u ŋii bi nuu-kala lɛɛ pɛ, ama u yie leŋ nialiŋ síi jegili wialiŋ titel nɛ.
55002015	Di ŋ nɛ mu Wia teeŋ di ŋ dagɛ ŋii ŋ si tiŋ ŋ tiŋtiŋŋaa, hɛ ŋ doluŋ kala duu wuo na ari ŋ ŋaa tiŋtinni-titii si bi hiisiŋ ka fá, a bira leŋ duu wuo na ari ŋ dagɛ wialiŋ si ŋaa wutitiiba nɛ woruŋ.
55002016	Di niaa nɛ ŋaa goŋ aa bul wialiŋ si bi bubuↄŋ kɛnɛ, wialiŋ si bi Wia woŋbiiŋ ka to, liisɛ ŋ titia nialiŋ lɛ. Wiaa deeŋba ba síi bul yie kikiri niaa nɛ ba joŋ hariŋ yia Wia.
55002017	Wialiŋ ba síi dagu jaŋ teeli a nagɛ naawiiliŋ si yie keeri ŋii a dii naŋpiliŋ kala. Niaa balia nɛ hɛ niaa deeŋba tuↄŋ aa dagɛ wiaa deeŋba. Ba yiraa nɛ Haminiiyas ari Faliitis.
55002018	Ba leŋ wutitii woŋbii-la nɛ aŋ bul ari bua-la lɛ niaa si jaŋ suu aŋ sii suuŋ lɛ paala kieli nɛ. Ba si dagɛ ŋii ŋaa nialiŋ dↄŋsuŋ si laa Yesu wiaa dii joŋ ba yarida ta nɛ.
55002019	Ama dia geŋtiŋ-duo-la Wia si bile pi u niaa, u bi jaŋ wuo jigisi. Wialiŋ ba si ŋmuŋsa hɛu lɛ nɛ ŋla: La Tiina Wia jiŋ nialiŋ si ŋaa u niaa nɛ. Ba bira ŋmuŋsa ari u maga di nii-la kala si si u ŋaa Wia nuu nɛ, duu leŋ wu-bↄŋŋↄↄ ŋaaniŋ.
55002020	Niaa nagɛ gbaŋsi-la si hɛ niaa diisiŋ lɛ nɛ. Dↄŋsuŋ ŋaa sɛlimɛ gbaŋsiŋ, dↄŋsuŋ ŋaa taasi-gbaŋsiŋ, dↄŋsuŋ ma ŋaa gbaŋsiŋ, dↄŋsuŋ ma ŋaa hɛŋsiŋ. Dↄŋsuŋ ba yie joŋo bil nɛ a kaa didii kiaa chɛ-zↄŋŋↄↄ, aŋ kɛŋ dↄŋsuŋ ma kaa didii kiaa tapulii-na kala.
55002021	Ŋii wiaa di nuu nɛ liisɛ u titia wu-bↄŋŋↄↄ lɛ, u jaŋ nagɛ gbaŋsi-la ba si kaa didii kiaa chɛ-zↄŋŋↄↄ. Nii-la si nagɛ ŋii ŋaa tuↄ-pul tiina nɛ u kuhiaŋ teeŋ. U jaŋ wuo pɛu lɛ woruŋ. U kuhiaŋ jaŋ leŋ duu titiŋ tiŋtiŋ-zↄŋ-na kala.
55002022	Ŋ síi yiɛlɛ wiiŋ deeŋ, liisɛ ŋ titia wu-bↄmↄ-la lɛ bapuↄsaa ari ha-toloo si yie cho di baa ŋaa. Ama loo chichɛ di ŋ kɛŋ tuↄ-pula a wuo chiŋ ŋ yarida naaŋ lɛ, a pɛ cho niaa a leŋ di ma di niaa kɛŋ nii-bala. Ma di nialiŋ si kɛŋ tuↄ-pula, sul Wia duu pɛba lɛ, má kala loo chichɛ wiaa deeŋba.
55002023	Ama liisɛ ŋ titia nialiŋ síi lɛrɛ wu-yaaraa lɛ. Ŋ jima ari wiaa deeŋba yie leŋ niaa suomo yuyuo dↄŋↄ nɛ.
55002024	Nii-la si tima pipi la Tiina Wia, u bi maga duu yuyuo yuosuŋ. U maga duu kɛŋ zile nɛ nuu-kala lɛ, a wuo didagɛ niaa woruŋ, aŋ pɛ kɛŋ kenyiri.
55002025	Di ŋ níi dagɛ wiaa a pi nialiŋ si bi ŋ hariŋ china, leŋ di ŋ siaa fiɛlɛ. Ŋ bi pↄↄ, Wia jaŋ leŋ di ba na woŋbiiŋ a wuo birima lii ba haachɛba lɛ a ku jiŋ wutitii-la.
55002026	Ba si ŋaa ŋii, ba jaŋ bira wasa kɛŋ wu-jimiŋ a kɛŋ ba titia liisɛ Sitaani bɛrɛ́-la lɛ. U fa kɛŋba ba tuto u tuↄtↄruŋ lɛ nɛ.
55003001	Timoti, jiŋ bua-la lɛ dunia si jaŋ dɛrɛ kpaga nɛ. Bua deeŋ lɛ wiaa jaŋ kperi.
55003002	Niaa jaŋ cho ba titia aŋ pɛ cho moribiee. Ba jaŋ bibigisi ba titia lɛ, ba siaa bi jaŋ sus_u nuu-kala maa, ba jaŋ tutuusɛ niaa maa. Ba bi jaŋ tuto ba nyimmaba ari ba naaŋba niiŋ. Ba bira bi jaŋ jiŋ zile. Ba bi jaŋ kɛŋ tuↄ-pula ma Wia sipaaŋ.
55003003	Ba bi jaŋ cho niaa. Ba bira bi jaŋ sɛi di ba di niaa ŋaa sima. Ba jaŋ chichei niaa yiriŋ maa. Ba bi jaŋ kɛŋ ba titia. Ba jaŋ tɛrɛ. Ba jaŋ bɛrɛ wu-zↄŋ kala.
55003004	Ba jaŋ ŋaa zɛŋbɛ timma, ba bi jaŋ kɛŋ tuↄbiinaa. Ba jaŋ kɛŋ sii-duoŋ. Ba bi jaŋ cho Wia. Ba tuↄtↄrɛ wiaa duŋduŋa nɛ ba jaŋ cho di baa ŋaa.
55003005	Ba yie chuchuↄlɛ Wia nɛ niaa tuↄŋ, ama ba wu-ŋaalaa yie dagɛ ari ba bi Wia doluŋ jiŋ. Liisɛ ŋ titia niaa deeŋba tuↄŋ.
55003006	Wu-nyiari tiŋŋaa deeŋba dↄŋsuŋ yie juu niaa diisiŋ nɛ a nyinyisɛ ha-ni-yaaraa. Wu-bↄŋŋↄↄ nyagɛ haala-la bil. Ba to ba tuↄtↄrɛ wu-ŋaalaa lɛ. Tuↄtↄrɛ wu-ŋaala-la yuga nɛ. Di nuu-kala níi chɛ u dagɛ haalaa deeŋba, ba yie jegile nii u teeŋ a chichɛ di ba gunnɛ wu-jimiŋ, ama ba bi wutitii kala wuo gunnɛ.
55003008	Baalaa balia nɛ fa hɛ dimɛ. Ba yiraa nɛ Janis ari Jaŋbas. Ba fa bi Moosis hariŋ china. Ba si bi Moosis hariŋ china ŋii, ŋii titia nɛ baalaa deeŋba ma bi wutitii-la hariŋ china. Niaa deeŋba nyuŋ bi tiŋ. Ba bi ba yarida naaŋ lɛ wuo chiŋ.
55003009	Ama niaa deeŋba bi jaŋ wuo ŋaa ŋii a mu sipaaŋ, bɛɛ wiaa nuu-kala jaŋ na di ba ŋaa ni-yayaasɛ. Ŋii titia nɛ nialiŋ ma fa na Janis ari Jaŋbas fa si yaara ŋii.
55003010	Ama ŋ-na to wialiŋ mi síi dagɛ nɛ, aŋ bira to mi wu-ŋaalaa maa. Ŋ na mi wu-ŋaalaa si nagɛ ŋii, a na wii-la mi síi chɛ dunia lɛ, a bira na ŋii mi si chiŋ mi yarida naaŋ lɛ, a bira na mi si kɛŋ kenyiri ma ŋii. Ŋ na mi si cho niaa maa, a bira na ŋii mi si kɛŋ nyalima.
55003011	Ŋ na ŋii ba si to naasiŋ dↄgisɛmi nɛ ari ŋii mi si na hɛɛŋ. Ŋ ma jiŋ ŋii mi si na hɛɛŋ nɛ Aŋtiↄk ari Ikooniam ari Lisita tiŋteeŋ kala lɛ nɛ. Ba si to naasiŋ dↄgisɛmi ŋii nɛ, ka mi nyalimɛ. Ama mi Tiina Wia liisɛmi nɛ ba kala lɛ.
55003012	Nuu-kala síi chɛ duu to Wia woŋbiiŋ a leŋ di ba di Kirisito Yesu ŋaa kubala, niaa jaŋ to naasiŋ dↄgisu.
55003013	Ama ni-bↄŋŋↄↄ ari nialiŋ síi nyisɛ niaa jaŋ wasa ŋiŋaa wu-bↄŋŋↄↄ. Ba jaŋ nyisɛ niaa aŋ pɛ nyinyisɛ ba titia maa.
55003014	Ama ŋ-na hɛ́ doluŋ aŋ chiŋ wialiŋ ŋ si gunna naaŋ lɛ, wialiŋ ŋ si laa dii di ba ŋaa wutitii. Síba joŋo ta. Ŋ jiŋ nialiŋ si dagiŋ wialiŋ nɛ woruŋ.
55003015	A suomi ŋ haŋbiiriŋ kala lɛ a kaa mu, ŋ jiŋ Wia teniŋ nɛ. U bi disinniŋ kɛnɛ. U nɛ wuo dagiŋ Kirisito Yesu wiaa a bira leŋ ŋ laa u wiaa dii duu laaŋ ta.
55003016	Wia teniŋ kala lii Wia teeŋ nɛ. Wia nɛ joŋ u Diŋ-zↄŋ-la a hɛ niaa lɛ ba wuo ŋmuŋsɛba. Wia teŋ-la wuo dagɛ niaa wutitii woŋbiiŋ. Di nuu nɛ ŋaa wii chei, u wuo dagu wii-la u si ŋaa chei a joŋ cheeriŋ pu, a bira wuo dagu woŋbii-la si maga duu tuto, a wuo dagu ŋii u si jaŋ wuo ŋaa a kɛŋ tuↄ-pula Wia sipaaŋ a mu sipaaŋ.
55003017	Ŋla nɛ jaŋ wuo pɛ nii-la si tima pipi Wia lɛ, duu sí wii-kala ŋaa chei, a ŋaa siri duu tiŋ tiŋtiŋ-zↄŋ-na kala.
55004001	Mii suluŋ di ŋ bul Wia wiaa. Ŋaa siri di ŋ bul bua-na kala a joŋ ŋ nyuŋ kala hɛba lɛ. Di niaa ŋaa siri di ba jegili, koo di ba bi siri ŋaa, ŋ-na bul. Bul wiaa ba teeŋ aŋ kpiaba lɛ, a bira ŋaa di ba nyuŋ nyaasɛ. Ŋ síi ŋaa ŋii, kɛŋ kenyiri a didagɛ niaa woruŋ. Mi si suluŋ ŋii, Wia ari Kirisito Yesu nɛ ŋaa la siada tiŋŋaa. Yesu nɛ ŋaa nii-la si jaŋ dii niaa kala sariya. Nialiŋ si weye ari nialiŋ si suba kala nɛ u jaŋ dii ba sariya. U nɛ jaŋ miira kↄ dunia a dii kuoruŋ. Ŋii nɛ tii mii suluŋ.
55004003	Ŋaa wialiŋ mi si si di ŋ ŋaa a tiŋ wialiŋ si jaŋ ŋaa lɛ. Bua kubala jaŋ yi, niaa bi jaŋ jegili wutitii-la ba si jaŋ dagɛba. Ama ba jaŋ to ba titia tuↄtↄruŋ lɛ. Ba jaŋ chɛ a kɛsɛ kerichiba a yugɛ. Niaa deeŋba jaŋ dagɛba wialiŋ ba si cho di baa nii.
55004004	Ba bi jaŋ cho di ba nii wutitii-la. Ba jaŋ joŋ hariŋ yia wutitii-la aŋ cho di baa nii suŋsↄgulↄↄ.
55004005	Ama ŋ-na hɛ́ doluŋ a kɛŋ ŋ titia woruŋ wii-na kala lɛ. Di hɛɛŋ nɛ juuŋ maa, nyalimɛ. Ŋ si ŋaa Wia tiŋtinnu ŋii, bul Yesu wu-zↄmↄ-la a pi niaa. Tiŋ ŋ tiŋtimii-la kala woruŋ a kaa mu.
55004006	Bua-la lɛ mi si jaŋ suu a lii dunia lɛ, u yie nɛ.
55004007	Mi yuo laali-zↄŋ-la nɛ woruŋ. Mi fá mi faniŋ dɛrɛ nɛ. Mi chiŋ mi yarida naaŋ lɛ nɛ.
55004008	Lɛɛlɛ mii gbɛrɛ mi time nɛ. La Tiina Wia jaŋ joŋ time deeŋ pimi tapulii-la tuↄ-pul timma-la si jaŋ sii suuŋ lɛ. U nɛ ŋaa sariya diiri-titii. Mi duŋduŋa dee u jaŋ joŋ time-la pa, ama nialiŋ kala si chou a gbɛrɛ la Tiina Kirisito duu miira kↄ dunia, ba ma jaŋ laa time deeŋ.
55004009	Hɛ doluŋ aŋ kↄ mi teeŋ lima,
55004010	bɛɛ wiaa Dimas viami nɛ. U cho dunia kiaa nɛ. Ŋii nɛ tii u viami ta aŋ mu Tɛsalonaaka. Kirɛsikɛŋ ma mu Galiisia, Taatis ma mu Dalimeesa.
55004011	Luuk duŋduŋa nɛ hɛ mi teeŋ. Di ŋ nɛ kↄ mi teeŋ, pɛ kɛŋ Maak kaa kↄ. U jaŋ wuo ŋaa wiaa yugɛ a pimi.
55004012	Mi tiŋ baal-la ba síi yirɛ Takikas nɛ u mu Ɛfɛsis.
55004013	Di ŋ níi kↄ, pɛ kɛŋ mi gɛri-la ari mi tenni-la kaa kↄ. Mi joŋo pi baal-la ba síi yirɛ Kaapis a hɛ Turↄwas lɛ nɛ. Tenni-la ba si kɛŋ pusuŋ puruŋ kaa ŋaa nɛ mi wasa chichɛ.
55004014	Libiri kubala ba síi yirɛ Alɛkizaŋda dↄgisɛmi nɛ woruŋ. U si ŋaami ŋii, Wia jaŋ kpusɛ u puruŋ.
55004015	Pↄ ŋ titia ari libiri-la lɛ. La si bul Wia niiŋ wialiŋ pi niaa, u lii la hariŋ nɛ.
55004016	Bua-la lɛ mi si laa sipaaŋ bul wiaa di mi laa mi titia, bua-la lɛ ba síi dii mi sariya, nuu-kala bi mi hariŋ china. Ba kala viami ta nɛ. Mii sul Wia duu sí ba dↄgisu a tiŋ wialiŋ ba si ŋaa.
55004017	Ama Wia chiŋ mi hariŋ a pimi doluŋ mi wuo bul Wia niiŋ wialiŋ kala kala. Mi bul wialiŋ a pi nialiŋ si bi J_uu tiŋŋaa ŋaa ma nɛ ba kala nii. Wia liisɛmi ni-bↄŋŋↄↄ nisiŋ lɛ.
55004018	Wia jaŋ liisɛmi wu-bↄŋŋↄↄ kala lɛ. U jaŋ beŋmi woruŋ a kɛŋmi joiiŋ kaa mu hɛ u kuorii-la tuↄŋ Wia-jaŋ lɛ. Wia yiriŋ jaŋ yirɛ bua-na kala lɛ, a kaa mu wuu. Ami.
55004019	Chuↄlɛ Pirisila ari Akuila pimi, a chuↄlɛ Onisiifↄrↄs ari u dia niaa kala maa.
55004020	Irasitas tuo mi teeŋ. La si joŋ woŋbiiŋ, u ká Kↄriŋti lɛ nɛ, aŋ ka mi leŋ Turↄfimↄs ma Miliitas lɛ. U faa wiilɛ nɛ. Ŋii nɛ mi leŋu dimɛ.
55004021	Hɛ doluŋ aŋ kↄ, ka di yibiiniŋ-la juu. Nialiŋ ba síi yirɛ Yubulas ari Pudɛŋs ari Laanis ari Kilaadia, ba maa chuↄluŋ, ari nialiŋ kala si laa Yesu wiaa dii.
55004022	Wia jaŋ leŋ di ma duu hↄnuŋ zↄŋ. U lahↄrimↄ lɛ u jaŋ pɛŋ lɛ.
56001001	Mi-na Pↄↄl nɛ ŋmuŋsɛ teniŋ deeŋ aa pi ŋ-na Taatis. Mi ŋaa Wia tiŋtinnu nɛ a ŋaa Yesu Kirisito naŋzↄↄ maa. Wia nɛ liisɛmi di mi pɛ nialiŋ u si liisa lɛ di ba wasa chiŋ ba yarida naaŋ lɛ, a wuo jiŋ wutitii-la síi to Wia woŋbiiŋ.
56001002	Nialiŋ síi to Wia woŋbiiŋ deeŋ, baa yiɛlɛ ari ba jaŋ kɛŋ miisi-la si bi dɛrɛ. Wia fa bul wiaa a tigɛ miisiŋ deeŋ faafaa kala nɛ, ka dunia-na suomi. Wia bi wiaa ka nyia, u jaŋ ŋaa wii-la.
56001003	Bua-la lɛ Wia si cho nɛ, u joŋ wii-la a dagɛla u Wu-zↄmↄ-la tuↄŋ. Ŋii nɛ la Laataara Wia joŋ wiiŋ deeŋ a hɛ mi nisiŋ lɛ di mi laa bula pi niaa.
56001004	Mi-na Pↄↄl nɛ ŋmuŋsɛ teniŋ deeŋ a pipi ŋ-na Taatis. A tiŋ la kala si laa Yesu wiaa dii ŋii, ŋ nagɛ mi bii-titii nɛ. La Nyimma Wia ari la Laataara Yesu Kirisito lahↄrimↄ lɛ, ŋ jaŋ hↄŋ ari yarifiɛlaa.
56001005	Mi leŋiŋ Kiriiti lɛ di ŋ wuo wasɛ wialiŋ fa si maga si ba ŋaa nɛ. Mi bula piŋ maa di ŋ liisɛ Wia niaa tuↄŋ nihiasiŋ taŋ-na kala lɛ. Nialiŋ si maga di ŋ liisɛ nɛ ŋla:
56001006	Má beŋ di ba mɛlɛ zↄmↄ, di ba sí wu-cheeli kala kɛŋ niaa teeŋ. U maga di nii-la kɛŋ ha-bala nɛ, ka u biiriŋ ma kala laa Wia wiaa dii a kɛŋ mɛli-zↄŋ, a sí wu-liiliŋ ŋaa, a sɛi kuhiasiŋ niiŋ wiaa, a sí wu-cheeli kala kɛŋ niaa teeŋ.
56001007	Nii-la síi beŋ Wia niaa ŋaa Wia tiŋtinni-kuhiaŋ nɛ. U bi maga duu kɛŋ wu-cheelee niaa teeŋ. U bira bi maga duu didagɛ u titia, a sí baaŋ tiina koo si-nyuaru koo nii-jigi tiina koo nii-la si cho moribiee kiŋkɛŋ ŋaa.
56001008	U maga duu beŋ nuhuↄraa woruŋ u dia lɛ a cho duu ŋaa wu-zↄŋŋↄↄ a pipi niaa. U maga duu jiŋ u titia kɛniŋ nɛ a ŋaa ni-titii. U maga duu ŋaa ni-pula a wuo kɛŋ u titia a hɛ dↄŋↄ lɛ woruŋ.
56001009	Ba si dagu Wia niiŋ wialiŋ si ŋaa wutitii ŋii, u maga duu kɛŋba woruŋ, duu wuo dagɛ u dↄŋsuŋ tiŋŋaa wutitii-la u si gunna. Duu nɛ ŋaa ŋii, u jaŋ wuo dagɛ nialiŋ síi bul wiaa chichei wutitii-la la síi to.
56001010	Nialiŋ si laa Wia wiaa dii yuga bi chɛ di ba tuto nihiasiŋ niiŋ wu-bulaa. Ba ŋaa wu-bul deeŋ deeŋ timma nɛ. Baa nyisɛ niaa nɛ. Niaa deeŋba tuↄŋ niaa yuga a ŋaa J_uu timma nɛ aa chɛ di nialiŋ kala si laa Yesu wiaa dii keri ba penee.
56001011	U maga di ma bula piba di ba leŋ wialiŋ ba síi dagu, bɛɛ wiaa ba síi dagɛ wialiŋ si bi maga di baa dagɛ ŋii, ba ŋaa niaa joŋ wialiŋ ba si laa dii a ta nɛ. Moribiee wiaa nɛ tii baa dagɛ wialiŋ.
56001012	Kiriiti niaa tuↄŋ vugira bul wiaa a mu tigɛ u niaa lɛ. U bula ari Kiriiti niaa kala ŋaa wu-nyiaraa nɛ a ŋaa ni-bↄmↄ, luobii tiŋŋaa, aŋ pɛ kɛŋ yariwiiŋ maa.
56001013	Wii-la u si bula ŋaa wutitii nɛ. Ŋii wiaa, faasa kpiaba lɛ di ba chiŋ wutitii-la ba si laa dii lɛ kpaŋ kpaŋ.
56001014	Bira bula piba di ba sí J_uu tiŋŋaa naabalimaba wiaa si nagɛ suŋsↄgulↄↄ nii, a sí nialiŋ si via wutitii-la hariŋ to. Wutitii-la lii Wia teeŋ.
56001015	Ni-zↄmuŋ teeŋ kuŋ-kala zↄmↄ nɛ. Disiŋ timma-la si bi Wia wiaa laa dii teeŋ kuŋ-kala ŋaa ku-bↄŋ nɛ. Ba tuↄŋ lↄrↄ, ba tuↄbiinaa kala bi chese.
56001016	Baa bul ari ba jiŋ Wia nɛ, ama ba wu-ŋaalaa daga ari ba bi Wia jiŋ. Ba wu-ŋaalaa lↄrↄ, ba bi nialiŋ niiŋ wiaa ka nii, ba bi wu-zↄŋ kala ka ŋaa.
56002001	Ama ŋ-na Taatis didagɛ wutitii-la nɛ.
56002002	Bula pi ba-nihiasi-la si hɛ ma tuↄŋ di ba leŋ di ba siaa fiɛlɛ, a kɛŋ mɛli-zↄŋ, a kɛŋ ba titia woruŋ, a jiŋ wialiŋ ba si laa dii woruŋ, a cho niaa, a kɛŋ kenyiri.
56002003	Bula pi ha-nihiasi-la ma di ba ŋaa wialiŋ si daga ari baa to Wia woŋbiiŋ nɛ. U bi maga di ba gigaa niaa hariŋ koo di ba ŋaa si-nyuaraa. Bula piba di ba didagɛ wialiŋ si zↄmↄ,
56002004	di ba wuo dagɛ ha-toloo ma di ba cho ba balaba ari ba biiriŋ,
56002005	a wuo kɛŋ ba titia woruŋ, a sí wu-liiliŋ ŋiŋaa, a beŋ ba dia niaa woruŋ, a kɛŋ zile, a tuto ba balaba niiŋ woruŋ, di nuu-kala sí wuo bul wu-bↄŋ kala a tigɛ Wia wu-zↄmↄ-la lɛ.
56002006	Bul ŋii titia a pi bapuↄsaa maa di ba ma kɛŋ ba titia woruŋ.
56002007	Ŋ-na titia Taatis, wii-na kala ŋ síi ŋaa lɛ, leŋ di niaa na ŋ wu-ŋaalaa si zↄmↄ di ba tuto. Wialiŋ kala ŋ síi dagu, leŋ di ba na ari ŋ kɛŋ wutitii ari siifiɛsiŋ.
56002008	Wialiŋ kala ŋ síi bul, bul ari tuↄtↄruŋ, di nuu-kala sí wuo kaa lɛrɛ. Di ŋ nɛ ŋaa ŋii, ŋ diŋdↄŋŋↄↄ bi jaŋ na woŋbiiŋ a bul wu-bↄŋ kala a tigɛla lɛ.
56002009	Bula pi yosuŋ ma di ba tuto nialiŋ si tiiba niiŋ lɛ, a ŋaa wialiŋ kala si maga di ba tiŋŋaa tuↄŋ tↄrɛ ba nyuŋ. U bi maga di ba laa wiaa bubul ba teeŋ.
56002010	Ba sí ba tiinaba kiaa gigaa. Wialiŋ kala ba síi ŋaa, u maga di ba leŋ di nialiŋ si tiiba laaba dii ari ba kɛŋ wutitii. Di ba nɛ ŋaa ŋii, ba jaŋ wuo leŋ di nuu-kala jiŋ ari la Laataara Wia wu-zↄmↄ-la ŋaa wutitii nɛ.
56002011	La Tiina Wia lahↄrimↄ guu chaanɛ nɛ. Uu chɛ duu to ŋii lɛ nɛ a laa nuu-kala ta.
56002012	Wia wu-zↄmↄ-la dagɛla di la sí wu-bↄŋŋↄↄ ŋaa, a sí la titia joŋo hɛ dunia wiaa lɛ, a jima kɛŋ la titia, a kɛŋ wutitii, a tuto Wia woŋbiiŋ dunia deeŋ lɛ.
56002013	La si hɛ dunia deeŋ lɛ ŋii, laa gbɛrɛ tapulii-la la Laataara Yesu Kirisito, nii-la si ŋaa Wia, jaŋ kↄ ari u tula. Laa yiɛlɛ tapulii-la nɛ. La tuↄŋ ma jaŋ tↄrɛ duu nɛ kↄ.
56002014	La wiaa nɛ tii u suu, duu laala ta la haachɛba lɛ a piisɛ la disinniŋ ta, di la ku ŋaa tuↄ-pul timma u sipaaŋ. Uu chɛ di la ŋaa nialiŋ si joŋ ba nyuŋ hɛ wu-zↄŋŋↄↄ lɛ.
56002015	Wia si joŋ dol-la piŋ, kɛnu a bul wiaa deeŋba. Chaasa bul wiaa pi nialiŋ ŋ síi dagu. Di ba ŋaa wii chei, dagɛba. Sí leŋe di nuu-kala bee guunuŋ.
56003001	Bula pi Wia niaa di ba joŋ ba titia pi nialiŋ si kɛŋ doluŋ ba lɛ ari nialiŋ síi beŋba a tutoba, a ŋaa siri di ba ŋaa wii-na kala si zↄmↄ.
56003002	Bula piba di ba sí wu-bↄŋ kala bula a tigɛ nuu-kala lɛ. U bi maga di ba cho yuosuŋ, ama u maga di ba dii naŋdↄŋsuŋ nɛ a leŋ di ba siaa fiɛlɛ nuu-kala teeŋ,
56003003	bɛɛ wiaa la ma titia fa ŋaa ni-yaara nɛ, a fa bi Wia niiŋ to. La fa keri Wia woŋbii-la ta nɛ a ŋaa wu-bↄŋŋↄↄ nɛ. La fa to la tuↄtↄrɛ wu-ŋaalaa hariŋ nɛ. La fa cho di niaa juu wu-bↄŋŋↄↄ a fa kɛŋ yaribieriŋ dↄŋↄ lɛ. Niaa fa bɛrɛla, la ma fa bɛrɛba.
56003004	Ama la Laataara Wia dagɛ ŋii u si kɛŋ zile ari ŋii u si cho niaa.
56003005	U laala ta. U bi naga ari la si ŋaa tuↄ-pul timma nɛ tii u laala ta. Ama u síi fá niaa nennige nɛ tii u laala ta. U laala ta nɛ, bɛɛ wiaa ba fola Wii-chuↄlɛ liiŋ Wia Diŋ-zↄŋ-la doluŋ lɛ. Ŋii dagɛ ari Wia bira wasa lulla nɛ, la kɛŋ mii-faliŋ u teeŋ.
56003006	Wia to la Laataara Yesu Kirisito lɛ nɛ a joŋ u Diŋ-zↄŋ-la a hɛla lɛ woruŋ.
56003007	U lahↄrimↄ lɛ u ŋaa ŋii di la kɛŋ tuↄ-pula u sipaaŋ, a wuo kɛŋ miisi-la si bi dɛrɛ, wii-la la síi yiɛlu lɛ.
56003008	Wiiŋ deeŋ sɛnɛ ŋaa wutitii nɛ. Mii chɛ di ŋ paala chaasa bul wiaa deeŋba, di nialiŋ si laa Wia wiaa dii, di ba ŋaa siri di ba ŋaa wu-zↄŋŋↄↄ bua-na kala lɛ. Wiaa deeŋba ŋaa wu-zↄmↄ nɛ. Ba jaŋ wuo pɛ niaa lɛ.
56003009	Má leŋ ni-yaari wu-kaa-lɛriŋ, a sí ma naabalimaba geŋtine si duomo diisu. Ma sí yuosuŋ hɛ a sí dↄŋↄ yuo a tiŋ wialiŋ Moosis fa si ŋmuŋsa bil di niaa tuto lɛ. Ba ŋaa wu-pɛiba nɛ, ba bi nuu lɛ pɛ.
56003010	Di nuu hɛ ma tuↄŋ aa chɛ duu kɛŋ ma nyusuŋ yagɛ dↄŋↄ, yiru a kpurisɛ u digilaa. Di u nɛ via aŋ ŋiŋaa, bira yiru a lɛrɛ u digiliŋ lɛ lia, aŋ liisɛ ŋ nisiŋ u lɛ.
56003011	Nii-la síi ŋaa ŋii via wutitii-la nɛ aa ŋaa haachɛba maa. U wu-ŋaalaa jaŋ dii u titia sariya.
56003012	Di mi nɛ tiŋ Atimas koo Tikikas duu kↄ ŋ teeŋ, hɛ doluŋ aŋ kↄ mi teeŋ Nikopolis lɛ, bɛɛ wiaa mi biina mi jaŋ hↄŋ dimɛ waariŋ chɛŋsi-la tuↄŋ.
56003013	Di Ziinas sariya didiiri-la ari Apↄlↄs níi vɛŋ ba woŋbiiŋ, pɛba lɛ woruŋ. Piba ku-la kala ba síi chɛ.
56003014	Leŋ di la niaa ma gunnɛ di ba ŋiŋaa wu-zↄŋŋↄↄ a wuo pipɛ nialiŋ si maga di ba pɛ lɛ. U maga di ba tiŋ tiŋtiŋ-zↄŋŋↄↄ duu kɛŋ doho.
56003015	La di nialiŋ kala si hↄnↄ, laa chuↄluŋ. Chuↄlɛ nialiŋ kala si laa Yesu wiaa dii a chola. Wia jaŋ pɛma kala lɛ woruŋ.
57001001	Mi-na Pↄↄl ari la naaŋbie Timoti nɛ ŋmuŋsɛ teniŋ deeŋ a pi ŋ-na Faliimↄŋ. Ŋ nɛ ŋaa la naŋdↄŋ-chooluŋ, a bira ŋaa la dↄŋↄ tiina la tiŋtiŋŋaa lɛ. Ba kɛŋmi tↄ dia a tiŋ Yesu Kirisito wiaa.
57001002	La bira ŋmuŋsɛ teniŋ deeŋ a pipi nialiŋ si laa Yesu wiaa dii aa hilimi ŋ dia lɛ, a bira ŋmuŋsɛ teniŋ deeŋ a pipi la dihaala Afia ari la dibaala Akipas. Akipas ŋaa la laali-yuoroo dↄŋↄ nɛ Kirisito tiŋtiŋŋaa lɛ.
57001003	La Nyimma Wia ari la Tiina Yesu Kirisito lahↄrimↄ lɛ, ma jaŋ hↄŋ ari yarifiɛlaa.
57001004	Bua-na kala lɛ di mi níi chuↄlɛ Wia, mi ma yie lↄllɛ Wia a pipiŋ nɛ.
57001005	Mii nii ŋii ŋ si cho Wia niaa, ari ŋii ŋ si laa la Tiina Yesu Kirisito wiaa dii. Ŋii nɛ mii lↄllɛ Wia nɛ a tiŋ ŋ wiaa.
57001006	Ŋ si bul wialiŋ a pi niaa dↄŋsuŋ ŋii, mi yie sul Wia a pipiŋ, di ŋii jaŋ leŋ di la jiŋ wu-zↄŋ-na kala la si na Kirisito teeŋ.
57001007	Mi naaŋbii-choolii, ŋ sí cho Wia niaa woruŋ, ŋii ŋaa mi ma tuↄŋ tↄrɛ kiŋkɛŋ, mi nyuŋ ma nyaasɛ, bɛɛ wiaa ŋ leŋe Wia niaa tuↄŋ piŋ di-bala nɛ.
57001008	La di Kirisito si ŋaa kubala, mi fa jaŋ kɛŋ doluŋ di mi chaasa dagiŋ wii-la si maga di ŋ ŋaa.
57001009	Mi-na Pↄↄl nɛ paala chiŋ Yesu Kirisito naasiŋ lɛ aŋ lɛɛlɛ hɛ sarika lɛ a tiŋ u wiaa. Ŋii nɛ tii mi fa jaŋ wuo chaasa fuguŋ di ŋ ŋaa wii-la si maga di ŋ ŋaa. Ama mi si choŋ ŋii, mi jaŋ suluŋ di ŋ ŋaa wii-la ari tuↄtↄruŋ.
57001010	Wii-la nɛ ŋla: Mii suluŋ a tiŋ mi bie Oniisimas wiaa. U naga ari mi titia bie nɛ, bɛɛ wiaa, mi lɛ nɛ u to a laa Yesu wiaa dii bua-la lɛ mi si hɛ sarika lɛ.
57001011	Bua kubala lɛ u fa hɛ ŋ teeŋ nɛ aŋ bi tiŋtimii kala tima piŋ. Ama lɛɛlɛ, duu nɛ kↄ ŋ teeŋ, u jaŋ wuo ŋaa wiaa yugɛ a piŋ, a leŋ mi ma tuↄŋ tↄrɛ.
57001012	Mi jaŋ leŋ u miira kↄ ŋ teeŋ nɛ a nagɛ mi titia Pↄↄl fa si kↄ ŋ teeŋ ŋii. Ŋii wiaa, kɛnu woruŋ ari ŋ fa si jaŋ kɛŋmi ŋii.
57001013	Mi fa cho duu hɛ mi teeŋ nɛ. Mi ha si hɛ sarika lɛ ŋii a tiŋ Yesu wu-zↄmↄ-la wiaa, u fa jaŋ wuo pɛmi lɛ ari ŋ fa si jaŋ pɛmi lɛ ŋii.
57001014	Ama mi bi chɛ di mi fuguŋ di ŋ pɛmi lɛ. Mii chɛ di ŋ to ŋ titia tuↄtↄruŋ lɛ nɛ a pɛmi lɛ. Ŋii wiaa mi bi jaŋ ŋaa wii-kala see di ŋ sɛyɛ.
57001015	Oniisimas si lii ŋ teeŋ, u bi diene, ama u jaŋ miira kↄ ŋ teeŋ lɛɛlɛ. Duu nɛ miira kↄ, u jaŋ hɛ ŋ teeŋ deeŋ deeŋ.
57001016	Oniisimas ŋaa ŋ yomo nɛ aŋ lɛɛlɛ miira kↄ ŋ teeŋ. Ama lɛɛlɛ u kii yomo. U ŋaa la naaŋbii-titii si laa Yesu wiaa dii. Mi cho u wiaa woruŋ. Ŋ ma jaŋ chou woruŋ, ari u si ŋaa ŋ yomo ari ŋ naaŋbie kala nɛ la Tiina Yesu teeŋ.
57001017	Di ŋ nɛ bene di mi ŋaa ŋ naŋdↄŋ-fiaŋ, duu nɛ miira kↄ, kɛnu woruŋ ari ŋ fa si jaŋ kɛŋmi ŋii.
57001018	Duu nɛ ŋaa wii cheyiŋ, joŋo chɛu a tiŋ mi wiaa. Duu nɛ dii ŋ chimiŋ maa, mi jaŋ t_imiŋ.
57001019	Mi-na Pↄↄl, mi titia nisiŋ nɛ ŋmuŋsɛ teniŋ deeŋ a pipiŋ. Mi jaŋ t_imiŋ. Sí yu ari mi-na Pↄↄl lɛ nɛ ŋ to kɛŋ miisiŋ Yesu teeŋ. Ŋii wiaa mi nɛ laa ŋ miisiŋ ta.
57001020	Mi naaŋbii, mi saa suluŋ, pɛmi lɛ wiiŋ deeŋ lɛ. La Tiina Yesu Kirisito doluŋ lɛ, leŋ di mi tuↄŋ tↄrɛ.
57001021	Mi laa dii ari mi si ŋmuŋsɛ wiiŋ deeŋ piŋ, ŋ jaŋ ŋaa wii-la mi síi chɛ. Mi jima ari ŋ jaŋ paala ŋaa kii ŋii.
57001022	Pɛ chɛ dia a ŋaa siri bilmi lɛ, bɛɛ wiaa mii yiɛlɛ ari ma si chuↄlɛ Wia pipimi ŋii, Wia jaŋ laa ma kala sulaa a leŋ di mi miira kↄ ma teeŋ.
57001023	Baal kubala ma nɛ hɛ daha. Baa yirɛ Ɛpafiras. Ba kɛnu tↄ dia a pɛmi lɛ a tiŋ Yesu Kirisito wiaa nɛ. Uu chuↄluŋ.
57001024	Maak ari Arisitaakis ari Dimas ari Luuk, ba ma ŋaa mi tiŋtinni-dↄŋsuŋ nɛ. Ba maa chuↄluŋ.
57001025	La Tiina Yesu Kirisito lahↄrimↄ lɛ, ma jaŋ hↄŋ ari yarifiɛlaa.
58001001	Faafaa-la Wia bul wiaa pi la naabalimaba a yugɛ nɛ. Woŋbie-la u si to bul wiaa piba ma yuga nɛ. U to nialiŋ fa síi bul wiaa, Wia Diŋ-zↄŋ-la doluŋ lɛ nɛ a bul wiaa deeŋba piba.
58001002	Ama lɛɛlɛ tapulaa deeŋba, u to u Bie lɛ nɛ a bul wiaa pila. U leŋe u Bie deeŋ nɛ kɛŋ kuŋ-kala doluŋ. Wia síi chɛ duu ŋaa dunia, u leŋe u Bie nɛ ŋaa.
58001003	Wia si kɛŋ tula-la, u nɛ u Bie ma kɛŋ. Ŋii Wia si naga, ŋii titia nɛ u ma nagɛ. Wialiŋ u síi bul kɛŋ doluŋ. Dol-la nɛ u kaa beŋ kuŋ-kala si hɛ dunia lɛ. U si ku tuu dunia, u piisɛ niaa disinniŋ ta nɛ. U si ŋaa ŋii dɛrɛ, u jila hↄŋ Wia sɛmɛ, ni-duoŋ di-hↄnuŋ.
58001004	U nɛ kii Wia tiŋdaaraa kala. Yiri-la u si laa Wia teeŋ, u ma nɛ kii yiri-la Wia tiŋdaara-la si laa.
58001005	Wialiŋ Wia si bula a tigɛu lɛ nɛ ŋla: Ŋ ŋaa mi Bii nɛ, mi nɛ luluŋ jiniŋ. U saa bira bula a tigɛu lɛ: Mi jaŋ ŋaa ŋ Nyimma, ŋ ma jaŋ ŋaa mi Bii. Wia tiŋdaari bɛɛ lɛ nɛ Wia ha bul wiiŋ deeŋ? Ba kuŋ-kala lɛ dee Wia bul wiiŋ deeŋ.
58001006	Bua-la lɛ u si leŋe u Bie ku tuu dunia, u bira bula a bul, Wia tiŋdaaraa kala jaŋ tuu kpirimi u sipaaŋ a chuↄlu.
58001007	Wialiŋ Wia si bula a mu tigɛ u tiŋdaaraa lɛ nɛ ŋla: U si, Mi leŋe mi tiŋdaaraa nagɛ peliŋ ari nyiŋ-geliŋ nɛ.
58001008	Ama u si bul wiaa a tigɛ u Bie lɛ, ŋla nɛ u bul: U si, Ŋ kuoruŋ jaŋ hɛ dimɛ a kaa mu deeŋ deeŋ. Wia tuↄ-pul kiaa nɛ jaŋ ŋaa ŋ kuori-daaŋtiga di ŋ kaa beŋ ŋ niaa.
58001009	Ŋ cho wutitiiba nɛ a kii wu-nyiariŋ. Ŋii nɛ tii ŋ Nyimma Wia liisiŋ di ŋ yuga kii ŋ dↄŋsuŋ tiŋŋaa a bibeŋba.
58001010	Wialiŋ ba bira si bula a tigɛ u Bie lɛ nɛ ŋla: Ba si, La Tiina, ŋ nɛ ta tiŋteeŋ buŋbuŋ-la, a ta wia nyuŋ maa.
58001011	Wia nyuŋ ari tiŋteeŋ kala jaŋ lɛl, ama ŋ-na jaŋ hɛ dimɛ. Ba kala jaŋ birimɛ ku-binaa a kↄsɛ, ari gɛnniŋ síi kↄsɛ ŋii.
58001012	Ba jaŋ nagɛ gɛriŋ di ŋ kaa kpeŋ. Ŋ jaŋ kɛŋba kaa birimɛ, ari gɛri-zↄŋ-la si yie birimɛ ŋii. Di u zↄmuŋ nɛ lia, u bira bi ku-falii ŋaa. Ama ŋ-na bi jaŋ kↄ di ŋ birima. Ŋ bi jaŋ kↄ di ŋ hiɛsa.
58001013	Wialiŋ Wia bira si bula pu nɛ ŋla: U si, Ku hↄŋ mi sɛmɛ, ni-duoŋ di-hↄnuŋ, see mi yuo dii ŋ diŋdↄŋŋↄↄ kala dɛrɛ. Wia tiŋdaari bɛɛ lɛ nɛ Wia ha bul wiiŋ deeŋ? Ba kuŋ-kala lɛ dee Wia bul wiiŋ deeŋ.
58001014	Wia tiŋdaara-la kala ŋaa Wia tiŋtinnaa nɛ. Wia yie tiŋba ba mu pɛ nialiŋ u síi chɛ u laa ta lɛ nɛ.
58002001	A tiŋ wiiŋ deeŋ wiaa, u maga di la kɛŋ wialiŋ la si nia woruŋ, a sí hariŋ miiru.
58002002	Wialiŋ Wia tiŋdaaraa fa si bula pi Iziral tiŋŋaa fa dolie nɛ woruŋ. Di nuu nɛ fa bi baa to, koo di nuu nɛ fa chei ba kuŋ, ba yie dↄgisu nɛ woruŋ.
58002003	Wia síi chɛ duu laala ta, ŋii ŋaa wu-bal nɛ a kii wialiŋ Wia tiŋdaara-la si bula. Di la nɛ bi wii-la sɛyɛ, wii-kala bira tuo duu laala ta, see duu dↄgisɛla. La Tiina Yesu nɛ laa sipaaŋ bul wii-la. Nialiŋ ma si nii wii-la bula pila nɛ.
58002004	Wia ma titia daga ari wii-la ba si bula ŋaa wutitii nɛ. U dagɛ u doluŋ a ŋaa wu-kpuŋkperisiŋ ari wu-magilaa kala. Wia ma to u tuↄtↄruŋ lɛ nɛ a leŋ niaa kɛŋ doluŋ, di ba tiŋ ba tiŋtiŋŋaa u Diŋ-zↄŋ-la doluŋ lɛ.
58002005	U bi naga Wia joŋ tiŋtee-falii-la si jaŋ kↄ a hɛ Wia tiŋdaaraa nisiŋ lɛ nɛ di ba bibeŋ. Tiŋtee-falii-la wiaa nɛ la bulaa pima.
58002006	Wia teniŋ tuↄŋ sɛmɛ dↄŋↄ ba bula, Bɛɛ kuŋ nɛ nuhuobiine ŋaa ŋ bibiinɛ u wiaa, bɛɛ kuŋ nɛ nuhuobiine bie ma ŋaa ŋ bibenu?
58002007	Ŋ si ta nuhuobiine, ŋ leŋe Wia tiŋdaaraa kiiu mua nɛ, ama ŋ leŋe nuhuobiine nɛ kɛŋ yiriŋ ari doluŋ.
58002008	Ŋ joŋ kuŋ-kala nɛ a hɛ u nisiŋ lɛ u bibeŋ. Ŋ si joŋ kuŋ-kala hɛ nuhuobiine nisiŋ lɛ ŋii, ŋ leŋe u kɛŋ ba kala doluŋ nɛ. Ama lɛɛlɛ la na di nuhuobiine ha bi kuŋ-kala ka beŋ.
58002009	La na ari Wia fa leŋe Wia tiŋdaaraa nɛ kii Yesu mua. Ama lɛɛlɛ Wia leŋe Yesu yugɛ a kɛŋ yiriŋ maa, bɛɛ wiaa u na hɛɛŋ nɛ a suu. Wia lahↄrimↄ lɛ nɛ u fa ŋaa ŋii, duu wuo laa nuhuobiinee kala nyuŋ a suu.
58002010	Kialiŋ si hɛ dunia lɛ, Wia nɛ ŋaaba a tiiba maa. U síi chɛ di u biiriŋ yugɛ a kↄ u teeŋ, u leŋe ba sipaa-laara chaasa na hɛɛŋ nɛ woruŋ duu sɛnɛ wuo laaba ta.
58002011	Nii-la si piisɛ niaa disinniŋ ta, ari nialiŋ disinniŋ u si piisa ta, ba kala nyimma ŋaa kubala nɛ. Ŋii nɛ tii u ŋaa ŋii a wuo yirɛ ba kala u naaŋbiiriŋ, ka hiisiŋ buu kɛnɛ.
58002012	Wialiŋ Yesu si bula pi Wia nɛ ŋla: Mi jaŋ yirɛ ŋ yiriŋ mi naaŋbiiriŋ teeŋ. Nialiŋ si hilime aa chuↄluŋ tuↄŋ mi jaŋ dɛnniŋ.
58002013	U bira bula, Mi jaŋ laa ŋ wiaa kala dii, a bira bul, Nami ari ŋ biiri-la kala ŋ si joŋo pimi.
58002014	Biiri-la Wia si joŋo pi Kirisito kɛŋ chaliŋ ari yaraa nɛ. Ŋii titia nɛ Kirisito ma kɛŋ chaliŋ ari yaraa duu suu a wuo yuo dii Sitaani, nii-la si kɛŋ suuŋ doluŋ,
58002015	a wuo laa niaa ta, nialiŋ síi fá suuŋ a ŋaa suuŋ yosi ba miisiŋ kala lɛ.
58002016	Ŋii wiaa u bi naga ari u kↄ duu pɛ Wia tiŋdaaraa lɛ nɛ, ama u kↄ duu pɛ Abiraham doho niaa lɛ nɛ.
58002017	Ŋii nɛ tii u birimɛ nuhuobiine a ma nagɛ u naaŋbiiri-la, ba wii-wii-kala lɛ. U ŋaa ŋii duu wuo ku ŋaa nialiŋ si tima pipi Wia niaa nyuŋ kuhiaŋ u naaŋbiiriŋ tuↄŋ nɛ a wuo fába nennige, a wuo ŋaa ni-titii, a wuo pɛ nialiŋ lɛ Wia woŋbiiŋ lɛ, a wuo leŋ di Wia joŋ u baaniŋ u fa si kɛnɛ a tiŋ niaa haachɛba wiaa ta.
58002018	U titia na hɛɛŋ nɛ woruŋ. Sitaani ma fa magisu. Ŋii wiaa u jaŋ wuo pɛ nialiŋ Sitaani síi magisɛ lɛ.
58003001	Ŋii wiaa mi naaŋbiiriŋ si bi disinniŋ kɛnɛ Wia sipaaŋ, Wia nɛ yirɛla di la kↄ u teeŋ. U saa maga di ma joŋ Yesu wiaa hɛ ma nyuŋ lɛ. U nɛ ŋaa Wia naŋzↄↄ a ŋaa nialiŋ si kpu pusuŋ pipi Wia kuhiaŋ maa, woŋbii-la la síi to lɛ.
58003002	U to nii-la si liisu niiŋ woruŋ nɛ a tima pu, ari Moosis fa si to Wia niiŋ ŋii a tima pi Wia niaa.
58003003	La jima ari nii-la si saa dii-zↄmuŋ nɛ maga duu laa yiriŋ a kii dia-la u si saa. Ŋii titia nɛ yiri-la Yesu si laa nɛ yuga kii Moosis yiriŋ.
58003004	Dia-na kala si hɛ dimɛ, nuu nɛ saa. Ama kialiŋ kala si hɛ dimɛ, Wia nɛ ŋaa.
58003005	Moosis fa ŋaa tiŋtinni-titii nɛ Wia niaa kala tuↄŋ a tima pipiba. U nɛ fa bul wiaa piba a tigɛ wialiŋ si jaŋ kↄ lɛ.
58003006	Ama Kirisito-na fa ŋaa Wia Bii nɛ, a ŋaa ni-titii a tima pipi Wia niaa. Di la ma nɛ kɛŋ nyu-duoŋ a tiŋ kialiŋ la síi yiɛlu wiaa, la ma jaŋ wuo ŋaa u dia niaa.
58003007	Ŋii wiaa, Wia Diŋ-zↄŋ-la bula pila ari, Jiniŋ, di ma nɛ nii Wia yiikoro,
58003008	ma sí siiduoŋ kɛŋ, ari nialiŋ fa si lii Wia hariŋ giriŋ tuↄŋ si kɛŋ siiduoŋ ŋii. Bua-la lɛ nɛ ba magisɛmi a ŋaa mi na baaniŋ.
58003009	Lee-la ma naabalimaba magisɛmi nɛ woruŋ, a na mi wu-ŋaalaa jisiŋ mahiŋ balia.
58003010	Ŋii wiaa nɛ mi baaniŋ sii niaa deeŋba kala nyuŋ. Ŋii nɛ mi bul, Ba tuↄbiinaa yie ŋaa ba yeŋŋi nɛ, ba bi mi niiŋ wiaa ka to.
58003011	Ŋii nɛ mi na baaniŋ a ŋmiɛsɛ a bul, Mi bi jaŋ piba di-hↄnuŋ di ba hↄnↄ wiesi da.
58003012	Mi naaŋbiiriŋ, má pↄ ma titia lɛ di ma tuↄŋ nuu sí wu-bↄŋ biinu. Di u nɛ ŋaa ŋii, u bira bi jaŋ laa Wia wiaa dii. U jaŋ joŋ hariŋ yia Wia-la si weye.
58003013	Ama má pɛ dↄŋↄ lɛ tapulii-na kala a lii jiniŋ a kaa mumu, di wu-bↄŋŋↄↄ sí wuo nyisɛ ma kuŋ-kala a wuo ŋaa di ma ŋaa siiduo wiaa Wia sipaaŋ.
58003014	Wialiŋ la si laa dii buŋbuŋ, di la nɛ kɛŋba ŋii a kaa mu wuu, la di Kirisito kala jaŋ ŋaa kubala.
58003015	Wialiŋ ba si bul Wia teniŋ tuↄŋ nɛ ŋla: Jiniŋ, di ma nɛ kↄ di ma nii Wia yiikoro, ma sí siiduoŋ kɛŋ ari nialiŋ fa si lii Wia hariŋ si kɛŋ siiduoŋ ŋii.
58003016	Kubɛɛba nɛ nii Wia yiikoro aŋ lii Wia hariŋ? Nialiŋ fa si to Moosis hariŋ a lii Ijipiti tiŋteeŋ lɛ nɛ ŋaa ŋii.
58003017	Kubɛɛba nɛ fa leŋe Wia baaniŋ sii ba nyuŋ jisiŋ mahiŋ balia? Nialiŋ fa si bi u niiŋ wiaa to lɛ nɛ leŋe u baaniŋ sii. Ba nɛ u leŋ ba suu giriŋ tuↄŋ ŋii.
58003018	Kubɛɛba lɛ nɛ Wia ŋmiɛsa hɛ ari ba bi jaŋ na wiese-la u fa síi chɛ u joŋo pi u niaa? Nialiŋ fa si bi Wia niiŋ wiaa ka to lɛ nɛ u bul ŋii.
58003019	La na ari ba si bi Wia wiaa laa dii nɛ tii ba bi wiese-la wuo na Wia fa síi chɛ u joŋo pi u niaa.
58004001	Wia lɛɛlɛ bula pila ari la jaŋ wuo kↄ u teeŋ a na wiese. Ŋii wiaa má leŋ di la kɛŋ la titia woruŋ duu sí wuo na di la dↄŋsuŋ ŋaa wiaa chei. Di la nɛ ŋaa wiaa chichei, la bi jaŋ na wiese u teeŋ.
58004002	Wia wu-zↄmↄ-la ba si bula pila, ba fa bula pi la naabalimaba ma nɛ. Ama ba bi wialiŋ laa dii. Ŋii wiaa wialiŋ biba lɛ pɛ.
58004003	La nialiŋ si laa wialiŋ dii jaŋ wuo mu Wia teeŋ a na wiese-la ari Wia si bul ŋii. U si, Mi na baaniŋ, ŋii nɛ tii mi ŋmiɛsɛ ari ba bi jaŋ na wiese-la mi fa síi chɛ mi joŋo piba. Ama la jima ari buŋbuŋ-la Wia si ŋaa dunia dɛrɛ, u tiŋ u tiŋtiŋŋaa kala dɛrɛ nɛ.
58004004	Wialiŋ ba si bula Wia teniŋ tuↄŋ a tigɛ chɛ-pɛmiŋ chɛɛŋ nɛ ŋla: Ba si, Wia si ŋaa dunia dɛrɛ, u wiese nɛ chɛ-pɛmiŋ chɛɛŋ.
58004005	Lee-la titia Wia bira bula, Ba bi jaŋ na wiese mi teeŋ.
58004006	Ŋii-na niaa dↄŋsuŋ jaŋ na wiese-la. Ama nialiŋ si laa sipaaŋ nii Wia wu-zↄmↄ-la bi wiese-la na, bɛɛ wiaa ba bi wialiŋ ba si nia to.
58004007	Ŋii nɛ Wia bira liisɛ tapulii kubala. Tapulii-la nɛ ŋaa jiniŋ. U to la naabalima Devit lɛ nɛ a bul wiiŋ deeŋ. U si, Jiniŋ, di ma nɛ ku nii Wia yiikoro, ma sí siiduoŋ kɛŋ.
58004008	Bua-la lɛ ba naabalima Jↄsua fa si ŋaa Iziral tiŋŋaa sipaa-laara, u biba wiese pa. Di u nɛ fa piba wiese, Wia fa bira bi jaŋ bul tapulii dↄŋ wiaa.
58004009	Ŋii wiaa, tapulii dↄŋ nɛ hɛ dimɛ, Wia niaa si jaŋ wiesi.
58004010	Nii-la kala si na wiese Wia teeŋ, u tiina leŋ u tiŋtiŋŋaa nɛ aŋ wiesi, ari Wia ma si tiŋ u tiŋtiŋŋaa dɛrɛ aŋ wiesi ŋii.
58004011	Má saa leŋ di la hɛ doluŋ a na wiese-la Wia síi chɛ duu joŋo pila. Nialiŋ fa si bi u niiŋ wialiŋ to, ba bi wiese-la na. Di la ma nɛ bi u niiŋ wialiŋ ka to, la ma bi jaŋ na wiese-la.
58004012	Wia niiŋ wiaa weye a kɛŋ niiŋ a kii sia niiriŋ balia kala síi dii nyagaga. U yie wuo tↄↄ juu nuhuobiine, a kɛŋ u dima ari u miisiŋ kaa pↄrɛ dↄŋↄ lɛ. U yie wuo jiŋ nuhuobiine tuↄŋ ari u tuↄbiinaa kala.
58004013	Kuŋ-kala tuo si jaŋ wuo kɛŋ u titia faa Wia teeŋ. Wia na kuŋ-kala nɛ, u teeŋ ba kala hɛ pulumuŋ tuↄŋ nɛ. U jaŋ leŋ di la dagɛ la wu-ŋaalaa kala a pu.
58004014	Yesu nɛ ŋaa Wia Bie a bira ŋaa nialiŋ si tima pipi Wia niaa nyuŋ ba tuↄŋ kuhiaŋ. U nɛ ŋaa kuhiasi-la tuↄŋ kuhiaŋ maa. U si tiŋ u tiŋtiŋŋaa dɛrɛ, u jil wia nyuŋ a mu Wia teeŋ. La kuhiaŋ si yuga ŋii, má leŋ di la kɛŋ wialiŋ la si laa dii woruŋ.
58004015	Yesu bi nagɛ nialiŋ si kpu pusuŋ pipi Wia kuhiasiŋ si bi niaa nennige ka fa ŋii. U nɛ wuo fála nennige a jiŋ wialiŋ síi walimɛla, bɛɛ wiaa ba ma walimu nɛ. Sitaani paala magisu nɛ, ama u bi wu-bↄŋ kala ŋaa.
58004016	Ŋii wiaa má leŋ di la kɛŋ nyu-duoŋ a wuo yi lee-la Wia si hↄnↄ, duu wuo fála nennige. Di la nɛ juu wii-kala, u jaŋ fála nennige a pɛla lɛ.
58005001	Nialiŋ si kpu pusuŋ pipi Wia kuhiaŋ-na kala, ba yie liisu niaa tuↄŋ nɛ. U hɛ nuhuobiine ari Wia pɛgɛ a laa kiaa pipi Wia, aŋ pɛ kpu pusuŋ a piisɛ niaa disinniŋ tita.
58005002	U siaa yie fiɛlɛ niaa nyuŋ nɛ woruŋ, nialiŋ síi ŋaa wu-bↄŋŋↄↄ aŋ bi jiŋ, ari nialiŋ si yeŋŋe Wia woŋbii-la lɛ, bɛɛ wiaa u ma titia yie ŋaa wiaa chichei nɛ.
58005003	A tiŋ ŋii wiaa nɛ u yie kpu pusuŋ pipi Wia a tiŋ u titia haachɛba wiaa, di Wia piisɛ u disinniŋ ta, a bira kpu pusuŋ pipi Wia maa a tiŋ ni-kaana-la kala wiaa, di Wia piisɛ ba ma disinniŋ ta.
58005004	Nuu-kala bi jaŋ wuo liisɛ u titia a titiŋ tiŋtimiŋ deeŋ. Wia nɛ yie liisɛ tiina ari u fa si liisɛ Ɛrↄŋ ŋii.
58005005	Ŋii titia nɛ Kirisito ma bi u titia kaa yugɛ duu tiŋ tiŋtimii-la nialiŋ si kpu pusuŋ pipi Wia kuhiaŋ síi tiŋ. Ama Wia nɛ liisu. Wii-la Wia si bula pu nɛ ŋla: U si, Ŋ ŋaa mi Bii nɛ, jiniŋ mi nɛ luluŋ.
58005006	Wia teniŋ tuↄŋ sɛmɛ dↄŋↄ maa u bula, Ŋ nagɛ nii-la fa si kpu pusuŋ pipi Wia dↄŋↄ ba síi yirɛ Mɛlikizɛdɛki nɛ. Ŋ jaŋ tima pipi Wia niaa nyuŋ a kaa mu deeŋ deeŋ.
58005007	Yesu fa si hɛ u miisiŋ lɛ dunia deeŋ lɛ, u chuↄlɛ Wia a faasa yel sii-liiriŋ a sul Wia, u-na nii-la si jaŋ wuo laa u miisiŋ ta duu sí suu. Yesu sɛyɛ duu ŋaa wialiŋ síi tↄrɛ Wia tuↄŋ nɛ, ŋii nɛ tii Wia laa u Wii-sula.
58005008	Yesu fa ŋaa Wia Bii ma nɛ, ama u na hɛɛŋ nɛ woruŋ. U si na hɛɛŋ ŋii, u ku jiŋ ŋii u si jaŋ ŋaa a to Wia niiŋ woruŋ.
58005009	U si to Wia niiŋ kala dɛrɛ, u ku ŋaa nialiŋ kala ma síi to u niiŋ sipaa-laara, a laaba ta a kaa mu deeŋ deeŋ.
58005010	Ŋii nɛ Wia liisu duu ŋaa nialiŋ si tima pipi Wia niaa nyuŋ kuhiaŋ, a tima pi Wia ari Mɛlikizɛdɛki fa si timaa pi Wia ŋii.
58005011	La kɛŋ wiaa yugɛ nɛ di la bul a tigɛ wiiŋ deeŋ lɛ. La bi jiŋ ŋii la si jaŋ wuo bul wii-la di ma jiŋ u bubuↄŋ, bɛɛ wiaa lɛɛlɛ ma digilaa kparima nɛ. Ma bi wialiŋ bubuↄŋ wuo jiŋ lima lima.
58005012	Ma si nii Wia wu-zↄmↄ-la, u diene nɛ. U fa maga di ma nɛ didagɛ niaa, ama ma bira chɛ nuu nɛ duu didagɛma Wia niiŋ wialiŋ ma si nia buŋbuŋ. U naga maa chɛ yiliŋ nɛ di ma wasɛ. Ma ha bi ku-duoruŋ wuo didii.
58005013	Bii-mulo nɛ yie wiwasɛ yiliŋ, u bi ku-duoruŋ wuo didii. Ŋii titia nɛ ma ma nagɛ. Ma ma ha bi wu-duoruŋ wuo jijiŋ. Wialiŋ ba si dagɛma jaŋ leŋ di ma kɛŋ tuↄ-pula Wia sipaaŋ.
58005014	Nihiaŋ nɛ wuo ku-duoruŋ didii. Nialiŋ si waa dɛrɛ Wia wiaa lɛ nagɛ nihiasiŋ nɛ. Ŋii nɛ tii ba yie wuo jiŋ wu-bↄŋŋↄↄ ari wu-zↄŋŋↄↄ pɛgɛ, bɛɛ wiaa ba vɛnɛɛ ŋaa wu-zↄŋŋↄↄ nɛ.
58006001	Ŋii wiaa la si wuo jiŋ buŋbuŋ wialiŋ ba si bula pila a tigɛ Kirisito lɛ ŋii, u maga di la kiele mu sipaaŋ nɛ a wuo waa dɛrɛ Kirisito wiaa lɛ. Ma sí leŋe di la bira suomo bubul wialiŋ la si jaŋ ŋaa a birima lii la haachɛba-la lɛ, aŋ leŋ la wu-bↄmↄ-la la fa síi ŋaa. La bira bi chɛ di la suomo bul ŋii la si jaŋ to a laa Wia wiaa dii.
58006002	La ma bira bi chɛ la bul ŋii ba si jaŋ fola Wii-chuↄlɛ liiŋ, ari ŋii ba si jaŋ joŋ nisaa daŋla lɛ, ari ŋii niaa si jaŋ suu aŋ sii suuŋ lɛ, ari ŋii Wia si jaŋ dii niaa sariya a joŋ cheeriŋ pi dↄŋsuŋ a kaa mu deeŋ deeŋ, a bira joŋ miisiŋ pi dↄŋsuŋ ma a kaa mu deeŋ deeŋ.
58006003	Di Wia nɛ sɛyɛ, la jaŋ kieli buŋbuŋ wialiŋ aŋ mu sipaaŋ.
58006004	Di Wia nɛ wuo suri niaa siaa di ba wuo jiŋ u wiaa, a wuo laa wialiŋ si lii Wia teeŋ dii, a bira kɛŋ u Diŋ-zↄŋ-la maa,
58006005	a wuo nii Wia niiŋ wiaa a jiŋ ari u niiŋ wialiŋ zↄmↄ nɛ kiŋkɛŋ, a bira wuo na Wia kuorii-la si jaŋ kↄ doluŋ si magɛ ŋii ba miisiŋ lɛ lɛɛlɛ ŋla,
58006006	di ba nɛ jiŋ wiaa deeŋba kala aŋ bira joŋ hariŋ yia Wia wu-zↄmↄ-la, ɛɛ nɛ ba jaŋ bira ŋaa di ba birima lii ba haachɛba lɛ, aŋ bira kↄ Wia teeŋ? Ba bira bi jaŋ wuo miira kↄ Wia teeŋ. U saa naga ari ba bira wasa kpaasɛ Wia Bie mɛrɛ daa-gɛsɛɛ nyuŋ nɛ. Ba si ŋaa ŋii, ba bira leŋe hiisiŋ diiu nɛ niaa tuↄŋ.
58006007	Di duonuŋ nɛ nii hɛ tiŋteeŋ lɛ, tiŋtee-la yie wuo nyua duoŋ lii-la. U si nyua lii-la ŋii, kiaa wiwasɛ lee-la. Nialiŋ síi pɛrɛ lee-la ma nina kiaa woruŋ. Tiŋtee-la zↄmↄ piba nɛ. Wia nɛ pɛ tiŋtee-la lɛ.
58006008	Ama di yaŋ ari sↄsuŋ duŋduŋa níi nyu lee-la, ŋii-na tiŋtee-la bi zↄmↄ pi nialiŋ. Wia via tiŋtee-la wiaa nɛ. Ba jaŋ chaanɛ nyiniŋ hɛ duu dii buru.
58006009	Laa bul wiaa deeŋba kala, ama ma-na, la naŋdↄŋ-chooloo, ma-na kpia nɛ. Ma bi tiŋtee-lↄru-la wiaa la si bula naga. La ŋaa yarida ari Wia jaŋ laama ta,
58006010	bɛɛ wiaa Wia kɛŋ wutitii. U bi jaŋ bee kieli tiŋtimii-la ma si tima pu. A tiŋ u wiaa ma cho u niaa nɛ a tima pipiba, aŋ haa titiŋ ŋii.
58006011	La saa cho di ma kuŋ-kala fiɛsɛ siiŋ aa yiɛlɛ kialiŋ ma si jaŋ na, a jiŋ woruŋ ari ma sɛnɛ jaŋ naba, a kɛŋ ŋii naaŋ lɛ a mu dɛrɛ.
58006012	La bi chɛ di ma kɛŋ yariwiiŋ. Ŋii nɛ tii la bul ŋii. Laa chɛ di ma to nialiŋ si laa Wia wiaa dii faafaa naa-buasuŋ nɛ. Niaa deeŋba chiŋ wialiŋ ba si laa dii lɛ nɛ a nyalima ŋii halii, a wuo na kialiŋ Wia fa si bula piba ari ba jaŋ na.
58006013	Faafaa-la Wia bil u niiŋ a pi Abiraham aŋ ŋmiɛsɛ. Kuŋ-kala fa tuo a yuga a kii u-na Wia duu ŋmiɛsɛ. Ŋii nɛ u ŋmiɛsɛ u titia.
58006014	U ŋmiɛsa a bul, Wutitii, mi jaŋ pɛŋ lɛ a leŋ di ŋ doho niaa puŋ.
58006015	Ŋii nɛ Abiraham kɛŋ kenyiri a wuo nyalimɛ, a sɛnɛ na wii-la Wia fa si bula pu ari u jaŋ na.
58006016	Ama di nuhobiinee níi chɛ di ba ŋmiɛsɛ, ba yie ŋmiɛsɛ ku-la si kiiba nɛ. Di ba nɛ kɛŋ wii ma kaa lilɛrɛ, ba yie ŋmiɛsɛ nɛ. Di ba nɛ ŋmiɛsa, wii-la sɛnɛ chiŋ.
58006017	Wia fa bula pi u niaa ari u jaŋ joŋ kiaa piba. U fa síi chɛ di ba chaasa jiŋ ari u bi jaŋ kɛŋ u niiŋ birimɛ, ama u sɛnɛ jaŋ joŋ kialiŋ piba, u ŋmiɛsa daŋ nɛ.
58006018	Wia saa ŋaa wiaa balia nɛ. U si wuo bul wii-la aŋ pɛ ŋmiɛsɛ ŋii, wiaa deeŋba baliamiŋ bira bi jaŋ kↄ di ba birima, bɛɛ wiaa Wia bi wiaa nyia. U bul wiaa deeŋba a pi la nialiŋ si fá mu Wia teeŋ, di la laa la titia dimɛ nɛ. U bul ŋii pila di la nyuŋ nyaasɛ nɛ a tiŋ kialiŋ Wia si bula ari u jaŋ ŋaa pila wiaa, a kɛŋ kialiŋ la síi yiɛlu woruŋ.
58006019	La síi yiɛlɛ kialiŋ ŋii, la jaŋ wuo nyirɛ la bↄyɛ a chiŋ wialiŋ la si laa dii lɛ woruŋ, a wuo juu Wia di-zↄŋ-la, lee-la patiisa-baliŋ fa si kɛrɛ. Ni-pɛiba bi lee-la wuo juu.
58006020	Yesu nɛ ŋaa nialiŋ si tima pipi Wia niaa nyuŋ a kaa mu wuu, ari baal kubala ba faa yirɛ Mɛlikizɛdɛki fa si ŋaa nialiŋ si tima pipi Wia niaa nyuŋ kuhiaŋ a kaa mu wuu ŋii. Yesu nɛ laa sipaaŋ juu di-zↄŋ-la a tiŋ la wiaa, di la ma wuo to u hariŋ a juu lee-la.
58007001	Baal-la ba si yiru Mɛlikizɛdɛki, u fa ŋaa taŋ kubala kuoru nɛ aŋ fa pɛ ŋaa nii-la si kpu pusuŋ pipi Wii-jaribakↄ. Taŋ-la yiriŋ nɛ Sɛlɛm. Bua kubala Mɛlikizɛdɛki cheŋ Abiraham duu mu yuo laaliŋ dii tiŋtee dↄŋsuŋ kuoroo aŋ kukↄ. Ŋii nɛ u sul Wia pu duu pɛu lɛ.
58007002	Ŋii nɛ Abiraham kɛŋ kialiŋ u si paa laal-la lɛ a kaa kpaa leree fii, a joŋ dↄŋↄ pu. Mɛlikizɛdɛki yiri-la bubuↄŋ nɛ kuoru-la si kɛŋ tuↄ-pula Wia sipaaŋ. Baal-la nɛ bira ŋaa Sɛlɛm kuoro maa. Sɛlɛm kuoro bubuↄŋ nɛ, kuoru-la si kɛŋ u niaa hↄŋ sↄm.
58007003	Mɛlikizɛdɛki fa bi nyimma kɛnɛ, u bi naaŋ ma kɛnɛ. Nuu-kala fa bi u doho jiŋ, a bi bua-la ba si lulu ari bua-la u si suba ma jiŋ. Ama u fa nagɛ Wia Bii nɛ. U ŋaa nii-la si tima pipi Wia niaa nyuŋ a kaa mu wuu.
58007004	Ma jaŋ na di u fa ŋaa ni-bal nɛ. La naabalima Abiraham fa si lii laaliŋ kↄ, u paala kpaa kiaa pu nɛ.
58007005	Baal dↄŋ ma nɛ fa hɛ dimɛ. U yiriŋ nɛ fa Liivai, u biiriŋ nɛ fa ŋaa nialiŋ si kpu pusuŋ pipi Wia doho niaa. Wialiŋ Moosis fa si ŋmuŋsa bil di niaa tuto tuↄŋ ba bula ari Abiraham doho niaa kala kɛŋ ba kiaa kpaa leree fii fii, a joŋ dↄŋↄ pi ba naaŋbie Liivai ari u biiriŋ. La jima ari Liivai doho niaa ari Iziral tiŋŋaa dↄŋsuŋ kala ŋaa Abiraham doho niaa nɛ. Ama Wia haa bul ŋii nɛ.
58007006	Mɛlikizɛdɛki fa bi Liivai doho nuu ŋaa aŋ pɛ laa kpaaliŋ Abiraham teeŋ, aŋ sul Wia pu duu pɛu lɛ. Ka Wia ma fa ta niiŋ nɛ Abiraham teeŋ.
58007007	Ni-baliŋ nɛ yie sul Wia duu pɛ ni-bie lɛ. Wii tuo ba si jaŋ kaa lɛrɛ a tigɛ wiiŋ deeŋ lɛ.
58007008	Liivai nialiŋ si laa kpaaliŋ deeŋ, ba-naa suu nɛ. Ama Mɛlikizɛdɛki si laa kiaa Abiraham teeŋ, u-na bi jaŋ suu. Ari jiniŋ u ha weye nɛ. Ba bul ŋii nɛ Wia teniŋ tuↄŋ.
58007009	Bua-la lɛ Liivai naabalima Abiraham si cheŋ Mɛlikizɛdɛki a kɛŋ kiaa kpaa pu di ba ha bi Liivai lula. Lɛɛlɛ u yie lilaa kiaa u niaa teeŋ nɛ. Ama Abiraham fa si joŋ kiaa pi Mɛlikizɛdɛki ŋii, la jaŋ wuo bul ari Liivai ma fa joŋ kiaa puu nɛ, bɛɛ wiaa u ŋaa Abiraham doho nuu nɛ.
58007011	Wia si joŋ u niiŋ a pi Moosis, bua-la lɛ nɛ Liivai biiriŋ suomo tiŋ tiŋtimii-la nialiŋ si kpu pusuŋ pipi Wia síi tiŋ. Di tiŋtimii-la fa pɛ Iziral tiŋŋaa lɛ di ba chaasa ŋaa ni-zↄmↄ, ŋii-na u bira bi maga di nuu dↄŋ si nagɛ Mɛlikizɛdɛki kↄ aa tiŋ nialiŋ si kpu pusuŋ pipi Wia tiŋtiŋŋaa. Ama Wia si nuu dↄŋ jaŋ kↄ (a pɛ Iziral tiŋŋaa lɛ). U-na bi jaŋ lii Ɛrↄŋ doho niaa tuↄŋ.
58007012	Di ba nɛ liisɛ nuu a bul di u doho niaa duŋduŋa nɛ kpu pusuŋ pipi Wia, aŋ bira liisɛ nuu si bi u doho niaa tuↄŋ lia, see di ba kɛŋ wialiŋ ba síi to ma kaa birimɛ.
58007013	La Tiina Kirisito wiaa nɛ baa bul ŋii. U ma lii doho dↄŋ tuↄŋ nɛ. Nuu-kala ha bi doho deeŋ tuↄŋ lia a ŋaa nii-la si kpu pusuŋ pipi Wia. Nuu-kala jima ari Yesu lii Juda doho niaa tuↄŋ nɛ.
58007014	Ama bua-la lɛ Moosis fa si bul wiaa a tigɛ nialiŋ si jaŋ kpu pusuŋ pipi Wia lɛ, u bi bula ari ba liisɛ nuu si lii Juda doho niaa tuↄŋ.
58007015	Nuu dↄŋ si tima pipi Wia niaa nyuŋ si folo kↄ ŋla a nagɛ Mɛlikizɛdɛki, wiaa deeŋba kala chaasa chiŋ nɛ.
58007016	U tiina si ku ŋaa nii-la si tima pipi Wia niaa nyuŋ ŋii, u bi naga ari u doho wii nɛ. U bira bi naga ari wialiŋ ba si ŋmuŋsa bil di niaa tuto nɛ daga ba liisu. Ama u miisiŋ doluŋ lɛ nɛ ba liisu. U jaŋ hɛ dimɛ deeŋ deeŋ. U bi jaŋ suu.
58007017	Wia bula pu a bul, Ŋ nagɛ Mɛlikizɛdɛki nɛ. Ŋ jaŋ chiŋ la nyuŋ a tima pipi Wia a kaa mu deeŋ deeŋ.
58007018	Ŋii wiaa ba joŋ wialiŋ Moosis fa si ŋmuŋsa bil di niaa tuto ta nɛ. Ba bira bi bubuↄ kɛnɛ, ba bi jaŋ wuo pɛ nuu lɛ.
58007019	Wialiŋ Moosis fa si ŋmuŋsa bil di niaa tuto bi jaŋ wuo leŋ di nuu-kala wuo chaasa ŋaa ni-zↄŋ. Ba si joŋ wu-binaa ta, wu-falaa nɛ hɛ dimɛ la tuto. Wu-falaa deeŋba lɛ nɛ laa yiɛlɛ. Ba suri woŋbiiŋ pila nɛ, di la wuo kↄ Wia teeŋ.
58007020	Wia ŋmiɛsa nɛ a daŋ wu-falaa deeŋba lɛ u si bula pila.
58007021	Di ba nɛ fa liisɛ nialiŋ si kpu pusuŋ pipi Wia, Wia bi ŋmiɛsa hɛ, aŋ ka ba titiŋ ba tiŋtiŋŋaa. Ama la Tiina Wia si liisɛ Yesu, u ŋmiɛsa nɛ a bul, Mi bi jaŋ kɛŋ mi niiŋ birimɛ. U bira bula, Ŋ nɛ ŋaa nii-la si timaa pimi Wia niaa nyuŋ a kaa mu wuu.
58007022	Wia ta niiŋ nɛ u niaa teeŋ. Yesu nɛ u kaa ta n_ii-la. Wii-la u si bula nɛ kpia wialiŋ Moosis fa si ŋmuŋsa bil di niaa tuto. Ŋii daga ari u ŋaa wutitii nɛ.
58007023	Buŋbuŋ nialiŋ fa si kpu pusuŋ pipi Wia fa yuga nɛ, bɛɛ wiaa ba faa suu nɛ. Ba síi suu ŋii, ba bi tiŋtimii-la wuo tiŋ deeŋ deeŋ.
58007024	Ama Kirisito-na jaŋ ŋaa nii-la si tima pipi Wia niaa nyuŋ a kaa mu wuu, bɛɛ wiaa u bi suu.
58007025	Ŋii wiaa, u jaŋ wuo laa nialiŋ si tou lɛ a kↄ Wia teeŋ ta. U jaŋ wuo laaba ta, bɛɛ wiaa u jaŋ hɛ dimɛ bua-na kala a sul Wia pipiba duu pɛba lɛ.
58007026	Yesu si ŋaa nialiŋ si tima pipi Wia niaa nyuŋ kuhiaŋ ŋii, u ŋaa wu-zↄŋ nɛ a pila. Yesu bi disiŋ kɛnɛ, u bi wii-kala cheye. U chaasa ŋaa ni-zↄŋ nɛ. U kɛŋ u titia pↄrɛ nɛ haachɛ tiŋŋaa lɛ. Wia kɛnu ŋaa ni-bal. U si hɛ Wia-jaŋ lɛ ŋii, u yuga kii kuŋ-kuŋ-kala si hɛ dimɛ.
58007027	Nialiŋ fa si kpu pusuŋ pipi Wia kuhiasiŋ fa yie kpu pusuŋ tapulii-na kala nɛ. U fa maga di ba kpu pusuŋ a tiŋ ba titia haachɛba wiaa nɛ, aŋ bira kpu dↄŋsuŋ ma a tiŋ niaa haachɛba wiaa. Yesu-na bi ŋii ŋaa. U bi pusuŋ kpua a tiŋ u titia haachɛba wiaa. U liisɛ sarika bala nɛ a pi Wia a tiŋ niaa haachɛba wiaa. U titia miisiŋ nɛ u kaa liisɛ sarika-la.
58007028	Ba yie to wialiŋ Moosis fa si ŋmuŋsa bil di niaa tuto lɛ nɛ a liisɛ niaa di ba ŋaa nialiŋ si kpu pusuŋ pipi Wia kuhiasiŋ. Nialiŋ ba si liisa fa kɛŋ haachɛ nɛ. Ama wii-la Wia si bula a tigɛ u Bie Yesu lɛ to hariŋ nɛ a kↄ. Wia ŋmiɛsa nɛ aŋ-na liisɛ Yesu duu ŋaa nialiŋ si tima pipi Wia niaa nyuŋ kuhiaŋ. U chaasa ŋaa ni-zↄŋ nɛ a kaa mu wuu. U bi jaŋ kↄ duu kɛŋ disinniŋ.
58008001	Wii-la kala la síi bul wu-nyuŋ nɛ ŋla. La kɛŋ nialiŋ si tima pipi Wia niaa nyuŋ kuhiaŋ nɛ. U nɛ hɛ Wia-jaŋ a hↄŋ Wii-jaribakↄ sɛmɛ, ni-duoŋ di-hↄnuŋ.
58008002	Wia di-zↄŋ-la lɛ nɛ u hɛ a titiŋ. Wia-dia titia nɛ ŋii. Lee-la nuhuobiine dee bi saa. La Tiina Wia nɛ saa.
58008003	Di ba nɛ liisɛ nialiŋ si kpu pusuŋ pipi Wia kuhiaŋ-na kala, ba yie liisu duu laa kiaa pipi Wia nɛ, aŋ pɛ kpu pusuŋ ma pupu. Ŋii wiaa u maga di nialiŋ si tima pipi Wia niaa nyuŋ kuhiaŋ deeŋ ma joŋ kuŋ nɛ a pi Wia.
58008004	Di u nɛ saa fa hɛ dunia lɛ, u fa bi jaŋ ŋaa nii-la si kpu pusuŋ pipi Wia, bɛɛ wiaa nialiŋ si hɛ dunia lɛ a kpu pusuŋ pipi Wia, ba níi to wialiŋ Moosis fa si ŋmuŋsa bil di niaa tuto aŋ ŋiŋaa.
58008005	Niaa deeŋba si kpu pusuŋ pipi Wia kuhiasiŋ tiŋ ba tiŋtiŋŋaa nɛ Wia-dia tuↄŋ dunia deeŋ lɛ. Ba síi tiŋ tiŋtiŋŋaa ŋii, baa chesi Wia di-zↄŋ-la wiaa nɛ ŋii. Wia di-zↄŋ-la titia dee. Moosis fa si ŋaa siri duu hɛ lɛbiŋ, Wia fa bul wiaa pu nɛ. U si, Hɛ lɛbi-la duu nagɛ ku-la mi si dagiŋ peel-la nyuŋ.
58008006	Tiŋtimii-la Kirisito síi tiŋ nɛ yuga kii tiŋtimii-la buŋbuŋ niaa si tima, bɛɛ wiaa Wia tou lɛ nɛ a ta n_ii-faliŋ a pi u niaa. N_ii-falii-la nɛ kpia buŋbuŋ n_ii-la Wia si ta u niaa lɛ, bɛɛ wiaa wii-la Wia si bula bi jaŋ kↄ di u ta da.
58008007	Buŋbuŋ Wia ta niiŋ nɛ u niaa teeŋ. Di wialiŋ faa pɛ u niaa lɛ di ba ŋaa ni-zↄmↄ Wia teeŋ, Wia fa bira bi jaŋ ta n_ii dↄŋ u niaa teeŋ.
58008008	U na di buŋbuŋ wialiŋ bi u niaa lɛ pɛ di ba wuo ŋaa ni-zↄmↄ, ŋii nɛ u bira bul, Tapulii kubala mi jaŋ bira ta n_ii dↄŋ mi niaa Iziral tiŋŋaa teeŋ, ari Juda doho niaa lɛ.
58008009	Mi si jaŋ ta n_ii-la, u bi jaŋ nagɛ buŋbuŋ n_ii-la mi fa si ta ba naabalimaba teeŋ bua-la lɛ mi si kɛŋba kaa lii Ijipiti tiŋteeŋ. Ba fa bi mi n_ii-la lɛ to, ŋii nɛ tii mi joŋ hariŋ yiaba.
58008010	Wialiŋ la Tiina Wia fa si bula nɛ ŋla: U si, Tapulii kubala nɛ jaŋ yi di mi ta niiŋ mi niaa Iziral tiŋŋaa teeŋ. Mi jaŋ leŋ di ba jiŋ mi niiŋ wiaa woruŋ, a joŋo hɛ ba nyuŋ ari ba tuↄŋ kala lɛ. Di mi nɛ ŋaa ŋii, mi jaŋ ŋaa ba Wia, di ba ma ŋaa mi niaa.
58008011	Bua deeŋ lɛ nuu-kala bira bi jaŋ dagɛ u dↄŋↄ tiina koo u naaŋbii ŋii u si jaŋ ŋaa a jiŋmi. Nuu-kala jaŋ jiŋmi, haŋbiisiŋ ari kuhiasiŋ kala.
58008012	Mi jaŋ fába nennige a joŋ ba haachɛba a chɛba. Mi bira bi jaŋ liliisi ba wu-bↄŋŋↄↄ.
58008013	Wia si bul n_ii-falii-la wiaa ŋii, u si di buŋbuŋ ku-la ŋaa ku-binii nɛ. Ku-la kala saa si diene ŋaa ku-binii nɛ, u maga di ba joŋo ta nɛ.
58009001	Buŋbuŋ-la Wia fa ta niiŋ nɛ a pi u niaa. N_ii-la fa kɛŋ woŋbiee nɛ ba to a chuchuↄlɛ Wia. Ba fa hɛ lɛbiŋ nɛ a chuchuↄlu dimɛ.
58009002	Lɛbi-la fa kɛŋ leree balia nɛ, tɛgɛɛ ari sipaaŋ. Tɛgɛɛ lɛbi-la lɛ nɛ chaaniŋ fa chiŋ koruŋ nyuŋ. Teebul ma fa hɛ dimɛ. Boroboro-la ba si yie kaa mu bil Wia sipaaŋ ma fa daŋ teebul nyuŋ tɛgɛɛ lɛbi-la lɛ nɛ. Lee-la yiriŋ nɛ fa lee-la si bi disinniŋ kɛnɛ,
58009003	a kiele juu lɛbi-la sipaaŋ, ba fa kɛŋ patiisa nɛ a kaa kɛrɛ. Lee-la yiriŋ nɛ fa lee-la si chaasa pullɛ a bi disinniŋ kɛnɛ.
58009004	Sɛlimɛ koruŋ nɛ fa hɛ lee-la. Dimɛ nɛ ba yie nyigɛ tii-keliŋ suↄra si sima a pipi Wia. Daga kubala ma nɛ fa chiŋ dimɛ. Sɛlimɛ tↄu kala. Sɛlimɛ pupoiŋ nɛ fa hɛ daga-la tuↄŋ. Pupoi-la tuↄŋ nɛ ba fa joŋ boroboro-la si lii Wia-jaŋ ku tuu a hɛ. Ɛrↄŋ daa-la si tↄsↄ ma fa hɛ daga-la tuↄŋ nɛ. Tabii-taala-la lɛ Wia fa si ŋmuŋsɛ u niiŋ wialiŋ hɛ, u ma fa hɛ dimɛ nɛ.
58009005	Daga-la nyuŋ, ba mɛ Wia tiŋdaaraa síi tul, a bil ba ma chiŋ. Ba kɛŋ ba kiŋkɛsiŋ kaa jɛrɛ tↄ Wia kuori-kpasa-la nyuŋ, lee-la u si hↄnↄ aa fá niaa nennige, a joŋ ba haachɛba a chɛba. Lɛɛlɛ la bi jaŋ wuo bul wiaa yugɛ a tigɛba lɛ.
58009006	Di ba nɛ bil kialiŋ kala dɛrɛ, nialiŋ si kpu pusuŋ pipi Wia, ba yie juu tɛgɛɛ lɛbi-la di ba tiŋ tiŋtimii-la si maga di ba tiŋ.
58009007	Ama nialiŋ si kpu pusuŋ pipi Wia kuhiaŋ duŋduŋa nɛ yie juu lɛbi-la sipaaŋ. U ma saa yie juu lee-la bala nɛ jina kala. U yie kɛŋ chaliŋ nɛ a kaa juu pi Wia, a tiŋ u titia haachɛba ari nialiŋ kala haachɛba wiaa.
58009008	A tiŋ wiiŋ deeŋ wiaa Wia Diŋ-zↄŋ-la chaasa dagɛ ari woŋbii-la ba si to jujuu lɛbi-la sipaaŋ, ba ha bi suro, bɛɛ wiaa tɛgɛɛ lɛbi-la ha hɛ dimɛ nɛ.
58009009	Tɛgɛɛ lɛbi-la nagɛ dunia deeŋ lɛ la si hɛ nɛ. U bi jaŋ dieni. Tɛgɛɛ lɛbi-la lɛ nɛ ba yie joŋ kiaa pipi Wia aŋ pɛ kpu pusuŋ pupu. Wialiŋ ba si yie ŋaa lɛbi-la tuↄŋ, ba bi jaŋ wuo pɛ nialiŋ si kɛŋ kialiŋ kↄ, di ba tuↄbiinaa chesi.
58009010	Wiaa deeŋba dagɛ kudiilee ari ku-nyualaa wiaa duŋduŋa nɛ. Ba bira dagɛ ari ba si jaŋ fufo ba yaraa disinniŋ a kaa mu yi bua-la lɛ Wia si jaŋ kɛŋ wu-falaa kↄ nɛ.
58009011	Ama Kirisito kↄ nɛ lɛɛlɛ a ŋaa nialiŋ si tima pipi Wia niaa nyuŋ kuhiaŋ. Wii-la u si kaa kↄ nɛ zↄmↄ a kii buŋbuŋ wialiŋ. U si kↄ ŋii, u juu lɛbi-la sipaaŋ si bi disinniŋ kɛnɛ, lee-la nɛ zↄmↄ kiŋkɛŋ a kii buŋbuŋ ku-la. Nuhuobiine dee bi saa. U bi dunia deeŋ kuŋ ŋaa.
58009012	Kirisito juu lɛbi-la sipaaŋ bala duŋduŋ nɛ. U bi buuna koo nɛ-pasiŋ chaliŋ kaa juu dimɛ. Ama u kɛŋ u titia chaliŋ nɛ kaa juu, a joŋ chal-la a t_iŋ la haachɛba chimiŋ, a laala ta a kaa mu wuu.
58009013	Buŋbuŋ ba fa yie joŋ buuna koo nɛ-bele chaliŋ nɛ a fo niaa disinniŋ ta. Di nuu nɛ ŋaa disinniŋ, ba yie joŋ nɛ-pasa-la ba si kpua a nyigɛ nɛ a pi Wia, a kɛŋ u tuↄruŋ kaa misɛ nialiŋ a piisɛ ba disinni-la ta.
58009014	Di wiaa deeŋba nɛ wuo piisɛ niaa disinniŋ ta, ŋii-na Kirisito chaliŋ ma jaŋ wuo paala piisɛ niaa disinniŋ ta a kii buunaa koo nɛsiŋ chaliŋ. Kirisito fa bi disiŋ kala kɛnɛ. Wia Diŋ-zↄŋ-la doluŋ lɛ, u joŋ u titia pi Wia, a suu a tiŋ la wiaa. U jaŋ wuo leŋ di ma tuↄbiinaa chesi di ma sí wu-bↄŋ biinu, ka di ma wuo tima pipi Wia, Wia-la si kɛŋ miisiŋ.
58009015	Kirisito nɛ hɛ Wia ari nuhuobiine pɛgɛ. U lɛ nɛ Wia to a ta n_ii-falii-la u niaa teeŋ. Wia ŋaa ŋii di nialiŋ kala u si yira wuo na kialiŋ u si si u jaŋ joŋo piba Wia-jaŋ lɛ. Kialiŋ jaŋ hɛ dimɛ a kaa mu wuu. Lɛɛlɛ Kirisito suba nɛ. U suu ŋii duu wuo laa niaa haachɛba ta nɛ, nialiŋ si ŋaa haachɛ bua-la lɛ ba fa síi to buŋbuŋ wialiŋ Wia si ta u niaa teeŋ.
58009016	Di nuu nɛ si duu nɛ suba, nuu dↄŋ nɛ jaŋ dii u kiaa, di tiina nɛ ha bi suba, nii-la bi jaŋ wuo dii kialiŋ, see di kialiŋ tiina suba.
58009017	Di kiaa tiina nɛ weye, nii-la u si si u jaŋ dii u kiaa bi jaŋ wuo dii kialiŋ, see di u suba.
58009018	Ŋii titia nɛ Wia joŋ chaliŋ ta buŋbuŋ n_ii-la.
58009019	Moosis si ŋmuŋsɛ wialiŋ bil di niaa tuto, di u nɛ ku dagɛba wialiŋ a ku dɛrɛ-na kala, u yie kpu nɛ-pasiŋ ari buunaa nɛ, a laa chaliŋ a ŋaa liiŋ guoli. U yie chɛ pie-puŋ-fiɛsiŋ ari pipaa-suↄrusuŋ a vↄↄ a hɛ dↄŋↄ lɛ, a kaa yuu chal-la, a misɛ hɛ teŋ-la lɛ u si ŋmuŋsa, aŋ pɛ ŋaa misɛ nialiŋ maa.
58009020	Di u nɛ ŋaa chal-la mimisɛ nialiŋ, ŋla nɛ u yie bul: U si, Chal-la Wia si joŋo ta niiŋ ma teeŋ nɛ ŋla.
58009021	Ŋii titia nɛ u yie ŋaa chal-la misɛ lɛbi-la ari gbaŋsi-la kala ba si kaa titiŋ Wia tiŋtiŋŋaa lɛbi-la tuↄŋ.
58009022	Wutitii, wialiŋ Moosis si ŋmuŋsa bil di niaa tuto, tuↄŋ chaliŋ nɛ ba yie kaa fo kiaa jesiŋ kala disinniŋ ta. Di ba nɛ bi kuŋ chaliŋ liisa, Wia bi jaŋ wuo joŋ nuu-kala haachɛba a chɛu.
58009023	Kialiŋ si hɛ lɛbi-la tuↄŋ nagɛ kialiŋ si hɛ Wia-jaŋ nɛ. U maga di ba kɛŋ pusuŋ chaliŋ chɛsɛ kiaa deeŋba disinniŋ ta. Ama kialiŋ titia si hɛ Wia-jaŋ lɛ, u maga di ba chɛ ku-la si zↄmↄ kii pusu-la chaliŋ nɛ a piisɛ ba disinniŋ ta.
58009024	Kirisito juu Wia di-zↄŋ-la titia nɛ. Lee-la u si jua, nuhuobiine dee bi ŋaa. Nialiŋ si ŋaa lɛbi-la, baa chesi Wia di-zↄŋ-la nɛ. Ama Kirisito juu Wia-jaŋ titia nɛ. U juu lee-la duu wuo mu Wia teeŋ a chiŋ la nyuŋ.
58009025	Nialiŋ si kpu pusuŋ pipi Wia kuhiasiŋ yie juu lɛbi-la sipaaŋ si bi disinniŋ kɛnɛ jina jina nɛ, a pɛ kɛŋ pusuŋ chaliŋ kaa juu a pi Wia. Chal-la ba si yie kaa juu, ba titia chaliŋ dee. Ama Kirisito-na si juu lee-la, u bi naga ari u jaŋ vɛnɛɛ juu dimɛ jina-na kala nɛ a joŋ u titia a pipi Wia.
58009026	Duu nɛ faa ŋaa ŋii, u fa jaŋ na hɛɛŋ jina-na kala a lii dunia di-suomuŋ a kaa kↄ ari jiniŋ kala. Ama u si china magɛ ŋla, dunia didɛriŋ kpaga nɛ. Ŋii nɛ u kↄ bala duu joŋ u titia a pi Wia a suu, a laa niaa haachɛba ta.
58009027	Bala nɛ nuu-kala jaŋ suu. Ŋii hariŋ lɛ Wia jaŋ dii u tiina sariya.
58009028	Ŋii titia nɛ ba kpu Kirisito balá duu wuo laa ni-daŋ haachɛba ta. U jaŋ bira kↄ. Duu nɛ kↄ, u bira bi jaŋ laa niaa haachɛba ta, ama u jaŋ laa nialiŋ ta, nialiŋ si ŋaa siri aa gbɛru.
58010001	Wialiŋ Moosis fa si ŋmuŋsa bil di niaa tuto laa sipaaŋ nɛ, ka wu-zↄmↄ-la-na to hariŋ kↄ. Wialiŋ Moosis fa si ŋmuŋsa bil nagɛ wu-zↄmↄ-la nɛ, ama wu-zↄmↄ-la titia dee ŋii. Ba nagɛ wu-zↄmↄ-la daaliimiŋ nɛ. Ŋii wiaa pusu-la ba si yie kaa ku kpu pipi Wia jina-na kala, ba bi jaŋ wuo leŋ di nialiŋ si kɛŋ pusu-la kaa kↄ ŋaa ni-zↄmↄ-la si bi disiŋ kala kɛnɛ.
58010002	Di pusu-la ba si yie kaa mu kpu pipi Wia nɛ fa wuo leŋ nialiŋ si kaa kↄ ŋaa tuↄ-pul timma, ŋii-na ba fa bira bi jaŋ kpukpu pusuŋ deeŋba jina-na kala. Di ba nɛ fa wuo piisɛ nialiŋ disinniŋ tita, ŋii-na ba fa bira bi jaŋ bibiinɛ di ba kɛŋ haachɛ kala.
58010003	Ama ba si yie kpu pusu-la pipi Wia jina-na kala, ba yie liliisi ba haachɛba nɛ,
58010004	bɛɛ wiaa nɛsiŋ ari buunaa chaliŋ bi jaŋ wuo laa niaa haachɛba ta.
58010005	Ŋii nɛ tii Kirisito bul wiaa deeŋba a pi Wia bua-la lɛ u si ku tuu dunia. U si, Ŋ-na bi pusu-la ba si yie kaa ku piŋ ka chɛ, aŋ bira bi pusu-la ma ba si yie kpu a nyigɛ piŋ ka chɛ. Ama ŋ liisɛmi nɛ di mi joŋ mi titia kala a piŋ.
58010006	Ba si yie kpu pusu-la a nyigɛ pipiŋ, aŋ kpu pusu-la dↄŋsuŋ maa a piisɛ ba disinniŋ tita, ŋ tuↄŋ bi ba kala nyuŋ tↄrɛ.
58010007	Ŋii nɛ mi bul, Mi Tiina Wia, mi kↄ nɛ di mi ŋaa wialiŋ síi tↄrɛ ŋ tuↄŋ. Mi kↄ nɛ di mi ŋaa wialiŋ ba si ŋmuŋsa bil ŋ teniŋ tuↄŋ a tigɛmi lɛ.
58010008	Wialiŋ Moosis fa si ŋmuŋsa bil di niaa tuto nɛ daga di ba kpu pusuŋ pipi Wia, a bira joŋ kiaa pupu, a bira kpu pusuŋ a nyiga pi Wia, a kpu dↄŋsuŋ maa a piisɛ niaa disinniŋ tita. Ama Kirisito bula di Wia bi ŋii cho. U tuↄŋ ma bi ba nyuŋ tↄrↄ.
58010009	Ŋii nɛ ka u bira bul, Mi kↄ nɛ di mi ŋaa wialiŋ síi tↄrɛ ŋ tuↄŋ. U si bul ŋii, u via buŋbuŋ wialiŋ ta nɛ, aŋ miira suomo bil wu-falia.
58010010	Kirisito si ŋaa Wia tuↄtↄru wii-la a joŋ u titia kala a pu a tiŋ la wiaa, ŋii nɛ leŋe la bira bi disinniŋ kɛnɛ. U si suu ŋii, u joŋ u titia pi Wia balá nɛ. U bira bi jaŋ kↄ duu ŋaa ŋii.
58010011	Nuu-kala si kpu pusuŋ pipi Wia yie chiŋ u leriŋ nɛ a titiŋ u tiŋtiŋŋaa tapulii-na kala, a vɛnɛɛ kpu pusuŋ pipi Wia tapulii-na kala. U si yie kpu kiaa deeŋba a pipi Wia, ba bi jaŋ wuo laa niaa haachɛba ta.
58010012	Ama Kirisito suba a joŋ u titia a pi Wia bala nɛ duu laa niaa haachɛba ta. U si ŋaa ŋii dɛrɛ, u jil Wia-jaŋ a hↄŋ Wia sɛmɛ, ni-duoŋ di-hↄnuŋ.
58010013	U jaŋ hↄŋ dimɛ halii, see di u yuo dii u diŋdↄŋŋↄↄ kala dɛrɛ.
58010014	U si joŋ u titia a pi Wia balá ŋii, u leŋe nialiŋ ba si piisɛ ba disinniŋ ta ŋaa tuↄ-pul timma nɛ u teeŋ a kaa mu wuu.
58010015	Wia Diŋ-zↄŋ-la ma ŋaa wialiŋ la síi bul daŋsia.
58010016	U si, Di tapulii dↄŋ nɛ yie, mi jaŋ ta mi niiŋ ba teeŋ. Mi jaŋ leŋ di ba jiŋ mi niiŋ wialiŋ, a joŋba hɛ ba tuↄbiinaa ari ba nyuŋ kala lɛ.
58010017	U bira bula, Mi bira bi jaŋ liliisi ma haachɛba ari ma wu-bↄŋŋↄↄ kala.
58010018	Di Wia nɛ joŋ la haachɛba-la kala a chɛla, u bira bi maga di la kpu pusuŋ a pi Wia a tiŋ la haachɛba wiaa.
58010019	Ŋii wiaa, mi naaŋbiiriŋ, la jaŋ wuo kɛŋ nyu-duoŋ a juu Wia di-zↄŋ-la, bɛɛ wiaa Yesu joŋ u chaliŋ a jaasɛ la wiaa nɛ.
58010020	Woŋbii-falii nɛ Yesu suro pila. Woŋbii-la u si suro pila lɛ nɛ la jaŋ to a juu Wia di-zↄŋ-la, a laa miisiŋ Wia teeŋ. Bua-la lɛ Yesu fa si bi suba, ŋii nɛ patiisa-bal nɛ fa kɛrɛ lɛbi-la sipaaŋ. Ni-pɛiba bi dimɛ wuo juu. Ŋii titia nɛ la fa bi Wia di-zↄŋ-la wuo juu. Ama lɛɛlɛ Yesu suba nɛ, ba kɛŋ patiisa-bal-la bɛgɛ pila la wuo to juu Wia di-zↄŋ-la.
58010021	La folo kɛŋ nialiŋ si tima pipi Wia kuhiaŋ nɛ, u bibeŋ Wia niaa.
58010022	Ŋii wiaa, má leŋ la kɛŋ nyu-duoŋ a laa wiaa deeŋba dii ari tuↄ-bala, a mu Wia teeŋ. Wia chɛsɛ la tuↄŋ nɛ, a chɛsɛ la tuↄbiiŋ-bↄmↄ-la kala ta. Ba bira bi jaŋ wiwalimɛla. U kɛŋ lii-zↄmuŋ nɛ fola. La bira bi disinniŋ kɛnɛ.
58010023	Ŋii wiaa, wialiŋ la si laa dii, má leŋ di la yiɛlɛ wialiŋ, a chiŋ ba lɛ kpaŋ kpaŋ, a sí begilu mua maa, bɛɛ wiaa Wia kɛŋ wutitii nɛ. Kialiŋ u si si u jaŋ joŋo pila, la laa dii ari la jaŋ naba.
58010024	Ŋii wiaa, má leŋ di la cho dↄŋↄ, a kɛŋ dↄŋↄ ari siifiɛsiŋ, a pɛ dↄŋↄ lɛ, aa ŋaa wu-zↄŋŋↄↄ dↄŋↄ lɛ.
58010025	La si yie hihilimi ŋii, niaa dↄŋsuŋ yie via nɛ. Ma sí ŋii ŋaa. Ama má leŋ di la haa hilimi a pipɛ dↄŋↄ lɛ di la to Wia ari siifiɛsiŋ, bɛɛ wiaa tapulii-la la Tiina Yesu si jaŋ miira kↄ kpaga nɛ.
58010026	Di la nɛ ku jiŋ wutitii-la aŋ viau ta a ŋiŋaa wu-bↄŋŋↄↄ, kuŋ dↄŋ bira tuo ba si jaŋ wuo kpu a pi Wia a piisɛ la disinniŋ ta.
58010027	Ama la jaŋ fá fawulluŋ, bɛɛ wiaa Wia jaŋ dii la sariya. U jaŋ joŋ cheeriŋ a pila, a joŋla hɛ nyiniŋ lɛ, nyiŋ-la jaŋ faasa didii kiŋkɛŋ. Nyiŋ-la jaŋ dii Wia diŋdↄŋŋↄↄ kala dɛrɛ.
58010028	Di nuu-kala nɛ chei wialiŋ Moosis fa si ŋmuŋsa bil di niaa tuto, aŋ ka di niaa balia koo batori nɛ hɛ dimɛ a ŋaa wii-la u si ŋaa chei daŋsia, ba yie kpu tiina nɛ. Ba yie bi u nennige ka fá.
58010029	Di ba nɛ fa yie ŋaa ŋla, ɛɛ nɛ saa ba jaŋ ŋaa nii-la si bee guunɛ Wia Bie ari u tuo kuŋ-kala? Tiina bira kɛŋ Yesu chal-la Wia si joŋo ta niiŋ u niaa lɛ kaa chei nɛ. Chal-la nɛ Wia fa kaa chɛsɛ tiina disinniŋ kala ta u ku ŋaa tuↄ-pul tiina. Di tiina bira tuusɛ Wia Diŋ-zↄŋ-la fa síi pɛu lɛ, u maga di ba dↄgisu a kii nialiŋ si chei wialiŋ Moosis fa si ŋmuŋsa bil di niaa tuto.
58010030	La jiŋ Wia nɛ. U si, Mi jaŋ joŋ wu-bↄmↄ-la niaa síi ŋaa dↄŋↄ lɛ a t_iŋba. Nuu dↄŋ bira si, Wia jaŋ dii u niaa sariya.
58010031	Di ŋ nɛ juu Wia-la si weye nisiŋ, u jaŋ lↄrↄ piŋ.
58010032	Má liise mu yi bua-la lɛ Wia si suri ma siaa, ma ku laa Yesu wiaa dii. Bua-la lɛ ma na hɛɛŋ nɛ woruŋ aŋ nyalimɛ.
58010033	Bua dↄŋↄ ba yie tuusɛma a dↄgisɛma niaa tuↄŋ. Bua dↄŋↄ ma ba kɛŋma guoli nialiŋ ba fa síi dↄgisɛ tuↄŋ a dↄgisɛma maa.
58010034	Ba kɛŋ niaa dↄŋsuŋ si laa Yesu wiaa dii a tↄ dia nɛ. Ma si na ŋii, ma tuↄŋ cheye nɛ. Ba bira fuga laa ma kiaa. Ba si ŋaa ŋii, ma bi wii-kala bula. Ama ma tuↄŋ tↄrↄ nɛ, bɛɛ wiaa ma jima ari ma nɛ kɛŋ kialiŋ si zↄmↄ kii dunia deeŋ kialiŋ ba si kaa laa ma teeŋ. Kialiŋ-na jaŋ hɛ dimɛ deeŋ deeŋ.
58010035	Ŋii wiaa ma sí leŋe di ma naŋdaasiŋ yuↄrɛ. Di ma nɛ chiŋ ma yarida lɛ a sí leŋ, ma time yuga nɛ Wia teeŋ.
58010036	U maga di ma kɛŋ kenyiri a wuo ŋaa wialiŋ Wia síi chɛ di maa ŋaa. Di ma nɛ ŋaa ŋii, ma jaŋ na kialiŋ u si si u jaŋ joŋo pima.
58010037	U si, Muapulii nii-la Wia si liisa jaŋ miira kↄ. U bi jaŋ dieni.
58010038	Nialiŋ kala si ŋaa tuↄ-pul tiŋŋaa Wia teeŋ maga di ba haa ŋaa Wia yarida nɛ. Di ba nɛ ŋaa ŋii, ba jaŋ kɛŋ miisiŋ Wia teeŋ. Ama di ba nɛ via Wia ta, u tuↄŋ bi jaŋ tↄrɛ ba nyuŋ.
58010039	Wia jaŋ dↄgisɛ nialiŋ si yeŋŋe aŋ viau ta. Ama la-na tuo niaa deeŋba tuↄŋ. La ŋaa Wia yarida nɛ a wuo laa la miisiŋ.
58011001	Di ŋ nɛ laa Wia wiaa dii, ŋ yie jiŋ ari kialiŋ ŋ síi yiɛlu Wia teeŋ, ŋ jaŋ naba. Ŋ jaŋ jiŋ ari kialiŋ ŋ siiŋ si bi na sɛnɛ hɛ dimɛ nɛ.
58011002	Buŋbuŋ nialiŋ fa si laa Wia wiaa dii, Wia tuↄŋ tↄrɛ ba nyuŋ nɛ.
58011003	La laa Wia wiaa dii, ŋii nɛ tii la jiŋ ari Wia nɛ ŋaa dunia, u bi kuŋ-kala kaa ŋaa dunia. U niiŋ nɛ u kaa suro bul wiaa, aŋ ka kuŋ-kuŋ-kala-na hɛ dimɛ. Dunia kiaa deeŋba la síi na, ba fa tuo, Wia leŋe ba lii kialiŋ la si bi na tuↄŋ nɛ.
58011004	Naaŋbiiriŋ balia nɛ fa hɛ dimɛ. Dↄŋↄ yiriŋ nɛ Ebil, dↄŋↄ ma yiriŋ nɛ Keeŋ. Ba kala balia joŋ kiaa pi Wia nɛ. Ama Ebil-na fa laa Wia wiaa dii nɛ. A tiŋ ŋii wiaa, Wia laa kialiŋ u si joŋo pu. Wia tuↄŋ tↄrɛ ba nyuŋ a kii Keeŋ kialiŋ u si joŋo pu. Ŋii nɛ Wia leŋ Ebil ŋaa tuↄ-pul tiina u sipaaŋ. Ebil suba ma nɛ, ama a tiŋ u fa si laa Wia wiaa dii ŋii, u ha bul wiaa pipila nɛ.
58011005	Baal kubala ma nɛ fa hɛ dimɛ baa yirɛ Inↄk. U ma fa laa Wia wiaa dii nɛ. U bi suba, aŋ ka Wia joŋu kaa jil Wia-jaŋ. Nuu-kala bira buu na. Wia titia nɛ joŋu kaa jil Wia-jaŋ. Wia tuↄŋ fa tↄrɛ u nyuŋ nɛ, ka u-na joŋu kaa jil Wia-jaŋ.
58011006	Di nuu nɛ bi laa dii ari Wia hɛ dimɛ, Wia tuↄŋ bi jaŋ tↄrɛ u tiina nyuŋ. Nii-la kala síi chɛ duu kↄ Wia teeŋ, u maga duu laa sipaaŋ laa dii ari Wia hɛ dimɛ nɛ, a bira laa dii ari nii-la kala si bee chichɛ Wia, u tiina jaŋ laa u time Wia teeŋ.
58011007	Baal kubala ma nɛ fa hɛ dimɛ baa yirɛ Nowa. U fa laa Wia wiaa dii nɛ. Ŋii nɛ Wia bula pu duu saa liiŋ daboro di ba di u dia niaa juu, bɛɛ wiaa uu chɛ di u kpu dunia niaa kala kala nɛ. (Wia si bul wii-la u diene, aŋ ka wii-la-na ŋaa.) Ŋii nɛ Nowa sɛi a saa liiŋ daboro-la ba di u dia niaa juu, aŋ ka Wia leŋ liiŋ ku tↄ dunia ni-kaanaa kala ba suu. Ama Nowa ari u dia niaa bi suba. Nowa si laa Wia wiaa dii nɛ tii u ku ŋaa tuↄ-pul tiina a joŋ cheeriŋ a pi ni-kaana-la kala nɛ.
58011008	Baal kubala ma nɛ fa hɛ dimɛ baa yirɛ Abiraham. U ma fa laa Wia wiaa dii nɛ. Wia bula pu duu lii u jaŋ lɛ a mu tiŋteeŋ dↄŋↄ, di u jaŋ joŋ lee-la a pi ba di u doho niaa. U to Wia niiŋ lɛ a lii u jaŋ lɛ a mumu lee-la. U fa bi lee-la u síi mu jiŋ.
58011009	U si yi tiŋtee-la Wia si si u jaŋ joŋo pu, u hↄŋ dimɛ a ŋaa nuhuↄru tiŋtee-la lɛ. U bie Aizik ari u nihiŋ Jekↄb ma fa hↄŋ lee-la titia nɛ a ŋaa nuhuↄraa. Ba fa hɛ lɛŋŋɛɛ nɛ a jujuu. Wia fa bula ari u jaŋ joŋ tiŋtee-la pi ba kala nɛ.
58011010	Abiraham faa chɛ duu juu taŋ-la Wia titia si bil u geŋtine a saa nɛ. Taŋ deeŋ nɛ jaŋ hɛ dimɛ deeŋ deeŋ a mumu. Ŋii nɛ tii u sɛi a ŋaa nuhuↄru tiŋteeŋ dↄŋↄ lɛ.
58011011	Ŋii titia nɛ Abiraham haala Saara ma laa Wia wiaa dii. Abiraham ari u haala kala fa hiɛsa nɛ woruŋ, ka Wia wuo pɛba lɛ ba lul bie. Saara jima ari Wia kɛŋ wutitii nɛ. Ŋii wiaa u laa dii ari u jaŋ na ku-la Wia si si u jaŋ joŋo pu.
58011012	Abiraham fa hiɛsa nɛ woruŋ a bi biiriŋ wuo lulul. Ŋii nɛ aŋ ka u lul bii-bala, ama u bii-bala-la lɛ nɛ u doho to puŋ. Ba yuga kieli. Ba yuga ari chɛŋwulaa si yuga ŋii, koo hagila si yuga ŋii mugi-baliŋ niiŋ nɛ.
58011013	Niaa deeŋba kala laa Wia wiaa dii nɛ aŋ-na suu. Kialiŋ Wia si si u jaŋ joŋo piba, ba biba na. Ba naba ari ba hɛ di-bolii, ama ba laa dii ari maachie ba jaŋ naba. Ŋii wiaa ba na kialiŋ nɛ. Ba bira jima ari ba ŋaa nuhuↄraa nɛ dunia deeŋ lɛ aŋ ta hↄŋ tiŋtee dↄŋↄ lɛ.
58011014	Niaa deeŋba faa chɛ ba titia leriŋ nɛ di ba hↄŋ. Ŋii nɛ tii ba bul wiaa deeŋba a mu tigɛ ba titia lɛ ŋii.
58011015	Ba bira bi tiŋtee-la lɛ ba si lia wiaa ka biinɛ. Di ba nɛ faa biinɛ u wiaa, ba fa jaŋ chɛ woŋbiiŋ a miira mu lee-la.
58011016	Ama ba faa chɛ di ba hↄŋ tiŋtee-la si zↄmↄ kii tiŋteyee dↄŋsuŋ. Wia-jaŋ nɛ ŋii. Wia titia nɛ saa jaŋ-la a piba. Ŋii nɛ tii ba wuo yirɛ Wia yiriŋ, ka hiisiŋ bi Wia kɛnɛ.
58011017	Abiraham laa Wia wiaa dii nɛ. Ŋii nɛ Wia magisu duu na ŋii u yarida si maga. Wia bula pu duu kɛŋ u bie Aizik a kpu a pu. U sɛi a ŋaa siri duu kpu Aizik a pu. Abiraham bie kala nɛ fa Aizik.
58011018	Wia fa bula pi Abiraham a tigɛ Aizik lɛ duu jaŋ tou lɛ a leŋ di u doho niaa puŋ.
58011019	Abiraham fa jima ari Wia jaŋ wuo chisɛ u bie suuŋ lɛ. Ŋii nɛ u ŋaa siri duu kpu u bie a pi Wia. U si ŋaa siri ŋii maa, u nagɛ u kpua nɛ. Ŋii nɛ Wia ma chisɛ Aizik suuŋ lɛ a joŋu pi Abiraham.
58011020	Aizik ma fa laa Wia wiaa dii nɛ. Ŋii nɛ tii u sul Wia pi u biiriŋ Jekↄb ari Isↄ, di Wia pɛba lɛ maachie.
58011021	Jekↄb ma laa Wia wiaa dii nɛ. U suuŋ si kpaga nɛ, u ma sul Wia duu pɛ u nihee Josɛf biiriŋ lɛ. U tigɛ u daaŋtiga nɛ a chuↄlɛ Wia piba.
58011022	Josɛf ma fa laa Wia wiaa dii nɛ. Ŋii wiaa u suuŋ si yie, u bul wii a mu tigɛ Iziral tiŋŋaa lɛ aŋ-na suu. U bula di Iziral tiŋŋaa jaŋ lii Ijipiti tiŋteeŋ lɛ maachie a bira mu ba tiŋteeŋ. U bira bula piba di ba níi mu, ba pɛ joŋ u ku-suuŋ kaa mu hugi lee-la.
58011023	Moosis naaŋ ari u nyimma ma fa laa Wia wiaa dii nɛ. Ijipiti kuoro fa bula pi Iziral tiŋŋaa di ba kpu ba bii-mulo-na kala si ŋaa haŋbolibie. Ama ba bi ŋii ŋaa. Ba si lul Moosis, ba na duu ŋaa bii-zↄŋ nɛ. Ŋii nɛ ba joŋo faa chɛŋsiŋ batori.
58011024	Moosis si ku waa dɛrɛ, u ma fa laa Wia wiaa dii nɛ. U bi sɛyɛ di ba kɛnu yirɛ kuoro Feero tolo bii.
58011025	Moosis via ku-zↄmↄ-la kala u fa si jaŋ na Feero teeŋ. U fa bi chɛ u to wu-bↄŋŋↄↄ ŋaaniŋ a ninii sima aŋ via u niaa ta. Ijipiti niaa fa síi dↄgisɛ Wia niaa ŋii, u ŋaa siri di ba di ba kala nɛ na hɛɛŋ.
58011026	Moosis ŋaa siri di ba dↄgisu duu na hɛɛŋ nɛ a tiŋ Kirisito-la wiaa, nii-la Wia si liisa. U jima ari hɛɛ-la kala u si jaŋ na a tiŋ u wiaa kɛŋ time nɛ, a kii ku-zↄmↄ-la ma kala u si jaŋ na Ijipiti tiŋteeŋ lɛ. U ŋaa siri duu laa time-la Wia si jaŋ joŋo pu maachie nɛ.
58011027	Moosis fa laa Wia wiaa dii nɛ, ŋii nɛ tii u lii Ijipiti tiŋteeŋ a mu hↄŋ tiŋteeŋ dↄŋↄ lɛ. U jima ari Ijipiti kuoro jaŋ na baaniŋ u nyuŋ, ama u bi u wiaa biina. U na hɛɛŋ nɛ, ama u nyalima aŋ beŋ Wia lɛ, Wia-la u si bi wuo na.
58011028	Moosis ma fa laa Wia wiaa dii nɛ, ŋii nɛ tii u dagɛ Iziral tiŋŋaa ba diisiŋ kieliŋ gbiele-la. U leŋe ba kpu pusuŋ, a kɛŋ chaliŋ taa ba borusuŋ kala. Ba si ŋaa ŋii, Wia tiŋdaari-la u si tima duu ku tuu a kpu Ijipiti tiŋŋaa bii-buŋbuŋ-na kala Ijipiti tiŋteeŋ lɛ, u ku tuu a kpuba aŋ kieli Iziral tiŋŋaa ta.
58011029	Iziral tiŋŋaa ma fa laa Wia wiaa dii nɛ. Ba fa si lii Ijipiti tiŋteeŋ lɛ a ku yi mugi-fiaŋ-la niiŋ, Wia leŋe u kpaa balia nɛ ba vɛŋ u tuↄŋ a chol. Ba vɛŋ u tuↄŋ a nagɛ ba síi vɛŋ tiŋtee-hiliŋ lɛ nɛ. Ama Ijipiti timma-la fa síi kiriba si kↄ a walimɛ di ba chol, muga-la ku tↄba. Ba kala suu.
58011030	Bua dↄŋↄ Iziral tiŋŋaa ma fa laa Wia wiaa dii nɛ. Ba ŋaa wialiŋ Wia si dagɛba ba ŋaa, a vɛnɛ golli kɛrɛ-la si kɛrɛ taŋ-la ba síi yirɛ Jɛrikↄ tapulaa balipɛ. Ba si ŋaa ŋii a dɛrɛ, Jɛrikↄ kɛrɛ-la tel wuru.
58011031	Haal kubala ma nɛ fa hↄŋ Jɛrikↄ lɛ, u yiriŋ nɛ Reehab. U fa ŋaa ha-chↄruŋ nɛ. Ama u laa Wia wiaa dii nɛ. Ŋii nɛ u laa nialiŋ Iziral tiŋŋaa si tima di ba ku luↄrɛ bee na Jɛrikↄ tiŋteeŋ si nagɛ ŋii. A tiŋ ŋii wiaa Iziral tiŋŋaa si ku yuo dii taŋ-la, ba bi haal-la kpua. Ama ba kpu u jaŋ nialiŋ kala si bi Wia wiaa laa dii nɛ.
58011032	Wiaa dↄŋsuŋ hɛ dimɛ mi faa chɛ di mi bul. Ama di mi fa bul Gidiaŋ, Beerak, Samsoŋ, Jefita, Devit, Samuɛl ari nialiŋ fa síi bul wiaa, Wia Diŋ-zↄŋ-la doluŋ lɛ wiaa, mi fa bi jaŋ wuo bula dɛrɛ. Ba yuga kieli.
58011033	Niaa deeŋba kala fa laa Wia wiaa dii nɛ. Ŋii nɛ ba tuↄŋ dↄŋsuŋ yuo dii tiŋteyee dↄŋsuŋ aŋ laa ba kiaa. Ba to wutitii-la Wia síi chɛ nɛ. Ba na kialiŋ Wia si si u jaŋ joŋo piba. Naachigee fa síi chɛ di ba chaŋ ba niaa dↄŋsuŋ, ba yuoba. Naachige-la biba wuo.
58011034	Nyiniŋ ma bi ba dↄŋsuŋ wuo. Wia liisɛba ni-bↄŋŋↄↄ nisiŋ lɛ di ba síba kpu. Ba fa bi doluŋ kɛnɛ, ama Wia nɛ piba doluŋ ba wuo ŋaa wiaa. Ba ku ŋaa bↄi-duoŋ tiŋŋaa a yuo laaliŋ a dii. Ba yuo a dii tiŋteyee dↄŋsuŋ, ba laali-yuoroo fá lɛl.
58011035	Haalaa biiriŋ si suba, Wia chisɛba suuŋ lɛ nɛ. Niaa dↄŋsuŋ ma fa hɛ dimɛ ba viirɛba kpu. Niaa deeŋba fa bi chɛ di ba joŋ hariŋ yia Wia aŋ laa ba miisiŋ. Ba fa jima di ba nɛ suba maa, Wia jaŋ chisɛba suuŋ lɛ a joŋ miisi-la si zↄmↄ a kii dunia deeŋ kua a piba.
58011036	Dunia niaa mↄŋ dↄŋsuŋ nɛ. Ba viirɛ dↄŋsuŋ ma ba yaraa biɛlɛ. Ba vↄↄ dↄŋsuŋ maa ari chↄrumↄↄ aŋ kɛŋba tↄ dia.
58011037	Ba yagɛ dↄŋsuŋ ari tabiaa, a kɛŋ dↄŋsuŋ keri balia balia, aŋ kpu dↄŋsuŋ ma ari tokobiee. Ba dↄŋsuŋ faa laalɛ piesee ari buunaa jɛŋŋɛɛ nɛ. Ba fa bi ba wu-chɛɛli kala na. Ba dↄgisɛba, ba na hɛɛŋ.
58011038	Dunia deeŋ fa bi zↄmↄ pi nialiŋ. Ŋii nɛ ba lii niaa tuↄŋ a faa gↄllɛ tiŋtee-hiliŋ tuↄŋ ari peelee nyuŋ. Ba fáa bu-buↄsuŋ ari buↄsuŋ tuↄŋ nɛ.
58011039	Wia teniŋ tuↄŋ ba bul niaa deeŋba wiaa woruŋ. Ba kala fa laa Wia wiaa dii nɛ. Ama kialiŋ Wia si si u jaŋ joŋo piba, ba biba na.
58011040	Wia fa síi chɛ duu joŋ ku-zↄŋ-la a piba ŋii, u faa biinɛ la ma wiaa nɛ. U faa chɛ di la di ba kala ŋaa ni-zↄmↄ nɛ woruŋ duu wuo joŋ ku-la pi la kala.
58012001	La paala na di buŋbuŋ nialiŋ si sɛi Wia niiŋ wialiŋ yuga nɛ. Ba chiŋ la sɛmɛ-na kala nɛ a gollila. Ba níi na wialiŋ kala la síi ŋaa. La si laa Wia niiŋ wiaa ŋii, u naga laa fá a pipagisɛ nɛ a mumu Wia-jaŋ. La síi fá ŋii, má leŋ di la joŋ kuŋ-kala si nyagɛla bil a ta. U maga di la leŋ wu-bↄŋŋↄↄ ŋaaniŋ a wuo nyalimɛ a fá mumu sipaaŋ.
58012002	La síi fá ŋii, u maga di la beŋ Yesu lɛ nɛ, bɛɛ wiaa u nɛ laa sipaaŋ sɛi wialiŋ la si laa dii a nyalimɛ mu, a na ba didɛriŋ. U fa jima ari u jaŋ na hɛɛŋ, ama u bi wii-la u si laa dii leŋe ta, bɛɛ wiaa u jima ari u si ŋaa ŋii, Wia jaŋ leŋ duu tuↄŋ tↄrɛ. Ŋii nɛ tii u sɛi ba kpaasu mɛrɛ daa-gɛsɛɛ nyuŋ. U si dii hiisiŋ ŋii, u sipaa tuo. U si na hɛɛ-la a dɛrɛ, u jil Wia-jaŋ a lɛɛlɛ hↄŋ Wia sɛmɛ, ni-duoŋ di-hↄnuŋ.
58012003	Má biinɛ Yesu wiaa. U na hɛɛŋ nɛ woruŋ ni-bↄŋŋↄↄ nisiŋ lɛ. Ama u nyalima chiŋ u yarida naaŋ lɛ nɛ. Di ma nɛ biinɛ u wiaa, ma naŋdaasiŋ bi jaŋ yuↄrɛ. Ma bi jaŋ joŋ wialiŋ ma si laa dii ta.
58012004	Ma si laa Yesu wiaa dii ŋii, ma di wu-bↄŋŋↄↄ níi loo. Ama wu-bↄmↄ-la ha bima wuo. Ama ma si via wu-bↄmↄ-la a na hɛɛŋ ŋii, ma chaliŋ ha bi jaasa.
58012005	Nyu-nyaasɛ wialiŋ Wia si bula pima, ma yua nɛɛ? Wia bul wialiŋ pi u biiriŋ nɛ. U si, Mi bii, di Wia níi chɛ duu dagiŋ woŋbiiŋ, jegile nii woruŋ. Duu nɛ dↄgisiŋ maa, sí leŋe di ŋ tuↄŋ chei.
58012006	Wia cho u bii-na kala nɛ, ŋii nɛ tii u dudↄgisɛba ŋii. Nuu-na kala Wia si bene u ŋaa u bii, u yie dↄgisu nɛ.
58012007	Di Wia níi dↄgisiŋ, sɛi u niiŋ. U jima ŋ ŋaa u bii nɛ. Ŋii nɛ tii u dↄgisiŋ. Ŋ ha na bii-na kala duu nyimma buu dagɛɛ?
58012008	Wia yie didagɛ u biiriŋ kala nɛ. Di u bima daga, u naga ari ma tuo u biiri, ma ŋaa maŋgaa-biiri nɛ.
58012009	La nyimmaba si lulla, ba yie dagɛla nɛ, la ma zizilba. Ŋii-na u maga di la ma to la Nyimma Wia woruŋ a wuo kɛŋ miisiŋ.
58012010	La nyimmaba si lulla la kɛŋ miisiŋ, ba yie dagɛla jisiŋ baŋmɛnɛ nɛ. Ba tuↄtↄrɛ wiaa nɛ ba yie dagɛla la tuto. La Nyimma Wia titia ma dagɛla nɛ. Uu chɛ duu pɛla lɛ nɛ, ŋii nɛ tii u didagɛla ŋii. Wia bi disinniŋ kɛnɛ. Uu dagɛla di la ma nagɛ ŋii u si naga nɛ.
58012011	Bua-la lɛ Wia síi dagɛla ŋii, la tuↄŋ yie chei nɛ, bɛɛ wiaa wialiŋ u síi dagɛla hɛyɛ pila. Ama di la nɛ sɛyɛ duu dagɛla, ŋii jaŋ pɛla lɛ maachie. Di la nɛ nyalima a mu sipaaŋ ŋii, wialiŋ jaŋ leŋ di la ŋaa tuↄ-pul timma Wia teeŋ, a fiɛla hↄŋ sↄm ari yarifiɛlaa.
58012012	A tiŋ wiiŋ deeŋ wiaa, má joŋ ma nisaa ta aŋ leŋ di ma naŋdaasiŋ polli.
58012013	Wutitii-la ma si nia, má kɛnu kaa titiŋ a wuo mumu sipaaŋ. Di ma nɛ ŋaa ŋii, ma jaŋ wuo pɛ nialiŋ si hɛ ma tuↄŋ a laa Wia wiaa dii aŋ bi doluŋ kɛnɛ wialiŋ lɛ. Ma jaŋ wuo pɛba lɛ di ba chiŋ ba yarida lɛ a sí begilu.
58012014	Má hɛ ma doluŋ kala aŋ loo chichɛ di ma di nuu-kala kɛŋ nii-bala, a bira loo chichɛ di ma sí disinniŋ kɛŋ. Di ma nɛ bi disinniŋ kɛnɛ, ma jaŋ wuo na Wia. Nuu-kala si kɛŋ disinniŋ bi jaŋ wuo nau.
58012015	Wia si fála kala nennige ŋii, má pↄ di nuu-kala sí hariŋ joŋo yia nennige-la u síi fála lɛ. Má pↄ ma titia lɛ di wu-bↄŋ kala sí ma pɛgɛ juu di ma kɛŋ disinniŋ Wia sipaaŋ.
58012016	Ŋii wiaa má pↄ ma titia lɛ di ma tuↄŋ nuu-kala sí ni-bↄŋ ŋaa, a bira pↄ di ma tuↄŋ nuu-kala sí u titia tuↄtↄrɛ wu-ŋaalaa ma lɛ to aŋ via Wia woŋbiiŋ ta. Baal kubala nɛ fa hɛ dimɛ baa yirɛ Isↄ. U fa ŋaa u nyimma bii-hiaŋ nɛ, ama u ŋaa wu-bↄŋ nɛ u si joŋ u hiasiŋ yallɛ aŋ laa kiaa dii.
58012017	U ŋii hariŋ lɛ nɛ Isↄ tuↄŋ chei u si ŋaa ŋii. U faasa yel a sul u nyimma duu sul Wia pu duu pɛu lɛ. Ama Wia biu lɛ pɛ. U bi wii-la u si bula wuo kaa birimɛ.
58012018	Má kↄ Wia teeŋ nɛ. Ma naabalimaba fa kↄ peeliŋ deeŋ teeŋ ba síi yirɛ Saana nɛ. U saa bi naga ari peeliŋ deeŋ teeŋ nɛ ma kↄ. Ba si ku yi peel-la, Wia bula piba di ba sí peel-la digu. Ba na nyiŋ-geliŋ duu lii peel-la lɛ, a bira na di peel-la kala tↄ birimiŋ nɛ lim. Ba nii pel-bal maa duu lu lee-la.
58012019	Ba nii nyilliŋ ba síi ŋmuu, a nii nuu yiikoro maa síi bul wiaa. Ba si nii yiikori-la, ŋii nɛ ba fá fawulluŋ a bul di yiikori-la bira sí wiaa bula piba.
58012020	Wii-la u si bula pi nialiŋ hɛyɛ nɛ a piba. U fa si di puna koo kuŋ-kala nɛ digi peel-la, u maga di ba yagu ari tabiaa nɛ a kpu. Wiiŋ deeŋ fa hɛyɛ nɛ nialiŋ teeŋ. Ŋii nɛ tii ba bul ŋii.
58012021	Wialiŋ nialiŋ si na leŋe ba kala fá fawulluŋ, ŋii nɛ tii Moosis ma titia chichel a bul, Mii fá fawulluŋ nɛ.
58012022	Ama ma nialiŋ si laa Yesu wiaa dii, má ku yi peel-la ba síi yirɛ Zaayↄŋ nɛ. Má ku yi taŋ-la ba síi yirɛ Jerusalɛm a hɛ Wia-jaŋ lɛ nɛ. Wia-la si weye jaŋ nɛ ŋii. Wia tiŋdaaraa bui buiba bui ma hilimi lee-la ari tuↄtↄruŋ.
58012023	Lee-la nɛ nialiŋ Wia si laa sipaaŋ laa ta hɛ. Wia ma titia hɛ dimɛ nɛ a ŋaa nii-la si jaŋ dii nuu-kala sariya. Wia nialiŋ si suba ma hɛ dimɛ nɛ, nialiŋ u si leŋe ba ŋaa tuↄ-pul tiŋŋaa u sipaaŋ.
58012024	Má kↄ Yesu ma teeŋ nɛ. U nɛ hɛ Wia ari nuhuobiine pɛgɛ. Wia tou lɛ nɛ a ta n_ii-faliŋ nuhuobiine teeŋ. U nɛ suba a joŋ u chaliŋ jaasɛ a pi nuu-kala. U chal-la-na faasa tiŋ nɛ a pɛla lɛ. U bi Ebil chaliŋ naga. Ebil chaliŋ-na fa joŋ cheeriŋ pi nii-la si kpuu nɛ.
58012025	Má jegile nii wialiŋ Yesu síi bul. Ma síba via ari Iziral tiŋŋaa si via wialiŋ Moosis fa si bula piba, Wia dↄgisɛba nɛ. Ŋii wiaa, di la nɛ via wialiŋ Yesu Kirisito si bula, Wia jaŋ dↄgisɛla a kii ŋii u si dↄgisɛ Iziral tiŋŋaa.
58012026	Iziral tiŋŋaa fa nii Wia yiikoro nɛ. U yiikoro leŋe tiŋteeŋ kala zigili nɛ. Lɛɛlɛ ŋla Wia bula pila ari u jaŋ leŋ di tiŋteeŋ bira zigili, ama tiŋteeŋ duŋduŋa dee. Wia nyuŋ ari tiŋteeŋ kala nɛ jaŋ zigili.
58012027	U si bula duu jaŋ bira leŋ di tiŋteeŋ zigili kɛŋ bubuↄŋ nɛ. U bubuↄŋ nɛ ŋla: Wia jaŋ leŋ di dunia deeŋ kialiŋ u si ŋaa zigili. U jaŋ kɛŋba kaa birimɛ, ka kialiŋ si bi wuo zigili-na hɛ dimɛ.
58012028	Wia joŋ tiŋtee-la si bi wuo zigili nɛ a pila. Ŋii wiaa, má leŋ di la fáu a lↄllu, aŋ pɛ chuchuↄlu ari siifiɛsiŋ.
58012029	U maga di la fá Wia a chuↄlu, bɛɛ wiaa u nagɛ nyiŋ-geliŋ nɛ a didii kiaa.
58013001	Ma nialiŋ si laa Yesu wiaa dii, ma si cho dↄŋↄ ŋii, má kɛŋ ŋii naaŋ lɛ.
58013002	Má hɛ doluŋ a bibeŋ nuhuↄraa woruŋ ma diisiŋ lɛ. Niaa dↄŋsuŋ laa nuhuↄraa bil ba diisiŋ lɛ, aŋ bi jiŋ di nuhuↄra-la dↄŋsuŋ ŋaa Wia tiŋdaaraa nɛ.
58013003	Ma dↄŋsu-la ba si kaa tↄ dia, má liliisi ba wiaa. Ba si kɛŋba tↄ dia ŋii, má liliisi ba wiaa a nagɛ ma kala nɛ ba kaa tↄ dia ŋii. Ma dↄŋsu-la ba si to naasiŋ dↄgisɛ maa, má liliisi ba ma wiaa a nagɛ ma kala nɛ baa dↄgisɛ ŋii. Má ŋaa ŋii, bɛɛ wiaa ma ma hɛ ma miisiŋ lɛ nɛ a ŋaa kubala.
58013004	Ma nialiŋ si jaa haalaa, má kɛŋ ma haalaa woruŋ. Haalaa maa, má ma kɛŋ ma balaba woruŋ. Baalaa, ma sí ma haalaa via koo ma sí ma dↄŋsuŋ haalaa gↄllↄ chichɛ. Ma sí wu-liiliŋ ŋaa, bɛɛ wiaa Wia jaŋ dii nialiŋ síi ŋaa wu-liiliŋ sariya. Nialiŋ ma si via ba haalaa ta, Wia jaŋ dii ba sariya.
58013005	Ma sí faasa cho moribiee kiŋkɛŋ. Ku-la kala ma si kɛnɛ, má leŋ di ma tuↄŋ tↄrɛ ba nyuŋ. Ŋla nɛ Wia bul u teniŋ tuↄŋ. U si, Mi bi jaŋ viama ta. Mi bi jaŋ kↄ di mi lii ma hariŋ.
58013006	A tiŋ ŋii wiaa, la jaŋ wuo bul ari nyu-duoŋ, Wia níi pɛmi lɛ. Mi bi jaŋ fá fawulluŋ. Bɛɛ nɛ niaa chichɛ di ba ŋaami? Nuhuobiine bi wii-kala wuo ŋaami lɛ.
58013007	Má liisi ma kuhiasiŋ wiaa. Ba nɛ bul Wia wiaa pipima. Má biinɛ a mu yi ŋii ba si laa Wia wiaa dii a chiŋ ŋii lɛ a mu suu. Má to ba naa-buasuŋ a chiŋ ŋii lɛ.
58013008	Yesu Kirisito si nagɛ ŋii, u bi jaŋ kↄ duu birima. Faafaa u si nagɛ ŋii, ŋii nɛ u haa nagɛ ari jiniŋ kala. Maachie maa, ŋii titia nɛ u jaŋ nagɛ.
58013009	Ma sí leŋe di niaa dↄŋsuŋ kɛŋ wu-tania ku dagɛma. Niaa deeŋba, baa bul kudiilee wiaa nɛ. Wialiŋ ba síi chɛ di ba dagɛma bi jaŋ pɛma lɛ. Wialiŋ biba ma titia lɛ pɛ. Ama u maga di ma to Wia. U lahↄrimↄ lɛ ma jaŋ kɛŋ doluŋ.
58013010	La nialiŋ si laa Yesu wiaa dii ma to kɛŋ lee-la ba si kpu kiaa pila. Ba kpu Kirisito daa-gɛsɛ-la nyuŋ a tiŋ la wiaa nɛ. U si suu ŋii, u chɛ kudiilee nɛ pila la kaa kpaa a didii. Nialiŋ síi to wialiŋ Moosis si ŋmuŋsa bil di niaa tuto aa tiŋ tiŋtiŋŋaa lɛbi-la tuↄŋ, ba bi kudiilee deeŋba wuo dii.
58013011	Di nialiŋ si kpu pusuŋ pipi Wia kuhiaŋ níi chɛ duu piisɛ niaa disinniŋ ta, u yie kpu pusuŋ nɛ a kɛŋ chaliŋ kaa juu Wia-dia-la sipaaŋ a gaarɛ koru-la nyuŋ. Ama pusu-la ba si kpua, ba yie nyigɛ ta taŋ-la jeeŋ hariŋ nɛ.
58013012	Ŋii nɛ tii Yesu ma na hɛɛŋ Jerusalɛm jeeŋ hariŋ duu wuo joŋ u titia chaliŋ a piisɛ niaa disinniŋ ta, di ba ŋaa ni-zↄmↄ Wia teeŋ.
58013013	Yesu dii hiisiŋ nɛ woruŋ taŋ-la jeeŋ hariŋ, ŋii wiaa má leŋ di la mu lee-la a dii hiisi-la titia.
58013014	La hɛ dunia lɛ nɛ, ama la bi lee kɛnɛ dunia deeŋ lɛ. Ama la-na, laa gbɛrɛ taŋ-la si jaŋ lii Wia-jaŋ kↄ nɛ.
58013015	Ŋii wiaa la nialiŋ si wuo suri la niiŋ a bul ari la jiŋ Wia, má leŋ di la to Yesu Kirisito lɛ a dɛnnu bua-na kala lɛ, a leŋ di u yiriŋ yirɛ.
58013016	Bua-na kala má ŋaa kukeri a ŋiŋaa wu-zↄŋŋↄↄ dↄŋↄ lɛ. Kialiŋ ma si kɛnɛ, má ŋaa pipi dↄŋↄ. Di ma níi ŋaa ŋii, Wia tuↄŋ jaŋ tↄrɛ ma nyuŋ.
58013017	U maga ma tuto ma kuhiasiŋ niiŋ a joŋ ma titia a piba. Má ŋaa ŋii, bɛɛ wiaa ba níi beŋma. Maachie ba nɛ jaŋ dagɛ ŋii ma si tiŋ ma tiŋtiŋŋaa a pi Wia. Di ma nɛ to ba niiŋ lɛ, ba jaŋ tiŋ ba tiŋtiŋŋaa woruŋ ari tuↄtↄruŋ. Ama di ma nɛ bi ba niiŋ to, ba tuↄŋ jaŋ chei ma nyuŋ. U ŋii saa bi jaŋ pɛma lɛ.
58013018	Má sul Wia pila bua-na kala. La jima la tuↄbiinaa kala chese nɛ Wia teeŋ. Wii-na kala la síi ŋaa lɛ, la yie chichɛ di la kɛŋ wutitii nɛ aa ŋaa wialiŋ.
58013019	Mii sulma di ma fiɛsɛ siiŋ a sul Wia pimi, di Wia pimi woŋbiiŋ di mi kↄ ma teeŋ lima.
58013020	Mii sul Wia duu pɛma lɛ. U nɛ pi nuu-kala yarifiɛlaa. U nɛ chisɛ la Tiina Yesu Kirisito suuŋ lɛ. Yesu Kirisito nagɛ pie-daari-duo nɛ aa beŋ u niaa nyuŋ woruŋ. U chaliŋ nɛ Wia joŋ a ta niiŋ la teeŋ. Wii-la u si ŋaa bi jaŋ lɛl.
58013021	Mii sul Wia duu pima ku-zↄŋ-na kala di ma wuo kaa ŋiŋaa wialiŋ kala síi tↄrɛ u tuↄŋ. Wia to Yesu Kirisito lɛ nɛ a ŋaa wiiŋ deeŋ pima. Má leŋ di la dɛnnu a leŋ di u yiriŋ yirɛ a kaa mu wuu. Ami.
58013022	Mi naaŋbiiriŋ, mii sulma di ma jegile nii wialiŋ mi si bula pima. Wu-kuu-bie nɛ mi ŋmuŋsa pima ŋii.
58013023	Mii chɛ di ma jiŋ ari la naaŋbie Timoti ba fa si kaa tↄ dia, ba liisu nɛ. Duu nɛ bi diene aŋ kↄ mi teeŋ, la duu kala jaŋ kↄ ma teeŋ.
58013024	Má chuↄlɛ ma nihiasiŋ ari Wia niaa kala a pila. La tuↄŋ nialiŋ si lii Itali tiŋteeŋ maa chuↄlɛma.
58013025	Wia lahↄrimↄ lɛ ma jaŋ hↄŋ ari yarifiɛlaa.
59001001	Mi-na Jeems si ŋaa Wia ari la Tiina Yesu Kirisito tiŋtinna, mii chuↄlɛma J_uu tiŋŋaa kala si laa Yesu wiaa dii a pisa a hɛ nialiŋ si bi J_uu tiŋŋaa ŋaa tuↄŋ.
59001002	Mi naaŋbiiriŋ, di wu-yiri-na kala nɛ juuma, má leŋ duu ŋaa ma tuↄtↄru.
59001003	Di ma níi na hɛɛŋ wii lɛ aŋ ha ŋaa Wia yarida, ma jaŋ wasa chiŋ ma yarida lɛ a kɛŋ kenyiri.
59001004	Má leŋ di ma wuo kɛŋ kenyiri a nyalima mu dɛrɛ, di ma wuo ku ŋaa tuↄ-pul timma a sí kuŋ-kala chɛ ka.
59001005	Wiaa deeŋba lɛ, di nuu nɛ hɛ ma tuↄŋ a bi wu-jimiŋ kɛnɛ duu wuo jiŋ wii-la u si jaŋ ŋaa, má leŋ di tiina sul Wia duu pu wu-jimiŋ. U kɛŋ zile a joŋ wu-jimii-la a pi nuu-kala si sulu. U bi ba kuŋ-kala ka kiri.
59001006	Ama di ŋ nɛ sul Wia duu piŋ kuŋ, laa dii ari u jaŋ ŋaa wii-la piŋ. Sí tuↄbiinaa balia kɛŋ ari u jaŋ ŋaa koo u bi ŋaa. Nii-la kala si sul Wia chichɛ kuŋ aŋ kɛŋ tuↄbiinaa balia, u nagɛ lii-peliŋ si hɛ fuoŋ tuↄŋ nɛ. Peliŋ yie ŋmobu a kaa mu sipaaŋ, aŋ bira ŋmoo kↄ hariŋ maa.
59001007	Nii-la kala si kɛŋ tuↄbiinaa balia a bi wu-bala lɛ china wii-kala u síi ŋaa lɛ, u tiina sí yiɛlu ari la Tiina Wia jaŋ joŋ kuŋ-kala pu.
59001009	Nii-la si bi lee kɛnɛ dunia lɛ nialiŋ si laa Yesu wiaa dii tuↄŋ, má leŋ duu tuↄŋ tↄrɛ ari Wia si pu leriŋ.
59001010	Nii-la ma si ŋaa kiaa tiina nialiŋ si laa Yesu wiaa dii tuↄŋ, má leŋ duu ma tuↄŋ tↄrɛ ari Wia si kɛnu kaa muuri. U bi jaŋ dieni aŋ suu, a nagɛ yaŋ si yie fiilɛ u bí dieni aŋ hihil ŋii.
59001011	Bɛɛ wiaa, wia yie pↄsɛ, leriŋ faasa liŋ. U wulimiŋ ŋaa yaŋ-la hil. U fiilaa yuori. U zↄmuŋ lɛl. Nii-la si kɛŋ kiaa ma nagɛ ŋii nɛ. U ha jaŋ titiŋ u tiŋtiŋŋaa aŋ suu kagɛ.
59001012	Wia jaŋ pɛ nii-la wiiŋ si jua lɛ, aŋ ka u wuo nyalimɛ a chiŋ u yarida lɛ. U si wuo nyalimɛ ŋii, Wia jaŋ joŋ miisi-la si bi dɛrɛ a t_imu, miisi-la u si si u jaŋ joŋo pi nialiŋ kala si chou.
59001013	Di nuu-kala nɛ juu wii, u bi maga di tiina bul ari Wia nɛ magisu. Nuu-kala bi Wia wuo nyisɛ duu ŋaa wu-bↄŋ, u titia ma bi nuu-kala ka nyisɛ duu ŋaa wu-bↄŋ.
59001014	Tuↄbiiŋ-bↄmↄ-la si hɛ nuu tuↄŋ nɛ yie nyisɛ nuu-kala duu ŋiŋaa wu-bↄŋŋↄↄ. Tuↄbiiŋ-bↄmↄ-la nɛ yie kɛnu yeŋŋi.
59001015	Duu nɛ sɛyɛ duu to tuↄbiiŋ-bↄmↄ-la lɛ, ba yie ŋaa u juu haachɛ lɛ. Haachɛ-la yie ku yugɛ. Duu nɛ ku yugɛ leriŋ kala, u yie ŋaa nii-la suu.
59001016	Mi naaŋbii-kpianaba, ma sí ma titia nyisu.
59001017	Ku-zↄŋ-na kala lii Wia teeŋ nɛ. U nɛ ta kialiŋ kala si hɛ wia nyuŋ lɛ a chaanɛ. Ama di ba nɛ jua, birimiŋ yie hɛ dimɛ. Wia titia bi ŋii naga. U bí birimɛ.
59001018	U tuↄtↄruŋ lɛ nɛ u laa sipaaŋ bul u niiŋ wiaa si ŋaa wutitii a pila di la wuo tutoba, di Wia wuo ŋaa di la ŋaa u biiriŋ. U ŋaa ŋii di la wuo ŋaa u buŋbuŋ biiriŋ, ka di ku-kaanaa-na tuto.
59001019	Ma jiŋ wiaa deeŋba kala nɛ. Ŋii wiaa, má leŋ di nuu-kala ŋaa lima a jegilee nii wiaa niaa teeŋ woruŋ. Di ma níi chɛ ma bul wiaa maa, má fiɛlɛ aŋ-na bul. Di ma chɛ ma na baaniŋ maa, ma sí guu na,
59001020	bɛɛ wiaa nii-la síi na baaniŋ bi jaŋ wuo ŋaa wialiŋ síi to woŋbiiŋ Wia teeŋ.
59001021	Ŋii wiaa, má liisɛ ma titia wu-bↄŋ wu-ŋaalaa lɛ a via wu-bↄmↄ-la kala si gollima. Má kɛŋ ma titia muuri Wia sipaaŋ a sɛi Wia niiŋ wialiŋ u si dagɛma. Má laa hɛ ma tuↄŋ lɛ. Wialiŋ kɛŋ doluŋ a wuo laama tita.
59001022	Ama u maga di ma tuto wialiŋ Wia si si di ma ŋiŋaa nɛ. U bi maga di ma ninii wialiŋ duŋduŋ. Di ma níi nii wialiŋ aŋ bibaa ŋaa, maa nyisɛ ma titia nɛ.
59001023	Di nuu-kala nɛ nii wialiŋ aŋ bibaa ŋaa, u nagɛ nia si joŋ beenaŋtirɛ a bee na u nagisiŋ nɛ.
59001024	U yie beŋ a na u titia beenaŋtirɛ-la tuↄŋ. Di u nɛ surisa lii, u yu ŋii u si naga.
59001025	U nagɛ ŋii nɛ wialiŋ Wia si leŋe ba ŋmuŋsa bil di niaa tuto tuↄŋ nɛ. Wiaa deeŋba kala nɛ zↄmↄ kiŋkɛŋ. Wu-nyiariŋ bi guolo. Ba wuo laa niaa tita nɛ. Di nuu nɛ na wiaa deeŋba, a nyalima ŋaa wialiŋ u si na, a bí yu aŋ haa ŋaa mumu, Wia jaŋ pɛu lɛ wialiŋ kala u síi ŋaa lɛ.
59001026	Di nuu nɛ joŋ u titia ari u to Wia nɛ, aŋ bi u titia kɛnɛ ari wialiŋ u síi bul lɛ, uu nyisɛ u titia nɛ. U Wii-chuↄluŋ ma ŋaa pɛi nɛ.
59001027	La Nyimma Wia woŋbiiŋ tonuŋ u si daga ari u ŋaa woŋbii-titii nɛ ŋla: Má mu nina biisiŋsiŋ ari yo-haala-la síi na hɛɛŋ a pɛ pipɛba lɛ, aŋ liisɛ ma titia dunia niaa wu-ŋaalaa lɛ di ba disinniŋ síma digu.
59002001	Mi naaŋbiiriŋ, lɛɛlɛ ma laa la Tiina Yesu Kirisito wiaa dii nɛ, u-na yiri-baliŋ Tiina. Ŋii wiaa u bi maga di ma joŋ niaa dↄŋsuŋ jirima aŋ beŋ dↄŋsuŋ maa, ma siaa bibaa s_u, a kɛŋ niaa pupↄrɛ ŋii.
59002002	Má leŋ di la joŋ ari niaa balia nɛ ku juu lee-la nialiŋ si laa Yesu wiaa dii si hilime. Dↄŋↄ kɛŋ kiaa a laalɛ gɛri-zↄŋŋↄↄ a joŋ sɛlimɛ nenii-piraa a kpiɛrɛ u titia. Dↄŋↄ ma ŋaa summu a ma laalɛ gɛri-kↄsumↄↄ.
59002003	Ŋii nɛ ma kɛŋ nii-la si laalɛ gɛri-zↄŋŋↄↄ woruŋ a pu di-hↄŋ-zↄmuŋ u hↄŋ, aŋ bula pi nii-la si laalɛ gɛri-kↄsumↄↄ duu hↄŋ tiŋteeŋ koo duu chiŋ dimɛ.
59002004	U ŋii zↄmↄ nɛɛ? Di ma nɛ ŋaa ŋii, ma tuↄbiinaa bi wu-bala lɛ china, maa pↄrɛ niaa nɛ ŋii. Ma yie kɛŋ ma tuↄbiiŋ-lↄrunu-la nɛ a laa niaa wiaa jijiŋ a didagɛba, a kɛŋba pↄrɛ dↄŋↄ lɛ. U ŋii bi zↄŋ.
59002005	Mi naaŋbii-kpianaba, má jegile nii mi teeŋ. Nialiŋ si ŋaa summoo dunia deeŋ lɛ nɛ, Wia tuↄsɛ di ba laa u wiaa dii a juu Wia kuorii-la, lee-la u si si nialiŋ si chou jaŋ juu. Ba jaŋ juu a sɛnɛ kuori.
59002006	Ama ma bi woruŋ ka ŋaa, ma si yie ŋaa wiaa jujuu summoo lɛ ŋii. Na, kiaa tiŋŋaa nɛ yie gurɛma a didii doluŋ ma ma lɛ a yie fuga kɛŋma mu sariya didiiliŋ.
59002007	Ba yie chichei yiri-zↄŋ-la Wia si joŋo hɛ pima.
59002008	Ba ŋmuŋsɛ Wia teniŋ tuↄŋ a bul ŋla nɛ: Cho ŋ dↄŋↄ tiina ari ŋ si cho ŋ titia ŋii. Di ma nɛ sɛnɛɛ to niiŋ deeŋ, ma ŋaa woruŋ nɛ. La Kuoro Wia nɛ joŋ niiŋ deeŋ pila.
59002009	Di ma nɛ kɛŋ niaa pupↄrɛ a jujoŋ dↄŋsuŋ jirima, aŋ ka ma siiŋ bi dↄŋsuŋ s_u, maa ŋaa haachɛ nɛ. Wialiŋ Wia si leŋe ba ŋmuŋsa bil di niaa tuto daga ari ma tele nɛ.
59002010	Di nuu nɛ paala tuto wialiŋ kala ba si ŋmuŋsa bil di niaa tuto aŋ chei ba tuↄŋ wu-bala maa, u naga u chei wialiŋ kala nɛ ŋii Wia sipaaŋ.
59002011	Wia-la si si di ma sí niaa haalaa chɛ, u titia nɛ si di ma sí niaa kpu. Di ma nɛ bi niaa haalaa chɛ aŋ kpukpu niaa, ma ha chei Wia niiŋ wialiŋ u si bile nɛ.
59002012	Di ma níi bul wiaa aŋ pɛ ŋiŋaa wialiŋ, má liise yi ari Wia jaŋ to ma wu-bulaa ari ma wu-ŋaalaa lɛ nɛ a dii ma sariya. U jaŋ to wialiŋ lɛ nɛ u si leŋe ba ŋmuŋsa bil di niaa tuto a dii ma sariya. Wiaa deeŋba nɛ laa niaa tita.
59002013	Di nuu nɛ bi niaa nennige ka fá, Wia ma bi jaŋ fá tiina nennige bua-la lɛ u si jaŋ didii niaa sariya. Ama nii-la si fá niaa nennige bi jaŋ fá wii-kala sariya-la chɛ-diiliŋ.
59002014	Mi naaŋbiiriŋ, di nuu nɛ si u laa Wia wiaa dii nɛ aŋ bi wialiŋ Wia si cho ka ŋaa, u ŋii zↄmↄↄ? Duu yarida nagɛ ŋla, ma biina Wia jaŋ laau ta koo?
59002015	Má leŋ di la joŋ ari ma naaŋbie bi gɛri-zↄŋŋↄↄ kɛnɛ a bi u niiŋ kudiilee wuo na dii.
59002016	Ŋii nɛ ma bula pu a bul, Wia jaŋ pɛŋ lɛ a piŋ kialiŋ ŋ síi chɛ. Di ma nɛ ŋaa ŋii aŋ bi sɛyɛ di ma pɛu lɛ ari kialiŋ u síi chɛ, u ŋii zↄmↄↄ?
59002017	Ŋii wiaa, di nuu nɛ si u laa Wia wiaa dii aŋ bi wialiŋ Wia si cho ka ŋaa, u yarida-la ŋaa pɛi nɛ.
59002018	Ŋ bi pↄↄ nuu dↄŋ jaŋ hɛ dimɛ a bula piŋ ari u laa Wia wiaa dii nɛ. Dↄŋↄ ma bul duu maa ŋaa wu-zↄŋŋↄↄ nɛ. Duu nɛ bul ŋla, mi jaŋ piɛsu a bul, Di ŋ nɛ bi wu-zↄŋŋↄↄ ŋaa aa pɛ ŋ yarida lɛ, ɛɛ nɛ ŋ jaŋ wuo dagɛmi ari ŋ sɛnɛ laa Wia wiaa dii nɛɛ? Mi-na ŋaa wu-zↄŋŋↄↄ nɛ a dagiŋ ŋii ari mi sɛnɛ laa Wia wiaa dii nɛ.
59002019	Ŋ jima ari Wii-bala nɛ hɛ dimɛ koo? Di ŋ nɛ jiŋ ŋii, u ŋaa wu-zↄŋ nɛ. Ama sí yu ari jiŋ-bↄŋŋↄↄ ma jiŋ ŋii lɛ nɛ, ŋii ŋaa fawulluŋ kɛŋba, ba chichel.
59002020	Bɛɛ nɛ tii ma yaarɛ ŋla a biinɛ di nuu jaŋ wuo laa Wia wiaa dii aŋ bi wu-zↄŋŋↄↄ ŋaa pipɛ? Má leŋ di mi dagɛma ari nuu nɛ si u laa Wia wiaa dii nɛ aŋ bi wu-zↄŋŋↄↄ ŋaa pipɛ u yarida-la lɛ, u yarida-la ŋaa pɛi nɛ.
59002021	Má liisi la naabalima Abiraham wiaa. Bɛɛ nɛ tii Wia leŋ Abiraham wuo ŋaa tuↄ-pul tiina u sipaaŋ? Wii-la si tii nɛ ŋla: U to Wia niiŋ, Wia si bula pu duu kɛŋ u bie Aizik a kaa mu kpu a pu. Ŋii nɛ u sii kɛŋ Aizik mu di u kpu a pu.
59002022	Abiraham laa Wia wiaa dii nɛ a faa ŋaa wialiŋ maa Wia si cho. U ŋaa wu-zↄŋŋↄↄ a pɛ u yarida-la lɛ. Ŋii nɛ u yarida sɛnɛ wasa s_u.
59002023	U si ŋaa ŋii nɛ, wialiŋ ba fa si ŋmuŋsa Wia teniŋ tuↄŋ ku ŋaa wutitii. Ba fa ŋmuŋsa ari Abiraham laa Wia wiaa dii, ŋii nɛ tii Wia leŋ u wuo ŋaa tuↄ-pul tiina u sipaaŋ. Ŋii wiaa nɛ niaa paala kɛnu yiyirɛ Wia naŋdↄŋ.
59002024	Ŋii daga ari wialiŋ nuu síi ŋaa nɛ yie tii Wia leŋ u wuo ŋaa tuↄ-pul tiina u sipaaŋ. U si laa Wia wiaa dii duŋduŋa-la dee bi tii.
59002025	Ŋla titia nɛ u fa nagɛ Rehab ma lɛ. U fa ŋaa ha-chↄruŋ nɛ. Iziral tiŋŋaa tiŋdaaraa si kↄ u teeŋ, u kɛŋba woruŋ. Ba síi chɛ di ba luↄra lii fá viiri, u dagɛba woŋbii-tanii nɛ ba to a fá lɛl ba diŋdↄŋŋↄↄ nisiŋ lɛ. A tiŋ u si ŋaa ŋii wiaa, Wia leŋ u wuo ŋaa tuↄ-pul tiina u sipaaŋ.
59002026	Di nuhuobiine nɛ bi wiese kɛnɛ, u bi wei. Nii-la saa si laa Wia wiaa dii aŋ bi wu-zↄŋŋↄↄ ŋaa pipɛ u yarida-la lɛ, u tiina ma nagɛ ŋii nɛ. U yarida-la ŋaa pɛi nɛ.
59003001	Mi naaŋbiiriŋ, ma tuↄŋ, ma sí chichɛ di ma yugɛ a wiwalimɛ di ma didagɛ ma dↄŋsuŋ tiŋŋaa si laa Yesu wiaa dii, bɛɛ wiaa ma jima di ba níi dii dunia niaa sariya, ba jaŋ faasa dii la nialiŋ síi dagɛ niaa sariya nɛ a kii la dↄŋsuŋ tiŋŋaa.
59003002	La kala yie ŋaa wiaa piperiki nɛ. Di nuu nɛ bi wiaa bula piperiki, u bi wii-kala kɛnɛ. U wuo kɛŋ u titia nɛ wialiŋ kala u síi ŋaa lɛ.
59003003	Na jaaba, di nuu níi chɛ duu dagu, u yie joŋ jaaba niiŋ koŋ nɛ a hɛ jaaba niiŋ lɛ. Koŋ-la lɛ nɛ u yie kɛŋ, a didagɛ jↄↄ-la u mumu lee-la kala u síi chɛ duu mu.
59003004	Bira na liiŋ daborusuŋ maa. Ba ŋaa ku-balaa nɛ. Peli-duoŋ yie lu a kaa vɛŋ. Ama daanyi-bie nɛ hɛ dimɛ. Nii-la si kɛŋ liiŋ daboro-laa vɛŋ, u yie kɛŋ daanyi-bie-la a kaa dagɛ a ŋaa u mumu lee-la kala u síi chɛ.
59003005	Ŋii nɛ nuhuobiine neŋdelimiŋ ma nagɛ. U bi wii-kala maga aŋ bubul wu-balaa. Ma jima ari nyiŋ-geliŋ ma bi yugɛ aŋ jaŋ wuo chol giri-baliŋ a diiu kala.
59003006	Nuhuobiine neŋdelimiŋ ma nagɛ nyiniŋ nɛ. U jaŋ wuo ŋaa wu-bↄŋ kala si hɛ dunia lɛ. U ŋaa la yaraa sɛmɛ dↄŋↄ nɛ. Ama u wu-bↄŋŋↄↄ u si yie ŋaa yie cheŋ la yaraa kala nɛ u chei. U yie chol nyiniŋ nɛ a dii ŋii halii nuhuobiine miisiŋ kala lɛ. Nyiŋ-la yie lii Sitaani leriŋ nɛ a chol.
59003007	Nuhuobiine kɛŋ pusuŋ kala doluŋ nɛ: Baga kiaa ari diibiisiŋ, ari kialiŋ kala síi tuuri tiŋteeŋ, ari liiŋ tuↄŋ kiaa. U kɛŋba kala doluŋ nɛ.
59003008	Ama nuu-kala bi neŋdelimiŋ doluŋ kɛnɛ duu kaa bil duu ŋaa fululu. U ŋaa ku-bↄŋ nɛ a kɛŋ huoŋ-la síi kpu niaa.
59003009	La yie kɛŋ la neŋdelimee nɛ a kaa didɛnnɛ Wia si ŋaa la Tiina a ŋaa la Nyimma maa, aŋ bira kɛŋ neŋdelime-la titia a kaa tutuusɛ la dↄŋsuŋ tiŋŋaa maa Wia si ŋaa ba nagu.
59003010	N_ii-la titia la si kaa dɛnnɛ Wia, u titia nɛ la kaa tuusɛ niaa. La naaŋbiiriŋ, u bi maga di ŋla ŋiŋaa.
59003011	Lii-b_ul-sii-bala bi jaŋ wuo b_ul lii-zↄmuŋ ari lii-lↄruŋ kala.
59003012	Tutogo ma bi jaŋ wuo nɛŋ babilaa. Chichuɛŋ ma bi jaŋ wuo nɛŋ tutogo naŋbilaa. Ŋii titia nɛ lii-la si nagɛ yisiŋ ma bi jaŋ wuo birimɛ lii-zↄmuŋ.
59003013	Ma tuↄŋ nialiŋ si kɛŋ wu-jimiŋ, ma siaa ma suri, u maga di ma ŋiŋaa wu-zↄŋŋↄↄ nɛ a kɛŋ ma titia muuri, a dagɛ ŋii ari ma sɛnɛ kɛŋ wu-jimiŋ nɛ.
59003014	Ama di ma nɛ faasa kɛŋ yaribieriŋ dↄŋↄ lɛ, a chil ma duŋduŋa wiaa, aŋ didagɛ ma titia ari ma kɛŋ wu-jimiŋ, maa nyia nɛ.
59003015	Wu-jimiŋ deeŋ yiri bi Wia teeŋ lia. U ŋaa dunia wii nɛ a lii dunia niaa tuↄbiinaa lɛ ari Sitaani teeŋ.
59003016	Di niaa nɛ faasa kɛŋ yaribieriŋ dↄŋↄ lɛ a chil ba titia wiaa duŋduŋa, ba jaŋ kɛŋ nii-liaba, a yuyuo dↄŋↄ, a ŋiŋaa wu-bↄŋŋↄↄ yuyugɛ.
59003017	Ama wu-jimii-la si lii Wia teeŋ zↄmↄ kiŋkɛŋ. Wu-bↄŋ kala tuo u lɛ. Nii-la kala si kɛŋ wu-jimiŋ deeŋ, yie hↄŋ nɛ sↄm a kikɛrɛ yuosuŋ, a kɛŋ zile. U yie jegilee nii niaa niiŋ wiaa. U yie fifá niaa nennige ma nɛ woruŋ. U yie ŋiŋaa wu-zↄŋŋↄↄ nɛ. U bi tuↄbiinaa balia ma kɛnɛ a bi nii-sima ma kɛnɛ.
59003018	Naŋjejeeree yie hↄŋ sↄm nɛ aŋ pɛ niaa ma lɛ di ba ma hↄŋ sↄm, a ŋiŋaa wialiŋ Wia si cho.
59004001	Bɛɛ nɛ ma yie guraa yuo dↄŋↄ? Wii-la si tii nɛ ŋla: Ma chil ma titia tuↄtↄrɛ wiaa nɛ ma tuↄŋ lɛ a chichɛ di maa ŋaa wu-bↄŋŋↄↄ, ŋii nɛ tii.
59004002	Ma cho di ma kɛŋ kiaa aŋ bi baa na, ŋii nɛ tii ma cho di maa kpu dↄŋↄ aŋ laa. Ma yie hihiɛnɛ kialiŋ aŋ bi wuo na. Ŋii nɛ tii ma guraa yuo dↄŋↄ ŋii. Wii-la si tii ma bi kialiŋ ma si cho kɛnɛ nɛ ŋla: Ma bi Wia sul duu joŋo pima.
59004003	Bua dↄŋↄ ma lɛ ma yie sɛnɛ sulu a chichɛ kiaa. Ama ma yie kɛŋ tuↄbiiŋ-bↄŋŋↄↄ nɛ a sul. Ŋii nɛ tii ma bi laa.
59004004	Ma nagɛ haala bira si bi u bala niiŋ ka to nɛ. Ma bi jiŋ ari nii-la kala si joŋ u nyuŋ kala hɛ dunia kiaa lɛ ŋaa Wia diŋdↄŋ nɛɛ? Wutitii, nii-la kala si joŋ u nyuŋ hɛ dunia kiaa lɛ birimɛ Wia diŋdↄŋ nɛ.
59004005	Ma biina wialiŋ ba si dagɛ Wia teniŋ tuↄŋ bi bubuↄŋ kɛnɛɛ? Ba ŋmuŋsa ari Wia faasa cho di u duŋduŋa nɛ tii la kala. Di la bi sɛyɛ duu tiila, u didii hadↄruŋ.
59004006	Ama Wia fála nennige woruŋ a pipɛla lɛ di la joŋ la titia kala a pu. Ŋii nɛ tii ba ŋmuŋsɛ Wia teniŋ tuↄŋ ari Wia via nialiŋ síi bigisi ba titia lɛ aŋ pipɛ nialiŋ si kɛŋ ba titia muuri lɛ.
59004007	Ŋii wiaa, má joŋ ma titia a hɛ Wia nisiŋ lɛ. Má joŋ hariŋ yia Sitaani, u jaŋ fá lɛl.
59004008	Má surisa mu kpagɛ Wia, u ma jaŋ ku kpagɛma. Má sↄŋ ma nisaa liisɛ wu-bↄŋŋↄↄ ŋaaniŋ lɛ a pullɛ ma tuↄŋ, a bira sí tuↄbiiŋ-lↄrunuŋ biinu, bɛɛ wiaa ma kɛŋ tuↄbiinaa balia balia nɛ.
59004009	Má leŋ di ma tuↄŋ chei. Máa yel sii-liiriŋ. Má leŋ di ma tuↄtↄruŋ birimɛ tuↄ-cheeŋ.
59004010	Má kɛŋ ma titia muuri Wia sipaaŋ. Di ma nɛ ŋaa ŋii, u jaŋ kɛŋma chuulɛ.
59004011	Mi naaŋbiiriŋ, ma sí ma dↄŋsuŋ tiŋŋaa yiriŋ chei. Nii-la kala si chei u dↄŋↄ tiina yiriŋ koo u bul u teeŋ maa a bul duu cheye nɛ, u naga tiina ma bul wu-bↄŋ nɛ a tigɛ wialiŋ Wia si leŋe ba ŋmuŋsa bil di niaa tuto lɛ nɛ, a bul ari ba bi zↄŋ. Di nuu ma nɛ bira bul di wialiŋ bi zↄŋ, u ma bira bi wialiŋ to. U miira joŋ u titia ari u yuga nɛ a kii wialiŋ Wia si leŋe ba ŋmuŋsa bil.
59004012	Wia duŋduŋa nɛ kɛŋ doluŋ duu bil wiaa pi niaa di ba tuto. U duŋduŋa ma nɛ jaŋ wuo dii niaa sariya. U nɛ jaŋ wuo laaba ta, u nɛ jaŋ bira wuo joŋ cheeriŋ piba a ŋaa di ba suu. Kubɛɛ nɛ kama maa, di ma chichei ma dↄŋsuŋ tiŋŋaa yiriŋ?
59004013	Bee na ma nialiŋ si yie bul ari maachie ma jaŋ mu taŋ deeŋ a yallɛ bayaliŋ a yi jina a na nyuuruŋ, ma paala bi chiemiŋ wiaa jiŋ.
59004014	Ma miisiŋ bi kuŋ-kala ŋaa. U nagɛ buruŋ si yie tↄ nɛ chichuↄŋ, ka muapilii wia pↄsɛ u lɛl.
59004015	U fa maga di ma bul ari Wia nɛ sɛyɛ di la kɛŋ miisiŋ, la jaŋ ŋaa ŋla.
59004016	Ama ma haa ŋmoo ma bↄyɛ lɛ nɛ aa dagɛ ma titia. U ŋii bi zↄŋ.
59004017	Di nuu nɛ jima ari wii nɛ maga duu ŋaa ka u via duu ŋaa wii-la, u ŋaa haachɛ nɛ.
59005001	Ma nialiŋ si kɛŋ kiaa, má jegile nii mi teeŋ. Máa ŋmoo niiŋ! Bua kubala níi kↄ, bua-la lɛ ma jaŋ faasa na hɛɛŋ.
59005002	Ma ku-daŋ-la suomo chichei nɛ. Mↄguluŋ ma suomo didii ma gɛnniŋ.
59005003	Ma sɛlimɛ kiaa ari ma moribii-biiŋ ma kala nɛ sua. Kialiŋ si sua ŋii daga ari ma bi woruŋ ŋaa. Ma kialiŋ si sua ŋii, ŋii titia nɛ ma yaraa ma jaŋ pua a nagɛ nyiniŋ nɛ die. Lɛɛlɛ dunia kpagɛ didɛriŋ nɛ, aŋ ka ma-na ha paa kiaa fifaa. U bubuↄŋ nɛ bɛɛ?
59005004	Ma gurɛ nialiŋ maa, ma si ŋaa ba tiŋ ma bagisiŋ lɛ nɛ. Ba níi ŋaa goŋ ma lɛ. Goŋ-la juu la Tiina Wia digilaa nɛ, nii-la síi beŋ dunia kuŋ-kala.
59005005	Ma si hɛ dunia lɛ, ma nii sima a ŋaa ma tuↄtↄrɛ wiaa. Ma si dii kiaa a waa a nɛrɛ ŋii, ma nagɛ nɛsiŋ ba si diɛsa ba nɛrɛ di ba kpu nɛ. Di ba nɛ dii ma sariya, ba jaŋ joŋ cheeriŋ pima di ma suu ŋii titia.
59005006	Ma bi woruŋ ŋaa, ma si joŋ cheeriŋ pi nialiŋ si bi wii cheye, ka ma kpuba. Ka ba bi wii ŋaa di ba laa ba titia.
59005007	Mi naaŋbiiriŋ, má kɛŋ kenyiri a gbɛrɛ chɛɛ-la la Tiina Yesu si jaŋ miira kↄ. Má na paara, u si kɛŋ kenyiri ŋii. U yie gbɛrɛ duoŋ-puso. Duonuŋ nii, u d_uu kiaa, a bira kɛŋ kenyiri a gbɛrɛ gbaŋchaaŋ-duonuŋ lɛ u kiaa wasɛ, u ta.
59005008	Má ŋaa kukeri a ma kɛŋ kenyiri ŋii. Má nyagɛ ma bↄyɛ woruŋ, bɛɛ wiaa tapulii-la la Tiina Yesu si jaŋ miira kↄ ka kpagɛ nɛ.
59005009	Mi naaŋbiiriŋ, ma sí wiaa gurimu dↄŋↄ lɛ, di Wia sí ma sariya dii a joŋ cheeriŋ pima. Na nii-la si jaŋ dii la sariya nɛ chiŋ boiŋniiŋ a ŋaa siri duu juu ŋii.
59005010	Mi naaŋbiiriŋ, má na nialiŋ síi bul wiaa, la Tiina Wia Diŋ-zↄŋ-la doluŋ lɛ. Ba na hɛɛŋ woruŋ aŋ ha kɛŋ kenyiri. Má ŋaa kukeri aŋ ma to ba naa-buasuŋ a ma kɛŋ kenyiri.
59005011	Wia pɛ nialiŋ si wuo nyalimɛ ŋii a mu dɛrɛ lɛ woruŋ. Má bira na ŋii baal kubala ba síi yirɛ Job si na hɛɛŋ aŋ nyalimɛ ŋii. U hɛɛ-la hariŋ lɛ la Tiina Wia pɛu lɛ a leŋ u nii sima. Wutitii, la Tiina Wia ka fála nennige kiŋkɛŋ kiŋkɛŋ.
59005012	Mi naaŋbiiriŋ, siifiaŋ wiiŋ nɛ mii chɛ mi bula pima. U nɛ ŋla: Di ma nɛ si ma jaŋ ŋaa wii, ma sí ŋmiɛsu. Ma sí wia nyuŋ kuŋ ŋmiɛsu, ma sí tiŋteeŋ kuŋ ma ŋmiɛsu, koo ma sí kuŋ-kala ŋmiɛsu. Di ma nɛ sɛyɛ, u maga di ma bul, Oo, la sɛyɛ nɛ. Di ma nɛ bira bi sɛyɛ maa, u maga di ma bul, Ai, la bi sɛyɛ, aŋ sí ŋmiɛsu. Di ma níi ŋaa ŋii, Wia bi jaŋ joŋ cheeriŋ pima bua-la lɛ u si jaŋ dii ma sariya.
59005013	Di nuu nɛ hɛ ma tuↄŋ aa na hɛɛŋ, má leŋ duu chuↄlɛ Wia a sulu duu pɛu lɛ. Di nuu ma nɛ hɛ ma tuↄŋ, u tuↄŋ tↄrɛ, má leŋ duu yi yiilaa a dɛnnɛ Wia.
59005014	Di nuu ma nɛ hɛ ma tuↄŋ a wiwiilɛ, má leŋ duu yirɛ nialiŋ si laa Yesu wiaa dii aa hilimi ba tuↄŋ kuhiasiŋ di ba kↄ u teeŋ a chuↄlɛ Wia pu. Ba síi chuↄlɛ Wia ŋii, má leŋ ba lↄgɛ nuuŋ a tisu, aŋ sul Wia pu la Tiina Yesu doluŋ lɛ.
59005015	Di ba nɛ laa dii ari Wia jaŋ sɛnɛ ŋaa wii-la ba si sulu chichɛ, u jaŋ leŋ di nii-la síi wiilu duori a kɛŋ doluŋ. Di u nɛ ŋaa haachɛba maa, Wia jaŋ joŋ ba kala chɛu.
59005016	Ŋii wiaa, má dagɛ ma titia haachɛba a pi dↄŋↄ a sul Wia a pipi dↄŋↄ, di Wia wuo ŋaa di ma bira kɛŋ doluŋ a duori. Di tuↄ-pul tiina nɛ sul Wia, u Wii-suluŋ yie faasa kɛŋ doluŋ nɛ. Duu nɛ sul Wia a chichɛ wii, wii-la yie sɛnɛ ŋaa nɛ.
59005017	Má na baal kubala baa yirɛ Ilaaja. U ma fa nagɛ la nɛ. U faasa sul Wia ari siifiɛsiŋ di duonuŋ sí nii. Duonuŋ sɛnɛ bi nia jisiŋ batori ari chɛŋsiŋ balidu.
59005018	Ŋii hariŋ lɛ nɛ u bira sul Wia a chichɛ duonuŋ. Ŋii nɛ Wia leŋ duonuŋ nii, ba d_uu kiaa, ba kala wasɛ.
59005019	Mi naaŋbiiriŋ, di ma tuↄŋ nuu nɛ faa to wutitii lɛ aŋ bira leŋ wutitii-la, ka nuu dↄŋ bira kɛnu kaa miira kↄ u tuto wutitii-la,
59005020	u tiina si ŋaa ŋii pɛ haachɛ tiina-la lɛ u leŋ u wu-bↄŋŋↄↄ ŋaaniŋ aŋ miira kↄ a tuto wutitii-la. U jaŋ laa tiina miisiŋ pu. Wia jaŋ chɛsɛ nii-la haachɛba kala ta. U bira bi jaŋ liliisi. Mi teniŋ didɛriŋ nɛ ŋii.
60001001	Mi-na Piita si ŋaa Yesu Kirisito naŋzↄↄ, mi nɛ ŋmuŋsɛ teniŋ deeŋ a pipi ma nialiŋ kala si laa Yesu wiaa dii aŋ tiŋ hɛɛŋ wiaa a pisɛ a hɛ Pↄŋtↄs lɛ, Galiisia, Kapadoosia, Esia, ari Bitiinia tiŋteeŋ kala lɛ.
60001002	Faafaa kala nɛ la Nyimma Wia biinɛ ari u maga di ma ŋaa u niaa, ŋii nɛ tii u liisɛma a joŋ u Diŋ-zↄŋ-la a hɛma lɛ, di ma ŋaa tuↄ-pul timma u teeŋ a tuto Yesu Kirisito niiŋ. U nɛ joŋ u chaliŋ jaasɛ ma wiaa di ma sí disinniŋ kɛŋ Wia teeŋ. La Tiina Wia lahↄrimↄ, yarifiɛlaa jaŋ yugɛ ma teeŋ.
60001003	Má leŋ di la dɛnnɛ Wia, nii-la si ŋaa la Tiina Yesu Kirisito Nyimma. U fála nennige kiŋkɛŋ. Ŋii nɛ tii la wuo kɛŋ mii-faliŋ deeŋ, bɛɛ wiaa Yesu Kirisito suba aŋ sii suuŋ lɛ nɛ. La saa yiɛlɛ ari la jaŋ kɛŋ miisi-la si bi dɛrɛ.
60001004	La maa yiɛlɛ ari la jaŋ dii ku-zↄmↄ-la Wia si ŋaa bil u niaa lɛ u jaŋ lɛ. Kialiŋ bi jaŋ pua, ba bi jaŋ chei maa, ba zↄmuŋ ma bi jaŋ lii.
60001005	A tiŋ ma si laa u wiaa dii ŋii, Wia beŋma nɛ. Di dunia nɛ ku didɛrɛ, u jaŋ dagɛ niaa ŋii u si laama ta.
60001006	Kialiŋ ma si jaŋ na Wia teeŋ leŋe ma tuↄŋ faasa tↄrɛ. Lɛɛlɛ ŋla-na ma tuↄŋ cheye nɛ, bɛɛ wiaa hɛɛŋ juuma nɛ. Ama ma jima ari hɛɛ-la si juuma, u bi jaŋ dieni.
60001007	Hɛɛ-la jaŋ leŋ di niaa wuo na ari wialiŋ ma si laa dii-na sɛnɛ ŋaa wutitiiba nɛ. Ba zↄmↄ a kii sɛlimɛ si zↄmↄ ŋii. Sɛlimɛ ŋaa dunia niaa ku-choolii nɛ. Ba yie joŋo chↄ nɛ a yugilɛ di ba na u sɛnɛ ŋaa sɛlimɛ nɛɛ? Ŋii titia nɛ ma ma nagɛ. Ba magisɛma ŋii di Yesu Kirisito nɛ miira kↄ tapulii-la, niaa jaŋ dɛnnɛ Wia a zizilu duu yiriŋ yirɛ a tiŋ wialiŋ ma si laa dii wiaa.
60001008	Ari ma ha si bi Yesu Kirisito na ma kala, ma ha chou nɛ. Ma si buu na ma ha, ma laa u wiaa dii nɛ. Ŋii wiaa, ma tuↄŋ tↄrɛ kiŋkɛŋ kiŋkɛŋ nɛ. Ma paala bi ma tuↄtↄruŋ wuo didagɛ.
60001009	A tiŋ ma si laa Yesu wiaa dii ŋii, ŋii nɛ tii Wia laama ta.
60001010	Nialiŋ fa síi bul wiaa, Wia Diŋ-zↄŋ-la doluŋ lɛ fa bul wu-zↄmuŋ deeŋ Wia si jaŋ joŋo pima wiaa nɛ. Ba fa gbilli Wia teniŋ tuↄŋ ari siifiɛsiŋ di ba na ŋii Wia si jaŋ laa u niaa ta.
60001011	Yesu Kirisito Diŋ-zↄŋ-la fa si hɛba lɛ, u nɛ bula piba ŋii Kirisito si jaŋ na hɛɛŋ, ka di niaa-na zizilu. Ŋii nɛ ba ninɛrikɛ di ba na bua-la lɛ wiaa deeŋba si jaŋ ŋaa ari ŋii ba si jaŋ ŋaa.
60001012	Wia joŋo dagɛba ari ma wiaa nɛ tii ba faa bul wiaa deeŋba, ba titia wiaa dee. Lɛɛlɛ nialiŋ si bul Wia wu-zↄmↄ-la pipima, ba dagɛma buŋbuŋ wiaa deeŋba kala nɛ. Wia Diŋ-zↄŋ-la si lii Wia-jaŋ ku tuu hɛba lɛ nɛ piba doluŋ deeŋ. Wia tiŋdaaraa ma fa cho di ba na wiaa deeŋba.
60001013	Ŋii wiaa, má leŋ di ma tuↄbiinaa pɛ dↄŋↄ lɛ a kɛŋ ma titia wii-na kala lɛ. Má joŋ ma yiɛlaa kala hɛ ku-la Wia si jaŋ joŋo pima bua-la lɛ Yesu Kirisito si jaŋ miira kↄ.
60001014	Má tuto Wia niiŋ. Bua-la lɛ ma fa si bi Wia jiŋ, ma faa to ma tuↄtↄrɛ wu-ŋaalaa lɛ nɛ. Ma bira síba to.
60001015	Wia bi disinniŋ kɛnɛ aŋ yirɛma. Ŋii wiaa, má ma sí disinniŋ kɛŋ wii-na kala ma síi ŋaa lɛ,
60001016	bɛɛ wiaa ba ŋmuŋsa faafaa kala nɛ ari Wia si, Ma sí disinniŋ kɛŋ, bɛɛ wiaa mi ma bi disinniŋ kɛnɛ.
60001017	Ŋ si kɛŋ Wia yirɛ ŋ Nyimma duu pɛŋ lɛ, liise yi ari duu níi dii niaa sariya, u biba kaa pↄrɛ. U yie t_iŋ nuu-kala ŋii nii-la si tima magɛ. Má saa fáu a leŋ di ma wu-ŋaalaa zↄŋ dunia deeŋ lɛ.
60001018	Ma kala jima ari Yesu Kirisito t_iŋ ma chimiŋ a liisɛma wu-pɛiba ŋaaniŋ lɛ. Ma naabalimaba faa ŋaa wu-pɛi deeŋba nɛ. U bi naga ari kialiŋ síi chei a nagɛ sɛlimɛ koo moribiee nɛ u joŋo yↄↄma.
60001019	Ama Yesu Kirisito chaliŋ titia nɛ u joŋo t_iŋ ma chimiŋ. Moribiee bima wuo yↄↄ. Yesu nagɛ pie-bie nɛ ba si liisa di ba kpu a pi Wia. U ŋaa Pie-bii-zↄŋ nɛ a bi wu-bↄŋ kala kɛnɛ.
60001020	Buŋbuŋ kala, ka di Wia-na ŋaa dunia, u liisɛ Yesu Kirisito nɛ duu tou lɛ a laa dunia niaa ta. Dunia si ku kpagɛ dɛriŋ, Wia leŋ u kↄ ma teeŋ duu laama ta.
60001021	Má tou lɛ a laa Wia wiaa dii nɛ. U nɛ chisɛ Yesu suuŋ lɛ a pu yiriŋ di ma yarida ari ma yiɛlaa kala hɛ Wia lɛ.
60001022	A tiŋ ma síi to wutitii woŋbiiŋ lɛ ŋii, ma piisɛ ma disinniŋ kala ta nɛ. Ma si ŋaa ŋii, ma sɛnɛ cho ma naaŋbiiri-la si laa Wia wiaa dii. Ŋii wiaa, má kɛŋ ma tuↄŋ ari ma doluŋ kala a wasa cho dↄŋↄ.
60001023	U naga ba wasa lulma nɛ a tiŋ Wia niiŋ wiaa si pi niaa miisiŋ. Ba nɛ pima mii-faliŋ. Ba bi jaŋ pua, ba jaŋ hɛ dimɛ a kaa mu wuu. U bi nagɛ nuhuobiine síi suu nɛ pima miisiŋ deeŋ. Ama Wia-la si bi suu nɛ pima.
60001024	Ba ŋmuŋsɛ Wia teniŋ tuↄŋ a bul, Nuhuobiine kala nagɛ yaŋ nɛ. U zↄmuŋ kala nagɛ ya-fiilaa nɛ. Yaŋ-la hil, ka ya-fiilaa ma yuori.
60001025	Ama Wia niiŋ wialiŋ jaŋ hɛ dimɛ a kaa mu wuu. Wia niiŋ wialiŋ nɛ ŋaa wu-zↄmↄ-la ba si bula pima.
60002001	Ma si kɛŋ mii-faliŋ ŋii, má liisɛ ma titia wu-bↄŋ kala lɛ, a sí niaa nyinyisu, a sí kaŋfugi timma ŋaa. Ma sí yaribieriŋ kɛŋ, a sí niaa hariŋ gigaa.
60002002	Ama u maga di ma nagɛ bii-mulluŋ nɛ aa chɛ yiliŋ di ba wasɛ a waa. U maga di ma ma chichɛ Wia niiŋ wialiŋ ari bii-mulluŋ síi chɛ yiliŋ ŋii. Di ma níi chɛ Wia wiaa ŋii, ma jaŋ waa woruŋ ba lɛ, a mu yi tapulii-la Wia si jaŋ laama ta.
60002003	Má ŋaa ŋii, bɛɛ wiaa ma titia jima ari la Tiina Wia kɛŋ zile ma teeŋ.
60002004	Ŋii wiaa, má ku kpagɛ la Tiina Kirisito, nii-la si nagɛ tabii-la si kɛŋ miisiŋ. Niaa viau ta, ama Wia nɛ liisu u ŋaa ku-zↄŋ u teeŋ.
60002005	Di ma nɛ kpagu, ma ma titia jaŋ nagɛ tabia-la si kɛŋ miisiŋ. Ŋii wiaa, má leŋ di Wia kɛŋma saa u dia, lee-la u Diŋ-zↄŋ-la si jaŋ hɛ. Wia liisɛma di ma sí disinniŋ kɛŋ a laa niaa nyuŋ a tima pupu, ari nialiŋ fa si laa niaa nyuŋ a kpu pusuŋ pi Wia ŋii. Wia cho di ma to u Diŋ-zↄŋ-la lɛ nɛ a tima pu ari ma tuↄŋ kala, a tiŋ Yesu Kirisito wiaa.
60002006	Ba ŋmuŋsɛ Wia teniŋ tuↄŋ a bul, Wia si, mi joŋ tabiiŋ nɛ a bil Zaayↄŋ lɛ, tabii-duo-la mi si jaŋ kaa bil mi dia geŋtine. Mi liisɛ tabii-la nɛ, u zↄmↄ pimi. Nii-la kala si laa u wiaa dii, hiisiŋ bi jaŋ dii u tiina.
60002007	Ma nialiŋ si laa u wiaa dii, u ŋaa ku-zↄŋ nɛ ma teeŋ. Ama ba ŋmuŋsɛ Wia teniŋ tuↄŋ a tigɛ nialiŋ si bi u wiaa laa dii lɛ, Tiebie-la dii-saaraa si via, Wia leŋ u ku ŋaa tiebii-duoŋ ba si joŋo bil dia geŋtine.
60002008	Ba bira ŋmuŋsa ari niaa jaŋ gɛrɛ tabii-la a tel. Tabii-la ŋaa buŋ nɛ. Ba jaŋ tel, bɛɛ wiaa ba via Wia niiŋ wialiŋ nɛ. Wia bul faafaa nɛ ari ba jaŋ ŋaa ŋii.
60002009	Ama Wia liisɛma di ma ŋaa u niaa, a laa niaa nyuŋ a tima pipi ma Kuoro. Wia titia nɛ tiima. Ma nɛ ŋaa nialiŋ Wia si liisa di ma ŋaa u niaa. U yirɛma di ma wuo bul wu-kpuŋkperisi-la kala u si ŋaa a pi niaa ari ŋii u si liisɛma birimiŋ tuↄŋ a kaa ku juu u puluŋ-jalii-la tuↄŋ.
60002010	Buŋbuŋ-la ma fa bi kuŋ-kala ŋaa, ama lɛɛlɛ ma ŋaa Wia niaa nɛ. Wia fa bima nennige fá, ama lɛɛlɛ u fáma nennige nɛ.
60002011	Mi naaŋbii-kpianaba, ma jima ma ŋaa nuhuↄraa nɛ a bi dieni dunia deeŋ lɛ. Ŋii wiaa, mii sulma, má liisɛ ma titia ma tuↄtↄrɛ wu-ŋaalaa lɛ, bɛɛ wiaa ma tuↄtↄrɛ wu-ŋaalaa bi jaŋ sɛi di ma ŋaa wialiŋ síi tↄrɛ Wia tuↄŋ.
60002012	Ma si guoli nialiŋ si bi Wia wiaa laa dii tuↄŋ, má kɛŋ ma titia woruŋ, di ba sí woŋbiiŋ na a bul ari ma ŋaa ni-bↄmↄ nɛ. Di ba níi bul ma ŋaa wu-bↄŋŋↄↄ maa, má leŋ di ba na wu-zↄmↄ-la ma síi ŋaa, a dɛnnɛ Wia duu yiriŋ yirɛ tapulii-la u si jaŋ dii niaa sariya.
60002013	A tiŋ la Tiina Yesu Kirisito wiaa, má sɛi nialiŋ si kɛŋ doluŋ aa beŋma dunia deeŋ lɛ. Má zizil ma tiŋteeŋ kuori-baliŋ, nii-la síi beŋ nuu-kala,
60002014	a bira zizil nialiŋ kuori-baliŋ síi liisa di ba laa u nyuŋ. Ba yie dudↄgisɛ nialiŋ síi ŋaa wu-bↄŋŋↄↄ, aŋ bibɛsɛ nialiŋ síi ŋaa wu-zↄŋŋↄↄ lɛ.
60002015	Wia tuↄtↄruŋ nɛ ŋla, di maa ŋaa wialiŋ síi to woŋbiiŋ a wuo leŋ di ni-yaara-la si bi wii jiŋ, di ba sí wii wuo bul a tigɛma lɛ.
60002016	Ma tii ma titia nɛ, ŋii wiaa má hↄŋ ari nialiŋ si tii ba titia, aŋ sí leŋ di ŋii ŋaa di ma ŋaa wu-bↄŋŋↄↄ. Ama má ŋaa wialiŋ si jaŋ dagɛ ari ma ŋaa Wia tiŋtinnaa nɛ.
60002017	Má zil nuu-kala. Má cho nialiŋ ma si laa Yesu wiaa dii a ŋaa ma naaŋbiiriŋ. Má fá Wia a zizil ma kuori-baliŋ.
60002018	Ma nialiŋ si ŋaa tiŋtinnaa a timaa pi niaa, má tuto ma nihiasiŋ niiŋ a zizilba bua-na kala lɛ. Di ba kɛŋ zile koo di ba nɛ tɛrɛ ma teeŋ, má pipiba zile.
60002019	Di nuu nɛ bi wii cheye ka baa dↄgisu, a tiŋ u síi to Wia ŋii, di tiina nɛ nyalima a na hɛɛ-la, u ŋaa woruŋ nɛ Wia teeŋ.
60002020	Di ŋ nɛ ŋaa wu-bↄŋ di ba dↄgisuŋ, ka ŋ wuo dii kenyiri ŋii lɛ, u bi maga di ŋ chichɛ di ba lↄlluŋ. Ama di ŋ níi ŋaa wu-zↄŋ, ka di baa dↄgisuŋ a tiŋ wu-zↄŋ-la wiaa, di ŋ nɛ nyalima, Wia tuↄŋ jaŋ tↄrɛ ŋ nyuŋ.
60002021	Wia paala yirɛma di ma na hɛɛŋ. Má liisi ari Yesu Kirisito titia ma na hɛɛŋ nɛ ma wiaa a dagɛma ŋii ma si jaŋ to u naa-buasuŋ.
60002022	U bi wu-bↄŋ kala ŋaa. U bi wu-nyiari kala nyia.
60002023	Ari niaa si tuusu ma kala, u biba laa tuusɛ. Ari ŋii ba si dↄgisu kala ma, u bi bula bul duu ma jaŋ dↄgisɛba. U ta joŋ wii-kala a hɛ Wia nisiŋ lɛ nɛ, nii-la si jaŋ kɛŋ wutitii a dii niaa sariya.
60002024	Yesu Kirisito titia nɛ laa la haachɛba a chuŋ, ba kpaasu mɛrɛ daa-gɛsɛɛ nyuŋ di la joŋ hariŋ yia haachɛ a ŋiŋaa tuↄ-pul wiaa. Ba viiru, chaliŋ lii u yaraa lɛ. U ŋii leŋe la nyanyalaa kala dɛrɛ la yaraa lɛ.
60002025	Ma fa nagɛ piesee si yeŋŋe nɛ, ama lɛɛlɛ ma miira kↄ Pie-daari-la, nii-la si beŋ ma miisiŋ pima.
60003001	Ma haalaa, má leŋ di ma siaa tuu tiŋteeŋ ma balaba teeŋ. Di haala dↄŋↄ kɛŋ bala si bi Wia wu-zↄmↄ-la laa dii, u bala-la jaŋ wuo birima lii u wu-ŋaalaa lɛ a laa Wia wu-zↄmↄ-la dii a tiŋ u haala mɛlɛ si zↄmↄ wiaa, di haal-la nɛ paala bi Wia wu-zↄmↄ-la bula pu maa.
60003002	Di ma ŋaa ŋii, ba jaŋ na ma mɛlɛ si zↄmↄ ari ŋii ma síi fá Wia.
60003003	Ma sí bibiinu ŋii ma si jaŋ lilaalɛ kpiɛraa a zↄŋ ŋii, ari ŋii ma si jaŋ vↄↄ ma nyuŋ duu zↄŋ, a sí sɛlimɛ kuŋ-kala joŋo hɛ ma yaraa lɛ di ma zↄŋ, a sí biinɛ ŋii ma si jaŋ lilaalɛ gɛri-zↄŋŋↄↄ.
60003004	Ama má leŋ di ma zↄmuŋ lii ma tuↄŋ nɛ. Má hↄŋ sↄm a kɛŋ ma titia muuri. Zↄmuŋ deeŋ yiri-na bi lɛl. U nɛ bira kɛŋ nyuuruŋ ma Wia teeŋ.
60003005	Faafaa haala-la faa kpiɛrɛ ba titia ŋii nɛ a joŋ ba nyuŋ ari ba yiɛlaa kala hɛ Wia lɛ a kɛŋ ba siaa tuu tiŋteeŋ ba balaba teeŋ.
60003006	Ŋii nɛ haal-la ba síi yirɛ Saara ma fa to u bala Abiraham niiŋ a kɛnu yiyirɛ u tiina. Di ma níi ŋaa wialiŋ síi to woŋbiiŋ a sí leŋ di fawulluŋ kɛŋma wii-kala lɛ, ma ŋaa Saara biiriŋ nɛ.
60003007	Ma baalaa maa, má leŋ di ma mɛlɛ zↄŋ a kɛŋ ma haalaa woruŋ. Ma jima di ma dolie kiiba nɛ. Ŋii wiaa, má pipiba zile, bɛɛ wiaa Wia nɛ pi ma kala miisi-la si bi dɛrɛ. Di ma nɛ ŋaa ŋii, wii-kala bi jaŋ wuo ku hɛ ma di Wia pɛgɛ a chei ma Wii-chuↄluŋ.
60003008	Wii-la mi síi chɛ di mi bul wu-kaaniŋ nɛ ŋla: Má kala kɛŋ tuↄbiiŋ-bala nɛ, má fifá dↄŋↄ nennige, a cho nialiŋ kala si laa Yesu wiaa dii, a kɛŋ zile dↄŋↄ lɛ, a kɛŋ ma titia muuri dↄŋↄ teeŋ.
60003009	Ma sí wu-bↄŋ joŋo t_iŋ wu-bↄmuŋ chimiŋ. Di nuu nɛ tuusɛma, ma sí tuusa t_iŋ, ama má sul Wia duu pɛ tiina lɛ, bɛɛ wiaa Wia ma liisɛma nɛ duu pɛma lɛ.
60003010	Ba ŋmuŋsɛ Wia teniŋ tuↄŋ a bul, Di nuu-kala níi chɛ duu nii sima dunia deeŋ lɛ a kɛŋ tuↄtↄruŋ, tiina sí wu-bↄŋŋↄↄ bubul, a sí wiaa ma nyinyia.
60003011	Tiina miirɛ wu-bↄŋŋↄↄ ŋaaniŋ lɛ, a ŋiŋaa wialiŋ síi to wutitii woŋbiiŋ, a fiɛsɛ siiŋ di ba tuↄsaa fiɛlɛ dↄŋↄ nyuŋ,
60003012	bɛɛ wiaa Wia siaa kala hɛ nialiŋ síi ŋaa tuↄ-pul wiaa lɛ nɛ, a wuoli u digilaa maa a ninii ba Wii-suluŋ. Ama Wia joŋ u hariŋ yia ni-bↄŋŋↄↄ nɛ.
60003013	Di ma nɛ fiɛsɛ siiŋ di ma wuo ŋiŋaa wu-zↄŋŋↄↄ, kubɛɛ nɛ jaŋ wuo ŋaa wu-bↄŋ ma lɛ?
60003014	Di ba níi dↄgisɛma maa a tiŋ ma tuↄ-pul wu-ŋaalaa lɛ, Wia jaŋ pɛma lɛ. Ŋii wiaa, ma sí nialiŋ si dↄgisɛma fá, a sí ma titia ma wiwalimu.
60003015	Ama ma tuↄŋ lɛ má fifá Kirisito a leŋ duu ŋaa ma Tiina. Bua-na kala lɛ, di nuu nɛ piɛsiŋ duu jiŋ wii-la si tii ŋ laa Yesu wiaa dii, ŋaa siri a to wii-la naasiŋ pu. Ŋ síi fá Wia ŋii, bul wii-la ari siifiɛlaa.
60003016	Bua-na kala lɛ, má leŋ di ma tuↄbiinaa chesi, di ma wu-ŋaalaa dagɛ ari maa to Kirisito nɛ. Di ma níi ŋaa ŋii, hiisiŋ jaŋ dii nialiŋ síi chei ma yiriŋ.
60003017	Di u nɛ ŋaa Wia tuↄtↄruŋ di ma na hɛɛŋ a tiŋ ma síi ŋaa wialiŋ síi to wutitii woŋbiiŋ wiaa, u nɛ kpia ma si ŋaa wialiŋ si bi woŋbiiŋ ka to a na hɛɛŋ.
60003018	Yesu Kirisito titia suu la haachɛba wiaa nɛ, duu wuo liisɛla la haachɛba lɛ. U ŋaa ŋii bala duŋduŋ nɛ. U nɛ fa ŋaa tuↄ-pul tiina a suu haachɛ tiŋŋaa wiaa, duu wuo kɛŋla kaa mu Wia teeŋ. Nuhuobiinee nɛ kpu u yaraa, ama Wia leŋ u dima wei a kɛŋ miisiŋ.
60003019	Ŋii hariŋ u ni-dima lɛ u mu bul Wia wu-zↄmↄ-la a pi ni-diŋsi-la ba si kaa tↄ dia.
60003020	Niaa deeŋba nɛ fa via di ba to Wia niiŋ wiaa bua-la lɛ Nowa fa síi kpaasɛ liiŋ dabori-bal-la. Bua deeŋ lɛ Wia fa kɛŋ kenyiri a gbigbɛrɛba di ba ku juu liiŋ daboro-la, ka ba via. Bua-la lɛ niaa chori duŋduŋ nɛ fa juu liiŋ dabori-bal-la, a duori lii-la, a lii a laa ba miisiŋ.
60003021	Lii-la tuↄŋ ba si duoro lii nagɛ ba si fo niaa Wii-chuↄlɛ liiŋ nɛ. Di ba nɛ foŋ Wii-chuↄlɛ liiŋ, u bi naga ari ŋ yaraa disinniŋ nɛ ba chɛsɛ ta ŋii. Ba si foŋ Wii-chuↄlɛ liiŋ ŋii, u naga la yie sul Wia duu to Yesu Kirisito lɛ si sii suuŋ lɛ a chɛsɛ la tuↄsaa di ba zↄŋ.
60003022	U nɛ lii dunia lɛ a jil Wia-jaŋ a hↄŋ Wia sɛmɛ, ni-duoŋ di-hↄnuŋ. U nɛ kɛŋ doluŋ a bibeŋ Wia tiŋdaaraa ari kuŋ-kuŋ-kala si kɛŋ doluŋ a hɛ Wia-jaŋ lɛ.
60004001	A tiŋ Kirisito titia si na hɛɛŋ ŋii, má kɛŋ ma titia a ŋaa siri di ma na hɛɛ-la yiri u si na, bɛɛ wiaa nii-la kala si na hɛɛŋ, haachɛ bira buu wuo.
60004002	Ma si hɛ ma mii-kaaniŋ deeŋ lɛ, ma bira sí ma tuↄtↄrɛ wu-ŋaalaa lɛ to, ama má tuto Wia tuↄtↄruŋ lɛ.
60004003	Buŋbuŋ-la kala lɛ ma faa ŋaa wialiŋ nialiŋ fa si bi Wia jiŋ síi ŋaa nɛ. Má leŋ wialiŋ. Ma faa to ma tuↄtↄrɛ wu-ŋaalaa hariŋ nɛ aa ŋaa wu-liiliŋ, a chil ma titia wiaa, a faa nyua siniŋ bubugi, a fa faasa didii kiaa, a yie gↄllↄ nyunyua siniŋ, a faa kpaarɛ vuiaa maa. Vui-kpaariŋ bi Wia woŋbiiŋ ka to.
60004004	Nialiŋ si bi Wia jiŋ ŋaa wu-bↄŋŋↄↄ kiŋkɛŋ. Lɛɛlɛ ma bira bi ŋii ŋaa. Niaa deeŋba si na ŋii, u ŋaaba wu-kpuŋkpere, ŋii wiaa nɛ ba tutuusɛma.
60004005	Ama tapulii kubala, ba jaŋ dagɛ wialiŋ kala ba si ŋaa a pi nii-la si ŋaa siri duu dii ni-weyee ari ni-suunuŋ kala sariya.
60004006	Ŋla wiaa nɛ tii Kirisito bul Wia wu-zↄmↄ-la a pi nialiŋ si suba maa, di ba diŋsiŋ kɛŋ miisiŋ ari Wia si kɛŋ miisiŋ ŋii. Wia paala dii ba sariya dunia deeŋ lɛ ari u si dii niaa kala sariya ŋii. Ama u bul Wia wu-zↄmↄ-la a pi nialiŋ si suba, di ba diŋsiŋ wuo kɛŋ miisiŋ.
60004007	Bua-la dunia si jaŋ dɛrɛ kpaga nɛ. Ŋii wiaa má kɛŋ ma titia woruŋ di ma siaa fiɛlɛ, di ma wuo chuchuↄlɛ Wia.
60004008	Wii-la si ŋaa siifiaŋ wiiŋ nɛ ŋla: Má hɛ ma doluŋ kala a faasa cho dↄŋↄ. Di ma nɛ cho dↄŋↄ, ma jaŋ tutↄ wialiŋ ma dↄŋsuŋ tiŋŋaa si ŋaa cheima lɛ.
60004009	Má kɛŋ zile a huhuↄrɛ dↄŋↄ woruŋ ma diisiŋ lɛ, a sí wiaa gugurimu.
60004010	Wia joŋ doluŋ pi nuu-kala duu kaa tiŋ tiŋtiŋ-yiri-yiriba nɛ. Ŋii wiaa nuu-kala kɛŋ wii-la Wia si joŋo pu a kaa pipɛ u dↄŋsuŋ tiŋŋaa lɛ.
60004011	Di Wia nɛ pi nuu-kala doluŋ duu wuo bubul wiaa, má puu woŋbiiŋ duu wuo bubul wialiŋ si lii Wia teeŋ. Di nuu nɛ tima pipi niaa, ú kɛŋ dol-la Wia si joŋo pu a tima pipiba. Má ŋaa ŋii di niaa wuo to Yesu Kirisito lɛ a bibɛsɛ Wia, duu yiriŋ yirɛ wii-na kala lɛ. U nɛ nii-la si kɛŋ doluŋ ari yiriŋ a kaa mu wuu. Ami.
60004012	Mi naaŋbii-kpianaba, ma sí leŋe di hɛɛ-la ma si faasa nina, duu ŋaa wu-kpuŋkpere ma lɛ. Wiaa deeŋba kala ka magisɛma nɛ. Ma sí leŋe di wiiŋ deeŋ ŋaa wu-falii ma teeŋ.
60004013	Hɛɛ-la Kirisito si na, má ma na hɛɛ-la titia nɛ. Ŋii wiaa má jujuↄsɛ. Tapulii-la Kirisito nɛ kↄ ari u tula, ma jaŋ faasa juↄsɛ.
60004014	Di ba níi tuusɛma a tiŋ Kirisito wiaa, Wia jaŋ pɛma lɛ, bɛɛ wiaa Wia Diŋ-zↄŋ-la si kɛŋ doluŋ hɛma lɛ nɛ.
60004015	Má si wu-bↄŋŋↄↄ ŋaa di niaa dↄgisɛma. Ma kuŋ-kala sí hɛɛŋ na a tiŋ u si kpu niaa wiaa, koo u si ŋaa gaaru wiaa, koo u si ŋaa wu-bↄŋŋↄↄ wiaa, koo u si ŋaa wu-hɛɛru wiaa.
60004016	Ama nii-la kala síi na hɛɛŋ a tiŋ Kirisito wiaa, u sí leŋe di hiisiŋ kɛnu. U maga di tiina dɛnnɛ Wia, bɛɛ wiaa niaa jima ari uu to Kirisito nɛ.
60004017	Bua-la Wia si jaŋ dii dunia sariya yie nɛ. U jaŋ laa sipaaŋ a suomi Wia niaa lɛ. Duu nɛ saa suomiba lɛ, ɛɛ nɛ saa u jaŋ nagɛ nialiŋ si bi Wia Wuzↄmↄ-la ka to lɛ?
60004018	Ba ŋmuŋsɛ Wia teniŋ tuↄŋ a bul, U ŋaa wu-haa nɛ ari ŋ ŋaa tuↄ-pul tiina Wia sipaaŋ, duu laaŋ ta. Ɛɛ nɛ saa u jaŋ nagɛ nialiŋ si bi Wia jiŋ a ŋiŋaa wu-bↄŋŋↄↄ?
60004019	Ŋii wiaa, má leŋ di nialiŋ síi na hɛɛŋ a tiŋ Wia tuↄtↄruŋ wiaa ŋiŋaa wialiŋ síi to Wia woŋbiiŋ. U maga di ba joŋ ba titia kala a hɛ Wutitii Tiina-la si ŋaaba, nisiŋ lɛ.
60005001	Mi kɛŋ wii nɛ di mi bula pi ma nialiŋ si ŋaa Wia niaa nihiasiŋ. Mi ma ŋaa Wia niaa nihiaŋ dↄŋ nɛ. Mi titia siiŋ na hɛɛ-la Kirisito si na nɛ. Ŋii titia nɛ mi ma jaŋ na tula-la Kirisito si jaŋ na bua-la lɛ u si jaŋ miira kↄ. Ŋla nɛ tii mii sulma
60005002	di ma beŋ Wia nialiŋ u si joŋo hɛ ma nisiŋ lɛ, ari pie-daaraa si beŋ ba piesee nyuŋ ŋii. Ma sí leŋe duu nagɛ ari baa fugɛma di ma beŋba, ama má beŋba ari ma titia tuↄtↄruŋ. Má cho tiŋtimii-la, aŋ sí time-la ma síi laa hariŋ to, bɛɛ wiaa u bi maga di ma kɛŋ yaribieriŋ aa chɛ moribiee.
60005003	Ma sí doluŋ kaa beŋ niaa deeŋba Wia si joŋo hɛ ma nisiŋ lɛ. Ama má leŋ di ba na ari ma mɛlɛ zↄmↄ, di ba tuto ma naa-buasuŋ.
60005004	Di ma nɛ ŋaa ŋii, tapulii-la Yesu Kirisito si jaŋ miira kↄ, nii-la si ŋaa Pie-daaraa kala kuhiaŋ, u jaŋ joŋ ku-la si zↄmↄ a kii kuŋ-kala pima. U-na bi jaŋ chei.
60005005	Ma bapuↄsi-biisiŋ, má joŋ ma titia hɛ ma nihiasiŋ nisiŋ lɛ. Má kala kɛŋ ma titia muuri ma dↄŋↄba teeŋ. Má liisi ari Wia teniŋ tuↄŋ ba bula, Wia lii nialiŋ síi bigisi ba titia lɛ hariŋ nɛ, ama nialiŋ si kɛŋ ba titia muuri, uu pɛba lɛ nɛ.
60005006	Ŋii wiaa, má kɛŋ ma titia muuri Wia teeŋ. U nɛ kɛŋ doluŋ a wuo beŋma. Di bua-la nɛ yie, u jaŋ leŋ di ma ŋaa ni-balaa.
60005007	Wii-la kala síi walimɛma, má joŋo hɛ Wia nisiŋ lɛ, bɛɛ wiaa u níi beŋma.
60005008	Má leŋ di ma siaa fiɛlɛ aa pↄ ma titia lɛ woruŋ. Ma diŋdↄŋ-la Sitaani, uu gollima nɛ a nagɛ naachigiŋ si gↄllↄ yele chichɛ kudiilee, aa chɛ duu kɛŋ ma dↄŋↄ dii.
60005009	Má via Sitaani aŋ kɛŋ wialiŋ ma si laa dii kpaŋ kpaŋ. Ma jima ari nialiŋ ma si laa Wia wiaa dii a ŋaa ma naaŋbiiriŋ a hɛ dunia sɛmɛ-na kala, ba maa na hɛɛŋ nɛ.
60005010	Hɛɛŋ deeŋ ma síi na bi jaŋ dieni. U ŋii hariŋ lɛ, Wia-la si kɛŋ zile kiŋkɛŋ kiŋkɛŋ a yirɛma di ma ma na tula-la Kirisito si kɛnɛ a kaa mu wuu, u nɛ jaŋ kɛŋma wasa kii, a leŋ di ma chaasa chiŋ ari doluŋ.
60005011	Wia nɛ kɛŋ doluŋ a kaa mu wuu. Ami.
60005012	Mi nɛ leŋe Silivaanas ŋmuŋsɛ teniŋ deeŋ pipima. Mi jima ari u ma ŋaa la naaŋbii-titii nɛ. Wu-kuu-bie nɛ mi ŋmuŋsɛ pima di mi ŋaa di ma nyuŋ nyaasɛ nɛ. Wutitii nɛ, mi bula pima ŋii Wia si pɛla lɛ. Ŋii wiaa má chiŋ wiaa deeŋba lɛ kpaŋ kpaŋ.
60005013	Nialiŋ si laa Yesu wiaa dii aa hilimi Babilↄŋ lɛ, nialiŋ Wia si liisa di ba ŋaa u niaa ari u si liisɛma ma ŋii, ba maa chuↄlɛma. Mi bie Maak maa chuↄlɛma.
60005014	Má guori dↄŋↄ a chuↄlɛ dↄŋↄ, a dagɛ ma si cho dↄŋↄ ŋii. Ma nialiŋ kala si laa Yesu wiaa dii, ma jaŋ hↄŋ ari yarifiɛlaa.
61001001	Mi-na Saamↄŋ Piita nɛ ŋmuŋsɛ teniŋ deeŋ pipima. Mi ŋaa Yesu Kirisito tiŋtinnu nɛ a ŋaa u naŋzↄↄ maa. Mi ŋmuŋsɛ teniŋ deeŋ pipi ma nialiŋ ma si laa Yesu Kirisito wiaa dii ari la ma si laa u wiaa dii ŋii. La di ma kala ŋaa tuↄ-pul timma nɛ a tiŋ Wia ari la Laataara Yesu Kirisito wiaa.
61001002	Wia lahↄrimↄ lɛ yarifiɛlaa jaŋ yugɛ ma teeŋ, a tiŋ wu-jimii-la ma si kɛnɛ a mu tigɛ Wia ari la Tiina Yesu lɛ.
61001003	U doluŋ lɛ Wia wuo pila kuŋ-kala la síi chɛ la miisiŋ lɛ, di la wuo kaa ŋaa wialiŋ kala síi to Wia woŋbiiŋ, di la wuo jiŋ Wia, nii-la si yirɛla di la wuo na u tula ari u zↄmuŋ kala.
61001004	Wiaa deeŋba nɛ ŋaa wu-bal-la u fa si si u jaŋ ŋaa pila. Wialiŋ zↄmↄ kiŋkɛŋ la teeŋ. U joŋ wiaa deeŋba pila di la wuo liisɛ la titia wu-bↄmↄ-la dunia niaa síi to ba tuↄtↄrɛ wu-ŋaalaa lɛ a ŋiŋaa, ka di la ku nagɛ ŋii Wia si naga.
61001005	A tiŋ ma si laa Yesu wiaa dii ŋii, má hɛ doluŋ di ma mɛlɛ zↄŋ. Má leŋ di ma wu-jimiŋ puŋa pipɛ ma mɛli-zↄŋ-la lɛ.
61001006	Má to ma wu-jimii-la lɛ a kɛŋ ma titia woruŋ. Ma si kɛŋ ma titia woruŋ ŋii, má kɛŋ kenyiri. Ma si kɛŋ kenyiri ma ŋii, má pɛ kɛŋ nyalima. Ma si kɛŋ nyalima ŋii, má ŋiŋaa wialiŋ síi to Wia woŋbiiŋ,
61001007	a pɛ kɛŋ zile ma naaŋbiiri-la kala teeŋ, aŋ pɛ choba maa.
61001008	Di ma nɛ ŋaa wiaa deeŋba a yuyugɛ, ba jaŋ pɛ wialiŋ ma si jima a mu tigɛ la Tiina Yesu Kirisito lɛ, a leŋ di ma ŋaa nialiŋ Wia si jaŋ kaa titiŋ u tiŋtiŋŋaa.
61001009	Nii-la kala si bi wiaa deeŋba ka ŋaa, u tiina ŋaa nyuluŋ, a nagɛ nii-la si na u naasiŋ bubuↄŋ duŋduŋa aŋ bi di-bolii na, bɛɛ wiaa u tiina paala yu ari Yesu fa chɛsɛ u buŋbuŋ haachɛba-la u si ŋaa ta nɛ.
61001010	Ŋii wiaa mi naaŋbiiriŋ, mii sulma ari Wia si yirɛma a liisɛma ŋii, má hɛ doluŋ a chiŋ wiaa deeŋba lɛ woruŋ. Di ma níi ŋaaba, ma bi jaŋ lii Wia woŋbiiŋ lɛ.
61001011	Di ma nɛ chiŋ woruŋ, ma jaŋ jiŋ ari ma jaŋ wuo juu la Tiina ari la Laataara Yesu Kirisito kuorii-la tuↄŋ. U kuorii-la jaŋ hɛ dimɛ deeŋ deeŋ.
61001012	Ŋii wiaa nɛ tii bua-na kala lɛ mi yie liliisima a mu tigɛ wiaa deeŋba lɛ. Ma paala jiŋ wutitii-la nɛ a chiŋ u lɛ woruŋ.
61001013	Mi ha si hɛ mi miisiŋ deeŋ lɛ, u ŋaa wu-zↄŋ nɛ di mi liliisima wiaa deeŋba di ma síba yu,
61001014	bɛɛ wiaa mi jima ari mi bi jaŋ dieni dunia deeŋ lɛ. La Tiina Yesu Kirisito titia dagɛmi wiiŋ deeŋ nɛ.
61001015	Mi saa chɛ di mi nɛ suba maa, di ma wuo liliisi wiaa deeŋba bua-na kala lɛ.
61001016	La bula pima ŋii la Tiina Yesu Kirisito si kↄ dunia ari doluŋ. Wii-la la si bula pima bi nagɛ suŋsↄgulↄↄ wu-jinnaa si sↄgulↄ. La titia siiŋ nɛ na Yesu Kirisito tula.
61001017	Bua-la lɛ la Nyimma Wia si joŋ doluŋ ari tula pu, la nii yiikoro duu lii wia nyuŋ, Wii-jaribakↄ yiikoro nɛ. U fa si, Mi Bii-chooluŋ nɛ ŋla, mi tuↄŋ tↄrɛ u nyuŋ.
61001018	Bua-la lɛ yiikori-la fa si bul ŋii di Yesu nɛ fa hɛ peel-la si bi disinniŋ kɛnɛ nyuŋ.
61001019	Nialiŋ fa síi bul wiaa, Wia Diŋ-zↄŋ-la doluŋ-la lɛ ma fa bula ari wiaa deeŋba jaŋ ŋaa. Má jegile niiba, bɛɛ wiaa wialiŋ ba si bula nagɛ chaaniŋ nɛ a chaanɛ birimiŋ tuↄŋ halii taŋ mu pul. Bua-la lɛ chaaniŋ deeŋ jaŋ pullɛ a nagɛ nanyualuŋ a hɛ ma tuↄŋ.
61001020	U maga di ma laa sipaaŋ jiŋ ari wialiŋ ba si ŋmuŋsa bil Wia teniŋ tuↄŋ, nialiŋ fa síi bul wiaa, Wia Diŋ-zↄŋ-la doluŋ lɛ nɛ bulba. Ŋii wiaa nuu-kala bi jaŋ wuo kɛŋ u titia wu-jimiŋ a dagɛ wialiŋ bubuↄŋ.
61001021	Wii-la si tii nɛ ŋla: Wialiŋ ba si bula bi ba titia tuↄbiinaa lɛ lia. Ama Wia Diŋ-zↄŋ-la nɛ ku hɛ ba tuↄŋ a leŋ ba bul wialiŋ Wia si joŋo piba.
61002001	Buŋbuŋ wu-nyiaraa ku nialiŋ si laa Wia wiaa dii tuↄŋ, a fugiba ari baa bul wiaa, Wia Diŋ-zↄŋ-la doluŋ lɛ nɛ. Ŋii titia nɛ wu-nyiari kerichiba jaŋ ku hɛ ma tuↄŋ a luↄra didagɛma wialiŋ si jaŋ cheima a paala bul ari ba bi la Tiina Kirisito jiŋ, nii-la si laaba ta. Ba si ŋaa ŋii, u bi jaŋ dieni, ka di Wia dↄgisɛba di ba suu.
61002002	Niaa jaŋ yugɛ a to ba hariŋ a ŋiŋaa wu-liili-la wu-nyiari kerichiba-la síi ŋaa. Ba wu-ŋaalaa jaŋ leŋ di niaa bul wiaa a chichei Wia woŋbii-titii-la la síi to.
61002003	Wu-nyiari kerichi deeŋba jaŋ kɛŋ tuↄ-luŋuŋ. Ba jaŋ kɛŋ nii-sima a nyinyisɛma a lilaa ma kiaa maa. Faafaa kala nɛ Wia dagɛ ari u jaŋ dii niaa deeŋba yiri sariya a dↄgisɛba maa. U bi jaŋ dieni ka di Wia dↄgisɛba di ba mu suu.
61002004	Buŋbuŋ kala nɛ Wia tiŋdaaraa dↄŋsuŋ fa ŋaa haachɛ. Ba si ŋaa ŋii, Wia biba leŋe pɛi. U kɛsɛba a joŋba yuo hɛ Wia nyiniŋ tuↄŋ. Ba kɛŋ chↄrumↄↄ vↄↄba a leŋ ba piŋ birimiŋ tuↄŋ. Ba jaŋ hɛ dimɛ a kaa mu yi tapulii-la Wia si jaŋ dii dunia niaa sariya.
61002005	Bua-la lɛ Nowa fa si hɛ u miisiŋ lɛ, nialiŋ kala fa síi ŋaa wu-bↄŋŋↄↄ, Wia fa biba leŋe pɛi. U leŋe liiŋ pɛllɛ paa ni-bↄŋŋↄↄ deeŋba kala, aŋ leŋ Nowa ari u niaa balipɛ duŋduŋ. Nowa fa bula pi nialiŋ di baa ŋaa wialiŋ síi to Wia woŋbiiŋ.
61002006	Bua-la lɛ tasi-la balia ma fa hɛ dimɛ. Ba yiriŋ nɛ Sↄdↄm ari Gↄmↄra. Ba niaa fa síi ŋaa wu-bↄŋŋↄↄ, Wia fa dↄgisɛba nɛ. U fa joŋ nyiniŋ nɛ a nyigɛba, ba kala dii buru aŋ ka tuↄruŋ duŋduŋa. Wia dagɛ ŋii ari u jaŋ dↄgisɛ nialiŋ kala si bi u woŋbiiŋ ka to.
61002007	Baal kubala ba faa yirɛ Lↄt ma fa hↄŋ Sↄdↄm ari Gↄmↄra tiŋteeŋ nɛ a fa ŋaa tuↄ-pul tiina. U duŋduŋa nɛ Wia kaa liisɛ tasi-la tuↄŋ. Ni-bↄmↄ-la wu-ŋaalaa fa chei u tuↄŋ woruŋ.
61002008	Lↄt fa si hↄŋ ni-bↄmↄ-la tuↄŋ, u yie na aŋ pɛ nii wu-bↄmↄ-la kala ba fa síi ŋaa tasi-la tuↄŋ tapulii-na kala. Wiaa deeŋba nɛ leŋe u tuↄŋ viisi, bɛɛ wiaa u-na fa ŋaa tuↄ-pul tiina nɛ.
61002009	Wiaa deeŋba kala dagɛla ari Wia jiŋ woŋbii-la u si jaŋ to a laa tuↄ-pul tiŋŋaa ta, di Sitaani sí wuo magisɛba di ba ŋaa wu-bↄŋ. Ba bira dagɛla ŋii Wia si jaŋ ŋaa a dↄgisɛ ni-bↄŋŋↄↄ maa a kaa mu yi tapulii-la u si jaŋ dii dunia niaa sariya.
61002010	Ba tuↄŋ, Wia jaŋ faasa dↄgisɛ nialiŋ síi ŋaa wu-liiliŋ ari nialiŋ si bi chɛ di ba joŋ ba titia a hɛ Wia nisiŋ lɛ. Wu-nyiari kerichi deeŋba bi nuu-kala ka fá, aŋ pɛ kɛŋ nyu-duoŋ maa a ŋiŋaa ba tuↄtↄrɛ wiaa. Ŋii nɛ tii ba yie tuusɛ Wia tiŋdaara-la si kɛŋ yiriŋ a hɛ Wia-jaŋ lɛ.
61002011	Wia tiŋdaara-la nɛ kɛŋ doluŋ a kii wu-nyiari kerichi deeŋba. Ama Wia tiŋdaara-la biba ka tuusɛ, a bi cheeriŋ ma joŋo pi niaa deeŋba Wia sipaaŋ.
61002012	Wu-nyiari kerichi deeŋba yie ŋiŋaa wiaa ari pusuŋ si bi wu-jimiŋ kɛnɛ síi ŋaa ŋii nɛ. Ba yie nagɛ pusuŋ niaa si yie diɛsɛ di ba kɛsɛ a kpu nɛ. Ba yie bubul wu-bↄŋŋↄↄ nɛ a titigɛ wialiŋ ba si bi jiŋ lɛ. Ba si joŋ cheeriŋ pi niaa dↄŋsuŋ ŋii, ŋii titia nɛ Wia jaŋ joŋ cheeriŋ piba di ba suu.
61002013	Wu-bↄmↄ-la ba síi ŋaa niaa lɛ ŋii, ŋii titia nɛ Wia jaŋ joŋ wu-bↄmↄ-la a t_iŋba. Ba si cho di baa nii sima, ba paala gↄllɛ wiihɛyɛ nɛ a ŋiŋaa wu-liiliŋ deeŋba. Ba síi ŋaa ŋii, niaa yie chichei ma yiriŋ a joŋ hiisiŋ hɛma lɛ. Ba yie guoli ma tuↄŋ nɛ ma kala didii kiaa, ama ba yie lii ma hariŋ a ŋiŋaa ba wu-liiliŋ.
61002014	Bua-na kala lɛ di ba nɛ na haal, ba yie chɛu nɛ ba tuↄŋ lɛ. Ba-na bi lↄl ari wu-bↄŋŋↄↄ ŋaaniŋ. Ba yie nyinyisɛ nialiŋ si bi Wia wiaa lɛ china kpaŋ kpaŋ di ba ŋaa haachɛ. Ba ŋaa tuↄ-luŋ timma nɛ. Wia kaliba hɛba lɛ nɛ.
61002015	Niaa deeŋba via Wia woŋbiiŋ nɛ a yeŋŋi. Baa to buŋbuŋ baal kubala hariŋ nɛ baa yirɛ Beelam. U nyimma yiriŋ nɛ fa Biↄ. A tiŋ moribiee wiaa Beelam fa via Wia wiaa aŋ tuto wu-bↄŋŋↄↄ hariŋ.
61002016	U si via ŋii, Wia dagu a leŋ Beelam kakumo bul wiaa a nagɛ nuhuobiine, a pugu duu sí wu-yaayasiŋ ŋaa.
61002017	Wu-nyiaraa kerichi deeŋba nagɛ lii-bulo si hila nɛ. Ba bira nagɛ duonuŋ si tina, aŋ ka peliŋ ŋaa kiri u bi nia nɛ. Niaa deeŋba, Wia jaŋ joŋba hɛ biriŋ-la si bi dɛrɛ tuↄŋ.
61002018	Ba yie faasa ŋiŋaa goŋ a bubul ba-bii-bal wiaa si bi bubuↄŋ kɛnɛ. Ba yie kɛŋ nii-sima a nyinyisɛ nialiŋ si bumo liisɛ ba titia nialiŋ si bi wutitii jiŋ lɛ. Ba yie chɛ di ba nyisɛ niaa deeŋba di baa ŋaa wu-liili-la kala ba síi ŋaa.
61002019	Ba yie nyinyisɛba a bul di ba nɛ to ba hariŋ, ba jaŋ tii ba titia. Ama wu-nyiaraa deeŋba paala bi ba titia tii. Ba nɛ wu-bↄŋŋↄↄ yosuŋ, bɛɛ wiaa di nuu-kala nɛ leŋe di wii malu, di u nɛ bi wii-la wuo leŋ, u yie ku ŋaa wii-la yoŋ nɛ.
61002020	Di niaa nɛ ku jiŋ ari la Tiina Yesu Kirisito nɛ laaba ta ba haachɛba lɛ, di ba nɛ liisɛ ba titia dunia kialiŋ si yie leŋ baa ŋaa haachɛ lɛ, di ba nɛ bira leŋ di wiaa deeŋba malba a kɛŋ doluŋ ba lɛ, niaa deeŋba didɛriŋ nɛ jaŋ bↄmↄ kii bua-la lɛ ba ha si bi wutitii-la jiŋ.
61002021	Wiiŋ deeŋ jaŋ ŋaaba lɛ, bɛɛ wiaa ba joŋ hariŋ yia wialiŋ Wia fa si si di ba tuto a kɛŋ tuↄ-pula u teeŋ. U fa jaŋ kpia di ba nɛ fa bi wutitii-la woŋbiiŋ jiŋ, ama ba jimu nɛ aŋ joŋ hariŋ yia wialiŋ Wia fa si bula piba di baa ŋaa. Wiaa deeŋba bi disinniŋ kɛnɛ.
61002022	Wiiŋ deeŋ si ŋaa niaa deeŋba lɛ daga ari namaga-la niaa síi magu ŋaa wutitii nɛ. Ba si, Vaha yie tuↄsɛ nɛ aŋ gura paa dii. Ba yie fo tooŋ ma liiŋ, ka u bira mu ŋmoo vichↄↄŋ.
61003001	Mi naŋdↄŋ-kpianaba, mi teŋ-liamiŋ nɛ ŋla mi si ŋmuŋsa pipima. Mi tenni-la baliamiŋ tuↄŋ, mi bul wiaa liliisima di ma wuo to Wia ari tuↄbiiŋ-zↄŋŋↄↄ.
61003002	Mi bul wiaa deeŋba di mi liisima wialiŋ nialiŋ fa síi bul wiaa, Wia Diŋ-zↄŋ-la doluŋ lɛ si bula faafaa ari ba jaŋ ku bal, di ma síba yu. Má pɛ liliisi wialiŋ la Tiina Yesu fa si to ma naŋzↄↄba lɛ a bula pima. U nɛ la Laataara.
61003003	Mii chɛ di ma laa sipaaŋ jiŋ ari bua-la lɛ dunia si jaŋ ku kpagɛ didɛriŋ, ni-sieree jaŋ to ba tuↄtↄrɛ wu-ŋaalaa lɛ a sisierima lɛ.
61003004	Yesu fa si dagɛ ari u jaŋ miira kↄ, ba jaŋ piɛsɛla di Nii nɛ u hɛ? Chɛ bɛɛ nɛ saa u jaŋ bira kↄ? Ba jaŋ bira bul di bua-la lɛ nialiŋ si laa sipaaŋ laa Yesu wiaa dii si suba a kaa kukↄ bua deeŋ lɛ, kuŋ-kuŋ-kala bi birima, ba kala ha nagɛ ari Wia si ŋaaba ŋii dunia di-suomuŋ.
61003005	Nialiŋ síi bul wiaa deeŋba chaasa jiŋ kialiŋ kala Wia si ŋaa nɛ, ama ba bi chɛ di ba sɛi ari faafaa kala dunia fa tuo a kaa mu yi bua-la lɛ Wia si bul wiaa, ka wia nyuŋ ari tiŋteeŋ kala-na ku hɛ dimɛ. Tiŋteeŋ fa hɛ liiŋ tuↄŋ nɛ, ka Wia kaa pↄrɛ u piŋ u duŋduŋa, ka liiŋ ma piŋ u duŋduŋa.
61003006	Lii-la titia nɛ Wia joŋo tↄ buŋbuŋ dunia-la, u kala chei.
61003007	Wia bira bula ari u jaŋ leŋ di nyiniŋ dii tiŋteeŋ ari wia nyuŋ kala si hɛ dimɛ lɛɛlɛ ŋla. Ama ba jaŋ hɛ dimɛ halii, di tapulii-la Wia si jaŋ dii dunia niaa sariya ku yi. Nialiŋ si bi u niiŋ wiaa ka to, Wia jaŋ joŋ cheeriŋ piba di ba suu.
61003008	Ama mi naŋbii-chooloo, ma sí wiiŋ deeŋ yu, ari Wia teeŋ tapul-bala nagɛ jisiŋ bui nɛ, ka jisiŋ bui ma nagɛ tapul-bala.
61003009	Niaa dↄŋsuŋ biina ari Wia fiɛla nɛ ari wialiŋ u si si u jaŋ ŋaa lɛ. U bi fiɛla, ama u kɛŋ kenyiri nɛ a tiŋ ma wiaa, bɛɛ wiaa u bi chɛ di ma kuŋ-kala lɛl. Uu chɛ di nuu-kala birima lii u haachɛba lɛ nɛ.
61003010	Ama tapulii kubala la Tiina Yesu jaŋ kↄ. Tapulii-la u jaŋ guu kↄ a di niaa lɛ, ari gaara si yie kↄ a di niaa lɛ ŋii. Bua-la lɛ nuu-kala jaŋ nii huuri-bal kubala wia nyuŋ. Duu nɛ ŋaa, wia nyuŋ jaŋ lɛl, ka kuŋ-kala si hɛ wia nyuŋ ma jaŋ ŋmiɛrɛ nyiniŋ tuↄŋ a nyiigɛ, ka di tiŋteeŋ kuŋ-kala ma dii nyiniŋ.
61003011	Ma si jima ari dunia kala jaŋ lɛl ŋii, ɛɛ nɛ ma biina ari u maga di ma mɛlɛ nagɛ? U maga di ma joŋ ma titia kala a pi Wia nɛ, a sí disiŋ kala kɛŋ, a tuto u woŋbii-la.
61003012	Ma síi gbɛrɛ tapulii-la la Tiina Yesu si jaŋ kↄ ŋii, má pɛ pipesi, di ma ŋaa wii-na kala ma si jaŋ wuo ŋaa di tapulii-la yima lima. Tapulii-la nɛ wia nyuŋ jaŋ ŋmiɛrɛ nyiniŋ tuↄŋ a nyiigɛ. Ka kuŋ-kala si hɛ wia nyuŋ ma jaŋ ŋmiɛrɛ nyiniŋ a lɛl.
61003013	Faafaa-la Wia bula ari u jaŋ ŋaa wia nyu-falii ari tiŋtee-falii. Lee-la u niaa jaŋ ŋiŋaa tuↄ-pul wiaa. Wiaa deeŋba nɛ laa gbɛrɛ.
61003014	Ŋii wiaa mi naaŋbiiriŋ, ma síi gbɛrɛ di ma na wiaa deeŋba, má fiɛsɛ siiŋ a leŋ di ma mɛlɛ zↄŋ, di tapulii-la nɛ yie, di Wia sí cheeriŋ kala joŋo pima, ka di ma di Wia siŋ.
61003015	Mi naaŋbiiriŋ, u maga di ma jiŋ ari la Tiina Yesu kɛŋ kenyiri nɛ. U ŋaa ŋii duu wuo laama ta nɛ. Wiaa deeŋba titia nɛ la naaŋbii-chooluŋ Pↄↄl ma bul tenni-la kala lɛ u si ŋmuŋsa pima. Wia nɛ pu wu-jimiŋ deeŋ u kaa bul wialiŋ.
61003016	Wialiŋ u si bula u tenni-la lɛ, ba dↄŋsuŋ hɛyɛ. Niaa bi ba bubuↄsaa jiŋ. Nialiŋ ma si bi wiaa jiŋ ari nialiŋ si bi wialiŋ ba si laa dii lɛ china kpaŋ kpaŋ yie kɛŋ wialiŋ kaa birimɛ wu-wogusu, ari ba si yie kɛŋ Wia teniŋ wiaa sɛmɛ dↄŋsuŋ kaa birimɛ ŋii. Ba síi ŋaa ŋii, Wia jaŋ dↄgisɛba ba suu.
61003017	Ma-na mi naaŋbii-kpianaba, ma paala jiŋ ari wu-nyiaraa deeŋba jaŋ kↄ. Ŋii wiaa, má pↄ ma titia lɛ di nialiŋ si bi Wia niiŋ ka to sí wuo nyisɛma di ma to ba wu-nyiari-la hariŋ, aŋ joŋ wialiŋ ma si laa dii a chiŋ ba nyuŋ ta.
61003018	Má to la Tiina Yesu Kirisito a kaa mu, nii-la si ŋaa la Laataara. Di ma nɛ ŋaa ŋii, u jaŋ pɛma lɛ woruŋ a leŋ di ma wasa jimu. U yiriŋ nɛ niaa jaŋ yirɛ lɛɛlɛ a kaa mu wuu. Ami.
62001001	Mi-na Jↄↄŋ ŋmuŋsɛ teniŋ deeŋ pipima a tigɛ wii kubala lɛ nɛ. Wii-la fa hɛ dimɛ buŋbuŋ kala nɛ a kɛŋ miisiŋ. La nii u yiikoro a kɛŋ la siaa ma nau a chaasa benu, a kɛŋ la nisaa ma digu.
62001002	Wii-la si ku ŋaa nuhuobiine, la nau nɛ a ŋaa u daŋsia, a bul u wiaa pipima. Wii-la nɛ ŋla: Miisi-la si bi dɛrɛ. U fa hɛ la Nyimma teeŋ nɛ a ku lii la teeŋ la nau. Yesu Kirisito nɛ ŋii.
62001003	U fa si hɛ la teeŋ ŋii, la na wialiŋ u si ŋaa a nii wialiŋ maa u si bula. Wialiŋ la si na aŋ nii maa, ba nɛ la bulaa pima, di ma wuo juu la tuↄŋ di la kala kɛŋ nii-bala. La di la Nyimma Wia ari u Bie Yesu Kirisito kɛŋ nii-bala nɛ. Laa chɛ di ma ma kɛŋ nii-bala ŋii nɛ.
62001004	Laa chɛ di ma tuↄŋ faasa tↄrɛ nɛ woruŋ, ŋii nɛ tii la ŋmuŋsɛ wiiŋ deeŋ pipima.
62001005	Wialiŋ Wia Bie si dagɛla a tigɛ Wia lɛ, ba nɛ ŋla: Wia nɛ kɛŋ pulumuŋ. Birimiŋ tuo Wia lɛ.
62001006	Di la nɛ si la duu kɛŋ nii-bala aŋ ka laa ŋaa birimiŋ tuↄŋ wiaa, laa nyia nɛ. La wu-ŋaalaa ari la wu-bulaa kala bi wutitii kɛnɛ.
62001007	Ama di la nɛ ŋaa pulumuŋ tuↄŋ wiaa a hɛ pulumuŋ tuↄŋ, ari Wia si hɛ pulumuŋ tuↄŋ ŋii, ŋii-na la di la dↄŋsuŋ tiŋŋaa kala kɛŋ nii-bala nɛ. Di la nɛ ŋaa ŋii, Wia Bie Yesu chaliŋ ma jaŋ chɛsɛ la wu-bↄŋŋↄↄ kala ta.
62001008	Di la nɛ si la bi wu-bↄŋŋↄↄ ŋaa, laa nyisɛ la titia nɛ. La bi wutitii kɛnɛ.
62001009	Ama di la nɛ sɛyɛ ari laa ŋaa wu-bↄŋŋↄↄ a dagɛ la wu-bↄmↄ-la a pi Wia, u jaŋ wuo joŋ la haachɛba a chɛla a chɛsɛ la wu-bↄŋŋↄↄ kala ta. Wia kɛŋ wutitii. Ŋii nɛ tii u jaŋ wuo ŋaa ŋii.
62001010	Ama di la nɛ si la bi wu-bↄŋŋↄↄ ŋaa, la kɛŋ Wia yirɛ wu-nyiaru nɛ. La bi u niiŋ wiaa laa hɛ la tuↄŋ.
62002001	Mi biiriŋ, mi ŋmuŋsɛ wiiŋ deeŋ pipima di ma bira sí wu-bↄŋŋↄↄ ŋaa, ama di la kuŋ-kala haa ŋaa wu-bↄŋŋↄↄ, la kɛŋ nuu si chiŋ la hariŋ. U jaŋ sula laala u Nyimma teeŋ. Tuↄ-pul Tiina Yesu Kirisito nɛ ŋii.
62002002	U nɛ joŋ u miisiŋ a yↄↄ suuŋ la wu-bↄŋŋↄↄ wiaa, di Wia joŋ u baaniŋ ta u fa si kɛnɛ a tiŋ la wu-bↄŋŋↄↄ wiaa, aŋ joŋ la wu-bↄŋŋↄↄ a chɛla. La duŋduŋa wu-bↄŋŋↄↄ wiaa dee, dunia kala wu-bↄŋŋↄↄ wiaa nɛ.
62002003	Ŋla nɛ la jaŋ wuo to jiŋ woruŋ ari la jiŋ Wia: Di la nɛ to wialiŋ kala Wia si dagɛ niaa di baa to, ŋii daga ari la sɛnɛ jiŋ Wia nɛ.
62002004	Di nuu nɛ si u jimu, ka u via wialiŋ u si dagɛ niaa di baa to, tiina ŋaa wu-nyiaru nɛ, u bi wutitii kɛnɛ.
62002005	Ama nii-la kala síi to u niiŋ wiaa, u nɛ nii-la si sɛnɛ cho Wia kiŋkɛŋ. Di la nɛ to u niiŋ wiaa ŋii, la jaŋ wuo to jiŋ ari la di Wia sɛnɛ ŋaa kubala nɛ.
62002006	Nii-la kala si si ba di Wia ŋaa kubala, u maga di u tiina wu-ŋaalaa nagɛ Yesu Kirisito wu-ŋaalaa nɛ.
62002007	Mi bii-chooloo, wii-la mi síi chɛ mi ŋmuŋsa pima lɛɛlɛ, u bi wu-falii kala ŋaa Wia si dagɛma di maa to, u ŋaa wu-binii-la ma fa si nii buŋbuŋ kala nɛ. Wu-binii-la nɛ Wia niiŋ wialiŋ ba si dagɛma.
62002008	Ama u saa naga ari wu-falii nɛ mi si ŋmuŋsa pipima, bɛɛ wiaa wiiŋ deeŋ ku ŋaa wutitii Kirisito miisiŋ lɛ ari ma ma miisiŋ lɛ. Bua deeŋ lɛ birimiŋ ka lɛl nɛ, aŋ ka pulumuŋ ha faasa chaanɛ pir.
62002009	Nii-la kala si si uu vɛŋ pulumuŋ tuↄŋ aŋ bɛrɛ u dↄŋↄ tiina, u ha hɛ birimiŋ tuↄŋ nɛ.
62002010	Ama nii-la kala si cho u dↄŋↄ tiina, uu vɛŋ pulumuŋ tuↄŋ nɛ. Wii-kala bira tuo si jaŋ ŋaa u siɛra tel.
62002011	Ka nii-la kala si bɛrɛ u dↄŋↄ tiina, u tiina vɛŋ birimiŋ tuↄŋ nɛ. U bi jiŋ lee-la kala u síi mu. Birimiŋ ŋaa u siaa bi na.
62002012	Mi biiriŋ, a tiŋ Yesu wiaa nɛ Wia joŋ ma wu-bↄŋŋↄↄ a chɛma. Ŋii nɛ tii mi ŋmuŋsa pipima.
62002013	Mi nyimmaba maa, ma jiŋ Nii-la fa si hɛ dimɛ buŋbuŋ kala nɛ. Ŋii nɛ tii mi ŋmuŋsa pipima maa. Ma bapuↄsaa maa, ma lɛɛlɛ yuo dii Sitaani nɛ, ŋii nɛ tii mi ŋmuŋsa pipima maa. Mi biiriŋ, ma ma jiŋ la Nyimma Wia nɛ, ŋii nɛ tii mi ŋmuŋsa pipima maa.
62002014	Mi kuhiasiŋ maa, ma jiŋ Nii-la fa si hɛ dimɛ buŋbuŋ kala nɛ, ŋii nɛ tii mi ŋmuŋsa pipima. Ma bapuↄsaa maa, ma ma kɛŋ doluŋ, Wia niiŋ wiaa ma hɛ ma tuↄŋ lɛ. Ma lɛɛlɛ yuo dii Sitaani nɛ, ŋii nɛ tii mi ŋmuŋsa pipima.
62002015	Ma sí dunia kiaa cho. Nii-la kala si cho dunia kiaa, u bi la Nyimma Wia cho.
62002016	Ŋ tuↄtↄrɛ wu-ŋaalaa ari ŋ siiŋ wu-chooloo ari kialiŋ si ŋaa niaa bibigisi ba titia lɛ, ba kala bi la Nyimma Wia teeŋ lia. Ba ŋaa dunia kiaa nɛ.
62002017	Dunia ari kialiŋ kala si hɛ dimɛ nuhuobiine cho, ba kala jaŋ dɛrɛ. Ama nii-la si ŋaa wialiŋ Wia si cho, u jaŋ kɛŋ miisi-la si bi dɛrɛ.
62002018	Mi biiriŋ, dunia didɛriŋ kpaga nɛ. Ma nia ari Kirisito diŋdↄŋ-baliŋ jaŋ kↄ. Bua deeŋ lɛ Kirisito diŋdↄŋŋↄↄ paala yugɛ nɛ a kↄ. Ŋii wiaa, la jima ari dunia didɛriŋ kpaga nɛ.
62002019	Ba lii la tuↄŋ nɛ, ama la di ba fa bi kubala ŋaa. Di la di ba nɛ fa ŋaa kubala, ba ma fa ha jaŋ hɛ la tuↄŋ. Ama ba lii la tuↄŋ nɛ di la jiŋ ari la di ba bi kubala ŋaa.
62002020	Ama ma-na jiŋ wutitii, bɛɛ wiaa Kirisito joŋ u Diŋ-zↄŋ-la hɛma lɛ nɛ.
62002021	U bi naga di mi ŋmuŋsa pipima a tiŋ ma si bi wutitii-la jiŋ. Ama mi ŋmuŋsa pipima a tiŋ ma si jiŋ wutitii-la nɛ. Ma ma jima ari wu-nyiari tiina bi wutitii kɛnɛ.
62002022	Kubɛɛ nɛ saa ŋaa wu-nyiari tiina? Nii-la si si Yesu dee bi Kirisito ŋaa, nii-la Wia si liisa, u dee bi wu-nyiari tiina ŋaa? Nii-la kala saa si via la Tiina Wia ari u Bie, u tiina nɛ ŋaa Kirisito diŋdↄŋ-baliŋ.
62002023	Nii-la kala si via Wia Bie, u bi u Nyimma ma jiŋ. Nii-la ma kala si sɛi Wia Bie, u ma jiŋ u Nyimma nɛ.
62002024	Má leŋ di wialiŋ kala ma si nia buŋbuŋ hɛ ma tuↄŋ a kaa mu. Di wiaa deeŋba nɛ hɛ ma tuↄŋ a kaa mu, ma di Wia Bie jaŋ ŋaa kubala a kaa mu. Ma di u Nyimma ma jaŋ ŋaa kubala a kaa mu.
62002025	Wii-la Kirisito titia si bula duu jaŋ ŋaa pila nɛ ŋla: U si u jaŋ joŋ miisi-la si bi dɛrɛ a pila.
62002026	Mi ŋmuŋsɛ wiiŋ deeŋ pipima a mu tigɛ nialiŋ síi chɛ di ba nyisɛma lɛ nɛ.
62002027	Ama Kirisito joŋ u Diŋ-zↄŋ-la hɛma lɛ nɛ. Diŋ-zↄŋ-la si hɛma lɛ ŋii a kaa mu, ma bira bi nialiŋ dↄŋsuŋ naga, nialiŋ síi chɛ di niaa didagɛba. U Diŋ-zↄŋ-la hɛma lɛ a dagɛma wii-kala nɛ. Wialiŋ kala u síi dagɛma ŋaa wutitiiba nɛ, wu-nyiari dee. Má saa leŋ di ma di Kirisito ŋaa kubala a kaa mu, ari u Diŋ-zↄŋ-la si dagɛma ŋii.
62002028	Mi biiriŋ, di ma ŋaa ŋii a kaa mu, la jaŋ kɛŋ nyu-duoŋ chɛɛ-la Kirisito si jaŋ miira kↄ. Hiisiŋ bi jaŋ kɛŋla di la faa.
62002029	Ma si jima ari Kirisito nɛ kɛŋ wutitii, ma saa jaŋ jiŋ ari nuu-kala si kɛŋ wutitii, u tiina ŋaa Kirisito bii nɛ.
62003001	Ma na ŋii la Nyimma Wia si chola. U chola kieli, ŋii nɛ tii u kɛŋla yiyirɛ u biiriŋ. Wutitii, la sɛnɛ ŋaa u biiriŋ nɛ. Dunia niaa bi Wia jiŋ, ŋii nɛ tii ba bila ma jiŋ ŋii.
62003002	Mi bii-chooloo, lɛɛlɛ la ŋaa Wia biiriŋ nɛ. Ama Wia ha bi chaasa daga pullɛ ŋii la si jaŋ nagɛ. Ama wii-la la si jima nɛ ŋla: Bua-la lɛ Kirisito si jaŋ kↄ, la ma jaŋ nagɛ u si nagɛ ŋii, bɛɛ wiaa la jaŋ nau u si nagɛ ŋii kala.
62003003	Nii-la kala síi yiɛlɛ wiiŋ deeŋ lɛ, u jaŋ liisɛ u titia wu-bↄŋ wu-ŋaalaa lɛ, aŋ kɛŋ u titia pullɛ duu kɛŋ tuↄ-pula, ari Kirisito si kɛŋ tuↄ-pula ŋii.
62003004	Nii-la kala si ŋaa wu-bↄmuŋ, u chei wialiŋ Wia si leŋe ba ŋmuŋsa bil nɛ di niaa tuto. Di nuu nɛ ŋaa wu-bↄŋ, u chei wialiŋ nɛ.
62003005	Ma kala jima ari Kirisito kↄ duu laa la wu-bↄŋŋↄↄ ta nɛ. U-na bi wu-bↄŋ kala ŋaa.
62003006	Di nuu ari Kirisito nɛ ŋaa kubala, u tiina bi wu-bↄŋŋↄↄ ŋaa. Ama nii-la kala ha síi ŋaa wu-bↄŋŋↄↄ, u tiina bi Kirisito jiŋ. U siaa ma ha bi u nyuŋ pollo.
62003007	Mi biiriŋ, ma sí leŋe di nuu-kala nyisɛma wiaa deeŋba lɛ. Nii-la kala si ŋaa wutitiiba, u tiina ŋaa tuↄ-pul tiina nɛ, ari Kirisito si ŋaa Tuↄ-pul Tiina ŋii.
62003008	Ama nii-la kala ha síi ŋaa wu-bↄŋŋↄↄ, u ŋaa Sitaani tiina nɛ. Sitaani ŋaa wu-bↄŋŋↄↄ buŋbuŋ kala nɛ a kaa kↄ ari jiniŋ kala. Wii-la si tii Wia Bie kↄ dunia nɛ ŋla: U kↄ duu chei Sitaani tiŋtiŋŋaa nɛ.
62003009	Nii-la kala si ŋaa Wia bii-lulii, u tiina bi wu-bↄŋŋↄↄ ŋaa, bɛɛ wiaa u laa u wu-ŋaalaa kala nɛ a kaa mu. Wia si ŋaa u Nyimma ŋii, u bi wu-bↄŋ wuo ŋiŋaa.
62003010	Ŋla lɛ nɛ ma jaŋ wuo a to jiŋ Wia biiriŋ ari Sitaani biiriŋ. Nii-la kala si bi wutitiiba ŋaa, koo nii-la kala si bi u dↄŋↄ tiina cho, u tiina bi Wia bii ŋaa.
62003011	Wii-la ma si nia buŋbuŋ kala nɛ ŋla: U maga di ma cho dↄŋↄ.
62003012	U bi maga di la nagɛ Keeŋ. U fa ŋaa Sitaani tiina nɛ a kpu u ŋaana. Bɛɛ nɛ tii u kpuu? Keeŋ faa ŋaa wu-bↄŋŋↄↄ nɛ, aŋ ka u ŋaana fa ŋiŋaa wu-zↄŋŋↄↄ. Ŋii nɛ tii u kpuu.
62003013	Mi naaŋbiiriŋ, ma sí leŋe duu ŋaa wu-kpuŋkpere ma lɛ di dunia niaa nɛ bɛrɛma.
62003014	La-na cho la dↄŋsuŋ tiŋŋaa nɛ. Ŋii nɛ tii la jiŋ ari la lii suuŋ bua lɛ nɛ a kɛŋ miisi-la si bi dɛrɛ. Nii-la kala si bi niaa cho ha hɛ suuŋ bua lɛ nɛ.
62003015	Nii-la kala si bɛrɛ u dↄŋↄ tiina, u ŋaa ni-kpuuru nɛ. Miisi-la si bi didɛriŋ kɛnɛ, ma jima ari ni-kpuura buu kɛnɛ.
62003016	Kirisito joŋ u miisiŋ yↄↄ suuŋ la wiaa, a dagɛla ŋii u si chola kiŋkɛŋ. La ma saa maga di la ma cho la dↄŋsuŋ tiŋŋaa ŋii nɛ a joŋ la miisiŋ a yↄↄ suuŋ ba wiaa.
62003017	Di nuu nɛ kɛŋ kiaa woruŋ aŋ na u dↄŋↄ tiina u juu wii a chichɛ kiaa, ka u kɛŋ tuↄ-hɛɛŋ a bi u nennige fá, ɛɛ nɛ u jaŋ wuo bul duu cho Wia nɛ?
62003018	Mi biiriŋ, ma sí leŋe di la kɛŋ niiŋ duŋduŋa cho dↄŋↄ. Má leŋ di la to wutitii woŋbiiŋ a ŋiŋaa wu-zↄŋŋↄↄ, di la wu-ŋaala-la dagɛ ari la sɛnɛ cho dↄŋↄ nɛ.
62003019	Di la níi ŋaa ŋii, la jaŋ wuo to ŋii lɛ jiŋ ari laa to wutitii woŋbiiŋ nɛ a wuo na wiese Wia teeŋ.
62003020	Di la tuↄbiinaa nɛ ha wuo dagɛ ari la cheye nɛ, la jima ari Wia nɛ yuga kii la tuↄbiinaa a jiŋ wii-kala.
62003021	Mi naaŋbiiriŋ, di la tuↄbiinaa nɛ bi daga ari la cheye nɛ, la jaŋ kɛŋ nyu-duoŋ Wia sipaaŋ a wuo na wiese.
62003022	Ŋii wiaa, di la nɛ sul kuŋ-na kala u teeŋ, u jaŋ joŋo pila, bɛɛ wiaa laa to wialiŋ u si leŋe ba ŋmuŋsa bil di niaa tuto nɛ aa ŋaa wialiŋ síi tↄrɛ u tuↄŋ.
62003023	U bira dagɛla di la ŋiŋaa ŋla nɛ: Di la laa u Bie Yesu Kirisito wiaa dii a cho dↄŋↄ, ari u si dagɛla ŋii.
62003024	Nuu-na kala síi to wialiŋ Wia si dagɛla di laa to, u tiina hɛ Wia teeŋ nɛ a kaa mu. Wia ma hɛ u teeŋ a kaa mu. Ŋla lɛ nɛ la jaŋ to jiŋ ari Wia hɛ la teeŋ nɛ: U joŋ u Diŋ-zↄŋ-la hɛla lɛ nɛ.
62004001	Mi bii-chooloo, di niaa nɛ si di ba kɛŋ doluŋ a wuo bul wiaa, Wia Diŋ-zↄŋ-la doluŋ lɛ, ma sí guu laa dii ari baa bul wutitii nɛ. Má laa sipaaŋ magisɛba na ari ba sɛnɛ kɛŋ Wia Diŋ-zↄŋ-la doluŋ nɛ aa bul wiaa. Bɛɛ wiaa nialiŋ si nyia wiaa a bul di baa bul wiaa, Wia Diŋ-zↄŋ-la doluŋ lɛ, ba yuga nɛ a hɛ dunia lɛ.
62004002	Ŋla lɛ nɛ ma jaŋ to a wuo jiŋ di nuu nɛ kɛŋ Wia Diŋ-zↄŋ-la doluŋ: Nii-la kala si laa Yesu wiaa dii a sɛi duu nɛ ŋaa Kirisito, nii-la Wia si liisa, a bira sɛi duu ku ŋaa nuhuobiiŋ nɛ a ku tuu dunia, u tiina nɛ sɛnɛ kɛŋ Wia Diŋ-zↄŋ-la doluŋ.
62004003	Nii-la kala si bi ŋii bula a tigɛ Yesu lɛ, u bi Wia Diŋ-zↄŋ-la doluŋ kɛnɛ. Dol-la u tiina si kɛnɛ ŋaa Kirisito diŋdↄŋ-baliŋ doluŋ nɛ. Ma nia ari Kirisito diŋdↄŋ-baliŋ deeŋ jaŋ kↄ dunia. U doluŋ nɛ saa paala hɛ dunia lɛ lɛɛlɛ.
62004004	Mi biiriŋ, ma nɛ ŋaa nialiŋ Wia si tii. Ma nɛ lɛɛlɛ kɛŋ doluŋ a kii nialiŋ si nyia wiaa a bul di baa bul wiaa, Wia Diŋ-zↄŋ-la doluŋ lɛ nɛ, bɛɛ wiaa Wia Diŋ-zↄŋ-la si hɛma lɛ nɛ kɛŋ doluŋ a kii dol-la dunia niaa si kɛnɛ.
62004005	Nialiŋ si nyia wiaa a bul di baa bul wiaa, Wia Diŋ-zↄŋ-la doluŋ lɛ, ba hɛ dunia nisiŋ lɛ nɛ a bubul dunia wiaa. Ŋii nɛ tii dunia niaa jegilee nii ba teeŋ.
62004006	Ama la-na ŋaa nialiŋ Wia si tii nɛ. Nii-la kala si jiŋ Wia, u tiina ma jegilee nii la teeŋ nɛ. Nialiŋ ma si bi Wia jiŋ, ba bi la teeŋ jegili. Ŋla lɛ nɛ la jaŋ wuo to jiŋ wutitii tiŋŋaa ari wu-nyiaraa.
62004007	Mi bii-chooloo, má leŋ di la cho dↄŋↄ. Di la nɛ cho dↄŋↄ, u lii Wia teeŋ nɛ. Nii-la kala si cho niaa ŋaa Wia bii-lulii nɛ a jiŋ Wia.
62004008	Nii-la ma kala si bi niaa cho, u bi Wia jiŋ, bɛɛ wiaa chonuŋ ŋaa Wia kuŋ nɛ.
62004009	Ŋla nɛ Wia dagɛla ari u si chola: U joŋ u Bii-bala duu ku tuu dunia, di la tou lɛ a kɛŋ miisi-la si bi dɛrɛ.
62004010	Ŋla nɛ chonuŋ nagɛ: U bi naga la nɛ laa sipaaŋ cho Wia, ama Wia nɛ laa sipaaŋ chola. U tiŋ u Bie u ku tuu suu la wiaa, di Wia joŋ u baaniŋ ta u fa si kɛnɛ a tiŋ la haachɛba wiaa, a joŋ la haachɛba chɛla.
62004011	Mi bii-chooloo, Wia si chola ŋii, u maga di la ma cho dↄŋↄ.
62004012	Nuu-kala ha bi Wia naa. Di la nɛ cho dↄŋↄ, Wia hɛ la teeŋ nɛ a kaa mu. Di u nɛ hɛ la teeŋ ŋii, la jaŋ cho Wia ari la dↄŋsuŋ tiŋŋaa kiŋkɛŋ.
62004013	U joŋ u Diŋ-zↄŋ-la hɛla lɛ duu didagɛla. Ŋii lɛ nɛ la to jiŋ ari la hɛ Wia teeŋ nɛ, Wia ma hɛ la teeŋ nɛ a kaa mu.
62004014	La titia na a ŋaa siada di Wia ta u Bie duu ku tuu ŋaa dunia niaa Laataara.
62004015	Nuu-kala si wuo bul ari Yesu nɛ ŋaa Wia Bie, Wia hɛ tiina teeŋ nɛ a kaa mu. U tiina ma hɛ Wia teeŋ nɛ a kaa mu.
62004016	Ŋii nɛ la titia jiŋ a laa dii ari Wia si chola ŋii. Chonuŋ ŋaa Wia kuŋ nɛ. Nii-la kala si cho Wia ari niaa a kaa mu, u tiina hɛ Wia teeŋ nɛ a kaa mu. Wia ma hɛ u tiina teeŋ a kaa mu.
62004017	Di la nɛ cho Wia ari niaa kiŋkɛŋ, la jaŋ nagɛ ŋii u fa si naga dunia lɛ. Di la nɛ ŋaa ŋii, la jaŋ kɛŋ nyu-duoŋ tapulii-la Kirisito si jaŋ dii dunia niaa sariya.
62004018	Nii-la si cho Wia ari niaa, u tiina bi fawulluŋ ka fá. Di la nɛ cho Wia ari niaa kiŋkɛŋ, chonu-la kiri fawulluŋ ta nɛ. Di la nɛ haa fá fawulluŋ ari Wia jaŋ dↄgisɛla, la ha bi Wia ari niaa cho kiŋkɛŋ.
62004019	Wia nɛ laa sipaaŋ chola. Ŋii nɛ tii la ma wuo cho Wia ari niaa.
62004020	Di nuu nɛ si u cho Wia nɛ aŋ bɛrɛ u dↄŋↄ tiina, u ŋaa wu-nyiaru nɛ. U si wuo na u dↄŋↄ tiina aŋ buu cho, ŋii-na u bi Wia u si bi wuo na ma cho.
62004021	Wia bula pila ari nii-la kala si chou, u maga duu cho u dↄŋↄ tiina ma nɛ.
62005001	Nii-la kala si laa dii ari Yesu nɛ ŋaa Kirisito, nii-la Wia si liisa, u ŋaa Wia bii nɛ. Nii-la kala ma si cho nuu, u cho nii-la bie ma nɛ.
62005002	Di la nɛ cho Wia a tuto wialiŋ u si dagɛla di la ŋiŋaa, la jaŋ wuo jiŋ ari la ma cho Wia biiriŋ nɛ.
62005003	Di la níi to wialiŋ u si dagɛla di la ŋiŋaa, ŋii jaŋ dagɛ ari la cho Wia nɛ. U bi hɛi a pila di la to wiaa deeŋba,
62005004	bɛɛ wiaa Wia bii-lulii kala jaŋ kɛŋ doluŋ a wuo dunia ari u kiaa kala. La si ŋaa Wia yarida-la nɛ pila doluŋ deeŋ.
62005005	Kubɛɛ nɛ saa kɛŋ doluŋ duu wuo dunia ari u kiaa? See nii-la kala si laa dii ari Yesu nɛ ŋaa Wia Bie.
62005006	U-na Yesu Kirisito nɛ kↄ dunia. U si hɛ dunia lɛ, u to liiŋ ari chaliŋ kala lɛ nɛ a lii. Liiŋ duŋduŋa lɛ dee u to. U to chaliŋ ma lɛ nɛ, bɛɛ wiaa ba kɛŋ liiŋ a fou Wii-chuↄlɛ liiŋ. U bira suu, u chaliŋ ma jaasɛ.
62005007	Wia Diŋ-zↄŋ-la ŋaa wiaa deeŋba daŋsia. U-na kɛŋ wutitii.
62005008	Kiaa batori nɛ saa ŋaa u daŋsia tiŋŋaa. Wia Diŋ-zↄŋ-la ari lii-la ari u chal-la. Ba kala kɛŋ nii-bala nɛ.
62005009	Di nuu nɛ ŋaa wii siada tiina, la yie sɛi wii-la nɛ. Ama di Wia nɛ ŋaa wii siada tiina, u nɛ ŋaa siifiaŋ wiiŋ a kii nuhuobiine si si wii-la ŋaa wutitii nɛ. Wia saa ŋaa u Bie siada tiina nɛ. Wialiŋ kala u si bula a tigɛ u lɛ ŋaa wutitii nɛ.
62005010	Nii-la kala si laa Wia Bie wiaa dii, u tiina jima u tuↄŋ lɛ ari wialiŋ Wia si bula a tigɛ u lɛ ŋaa wutitii nɛ, a ŋaa wiaa deeŋba daŋsia. Ama nii-la kala si bi Wia laa dii, u kɛŋ Wia yiyirɛ wu-nyiaru nɛ, bɛɛ wiaa u bi wii-la u si bula a tigɛ u Bie lɛ laa dii.
62005011	Wii-la Wia si bula nɛ ŋla: duu pila miisi-la si bi dɛrɛ nɛ. Miisi-la hɛ u Bie teeŋ nɛ.
62005012	Nii-la kala si hɛ Wia Bie teeŋ kɛŋ miisi-la nɛ. Nii-la kala ma si bi Wia bile teeŋ hɛ, u ma bi miisi-la kɛnɛ.
62005013	Mi ŋmuŋsɛ wiiŋ deeŋ pipima di ma nialiŋ si laa Wia Bie wiaa dii ma wuo jiŋ ari ma kɛŋ miisi-la si bi dɛrɛ nɛ.
62005014	La ma jima ari la nɛ sul kuŋ-kala Wia teeŋ, la jaŋ wuo kɛŋ nyu-duoŋ a sul, bɛɛ wiaa la jima ari ku-la u si cho duu joŋo pila, u jaŋ jegile nii la teeŋ.
62005015	Di la nɛ saa jima ari la nɛ sul kuŋ-kala u teeŋ, u nɛ yie jegile nii la teeŋ, ŋii-na la ma jima ari u yie joŋ ku-la la síi chɛ pila nɛ.
62005016	Di nuu-kala nɛ na u dↄŋↄ tiina duu ŋaa wu-bↄŋŋↄↄ, u maga di tiina sul Wia puu nɛ di Wia joŋ u miisiŋ chɛu. Mi bul ŋla a tigɛ nialiŋ si ŋaa wu-bↄmↄ-la lɛ si bi maga di ba suu lɛ nɛ a tiŋ ba wu-bↄmↄ-la wiaa. Wu-bↄŋŋↄↄ dↄŋsuŋ hɛ dimɛ. Di nuu nɛ ŋaaba, u tiina jaŋ suu. Di nuu nɛ saa ŋaa wu-bↄŋŋↄↄ deeŋba, mi bi si di ma sul Wia duu joŋ u miisiŋ chɛu.
62005017	Wu-bↄŋ kala ŋ si ŋaa, ŋaa haachɛ nɛ. Ama wu-bↄŋŋↄↄ ŋaa dabaŋ dabaŋ nɛ. Di ŋ nɛ ŋaa ba dↄŋsuŋ, ŋ bi jaŋ suu a tiŋ ba wiaa.
62005018	La jima ari Wia bii-lulii kala bi wu-bↄŋŋↄↄ ŋaa. Wia Bie nɛ yie bibenu. Sitaani buu wii-kala wuo ŋaa.
62005019	La ma jima ari la ŋaa Wia bii-lulia nɛ. Ni-kaana-la-na kala si hɛ dunia lɛ hɛ Sitaani nisiŋ lɛ nɛ.
62005020	La bira jima ari Wia Bie nɛ kↄ a suri la siaa di la wuo jiŋ Wii-titii-la. La di Wii-titii-la ŋaa kubala nɛ. La di u Bie ma ŋaa kubala, bɛɛ wiaa Wia Bie ari Wia ma ŋaa kubala nɛ. U nɛ ŋaa Wia titia. U nɛ joŋ miisi-la si bi dɛrɛ pila.
62005021	Mi biiriŋ, má liisɛ ma titia vuiaa lɛ.
63001001	Mi-na nihiaŋ nɛ ŋmuŋsɛ teniŋ deeŋ aa pi ŋ-na haal-la Wia si liisa, ari ŋ biiriŋ, nialiŋ mi si sɛnɛ cho woruŋ. Mi duŋduŋa dee nɛ choma ŋii, la di nialiŋ kala si ku jiŋ wutitii-la nɛ choma.
63001002	La choma ŋii a tiŋ wutitii-la si hɛla lɛ. U saa jaŋ hɛla lɛ a kaa mu.
63001003	La Nyimma Wia ari u Bie Yesu Kirisito lahↄrimↄ lɛ, ba jaŋ fála nennige, a leŋ di la hↄŋ ari yarifiɛlaa, a pɛla lɛ di la sɛnɛ to wutitii lɛ a cho dↄŋↄ.
63001004	Mi tuↄŋ tↄrↄ kiŋkɛŋ mi si na ari ŋ biiriŋ dↄŋsuŋ to wutitii-la lɛ, ari la Nyimma Wia si si laa to ŋii.
63001005	Haal, mii suluŋ di ŋ to wii-la dↄŋↄ Wia fa si bula pila buŋbuŋ kala. U bi wu-falii kala ŋaa. U nɛ ŋla: U maga di la cho dↄŋↄ.
63001006	Di la níi to wialiŋ ba si ŋmuŋsa bil di niaa tuto, ŋii jaŋ dagɛ ari la sɛnɛ cho Wia ari niaa nɛ. Wii-la Wia fa si bula pila buŋbuŋ kala nɛ ŋla: di la cho dↄŋↄ.
63001007	Niaa yuga a hɛ lee-kala dunia lɛ di ba nyisɛ niaa. Niaa deeŋba bi sɛyɛ ari Yesu Kirisito ku ŋaa nuhuobiiŋ nɛ a ku tuu dunia. Nuu-kala si nagɛ niaa deeŋba ŋaa ni-nyisɛru nɛ a ŋaa Kirisito diŋdↄŋ-bal maa.
63001008	Má pↄ ma titia lɛ a sí leŋ di tiŋtimii-la ma si tima, duu chei. Ama má tiŋ ŋii di Wia wuo joŋ ma time kala a pima.
63001009	Nii-la kala si bi wialiŋ Kirisito duŋduŋa si daga ka to aŋ dagɛ wiaa dↄŋsuŋ pipɛ wialiŋ lɛ, u tiina bi Wia teeŋ hɛ. Ama nii-la kala síi to wialiŋ Kirisito si daga duŋduŋ, u tiina hɛ Wia ari u Bie kala teeŋ nɛ.
63001010	Di nuu-kala nɛ kↄ ma teeŋ a bi wiaa deeŋba dagɛ, ma sí leŋe di tiina bira juu ma dia. Ma paala síu chuↄlu.
63001011	Di nuu-kala nɛ chuↄlu a kɛnu woruŋ, u ma ŋaa u dↄŋↄ tiina nɛ a pɛu lɛ a ŋiŋaa wu-bↄŋŋↄↄ.
63001012	Mi kɛŋ wiaa yugɛ nɛ mi síi chɛ di mi bula pima. Ama mi bi chɛ di mi ŋmuŋsɛ ba kala teniŋ tuↄŋ. Mii chɛ di mi titia ku yi ma teeŋ nɛ a bula pima. Bua-la mi tuↄŋ jaŋ faasa tↄrɛ.
63001013	Ŋ dihaala Wia si liisa, u biiriŋ ka chuↄluŋ woruŋ.
64001001	Mi-na nihiaŋ nɛ ŋmuŋsɛ teniŋ deeŋ pipi ŋ-na Gayas, mi naŋdↄŋ-la mi si sɛnɛ cho woruŋ.
64001002	Mi naŋdↄŋ-choolii, mi jima ari ma di Wia hↄnuŋ zↄmↄ. Ŋii titia nɛ mi yie chuↄlɛ Wia pipiŋ di ŋ kɛŋ doluŋ ŋ yaraa ma lɛ.
64001003	La naaŋbiiriŋ lii woŋbiiŋ ku bula pimi ŋii ŋ síi to wutitii. Ba bula ari ŋ wu-ŋaalaa nɛ dagɛ ŋii. U ŋii ŋaa mi tuↄŋ tↄrɛ kiŋkɛŋ.
64001004	Wii-kala bi leŋe mi tuↄŋ tↄrɛ kiŋkɛŋ a magɛ mi si nia ari mi biiriŋ ka to wutitii woŋbii-la.
64001005	Mi naŋdↄŋ-choolii, ŋŋ ŋaa woruŋ ŋ si yie pipɛ ŋ dↄŋsuŋ tiŋŋaa lɛ si laa Yesu wiaa dii a kɛŋba woruŋ, di ba nɛ ŋaa nuhuↄraa maa. Ŋŋ to woŋbiiŋ woruŋ nɛ.
64001006	Ba bul ŋ wiaa a pi la nialiŋ si laa Yesu wiaa dii aa hilimi. Ba bul ŋii ŋ si cho niaa. U maga di ŋ ma hɛ doluŋ a pipɛba lɛ ari kuŋ-kala ba síi chɛ di ba kaa vɛŋ woŋbiiŋ. Ŋaa ŋii si jaŋ leŋ di Wia tuↄŋ tↄrɛ,
64001007	bɛɛ wiaa ba lii ba diisiŋ lɛ di ba tiŋ Kirisito tiŋtiŋŋaa nɛ. Ba via di ba laa kuŋ-kala nialiŋ si bi Wia wiaa laa dii teeŋ nɛ.
64001008	U maga di la nialiŋ si laa Wia wiaa dii nɛ pɛ niaa deeŋba lɛ. Di la nɛ ŋaa ŋii, la jaŋ wuo ŋaa ba dↄŋsuŋ tiŋŋaa a pɛba lɛ wutitii tiŋtiŋŋaa lɛ.
64001009	Mi laa sipaaŋ ŋmuŋsɛ teniŋ a pi ma nialiŋ si laa Yesu wiaa dii aa hilimi. Ama baal kubala ba síi yirɛ Dayↄtifis hɛ ma tuↄŋ a faa cho duu ŋaa ma kuhiaŋ. U joŋ hariŋ yia wii-la mi si bula nɛ.
64001010	Di mi nɛ kↄ, mi jaŋ bula pima wialiŋ kala u síi ŋaa. U yie gaa mi hariŋ a chichei mi yiriŋ. Ŋii ma duŋduŋa dee. La naaŋbiiri-la si ŋaa nuhuↄraa, di ba nɛ kↄ, u biba woruŋ kɛŋ, aŋ bira pↄ nialiŋ ma síi chɛ di ba kɛŋba woruŋ, di ba sí ŋii ŋaa. U yie kiriba dia-la lɛ, lee-la nialiŋ si laa Yesu wiaa dii si yie hilimi.
64001011	Mi naŋdↄŋ-choolii, sí nialiŋ síi ŋaa wu-bↄŋŋↄↄ chesu. Ama chichesi nialiŋ síi ŋaa wu-zↄŋŋↄↄ. Nii-la kala síi ŋaa wu-zↄŋŋↄↄ ŋaa Wia bii-lulii nɛ. Nii-la ma kala síi ŋaa wu-bↄŋŋↄↄ, u tiina bi Wia jiŋ.
64001012	Baal-la ma ba síi yirɛ Dɛmiitias ŋaa ni-zↄŋ nɛ. Nuu-kala bubul u wiaa woruŋ. U wu-ŋaalaa ma titia dagɛ ŋii u síi to wutitii lɛ ŋii. Mi maa bul u wiaa woruŋ. Ma jima ari wialiŋ kala mi síi bul ŋaa wutitii nɛ.
64001013	Mi kɛŋ wiaa yugɛ nɛ mi síi chɛ di mi bula piŋ. Ama mi bi chɛ di mi ŋmuŋsɛ ba kala teniŋ tuↄŋ.
64001014	Mii chɛ di mi titia ku yi-ŋ nɛ lɛɛlɛ, di la hↄnↄ bul wiaa.
64001015	Ŋ jaŋ hↄŋ ari yarifiɛlaa. Ŋ naŋdↄŋsuŋ kala si hɛ daha ka chuↄluŋ. Ŋ ma chuↄlɛ la naŋdↄŋsuŋ kala si hɛ dimɛ pila.
65001001	Mi-na Juud nɛ ŋmuŋsɛ teniŋ deeŋ. Mi ŋaa Yesu Kirisito tiŋtinnu nɛ a ŋaa Jeems ŋaana maa. Mi ŋmuŋsɛ teniŋ deeŋ a pipi nialiŋ Wia si yira, nialiŋ la Nyimma Wia si cho, nialiŋ Yesu Kirisito síi beŋ di ba hↄŋ sↄm.
65001002	Wia jaŋ fáma nennige woruŋ a leŋ di ma na yarifiɛlaa kiŋkɛŋ, a na ŋii u si choma kiŋkɛŋ kiŋkɛŋ.
65001003	Mi naŋdↄŋ-chooloo, mi fa cho di mi ŋmuŋsɛ teniŋ pima nɛ, a bul wiaa a tigɛ ŋii Wia si laa la di ma kala ta lɛ. Ŋii nɛ mi na di u maga di mi ŋmuŋsɛ teniŋ deeŋ a sulma di ma kala luloo woruŋ a tiŋ wialiŋ la si laa dii wiaa. Wia joŋ wialiŋ hɛ u niaa nisiŋ lɛ bala nɛ.
65001004	Mi bul wiiŋ deeŋ pipima, bɛɛ wiaa niaa dↄŋsuŋ luↄra juu ma tuↄŋ nɛ. Ba bi Wia woŋbiiŋ ka to, ŋii wiaa Wia jaŋ dↄgisɛba a leŋ di ba suu. Wia teniŋ tuↄŋ ba bul faafaa kala nɛ di Wia jaŋ ŋaa ŋii pi nialiŋ si bↄmↄ. Ba ŋaa ni-bↄmↄ nɛ aa bul ni-pipili wiaa. Wia si fála nennige a laala ta, ba to ŋii a kɛŋ Wia wu-zↄmↄ-la kaa birimɛ ba ku ŋaa wu-liili wiaa. Ba yie bul ari ba bi la Tiina Yesu Kirisito jiŋ, nii-la si ŋaa la kala kala Kuhiaŋ.
65001005	Ma jiŋ wiaa deeŋba kala mi síi chɛ di mi bula pima nɛ, ama mii chɛ di mi liliisima nɛ, di ma jiŋ ari bua-la lɛ Wia si kɛŋ u niaa kaa lii Ijipiti tiŋteeŋ lɛ, nialiŋ dↄŋsuŋ bira bi u wiaa laa dii, ŋii nɛ u kpuba.
65001006	Ma sí yu ari Wia dↄgisɛ u tiŋdaaraa ma nɛ. Ba nɛ fa kɛŋ doluŋ a bibeŋ leree nɛ, ka ba lii lee-la ba si hↄnↄ a bi dimɛ hↄnↄ. Ŋii nɛ Wia kɛŋba hɛ chↄrumↄↄ a bil birimiŋ tuↄŋ lim. Ba jaŋ hɛ dimɛ a kaa mu wuu, see di tapulii-la Wia si jaŋ dii niaa sariya ku yi.
65001007	Bira Wia dↄgisɛ tasi-la ba síi yirɛ Sↄdↄm ari Gↄmↄra ari ta-bala-la kala si golli lee-la. Nialiŋ fa si hɛ tasi-la tuↄŋ faa ŋaa wu-liiliŋ ari disinni-la nuhuobiinee paala si bi maga di ba ŋaa. Wia joŋba hɛ nyiŋ-la lɛ síi dii deeŋ deeŋ, u bi disɛ. Wia chɛ di la na ŋii a sí wu-bↄŋŋↄↄ ŋaa nɛ.
65001008	Nialiŋ si luↄra ku hɛ ma tuↄŋ, ba wu-ŋaalaa nagɛ buŋbuŋ nialiŋ Wia si dↄgisa nɛ. Ba nɛ yie bibiinɛ wu-bↄŋŋↄↄ ba tuↄŋ lɛ, a to ŋii lɛ a ŋiŋaa wu-liiliŋ. Ba via Wia doluŋ kala aŋ tutuusɛ Wia tiŋdaaraa joŋŋoo.
65001009	Bua kubala Wia tiŋdaaraa kuhiaŋ ba síi yirɛ Maakil, ari Sitaani fa kɛŋ Moosis ku-suuŋ wiaa yuyuo dↄŋↄ. Ba si ŋaa ŋii, Maakil bi wii-kala bula chei Sitaani tuↄŋ, ama u ta bul nɛ ari la Tiina Wia jaŋ dↄgisu.
65001010	Ama niaa deeŋba si juu ma tuↄŋ, ba yie tutuusɛ nialiŋ ba si bi ba wiaa jiŋ. Ba wu-ŋaalaa nagɛ pusuŋ si bi wu-jimiŋ kɛnɛ síi ŋaa ŋii nɛ. Wialiŋ ba síi ŋaa jaŋ leŋ di Wia dↄgisɛba di ba suu.
65001011	U jaŋ lↄrↄ piba. Wialiŋ Keeŋ fa síi ŋaa, ba nɛ ba maa ŋaa ŋii. Baal kubala fa hɛ dimɛ, baa yirɛ Beelam. U via woŋbii-titii-la aŋ ŋiŋaa wu-bↄŋŋↄↄ a laa moribiee. Ŋii titia nɛ niaa deeŋba ma ŋiŋaa. Baal kubala ba fa síi yirɛ Kↄra ma fa via Moosis niiŋ aŋ suu, ŋii titia nɛ nialiŋ wiaa la si bula ma via Wia niiŋ. Ba ma jaŋ suu.
65001012	Di ma nialiŋ si cho dↄŋↄ nɛ hilime di ma dii kiaa, niaa deeŋba yie guoli ma tuↄŋ nɛ. Ba nagɛ naŋchuↄsuŋ nɛ aa chei ma kudiile-la. Di ba níi dii kiaa, ba duŋduŋa wiaa nɛ ba yie chil. Ba nagɛ duonuŋ si yie tiŋ duu nii, ka peliŋ ŋaa kiri u bi nia. Ba bira nagɛ tiisi-la si maga di ba nɛŋ bua-la si yie di ba nɛŋ, ka ba bi nɛnɛ nɛ. Ba ta hɛ dimɛ pɛi nɛ, ba jaŋ huro churiba di ba suu.
65001013	Niaa deeŋba nagɛ lii-peliŋ si dolie nɛ, u yie ŋmoo liiŋ u gugulimi a ŋmoo disinniŋ kaa mu liiŋ niiŋ. Ba bira nagɛ chɛŋwulaa si yie churi a mu juu sɛmɛ dↄŋↄ birimiŋ tuↄŋ lim. Ba jaŋ hɛ dimɛ a kaa mu wuu.
65001014	Baal kubala nɛ ba fa síi yirɛ Inↄk fa bul niaa deeŋba wiaa, Wia Diŋ-zↄŋ-la doluŋ lɛ, faafaa kala nɛ. U fa ŋaa Adam nihiliɛrɛ-liɛrɛ balipɛ nɛ. U si, Má bee na, la Tiina Wia kↄ nɛ a kɛŋ u tiŋdaaraa bui fii fiiba kaa kↄ. Ba-na bi disinniŋ kɛnɛ.
65001015	Wia kↄ duu dii nuu-kala sariya, a joŋ cheeriŋ pi ni-bↄmↄ-la kala a tiŋ wu-bↄmↄ-la ba si ŋaa, ari wu-bↄmↄ-la kala ni-bↄŋŋↄↄ deeŋba si bula a tigɛ Wia lɛ.
65001016	Niaa deeŋba yie gugurimɛ wiaa, ba tuↄŋ bi kuŋ-kala nyuŋ tↄrɛ, baa to ba tuↄtↄrɛ wu-ŋaalaa hariŋ a kɛŋ ba-bii-baliŋ a kɛŋ nii-sima a nyisɛ niaa lilaa ba kiaa.
65001017	Ama mi naŋdↄŋ-chooloo, má liliisi wialiŋ la Tiina Yesu Kirisito naŋzↄↄba si bula pima ari ba jaŋ ku ŋaa.
65001018	Ba bula pima ari dunia didɛriŋ, ni-sieree jaŋ kↄ. Ba yie tuto ba tuↄtↄrɛ wu-ŋaalaa hariŋ a ŋiŋaa wu-bↄŋŋↄↄ.
65001019	Ni-yiri deeŋba jaŋ kɛŋma pↄrɛ dↄŋↄ lɛ a ŋiŋaa wiaa ari dunia niaa síi ŋaa ŋii. Wia Diŋ-zↄŋ-la tuo ba lɛ.
65001020	Ama ma-na, mi naŋdↄŋ-chooloo, wialiŋ ma si laa dii lii Wia teeŋ nɛ. Ŋii wiaa, má kɛŋba woruŋ a waaba lɛ, a to Wia Diŋ-zↄŋ-la lɛ a chuchuↄlɛ Wia.
65001021	Wia si choma ŋii, má chiŋ ŋii lɛ kpaŋ kpaŋ, a gbɛrɛ la Tiina Yesu Kirisito duu kↄ, nii-la si jaŋ fáma nennige a pima miisi-la si bi dɛrɛ.
65001022	Nialiŋ si kɛŋ tuↄsaa balia, má bul Wia wiaa piba di ba laa dii.
65001023	Nialiŋ si yeŋŋe di ba juu Wia nyiniŋ, má lɛrɛ liisɛba nyiŋ-la tuↄŋ. Má fába nennige, ama má chichel a kɛŋ ma titia di wu-bↄmↄ-la ba síi ŋaa ba yaraa lɛ sí ma chol.
65001024	Má leŋ la zizil Wia. U nɛ kɛŋ doluŋ, u jaŋ wuo pɛma lɛ di ma sí wu-bↄŋŋↄↄ ŋaa, a sí wii-kala chei u sipaaŋ, di ma wuo na u zↄmuŋ a wuo chiŋ u sipaaŋ a jujuↄsɛ.
65001025	U duŋduŋa nɛ ŋaa Wia, u nɛ to la Tiina Yesu Kirisito lɛ a laala ta. Má dɛnnu a pu yiriŋ, u nɛ kɛŋ doluŋ a tii kuŋ-kala aa beŋba maa, a lii di-suomuŋ kukↄ lɛɛlɛ a kaa mu deeŋ deeŋ. Ami.
66001001	Wiiŋ deeŋ nɛ Wia joŋo pi Yesu Kirisito duu joŋo dagɛ u tiŋtinnaa, di ba jiŋ wialiŋ si jaŋ ŋaa lɛɛlɛ. Wia tiŋ u tiŋdaara u kↄ u tiŋtinna Jↄↄŋ teeŋ a bul wialiŋ pu.
66001002	Ŋii nɛ Jↄↄŋ sɛi Wia wialiŋ ari wialiŋ kala Yesu Kirisito si bula, ari wialiŋ kala u si na, a ŋaa wiaa deeŋba siada tiina.
66001003	Nialiŋ si karimɛ wiaa deeŋba di niaa nii ari nialiŋ si jegile nii wiaa deeŋba a laa hɛ ba tuↄsaa lɛ a tutoba, Wia jaŋ pɛba ma lɛ, bɛɛ wiaa bua-la wiaa deeŋba si jaŋ ŋaa kpaga nɛ.
66001004	Mi-na Jↄↄŋ nɛ ŋmuŋsɛ teniŋ deeŋ a pipi nialiŋ si laa Yesu wiaa dii aa hilimi tasiŋ balipɛ-la si hɛ Esia tiŋteeŋ lɛ. Wia lahↄrimↄ lɛ, u jaŋ leŋ di ma hↄŋ ari yarifiɛlaa. U nɛ ŋaa nii-la si hɛ dimɛ, nii-la fa si hɛ dimɛ faa faa kala ari nii-la si jaŋ kↄ. Wiaa deeŋba ma lii Wia Diŋsiŋ balipɛ-la si chiŋ Wia kuori-kpasa-la sipaaŋ nɛ.
66001005	Ba lii Yesu Kirisito teeŋ nɛ. U nɛ ŋaa ba siada tiina a kɛŋ wutitii. U nɛ suba. U nɛ bira ŋaa nii-la si laa sipaaŋ sii suuŋ lɛ. U nɛ kɛŋ dunia kuoroo kala doluŋ. Má leŋ di la dɛnnu u si chola ŋii a joŋ u chaliŋ a jaasɛ, a liisɛla haachɛba lɛ.
66001006	U nɛ leŋe la duu kala dii kuoruŋ a timaa pi Wia, nii-la si ŋaa u Nyimma. U nɛ kɛŋ yiriŋ ari doluŋ a kaa mu wuu. Ami.
66001007	Má bee na, u jaŋ to duoŋbiliŋbaanaa tuↄŋ kukↄ. Nuu-kala jaŋ nau. Nuu-kala si joŋ kua tↄbu jaŋ nau. Ni-yiriba kala si hɛ dunia lɛ jaŋ yel a tiŋ u wiaa. Wiiŋ deeŋ ŋaa wutitii nɛ. Ami.
66001008	La Tiina Wia si, Mi nɛ ŋaa Alifa ari Omega. Mi-na Wii-jaribakↄ, mi nɛ ŋaa nii-la si hɛ dimɛ ari nii-la fa si hɛ dimɛ faafaa kala ari nii-la si jaŋ kↄ.
66001009	Ma naaŋbie Jↄↄŋ nɛ ŋmuŋsɛ teniŋ deeŋ a pipima. A tiŋ Yesu Kirisito wiaa nɛ ba to naasiŋ dↄgisɛla. Ama la nialiŋ si na hɛɛ-la ŋii a tiŋ u wiaa, la ma jaŋ juu Wia kuorii-la tuↄŋ. Hɛɛ-la kala lɛ la kɛŋ kenyiri ari nyalima. Mi fa bul Wia wiaa nɛ aŋ pɛ ŋaa Yesu Kirisito siada tiina. Ŋii wiaa nɛ tii ba kɛŋmi kaa mu tiŋtee kubala baa yirɛ Patimↄs. Liiŋ gollo chu tiŋtee-la kala.
66001010	La Tiina Wia tapulii kubala nɛ Wia Diŋ-zↄŋ-la doluŋ ku hɛmi lɛ woruŋ. Ŋii nɛ mi nii nuu yiikori-bal mi hariŋ a nagɛ ba síi ŋmuu nyilliŋ ŋii.
66001011	Ŋii nɛ yiikori-la bula pimi a bul, Ŋmuŋsɛ wialiŋ kala ŋ síi na, a joŋo tiŋ di ba kaa mu pi nialiŋ si laa Yesu wiaa dii aa hilimi tasiŋ balipɛ-la si hɛ Esia tiŋteeŋ lɛ. Ba nɛ ŋla: Ɛfɛsis ari Simiina, Pɛgamↄm, Taataya, Saadis, Filadɛlifia ari Laadisiya.
66001012	Ŋii nɛ mi miira daasɛ hariŋ di mi na nii-la síi bul wiaa mi teeŋ. Mi si daasa, mi na korunuŋ ba si yie joŋ chaanaa a didaŋ ba kiaa balipɛ, a kala ŋaa sɛlimɛ.
66001013	Ka nuu chiŋ ba tutuↄbaaniŋ a nagɛ Nuhuobiine Bie, a laalɛ gɛri-duduoŋ, ka u kɛŋ sɛlimɛ damɛrɛ a kaa vↄↄ u bↄyɛ.
66001014	U nyuŋ ari u nyu-punaa kala pullɛ a nagɛ kuŋkunuŋ. U siaa kala nagɛ nyiŋ-geliŋ.
66001015	U naasiŋ ma nagɛ ba si joŋ hↄↄŋ hɛ nyiniŋ lɛ u fiɛsɛ ŋii. U yiikoro ma nagɛ lii-baliŋ síi pɛllu gbul gbul.
66001016	Ka u kori chɛŋwulaa balipɛ u na-diiŋ nisiŋ lɛ, tokobiiŋ lii u niiŋ lɛ a ku lii. U niiriŋ balia kala didii nyagaga. Ka u siaa kala tutul a nagɛ wii-pↄsuŋ si faasa pↄsɛ ŋii.
66001017	Mi si nau ŋii, mi tuu tel u sipaaŋ a piŋ dimɛ chim a nagɛ di mi suba. Ŋii nɛ u joŋ u na-diiŋ nisiŋ daŋmi lɛ aŋ bula pimi, Sí fawulluŋ fá, mi nɛ ŋaa nii-la fa si hɛ dimɛ buŋbuŋ ari nii-la si jaŋ hɛ dimɛ dunia didɛriŋ.
66001018	Mi nɛ ŋaa nii-la si weye. Mi fa suba nɛ, ama lɛɛlɛ mi weye nɛ a kaa mu wuu, mi bira bi jaŋ suu. Mi kɛŋ suuŋ ari lɛlɛɛ doluŋ maa.
66001019	Lɛɛlɛ ŋmuŋsɛ wialiŋ ŋ si na, wialiŋ si hɛ dimɛ ari wialiŋ si jaŋ ŋaa hariŋ.
66001020	Wialiŋ ŋ si na ŋaa wu-faalia nɛ. Chɛŋwula-la balipɛ ŋ si na mi na-diiŋ lɛ ari korunu-la ba si yie joŋ chaanaa a didaŋ ba kiaa balipɛ kɛŋ bubuↄŋ nɛ. Chɛŋwulaa balipɛ-la nɛ ŋaa Wia tiŋdaaraa síi beŋ nialiŋ si laa Yesu wiaa dii aa hilimi a hɛ tasi-la balipɛ-la si hɛ Esia tiŋteeŋ lɛ. Korunu-la ba si yie joŋ chaanaa a didaŋ ma nɛ ŋaa nialiŋ si laa Yesu wiaa dii aa hilimi tasiŋ balipɛ-la si hɛ Esia tiŋteeŋ lɛ.
66002001	Mi-na nii-la si kori chɛŋwula-la balipɛ mi na-diiŋ nisiŋ lɛ aa vɛŋ korunu-la ba si yie joŋ chaanaa a didaŋ balipɛ tuↄŋ, mi nɛ tiŋ tiŋdaariŋ deeŋ di ba kaa mu pi Wia tiŋdaari-la síi beŋ nialiŋ si laa Yesu wiaa dii aa hilimi Ɛfɛsis lɛ.
66002002	Mi jiŋ ma wu-ŋaalaa nɛ. Mi jiŋ tiŋtimii-la ma síi tiŋ nɛ. Wii-kala lɛ ma dii kenyiri nɛ a nyalimɛ woruŋ. Mi jima ma di ni-bↄŋŋↄↄ bi dↄŋↄ lɛ wuo. Niaa dↄŋsuŋ nyia wiaa ari ba ŋaa Wia naŋzↄↄba nɛ. Ma yie magisɛ niaa deeŋba a na di baa nyia nɛ.
66002003	Mi jima ari ma kɛŋ kenyiri nɛ aa nyalimɛ. Ma na hɛɛŋ a tiŋ mi wiaa aŋ ha bi lↄlↄ.
66002004	Ama wii nɛ mi kɛŋ arima. Ma fa si chomi ŋii buŋbuŋ-la, ma bira bimi ŋii cho.
66002005	Ŋii wiaa, mii chɛ di ma jiŋ wii-la lɛ ma si tele nɛ. Má birimɛ a ŋiŋaa wialiŋ ma fa síi ŋaa buŋbuŋ-la nɛ. Di ŋii dee, mi jaŋ ku paa ma koru-la, see di ma birima lii ma wu-ŋaalaa lɛ aa ŋaa buŋbuŋ wialiŋ.
66002006	Ama ma bɛrɛ Nikↄlaata niaa wu-ŋaalaa nɛ. Mi ma bɛrɛ niaa deeŋba wu-ŋaalaa lɛ.
66002007	Digilaa tiŋŋaa, má wuoli ma digilaa a nii wialiŋ Wia Diŋ-zↄŋ-la si bula pi nialiŋ si laa Yesu wiaa dii aa hilimi lee-kala Esia lɛ. Nii-la kala si wuo yuo dii Sitaani, mi jaŋ leŋ duu dii tia-la nɛnɛɛ síi pi niaa miisiŋ a hɛ Wia-jaŋ lɛ.
66002008	Mi bira bula piŋ di ŋ ŋmuŋsɛ wiaa deeŋba a pi Wia tiŋdaari-la síi beŋ nialiŋ si laa Yesu wiaa dii aa hilimi Simiina lɛ. Wiaa deeŋba lii mi-na nii-la fa si hɛ dimɛ buŋbuŋ nɛ. Mi jaŋ hɛ dimɛ a kaa mu dunia didɛriŋ. Mi nɛ suba aŋ bira sii suuŋ lɛ.
66002009	Bula pi nialiŋ si laa Yesu wiaa dii aa hilimi Simiina lɛ di mi jiŋ wialiŋ síi walimɛba nɛ, a jiŋ ari ba ŋaa summoo nɛ (ama Wia teeŋ, ba ŋaa kuoroo nɛ). Niaa dↄŋsuŋ hɛ dimɛ aa chei ma yiriŋ. Niaa deeŋba kɛŋ ba titia ari ba ŋaa J_uu timma nɛ aŋ bi J_uu timma ŋaa. Baa to Sitaani hariŋ nɛ.
66002010	Muasuaa ma nialiŋ si hɛ Simiina lɛ jaŋ na hɛɛŋ woruŋ, ama ma sí fawulluŋ fá a tiŋ hɛɛ-la wiaa. Má bee na, Sitaani ŋaa siri nɛ duu kɛŋ ma dↄŋsuŋ tↄ dia a magisɛma. Hɛɛ-la jaŋ yi tapulaa fii. Di ba níi chɛ di ba kpuma maa, ma-na há chiŋ ma yarida naaŋ lɛ. Di ma nɛ ŋaa ŋii, mi jaŋ joŋ mii-zↄmuŋ pima Wia-jaŋ lɛ.
66002011	Digilaa tiŋŋaa, má wuoli ma digilaa a nii wialiŋ Wia Diŋ-zↄŋ-la si bula pi nialiŋ si laa Yesu wiaa dii aa hilimi lee-na kala Esia lɛ. Nii-la kala si wuo yuo dii Sitaani, duu nɛ suba, u bira bi jaŋ suu liamiŋ.
66002012	Mi bira bula piŋ di ŋ ŋmuŋsɛ wialiŋ pi Wia tiŋdaari-la síi beŋ nialiŋ si laa Yesu wiaa dii aa hilimi taŋ-la ba síi yirɛ Pɛgamↄm lɛ. Mi nɛ nii-la si kori tokobiiŋ, u niiriŋ balia kala didii nyagaga. Bula piba di mi nɛ bul wiaa deeŋba.
66002013	Mi jiŋ lee-la ma si hɛ nɛ. Dimɛ nɛ Sitaani dii kuoruŋ. Ma ha kɛŋ mi yiriŋ woruŋ a ŋaa mi yarida. Ma dↄŋↄ tiina Aŋtipas faa bul mi wiaa aa pi niaa. U fa ŋaa mi siada tiina titii nɛ. Ŋii nɛ ba kpuu. Ba kpuu lee-la Sitaani si hɛ nɛ.
66002014	Ma ŋaa kukeri nɛ, ama wiaa baŋmɛnɛ nɛ ma ŋaa chei. Niaa dↄŋsuŋ hɛ ma tuↄŋ a tuto wialiŋ baal-la ba síi yirɛ Beelam fa síi dagu. U nɛ dagɛ kuoru kubala baa yirɛ Balak duu nyisɛ Iziral tiŋŋaa di ba didii vuiaa kiaa aŋ pɛ ŋiŋaa wu-liiliŋ.
66002015	Niaa dↄŋsuŋ hɛ ma tuↄŋ a ma tuto wu-bↄmↄ-la Nikↄlaata timma-la síi dagu.
66002016	Ŋii wiaa, má birima lii wialiŋ lɛ, di ŋii dee mi jaŋ kↄ lɛɛlɛ a kɛŋ mi niiŋ wu-bulaa si nagɛ tokobiiŋ, a kɛŋma yuo laaliŋ.
66002017	Digilaa tiŋŋaa, má wuoli ma digilaa a nii wialiŋ Wia Diŋ-zↄŋ-la si bula pi nialiŋ si laa Yesu wiaa dii aa hilimi Esia tiŋteeŋ lɛ. Nii-la kala si yuo dii Sitaani, mi jaŋ joŋ kudiile-la si hɛ Wia-jaŋ a pu, a joŋ tabii-pula ma a pu. Mi jaŋ ŋmuŋsɛ yiri-faliŋ a hɛ tabii-la lɛ. Yiri-la nuu-kala bi jaŋ jimu, see nii-la si laa tabii-la duŋduŋa.
66002018	Mi bira bula piŋ di ŋ ŋmuŋsɛ teniŋ deeŋ a pi Wia tiŋdaari-la síi beŋ nialiŋ si laa Yesu wiaa dii aa hilimi taŋ-la ba síi yirɛ Taataya lɛ. Mi-na Wia Bie nɛ bul wiaa deeŋba. Mi siaa nagɛ nyiŋ-geliŋ nɛ, ka mi naasiŋ ma nagɛ hↄↄŋ ba si chɛsɛ u faasa tutul.
66002019	Bula piba a bul di mi jiŋ ba tiŋtiŋŋaa nɛ. Mi jiŋ ŋii ma nialiŋ si hɛ Taataya lɛ si cho niaa, ari ŋii ma si kɛŋ yarida, ari ŋii ma síi pɛ niaa lɛ. Mi jiŋ ŋii ma si kɛŋ kenyiri aa nyalimɛ wii-kala lɛ. Mi jima ari tiŋtiŋŋa-la ma síi tiŋ hariŋ nɛ kpia buŋbuŋ tiŋtimii-la ma fa si tima.
66002020	Ma ŋaa kukeri, ama wiaa baŋmɛnɛ nɛ ma ŋaa chei. Haal kubala nɛ hɛ ma tuↄŋ aa dagɛ wu-bↄŋŋↄↄ, ka ma buu kire. Haal-la ba síi yirɛ Jɛzɛbɛl nɛ ŋii. Haala deeŋ kɛŋ u titia ari uu bul Wia wiaa, Wia Diŋ-zↄŋ-la doluŋ lɛ. Uu nyia nɛ. Uu dagɛ mi niaa di ba ŋiŋaa wu-liiliŋ aŋ pɛ didii vuiaa kiaa nɛ.
66002021	Mi pi haala deeŋ woŋbiiŋ duu birima lii u haachɛba lɛ nɛ, ka u via aŋ ŋiŋaa wu-liiliŋ.
66002022	Ŋii wiaa, má bee na, mi jaŋ leŋ duu wiilɛ woruŋ a piŋ. Nialiŋ ma kala síi tou a ŋiŋaa wu-bↄmↄ-la, mi jaŋ leŋ di ba ma faasa na hɛɛŋ, see di ba birima lii ba wu-ŋaala-la lɛ.
66002023	Mi saa jaŋ ŋmoo nialiŋ síi to u hariŋ kpu. Di mi nɛ ŋaa ŋii, nialiŋ kala si laa Yesu wiaa dii aa hilimi jaŋ jiŋ ari mi jiŋ nuu-kala tuↄbiinaa nɛ. Nuu-kala si tima magɛ ŋii, ŋii nɛ mi jaŋ t_imu.
66002024	Ama niaa dↄŋsuŋ hɛ ma tuↄŋ Taataya lɛ a bi wialiŋ haala deeŋ síi dagu ka to. Niaa dↄŋsuŋ kɛŋba kaa yirɛ Sitaani wu-luↄrɛ bulaa nɛ. Ma biba to. Mi bi jaŋ vↄↄ chugi-yuŋoo chuŋma. Wiiŋ deeŋ duŋduŋ nɛ mii chɛ di mi bula pima:
66002025	Wutitii-la ma si kɛnɛ, má kɛnu woruŋ a mu yi tapulii-la mi si jaŋ kↄ.
66002026	Nii-la kala si wuo yuo dii Sitaani aŋ pɛ kɛŋ mi wu-dagaa, a titiŋ mi tiŋtiŋŋaa a kaa mu yi u miisiŋ didɛriŋ, mi jaŋ pu doluŋ duu bibeŋ dunia niaa kala.
66002027	Tiina jaŋ bibeŋ dunia niaa ari kpaasa. U jaŋ viviirɛba ari ba si yie ŋmoo pupoiŋ ŋii u yɛrɛ muno muno. Dol-la titia mi Nyimma si joŋo pimi, u titia nɛ mi jaŋ joŋo pu.
66002028	Mi jaŋ leŋ di tiina tutul a nagɛ nanyualuŋ síi tul ŋii.
66002029	Digilaa tiŋŋaa, má wuoli ma digilaa a nii wialiŋ Wia Diŋ-zↄŋ-la si bula pi nialiŋ si laa Yesu wiaa di aa hilimi Esia tiŋteeŋ lɛ.
66003001	Mi bira bula piŋ di ŋ ŋmuŋsɛ wiaa deeŋba a kaa mu pi Wia tiŋdaari-la sí beŋ nialiŋ si laa Yesu wiaa dii aa hilimi Saadis lɛ. Bula piba a bul di mi-na Tiina si kɛŋ Wia Diŋsiŋ balipɛ-la aŋ pɛ kɛŋ chɛŋwulaa balipɛ-la nɛ bul wiaa deeŋba piba. Mi jiŋ ma Saadis niaa tiŋtiŋŋaa kala nɛ. Ma laa yiriŋ ari ma weye nɛ, ama ma suba nɛ.
66003002	Má sii doŋ lɛ aŋ pↄ di ni-kaanaa si ka, di ba kɛŋ doluŋ a sí suu. Má ŋaa ŋii, bɛɛ wiaa tiŋtimii-la ma síi tiŋ bi Wia kpaga.
66003003	Má liise yi wialiŋ ma si nia aŋ laa maa. Má kɛŋba woruŋ aŋ birima lii ma haachɛba lɛ. Di ma nɛ bi doŋ lɛ sie, mi jaŋ luↄra kↄ ari gaara. Ma bi jaŋ wuo jiŋ bua-la mi si jaŋ kↄ ma teeŋ.
66003004	Ari ŋii kala ni-titiiba baŋmɛnɛ nɛ ha hɛ Saadis lɛ. Niaa deeŋba bi disinniŋ kɛnɛ. Ba nɛ jaŋ laalɛ gɛri-pulluŋ a to mi hariŋ, bɛɛ wiaa ba magɛ ŋii nɛ.
66003005	Nii-la kala si wuo yuo dii Sitaani, u tiina jaŋ laalɛ gɛri-pulluŋ. Mi bi jaŋ kpu u yiriŋ ta miisiŋ teŋ-la tuↄŋ. Mi jaŋ suri mi niiŋ a yirɛ u yiriŋ mi Nyimma Wia ari u tiŋdaaraa sipaaŋ.
66003006	Digilaa tiŋŋaa, má wuoli ma digilaa a nii wialiŋ Wia Diŋ-zↄŋ-la si bula pi nialiŋ si laa Yesu wiaa dii aa hilimi Esia tiŋteeŋ lɛ.
66003007	Ŋmuŋsɛ wiaa deeŋba kaa mu pi Wia tiŋdaari-la síi beŋ nialiŋ si laa Yesu wiaa dii aa hilimi Filadɛlifia lɛ. Mi nɛ ŋaa Tuↄ-pul Tiina ari Ni-titii ma, mi nɛ kori Devit taŋ-la boribiiŋ. Duu nɛ suro, nuu-kala bi wuo kaa tↄ, duu nɛ bira kaa tↄ ma, nuu-kala bi wuo suri.
66003008	Mi jiŋ ma tiŋtiŋŋaa nɛ. Má bee na, mi kɛŋ boro kaa suri nɛ a pima. Nuu-kala bi wuo kaa tↄ. Mi jima ari ma doluŋ bi yugɛ, ama ma haa to mi niiŋ wiaa a bi mi yiriŋ kaa faa.
66003009	Má bee na, mi jaŋ leŋ di nialiŋ síi to Sitaani a nyia wiaa bul ari ba ŋaa J_uu tiŋŋaa aŋ bi J_uu timma ŋaa, mi jaŋ leŋ di ba ku tuu kpirimi ma sipaaŋ, di ba jiŋ ari mi choma nɛ.
66003010	Muapilii mi jaŋ leŋ di dunia niaa kala na hɛɛŋ. Ba jaŋ magisɛba woruŋ. Ama mi bi jaŋ leŋ di ma juu hɛɛ-la lɛ, bɛɛ wiaa ma to mi niiŋ wiaa nɛ a kɛŋ kenyiri ari nyalima maa.
66003011	Mii kↄ nɛ lɛɛlɛ. Má faasa kɛŋ ku-la ma si kɛnɛ, di nuu-kala sí ma time kaa laa ma teeŋ.
66003012	Nii-la kala si wuo yuo dii Sitaani, mi jaŋ leŋ duu birimɛ jebiiŋ a hɛ Wia-dia tuↄŋ. U-na bi jaŋ kↄ duu lii Wia-dia-la tuↄŋ. Mi jaŋ ŋmuŋsɛ Wia yiriŋ a hɛu lɛ, a ŋmuŋsɛ Wia-jaŋ yiriŋ ma hɛu lɛ. Jaŋ-la nɛ ŋaa Jerusalɛm falii-la si lii Wia-jaŋ ku tuu. Mi ma jaŋ ŋmuŋsɛ mi titia yiri-faliŋ a hɛu lɛ.
66003013	Digilaa tiŋŋaa, má wuoli ma digilaa a nii wialiŋ Wia Diŋ-zↄŋ-la si bula pi nialiŋ si laa Yesu wiaa dii aa hilimi Esia tiŋteeŋ lɛ.
66003014	Mi bira bula piŋ di ŋ ŋmuŋsɛ wiaa deeŋba kaa mu pi Wia tiŋdaari-la síi beŋ nialiŋ si laa Yesu wiaa dii aa hilimi Laadisiya taŋ-la lɛ. Mi nɛ ŋaa nii-la ba síi yirɛ Ami, a ŋaa siada-titii maa, nii-la lɛ Wia si to a ŋaa dunia, mi níi bul wiaa deeŋba.
66003015	Mi jiŋ tiŋtimia-la ma si tiŋ nɛ. Ma ŋaa tↄlↄ tↄlↄ nɛ. Ma bi fiɛla, ma bira bi liŋ maa. Mi fa cho di ma fiɛla koo di ma liŋ. Ama ma ŋaa tↄlↄ tↄlↄ nɛ. Ma bi fiɛla, ma bira bi liŋ maa. Ŋii wiaa mi jaŋ puusɛma ta.
66003017	Ma yie bigisi ma titia lɛ a bul di ma kɛŋ kiaa nɛ, ma bira bi kuŋ-kala chɛ kika. Ama ma bi jiŋ ari ma ŋaa summoo a ŋaa nisusu timma a ŋaa nyulima aŋ kɛŋ yaribiree maa.
66003018	Ŋii wiaa mi bula pima di ma yↄↄ sɛlimɛ-la ba si chɛsɛ di ma wuo kuori a yↄↄ gɛri-pulluŋ maa a laalɛ a tↄ ma yaribiree di hiisiŋ síma kɛŋ niaa tuↄŋ. Má yↄↄ nuuŋ ma a hɛ ma siaa a wuo nina.
66003019	Di nialiŋ mi si cho nɛ ŋaa wii chei, mi yie dagɛba nɛ a kɛŋba bil woŋbiiŋ lɛ. Ŋii wiaa, má fiɛsɛ siiŋ a birima lii ma haachɛba lɛ.
66003020	Má bee-na, mi chiŋ boiŋniiŋ nɛ aa ŋmoo. Nii-la kala si nii mi yiikoro a kɛŋ boro suri, mi jaŋ ku juu u teeŋ, di la duu kala dii kiaa.
66003021	Nii-la si wuo yuo dii Sitaani, mi jaŋ puu woŋbiiŋ duu pɛ hↄŋ mi kuori-kpasa nyuŋ ari mi ma si wuo yuo dii Sitaani ŋii a pɛ hↄŋ mi Nyimma kuori-kpasa nyuŋ ŋii.
66003022	Digilaa tiŋŋaa, má wuoli ma digilaa a nii wialiŋ Wia Diŋ-zↄŋ-la si bula pi nialiŋ si laa Yesu wiaa dii aa hilimi lee-kala Esia tiŋteeŋ lɛ.
66004001	Wiaa deeŋba kala si ŋaa hariŋ, mi beŋ wia nyuŋ a na di Wia-jaŋ boro suro. Ŋii nɛ mi nii yiikori-la fa síi bul wiaa mi teeŋ buŋbuŋ-la a nagɛ nyile. U bira bula pimi a bul, Kↄ daha di mi dagiŋ wialiŋ si jaŋ ŋaa wiaa deeŋba hariŋ.
66004002	Bua-la lɛ di Wia Diŋ-zↄŋ-la ku hɛmi lɛ, ŋii nɛ mi beŋ a na Wia-jaŋ a na Wia kuori-kpasa-la duu chiŋ dimɛ, ka nuu hↄŋ u nyuŋ.
66004003	Nii-la fa si hↄŋ kuori-kpasa-la nyuŋ tutul a nagɛ tabiiŋ síi tul a nagɛ jinalia, ari tabiiŋ si fiɛsa a nagɛ chaliŋ. Ka duoŋsia golli kuori-kpasa-la chu. Duoŋsia-la fa nagɛ tabiiŋ si nagɛ jↄgↄ-liiŋ nɛ.
66004004	Ŋii nɛ mi na kuori-biisiŋ kpasinniŋ mara ari banɛsɛ di ba golli kuori-kpasa-la. Nihiasiŋ mara ari banɛsɛ hↄŋ ba nyuŋ a laalɛ gɛri-pulluŋ, a chu sɛlimɛ kuori-nyuŋ-chuuluŋ.
66004005	Ŋii nɛ ka kpasa-la leriŋ liligisɛ a nagɛ duonuŋ síi ligisɛ ŋii, ka yiikoro ma dↄŋ, a nagɛ duonuŋ síi kpia a lii kpasa-la leriŋ. Ŋii nɛ ka nyiŋ-daasiŋ balipɛ ma didii nyiniŋ kuori-kpasa-la sipaaŋ. Nyiŋ daasi-la nɛ ŋaa Wia Diŋ-zↄmↄ-la balipɛ.
66004006	Ka kuori-kpasa-la sipaaŋ kuŋ piŋ a nagɛ mugi-baliŋ si tul ŋii pal pal, a pulla nagɛ duoŋ-tabiiŋ. Ka kiaa banɛsɛ si weye golli kuori-kpasa-la chu a kɛŋ sii-kɛnɛ, sipaaŋ ari hariŋ kala.
66004007	Kialiŋ banɛsɛ-la dↄŋↄ nagɛ naachigiŋ, dↄŋↄ ma nagɛ nɛ-bele, dↄŋↄ ma siaa a nagɛ nuhuobiine, dↄŋↄ ma nagɛ kachuuŋ síi f_il.
66004008	Kialiŋ kuŋ-kala kɛŋ kiŋkɛsiŋ balidu balidu nɛ. Ba bira kɛŋ siaa sipaaŋ ari hariŋ kala. Titaŋiŋ ari wiihɛyɛ kala ba yie yiyii yiilaa, ba bi tↄrɛ. Yiila-la ba síi yii nɛ ŋla: Wii-jaribakↄ, ŋ ŋaa Tuↄ-pul Tiina nɛ, ŋ nɛ nii-la fa si hɛ dimɛ faafaa kala, ari nii-la si hɛ dimɛ, ari nii-la si jaŋ kↄ.
66004009	Kialiŋ si weye yii yiilaa a dɛnnɛ nii-la si hↄŋ kuori-kpasa-la nyuŋ. Ba yie lↄllu a yiyirɛ u yiriŋ maa. Nii-la si hↄŋ kuori-kpasa-la nyuŋ jaŋ hɛ dimɛ a kaa mu wuu.
66004010	Bua-na kala kialiŋ banɛsɛ-la si weye nɛ yii yiilaa, nihiasiŋ mara ari banɛsɛ-la ma yie tuu kpirimi a chuↄlɛ nii-la si hↄŋ kuori-kpasa-la nyuŋ a hɛ dimɛ a kaa mu wuu. Ba yie suri ba kuori-nyuŋ-chuuluŋ a bil kpasa-la sipaaŋ aŋ yiyii yiilaa a bul,
66004011	La Tiina Wia, u maga di la chuↄluŋ, u maga di la dɛnniŋ a yiyirɛ ŋ yiriŋ, ŋ nɛ Doluŋ Tiina. Ŋ nɛ ta kuŋ-kala, ŋ tuↄtↄruŋ lɛ nɛ ŋ taba ba hɛ dimɛ.
66005001	Ŋii nɛ ka mi na di nii-la si hↄŋ kuori-kpasa-la nyuŋ, duu kori teŋ-chuoluŋ u na-diiŋ nisiŋ lɛ. Ba ŋmuŋsɛ teŋ-la tuↄŋ ari hariŋ kala a mɛrɛ, aŋ kɛŋ kiaa balipɛ kaa magilɛ.
66005002	Ŋii nɛ mi na Wia tiŋdaari-duo kubala duu faasa heeli a bul, Kubɛɛ nɛ jaŋ wuo lɛrɛ kialiŋ ba si kaa mɛrɛ teŋ-la aŋ beŋ teŋ-la?
66005003	Ama mi bi nuu-kala na si jaŋ wuo lɛrɛ teŋ-la. Nuu-kala tuo Wia-jaŋ lɛ, nuu-kala tuo tiŋteeŋ ma lɛ, nuu-kala tuo lɛlɛɛ-jaŋ ma si wuo lɛrɛ teŋ-la beŋ.
66005004	Mi si bi nuu-kala na si wuo lɛrɛ teŋ-la beŋ, mi faasa yel.
66005005	Ŋii nɛ nihiasi-la mara ari banɛsɛ-la dↄŋↄ bula pimi a bul di mi sí yel, di mi bee na nii-la ba síi yirɛ Juda niaa tuↄŋ Naachigiŋ, u lii Devit doho niaa tuↄŋ nɛ, u nɛ wuo yuo dii Sitaani. Ŋii wiaa u jaŋ wuo suri teŋ-la a lɛrɛ kialiŋ balipɛ-la ba si kaa mɛrɛ.
66005006	Ŋii nɛ mi beŋ a na Pie-bie duu chiŋ kuori-kpasa-la ari kialiŋ banɛsɛ-la si weye ari nihiasi-la tutuↄbaaniŋ. U si chiŋ lee-la, u nagɛ di ba fa kpua nɛ. U fa kɛŋ nyilliŋ balipɛ ari siaa ma balipɛ. Sia-la balipɛ nɛ ŋaa Wia Diŋsiŋ balipɛ Wia si ta ba ku tuu dunia sɛmɛ-na kala.
66005007	Ŋii nɛ Pie-bie-la mu laa teŋ-la, nii-la si hↄŋ kuori-kpasa-la nyuŋ na-diiŋ nisiŋ lɛ.
66005008	U si laa teŋ-la, kialiŋ banɛsɛ-la si weye ari nihiasiŋ mara ari banɛsɛ-la, ba kala tuu kpirimi Pie-bie-la sipaaŋ a chuↄlu. Nihiasi-la kala kori chenniŋ ari sɛlimɛ gbaŋsiŋ maa. Gbaŋsi-la s_u ari suↄru-si-la ba si nyiga pi Wia. Wia niaa Wii-chuↄluŋ nɛ ŋaa suↄru-si-la.
66005009	Ŋii nɛ nihiasi-la ari kialiŋ si weye ta ba yiili-faliŋ aa yii, Ŋ nɛ wuo laa teŋ-la ba si mɛrɛ, a lɛrɛ kialiŋ ba si kaa magilɛ, bɛɛ wiaa ba kpuŋ nɛ. Ba si kpuŋ ŋii, ŋ joŋ ŋ chaliŋ a yↄↄ nuhuobiine miisiŋ a pi Wia. Nialiŋ ŋ si yↄbↄ lii ni-yiriba kala tuↄŋ nɛ aa bul yiikori-yiriba, a hɛ ta-yiriba ari tiŋtee-yiriba kala lɛ.
66005010	Ŋ leŋe nialiŋ ŋ si yↄbↄ, dii kuoruŋ nɛ a laa niaa nyuŋ a tima pipi Wia. Ba jaŋ beŋ tiŋteeŋ kala.
66005011	Ŋii nɛ mi beŋ a na di Wia tiŋdaaraa bui buiba bui ku golli kuori-kpasa-la ari kialiŋ si weye ari nihiasi-la. Mi nia di ba faa bul wii nɛ.
66005012	Wii-la ba fa síi bul ari yiikori-baliŋ nɛ ŋla: Pie-bie-la ba si kpua nɛ maga duu kɛŋ doluŋ a bibeŋ niaa. U nɛ maga duu kɛŋ kiaa, ari wu-jimiŋ, ari doluŋ kuŋ-kala lɛ. U nɛ maga duu kɛŋ yiriŋ, di niaa dɛnnu a chuↄlu.
66005013	Ŋii nɛ ka mi nii kialiŋ kala si hɛ Wia-jaŋ, ari kialiŋ kala si hɛ dunia lɛ, ari kialiŋ si hɛ lɛlɛɛ-jaŋ, ari kialiŋ kala si sagɛ mugi-baliŋ nyuŋ, ari kuŋ-na kala si hɛ dimɛ di baa bul wiaa. Ba si, Nii-la si hↄŋ kuori-kpasa-la nyuŋ ari Pie-bie-la, ba nɛ wuo chuↄlɛba a piba yiriŋ a dɛnnɛba. Ba nɛ maga di ba kɛŋ doluŋ kuŋ-kala lɛ a kaa mu wuu.
66005014	Ŋii nɛ kialiŋ banɛsɛ-la si weye bul di Ami. Ŋii nɛ nihiasi-la tuu kpirimi a chuↄlɛ Wia.
66006001	Ŋii nɛ mi na di Pie-bie-la suri kialiŋ ba fa síi kaa magilɛ teŋ-la dↄŋↄ. Ŋla nɛ mi nii kialiŋ si weye banɛsɛ-la dↄŋↄ duu bul wiaa. U yiikoro nagɛ duonuŋ síi kpia nɛ. U yirɛmi a bul di mi kↄ.
66006002	Ŋii nɛ mi bee na ja-pula di nuu hↄŋ u nyuŋ a kori toŋ. Ba joŋ kuori-nyuŋ-chuulo pu. U lii a yuo laaliŋ dii lee-na kala.
66006003	Ŋii nɛ Pie-bie-la bira kɛŋ kialiŋ ba si kaa magilɛ teŋ-la ku-liamiŋ kaa suri. Ŋii nɛ mi bira nii di kialiŋ banɛsɛ-la si weye liamiŋ tiina bira yirɛmi a bul di mi kↄ.
66006004	Ŋii nɛ mi bee a na jaaba dↄŋↄ di u ku lii. Jↄↄ-la ŋaa ja-fiaŋ nɛ a faasa fiɛsɛ, ka nuu hↄŋ u nyuŋ. Ŋii nɛ ba pi tiina woŋbiiŋ duu kɛŋ yuosuŋ kaa kↄ dunia, di niaa yuyuo dↄŋↄ a kpukpu dↄŋↄ. Ba joŋ tokobii-bal nɛ a hɛ u nisiŋ lɛ.
66006005	Pie-bie-la bira kɛŋ kialiŋ ba si kaa magilɛ teŋ-la ku-torimuŋ kaa suri. Ŋii nɛ kialiŋ si weye, tori tiina yirɛmi a bul di mi kↄ. Ŋii nɛ mi na ja-bine di nuu hↄŋ u nyuŋ a kori saniya u nisiŋ lɛ.
66006006	Ŋii nɛ mi nii yiikoro si nagɛ nuu yiikoro. Yiikori-la lii kialiŋ banɛsɛ-la si weye tutuↄbaaniŋ nɛ. Ŋii nɛ tiina bul, Ba jaŋ yallɛ folimiaa gbaŋa kubala, a yi chɛ-bala tiŋtinna si yie laa u time magɛ ŋii, ka di miaa gbaŋsiŋ batori ma yi chɛ-bala tiŋtinna time. Ama nuuŋ ari siniŋ, ba-na wii tuo.
66006007	Ŋii nɛ Pie-bie-la bira kɛŋ kialiŋ ba si kaa magilɛ teŋ-la nɛsɛmiŋ kaa suri. Ŋii nɛ kialiŋ banɛsɛ-la si weye nɛsɛmiŋ tiina yirɛmi a bul di mi kↄ.
66006008	Ŋii nɛ mi beŋ a na jaaba di nuu hↄŋ u nyuŋ. Jↄↄ-la naginiŋ lii. Nii-la si jila yiriŋ nɛ suuŋ, ka lɛlɛɛ-jaŋ tuto u hariŋ. Ŋii nɛ Wia piba doluŋ di ba kpu nuhuobiinee kala si hɛ dunia sɛsi-la banɛsɛ dↄŋↄ. Ba jaŋ kɛŋ tokobii-la a kpu dↄŋsuŋ, di losuŋ ma kpu dↄŋsuŋ. Nyanyalaa ari baga kiaa ma kpu dↄŋsuŋ.
66006009	Pie-bie-la si kɛŋ kialiŋ ba si kaa magilɛ teŋ-nↄŋ-la kaa suri, ŋii nɛ mi bee na nialiŋ ba si kpua diŋsiŋ di ba hɛ Wia-dia koru-la bubuↄŋ, lee-la ba si yie nyigɛ ku-suↄ-siŋ a pipi Wia. Nialiŋ ba si kpua faa bul Wia wiaa nɛ a fa ŋaa la Tiina Kirisito siada tiŋŋaa maa, ŋii nɛ tii ba kpuba.
66006010	Ŋii nɛ ba ŋmoo niiŋ vil vil aa bul, La Tiina Wii-jaribakↄ, ŋ ŋaa Tuↄ-pul Tiina nɛ a kɛŋ wutitii maa, bua bɛɛ lɛ nɛ ŋ jaŋ dii nialiŋ si kpula sariya a dↄgisɛ nialiŋ si hɛ dunia lɛ a tiŋ la wiaa?
66006011	Ŋii nɛ Wia joŋ gɛri-pula a pi ba kuŋ-kala aŋ bula piba di ba gbɛrɛ a wiesi muapilii, see di ba kpu ba tiŋtinni dↄŋsuŋ ari ba naaŋbiiri-la dↄŋsuŋ a magɛ ŋii u síi chɛ.
66006012	Pie-bie-la si kɛŋ kialiŋ ba si kaa magilɛ teŋ-du-la kaa suri, mi bee na di tiŋteeŋ faasa zigili. Ŋii nɛ wii-pↄsuŋ kala biri lim ari chɛŋ-birimiŋ, chɛŋ-pula ma fiɛsɛ a nagɛ chaliŋ.
66006013	Ka chɛŋwulaa lii wia nyuŋ a ku tuu tiŋteeŋ, ari ta-faaŋ peliŋ si yie ŋaa tutogo yuori ŋii.
66006014	Ŋii nɛ wia nyuŋ kala lɛl a nagɛ ba si yie kɛŋ bↄsↄ chuoli ŋii. Peel-na kala ari lee-na kala liiŋ si gollo chu, ba kala sii ba leree.
66006015	Ŋii nɛ dunia kuoroo, ari ni-balaa, ari laali-yuori-hiasiŋ, ari nialiŋ si kɛŋ kiaa, ari nialiŋ si kɛŋ doluŋ, ari nuu-kala, yosuŋ ari nialiŋ kala si tii ba titia, ba kala fá juu faa bu-buↄsuŋ ari peeli-pɛgisiŋ lɛ.
66006016	Ŋii nɛ ba yiyirɛ peele-la ari busu-la a bul di ba tele tↄba lɛ, di Pie-bie-la ari nii-la si hↄŋ kuori-kpasa-la nyuŋ siaa síba na. Baa fá Pie-bie-la si na baaniŋ nɛ.
66006017	Ba bul ŋii, bɛɛ wiaa tapulii-la Wia si jaŋ na baaniŋ dunia niaa nyuŋ yie nɛ. Nuu-kala bi Wia sipaaŋ wuo chiŋ.
66007001	Wiaa deeŋba kala hariŋ, mi na Wia tiŋdaaraa banɛsɛ di ba chiŋ tiŋteeŋ laŋgorunuŋ banɛsɛ-la lɛ. Ba fa kɛŋ dunia laŋgorunu-la banɛsɛ kala, di peliŋ sí lu dunia lɛ. Tiŋteeŋ ari mugi-baliŋ ari tiisiŋ kala bi jaŋ na peliŋ.
66007002	Ŋii nɛ ka mi na Wia tiŋdaara dↄŋↄ duu to wii-pↄsuŋ lɛ aa jil wia nyuŋ, a kori ku-la Wia-la si weye si kaa magilɛ u niaa. Ŋii nɛ u faasa yirɛ Wia tiŋdaara-la banɛsɛ Wia fa si piba doluŋ di ba chei tiŋteeŋ ari mugi-baliŋ.
66007003	Ŋii nɛ u bula pi Wia tiŋdaaraa banɛsɛ-la a bul, Ma sí tiŋteeŋ koo mugi-baliŋ koo tiisiŋ chei, see di la magilɛ la Tiina Wia tiŋtinnaa ba tilliŋ lɛ.
66007004	Ŋii nɛ ba dagɛ nialiŋ Wia si magilɛ ba niiŋ pimi. Ba ŋaa bui bui zↄlↄ ari mahiŋ balia ari banɛsɛ nɛ. Niaa deeŋba lii Iziral ni-yiriba tuↄŋ nɛ.
66007005	Niaa bui fii ari balia nɛ u magilɛ Juda doho niaa tuↄŋ. Niaa bui fii ari balia ma lii Rubiŋ doho niaa tuↄŋ. Niaa bui fii ari balia ma lii Gad doho niaa tuↄŋ.
66007006	Niaa bui fii ari balia ma lii Asa doho niaa tuↄŋ, Nafitali doho niaa tuↄŋ maa, niaa bui fii ari balia. Niaa bui fii ari balia ma lii Manaasi doho niaa tuↄŋ.
66007007	Niaa bui fii ari balia ma lii Simiaŋ doho niaa tuↄŋ. Niaa bui fii ari balia ma lii Liivai doho niaa tuↄŋ. Niaa bui fii ari balia ma lii Izakai doho niaa tuↄŋ.
66007008	Niaa bui fii ari balia ma lii Zɛbuluŋ doho niaa tuↄŋ. Niaa bui fii ari balia ma lii Josɛf doho niaa tuↄŋ. U magilɛ niaa bui fii ari balia ma Bɛnjamiŋ doho niaa tuↄŋ.
66007009	U ŋii hariŋ nɛ mi beŋ a na ni-daŋ-daŋ, nuu bi ba wuo diisɛ. Ba lii dunia sɛmɛ-na kala a lii tiŋtee-yiriba, ari ni-yiriba, ari ta-yiriba, aa bul yiikori-yiriba. Mi na di ba chiŋ kuori-kpasa-la ari Pie-bie-la sipaaŋ a laalɛ gɛri-pul-duduosuŋ, a kori abɛɛ pipaariŋ ba nisiŋ lɛ.
66007010	Ni-daŋ-la faasa ŋaa goŋ aa bul, La Tiina Wia si hↄŋ kuori-kpasa-la nyuŋ ari Pie-bie-la, ba nɛ kɛŋ doluŋ di ba wuo laala ta.
66007011	Ka Wia tiŋdaaraa kala china golli kuori-kpasa-la ari nihiasi-la ari kialiŋ banɛsɛ-la si weye. Ŋii nɛ Wia tiŋdaara-la tuu kpirimi kuori-kpasa-la sipaaŋ a chuↄlɛ Wia
66007012	a bul, Ami. La jaŋ chuↄlɛ la Tiina Wia a dɛnnu aa lↄllu, bɛɛ wiaa u nɛ kɛŋ doluŋ ari wu-jimiŋ a kaa mu wuu. Ami.
66007013	Ŋii nɛ nihiasi-la dↄŋↄ piɛsɛmi a bul, Kubɛɛba nɛ laalɛ gɛri-pul-duduosuŋ ŋii, nii nɛ ba lii?
66007014	Ŋii nɛ mi bula pu a bul, Ŋ nɛ jima, mi kuhiaŋ. Ŋii nɛ u bula pimi a bul, Niaa deeŋba nɛ Wia liisɛ hɛɛ-bal-la tuↄŋ. Ba chɛsɛ ba gɛnniŋ Pie-bie-la chaliŋ lɛ, ba lii a pullɛ.
66007015	Ŋii nɛ tii ba chiŋ Wia kuori-kpasa-la sipaaŋ a tima pupu wiihɛyɛ ari titaŋiŋ kala Wia-dia lɛ. Nii-la si hↄŋ kuori-kpasa-la lɛ nɛ jaŋ kiese tↄba lɛ.
66007016	Losuŋ bira bi jaŋ kɛŋba, lii-nyuasuŋ ma bi jaŋ kɛŋba, wii-pↄsuŋ bi jaŋ kpuba, wulimiŋ ma bi jaŋ kɛŋba.
66007017	Wii-kala bi jaŋ ŋaaba, bɛɛ wiaa Pie-bie-la si chiŋ Wia kuori-kpasa-la sipaaŋ nɛ jaŋ bibeŋ ba nyuŋ, ari pie-daara si yie beŋ u piesee nyuŋ ŋii. U nɛ jaŋ kɛŋba kaa mu lii-bulo leriŋ, lii-la síi pi niaa miisiŋ. Wia ma jaŋ fiisɛ ba sii-liiriŋ ta.
66008001	Ŋii nɛ Pie-bie-la suri kialiŋ ba si kaa magilɛ teŋ-la balipɛ-la ku-kaaniŋ. U si suro dɛrɛ, Wia-jaŋ kala ŋaa fuii a yi magina kubala.
66008002	Ŋii nɛ aŋ ka mi na Wia tiŋdaaraa balipɛ-la si yie chiŋ Wia sipaaŋ. Ba piba nyilliŋ balipɛ.
66008003	Wia tiŋdaara dↄŋↄ ma ku chiŋ koru-la sɛmɛ a kori sɛlimɛ gbaŋa-la ba si yie joŋ ku-suↄ-siŋ hɛ, a nyiga pi Wia. Ŋii nɛ ba pu ku-suↄ-zↄŋŋↄↄ yugɛ, duu kaa guoli Wia niaa Wii-chuↄluŋ lɛ a nyigɛ a pi Wia. U jaŋ nyigu sɛlimɛ koru-la nyuŋ, ku-la si chiŋ kuori-kpasa-la sipaaŋ.
66008004	Ŋii nɛ ku-suↄ-si-la nyuↄsuŋ ari Wia niaa Wii-chuↄluŋ lii Wia tiŋdaara-la nisiŋ lɛ a mu Wia teeŋ.
66008005	Ŋii nɛ Wia tiŋdaari-la joŋ sɛlimɛ gbaŋa-la a chaanɛ nyiniŋ koruŋ nyuŋ, a hɛ gbaŋa-la tuↄŋ, a joŋo yuo u ku tuu tiŋteeŋ. Ŋii nɛ duonuŋ kpikpia goŋ aŋ liligisɛ, ka tiŋteeŋ zizigili.
66008006	Ŋii nɛ Wia tiŋdaaraa balipɛ-la si kɛŋ nyilliŋ balipɛ-la ŋaa siri di ba ŋmuu.
66008007	Wia tiŋdaari-la buŋbuŋ kua ŋmuu u nyile. Ŋii nɛ duoŋ-tabiaa ari nyiniŋ guoli chaliŋ lɛ ku tuu tel tiŋteeŋ. Ba si tele ŋii, tiŋteeŋ ari tiisiŋ ari yaŋ sɛŋ-tori-la kubala dii nyiniŋ.
66008008	Ŋii nɛ Wia tiŋdaari-la liamiŋ tiina ma ŋmuu u nyile. U si ŋaa ŋii, ba joŋ kuŋ a nagɛ peel-baliŋ síi dii nyiniŋ a yuo ta u tuu mugi-baliŋ tuↄŋ.
66008009	U si ku tuu ŋii, mugi-baliŋ sɛŋ-tori-la kubala fiɛsɛ a nagɛ chaliŋ. Kialiŋ kala si kɛŋ miisiŋ a hɛ lii-la sɛŋ-tori-la kubala tuↄŋ suu. Liiŋ daborusu-la si hɛ lee-la ma chei.
66008010	Ŋii nɛ Wia tiŋdaari-tori-la ma ŋmuu u nyile. U si ŋmuu ŋii, chɛŋwul-bal kubala lii wia nyuŋ, a chaanɛ a nagɛ nyiŋ-daaŋ, a ku tuu tel fuonuŋ ari lii-b_ulluŋ sɛŋ-tori-la kubala lɛ.
66008011	Chɛŋwul-la yiriŋ nɛ ku-haaŋ. U si hɛyɛ ŋii, lii-la tuↄŋ u si tele ma hɛi. Lii-la si hɛyɛ ŋii, ni-daŋ-la si nyua lii-haa-la, ba suu.
66008012	Ŋii nɛ Wia tiŋdaari-nɛsɛ-la ma ŋmuu u nyile. U si ŋmuu ŋii, wii-pↄsuŋ sɛŋ-tori-la kubala cheye, chɛnɛ ma sɛŋ-tori-la kubala chei, chɛŋwulaa sɛŋ-tori-la kubala ma chei. Ba pulumuŋ kala lɛl leriŋ kala biri. Lee-la puluŋ tuo wiihɛyɛ ari titaŋiŋ kala.
66008013	Ŋii nɛ mi beŋ a na kachuuŋ duu f_il di-bolii wia nyuŋ lɛ aa ŋmoo niiŋ vil vil. U síi f_il ŋii, u yel a bul, Nialiŋ si hɛ tiŋteeŋ lɛ, ba jaŋ na hɛɛŋ. Bua-la lɛ Wia tiŋdaari-kaana-la batori si jaŋ ŋmuu ba nyilliŋ, nialiŋ jaŋ na hɛɛ-la.
66009001	Ŋii nɛ Wia tiŋdaari-nↄŋ-la ma ŋmuu u nyile. U si ŋmuu ŋii, mi na chɛŋwuluŋ duu lii wia nyuŋ a ku tuu tel tiŋteeŋ. Ba joŋ buↄtuo-luŋuŋ boribiiŋ pu.
66009002	Ŋii nɛ u suri buↄtuo-luŋii-la boro. U si suro dɛrɛ, nyuↄsuŋ lii buↄtuo-luŋii-la tuↄŋ a nagɛ nyiŋ-baliŋ nyuↄsuŋ, a tↄ pulumuŋ ari wii-pↄsuŋ kala ba biri.
66009003	Ŋii nɛ hↄbↄsuŋ to nyuↄsu-la tuↄŋ ku lii a tuu tiŋteeŋ. Wia piba doluŋ dunia lɛ ba wuo leŋ niaa na hɛɛŋ, a nagɛ nuↄmaa si yie diŋ niaa ba nina hɛɛŋ ŋii.
66009004	Wia biba woŋbiiŋ pa di ba dii yaŋ koo tiisiŋ koo kialiŋ si nyu tiŋteeŋ lɛ. Ama u piba woŋbiiŋ di ba dↄgisɛ nii-la kala Wia magiliŋ si tuo u tile lɛ.
66009005	Wia bi hↄbↄsu-la woŋbiiŋ pa di ba kpu niaa deeŋba, ama di ba dↄgisɛba chɛŋsiŋ banↄŋ. Ŋii nɛ u dↄgisɛba a nagɛ nuↄmuŋ si yie diŋ niaa u wiwii ŋii.
66009006	Bua-la lɛ niaa jaŋ chichɛ di ba suu, ama ba bi wuo suu.
66009007	Hↄbↄsu-la fa nagɛ janiŋ nɛ ba si kpiɛra di ba kaa mu laaliŋ. Ba chu kiaa si nagɛ sɛlimɛ nyuŋ-chuuluŋ nɛ. Ba siaa ma nagɛ nuhuobiinee siaa.
66009008	Ba kɛŋ nyu-punaa ma nɛ. Ba duomo a nagɛ haala nyu-punaa. Ba nyilaa ma nagɛ naachigee nyilaa nɛ.
66009009	Ba yaraa horuŋ nagɛ hↄↄŋ ba si yie joŋo tↄ bↄyɛ a kaa yuo laaliŋ. Ba kiŋkɛsiŋ ma ŋiŋaa goŋ, ari janiŋ si yuga aa lɛrɛ torukoba a fá mumu laaliŋ.
66009010	Ba bubuↄ-dosuŋ nagɛ nuↄmuŋ fila. Dol-la kala ba fa si kɛnɛ di ba kaa dↄgisɛ niaa chɛŋsiŋ banↄŋ-la kala fa hɛ ba bubuↄ-dosu-la lɛ nɛ.
66009011	Wia tiŋdaari-la fa si kori buↄtuo-luŋii-la boribiiŋ nɛ fa ŋaa ba kuoro. J_uu tiŋŋaa yiikoro lɛ baa yiru Abadↄŋ nɛ. Giriik tiŋŋaa ma yiikoro lɛ baa yiru Apↄliyↄŋ nɛ.
66009012	Buŋbuŋ hɛɛ-la ba si jaŋ na nɛ ŋii. Ama kiaa balia nɛ ha ka.
66009013	Ŋii nɛ Wia tiŋdaari-du-la ŋmuu u nyile. U si ŋmuu ŋii, mi nii nuu yiikoro duu lii koru-la si chiŋ Wia sipaaŋ sɛmɛ.
66009014	Ŋii nɛ yiikori-la bula pi Wia tiŋdaari-du-la si kori nyile-la a bul, Leŋ di ba puri Wia tiŋdaaraa banɛsɛ-la ba si vↄbↄ Yufiretis fuo-la lɛ a ta. Wia fa vↄbↄ a bil a gbɛrɛ tapulii-la ari chɛnɛ-la ari jina-la u fa síi chɛ u kpu dunia niaa.
66009015	Ŋii nɛ ba puriba ta di ba kpu dunia niaa sɛsi-la batori dↄŋↄ.
66009016	Ŋii nɛ ba dagɛmi nialiŋ si jil janiŋ niiŋ pimi. Ba fa yi bui bui buiba zↄ-balia. Ba kala fa jil janiŋ nɛ a ŋaa siri di baa mu yuo laaliŋ.
66009017	Mi si naba ari duosoo tuↄŋ, ŋla nɛ ba nagɛ: Nialiŋ si jil jani-la laalɛ hↄↄ-horuŋ ba si yie joŋo tↄ bↄisiŋ a kaa yuo laaliŋ nɛ. Kialiŋ dↄŋsuŋ nagɛ diiwoliŋbine yaraa, dↄŋsuŋ fiɛsɛ a nagɛ nyiniŋ, dↄŋsuŋ ma nagɛ jiribiiŋ. Jani-la nyusuŋ nagɛ naachigee nyusuŋ nɛ. Ŋii nɛ nyiniŋ ari nyuↄsuŋ ari jiribiiŋ lilii ba niiriŋ lɛ.
66009018	Kiaa deeŋba batori nɛ Wia leŋ di ba ku kpu dunia niaa tuↄŋ sɛsi-la batori dↄŋↄ. Nyiniŋ ari nyuↄsuŋ ari jiribiiŋ nɛ ŋii.
66009019	Jani-la doluŋ kala fa hɛ ba niiriŋ ari ba bubuↄ-dosuŋ lɛ nɛ. Ba bubuↄ-dosu-la nagɛ diŋŋaa nɛ a kɛŋ nyusuŋ. Kiaa deeŋba nɛ ba kaa pirɛ niaa.
66009020	Dunia ni-kaana-la nyanyal-bↄŋŋↄↄ deeŋba si bi kpua, ba ma ha bi birima lii ba haachɛ wu-ŋaalaa lɛ. Ba haa to Sitaani nɛ a kpikpaarɛ vuiaa. Sɛlimɛ ari hↄↄŋ ari kↄliiŋ nɛ ba kaa mɛ vuia-la dↄŋsuŋ, dↄŋsuŋ ma ŋaa tabiaa, dↄŋsuŋ ma ŋaa tiisiŋ nɛ. Vuia-la bi wuo na, ba bi wiaa ma nii, ba bira bi wuo vivɛŋ maa.
66009021	Niaa deeŋba faa kpu niaa nɛ. Ba faa ŋaa hil wiaa, aa ŋaa wu-liiliŋ, aŋ gigaa maa, aŋ bi sɛi di ba birima lii wu-bↄŋŋↄↄ deeŋba lɛ.
66010001	Ŋii nɛ ka mi bira na Wia tiŋdaari-duo kubala duu lii Wia-jaŋ a ku tuu. Duoŋbiliŋbaanaa tↄu kala, ka duoŋsia vↄↄ u nyuŋ lɛ. U siaa tutul a nagɛ wii-pↄsuŋ. U naasiŋ ma nagɛ tii-balaa síi dii nyiniŋ.
66010002	Ka u kori teŋ-chuoli-bie u nisiŋ lɛ. Ba kaa polli. Ŋii nɛ u joŋ u na-diiŋ naaŋ a daŋ mugi-baliŋ nyuŋ, a joŋ u na-gua naaŋ maa a bil tiŋteeŋ.
66010003	Ŋii nɛ u faasa kpia goŋ bogi bogi a nagɛ naachigiŋ síi ŋaa goŋ ŋii. U si kpia goŋ ŋii, duonuŋ kpia. Duonuŋ si kpia ŋii, ba fa ŋaa kiaa balipɛ a kpikpia goŋ.
66010004	Bua-la lɛ duonuŋ si kpia, mi faa chɛ di mi ŋmuŋsɛ wialiŋ bil. Ŋii nɛ nuu yiikoro lii wia nyuŋ a bula pimi a bul, Leŋ di wialiŋ duonuŋ si kpia bul, di ba hɛ ŋ tuↄŋ. Sí ŋmuŋsa bil.
66010005	Ŋii nɛ ka mi na Wia tiŋdaari-la, nii-la naaŋ dↄŋↄ si chiŋ mugi-baliŋ nyuŋ, ka dↄŋↄ ma chiŋ tiŋtee-hiliŋ, duu kɛŋ u na-diiŋ nisiŋ kaa yia wia nyuŋ.
66010006	Ŋii nɛ u ŋmiɛsɛ Wia, u-na nii-la si hɛ dimɛ a kaa mu wuu, nii-la si ta wia nyuŋ ari kialiŋ kala si hɛ wia nyuŋ, ari tiŋteeŋ ari kialiŋ kala si hɛ dimɛ, ari mugi-baliŋ, ari kialiŋ kala si hɛ u tuↄŋ. U ŋmiɛsa a bul, Bua-la lɛ la síi jegilu, u yie nɛ.
66010007	Ama tapulii-la Wia tiŋdaari-pɛ-la si jaŋ ku ŋmuu u nyile, Wia wu-faalia-la u fa si dagɛ u tiŋtinnaa, nialiŋ síi bul wiaa, Wia Diŋ-zↄŋ-la doluŋ lɛ, ba kala jaŋ ŋaa.
66010008	Ŋii nɛ mi bira nii yiikori-la titia si lii wia nyuŋ a bul wiaa pimi. U si, Mu a laa teŋ-bie-la ba si suro, Wia tiŋdaari-la nisiŋ lɛ, nii-la naaŋ dↄŋↄ si chiŋ mugi-baliŋ nyuŋ, ka dↄŋↄ ma chiŋ tiŋteeŋ lɛ.
66010009	Ŋii nɛ mi mu Wia tiŋdaari-la teeŋ a sulu duu joŋ teŋ-bie-la pimi. Ŋii nɛ u joŋ teŋ-bie-la pimi aŋ bula pimi di mi joŋo chaŋ, di u jaŋ siŋ mi niiŋ lɛ a nagɛ tuuŋ, ama mi luoruŋ lɛ u jaŋ hɛi.
66010010	Ŋii nɛ mi laa teŋ-bie-la Wia tiŋdaari-la nisiŋ lɛ a joŋo chaŋ. U sima a nagɛ tuuŋ nɛ mi niiŋ lɛ, ama u si tuu mi luoruŋ, mi luoruŋ kala hɛyɛ nɛ.
66010011	Ŋii nɛ ba bula pimi a bul, Ŋ jaŋ bira bul wiaa, Wia Diŋ-zↄŋ-la doluŋ lɛ a tigɛ ta-yiriba lɛ, ari tiŋtee-yiriba, ari nialiŋ síi bul yiikori-yiriba, ari kuori-yiriba yugɛ ma lɛ.
66011001	Ŋii nɛ ba joŋ daa-magisiŋ a nagɛ daaŋtiga a pimi, aŋ bula pimi di mi sii a magisɛ Wia-dia ari koru-la si hɛ u tuↄŋ, aŋ diisɛ nialiŋ kala síi chuↄlɛ Wia dimɛ,
66011002	ama di mi sí Wia-dia-la kaala-na magisu, bɛɛ wiaa ba joŋ lee-la pi nialiŋ si bi J_uu tiŋŋaa ŋaa, di ba ŋmoo u jebii-la lo, a nuↄsɛ Wia lee-la chɛŋsiŋ mahiŋ balia ari balia.
66011003	Ŋii nɛ ka Wia si u jaŋ pi u siada tiŋŋaa balia-la doluŋ di ba wuo bul wiaa u Diŋ-zↄŋ-la doluŋ lɛ, tapulaa bui ari zↄ-balia ari mahiŋ batori, aŋ baagɛ tuↄ-cheri gɛri-bↄsunuŋ.
66011004	Niaa deeŋba balia nagɛ tia-la ba síi yirɛ Oliv nɛ. Ba nɛ bira nagɛ korunuŋ ba si yie joŋ chaanaa a didaŋ balia-la si chiŋ la Tiina Wia sipaaŋ, nii-la si tii tiŋteeŋ.
66011005	Nyiniŋ jaŋ lii ba niiŋ a dii nuu-kala síi chɛ duu dↄgisɛba. Di nuu-kala níi chɛ duu walimɛba, nyiniŋ jaŋ diiu.
66011006	Wia piba doluŋ di ba wuo kiri duonuŋ, duu sí nii tapulia-la ba síi chɛ di ba bul wiaa, Wia Diŋ-zↄŋ-la doluŋ lɛ. Wia bira piba doluŋ di ba wuo ŋaa di liiŋ kala birimɛ chaliŋ. Ba jaŋ wuo leŋ di nyanyalaa juu dunia niaa lɛ, magɛ ŋii kala lɛ ba si cho.
66011007	Di ba nɛ dii Wia daŋsia dɛrɛ, baga kuŋ jaŋ lii buↄtuo-luŋii-la tuↄŋ ku lii. Ku-la jaŋ yuo kpuba.
66011008	Ba ku-suunuŋ jaŋ piŋ ta-bal-la woŋbiiŋ lɛ. Ta-bal-la bↄmↄ nagɛ Sↄdↄm koo Ijipiti tiŋteeŋ nɛ. Ta-bal-la lɛ nɛ ba kpaasɛ la Tiina daa-gɛsɛɛ nyuŋ.
66011009	Ni-yiriba a lii ta-yiriba, ari nialiŋ síi bul yiikori-yiriba a lii tiŋtee-yiriba kala jaŋ beŋ ba ku-suunuŋ tapulaa batori ari lebi. Ba bi jaŋ sɛi di ba paaba hugi.
66011010	Dunia niaa, tuↄŋ jaŋ tↄrɛ ari ba si kpu niaa balia-la. Ba jaŋ gbigbieli a sisieri dↄŋↄ lɛ a didii zile dↄŋↄ lɛ, bɛɛ wiaa wialiŋ niaa deeŋba balia fa síi bul, Wia Diŋ-zↄŋ-la doluŋ lɛ, ba fa kɛŋ dunia niaa baŋŋa lɛ nɛ.
66011011	Ama tapulaa batori ari lebi chɛɛŋ Wia pi niaa deeŋba balia miisiŋ, ba sii chiŋ ba naasiŋ lɛ. Nialiŋ kala si naba, fawulluŋ kɛŋba woruŋ.
66011012	Ŋii nɛ ba nii nuu yiikoro duu lii Wia-jaŋ a bula pi niaa balia-la a bul, Má ku jil daha. U si bul ŋii dɛrɛ, ba juu duoŋbiliŋbaaniŋ tuↄŋ a jil Wia-jaŋ. Ba diŋdↄŋŋↄↄ bibeŋba, ka ba jijil.
66011013	Bua-la titia lɛ tiŋteeŋ faasa zigili. Taŋ-la sɛmɛ dↄŋↄ kala tel, ba niaa bui balipɛ suu. Leree fii fii sɛsi-la kubala nɛ ŋii. Fawulluŋ kɛŋ ni-kaanaa, ba dɛnnɛ Wia, nii-la si hɛ Wia-jaŋ lɛ.
66011014	Hɛɛ-lia-la didɛriŋ nɛ ŋii, ama torimuŋ jaŋ kↄ lɛɛlɛ.
66011015	Ŋii nɛ Wia tiŋdaari-pɛ-la ŋmuu u nyile. U si ŋmuu ŋii, mi nii yiikori-balaa di baa bul wiaa, Wia-jaŋ lɛ. Ba si, Dunia kuorii-la lɛɛlɛ ŋaa la Tiina Wia ari Kirisito kuorii-la nɛ. La Tiina Wia jaŋ dii kuoruŋ a kaa mu wuu.
66011016	Ŋii nɛ nihiasiŋ mara ari banɛsɛ-la si hↄŋ ba kuori-kpasinniŋ nyuŋ Wia sipaaŋ, ba kala tuu kpirimi a chuↄlɛ Wia a bul,
66011017	Laa lↄlluŋ la Tiina Wia, Wii-jaribakↄ, nii-la fa si hɛ dimɛ faafaa ari nii-la ha si hɛ dimɛ. Lɛɛlɛ-na ŋ joŋ ŋ dol-bal-la, a suomi a bibeŋ dunia nɛ.
66011018	Dunia niaa fa hoso nɛ ŋ nyuŋ. Ama bua-la ŋ baaniŋ si jaŋ sii ba nyuŋ yie nɛ, ka bua-la titia ŋ si jaŋ dii nialiŋ si suba sariya ma yie nɛ, bua-la lɛ ŋ si jaŋ joŋ time a t_iŋ ŋ tiŋtinnaa ma yie nɛ. Nialiŋ síi bul wiaa, ŋ Diŋ-zↄŋ-la doluŋ lɛ, ari ŋ niaa kala, nialiŋ síi fá ŋ yiriŋ, nihiasiŋ ari haŋbiisiŋ kala, ŋ jaŋ time piba. Lɛɛlɛ ŋ jaŋ dↄgisɛ nialiŋ si chei dunia, di ba mu suu.
66011019	Ŋii nɛ ba kɛŋ Wia-dia-la si hɛ Wia-jaŋ, boro kaa suri a na dagá kubala u tuↄŋ. Wialiŋ Moosis fa si ŋmuŋsa bil di Iziral tiŋŋaa tuto, ba hɛ daga deeŋ tuↄŋ nɛ. Ŋii nɛ duonuŋ liligisɛ leriŋ kala, ba ninii yiikorusuŋ, ka duonuŋ kpikpia ŋmana ŋmana. Tiŋteeŋ zigili, ka duoŋ-tabiaa faasa tuu titel.
66012001	Ŋii nɛ ku-kpuŋkpere kubala ku lii wia nyuŋ. Ku-kpuŋkpere-la nagɛ haal nɛ a joŋ wii-pↄsuŋ a laalɛ, ari niaa síi laalɛ gɛnniŋ ŋii. Ka chɛnɛ ma hɛ u naasiŋ bubuↄŋ, aŋ ka u chu kuori-nyuŋ-chuulo. Nyuŋ-chuulo-la, chɛŋwulaa fii ari balia nɛ ba kaa ŋaa.
66012002	Haal-la fa kɛŋ luoruŋ nɛ. U luoruŋ wiwii, u faasa yiyel a wiwalimɛ duu lul.
66012003	Ŋii nɛ ku-kpuŋkpere dↄŋↄ ma ku lii wia nyuŋ. Ku-kpuŋkpere deeŋ fa nagɛ dimiŋ si yuga kieli nɛ a kala fiɛsɛ ari chaliŋ. Diŋ-la fa kɛŋ nyusuŋ balipɛ nɛ ari nyilliŋ fii, a chu nyuŋ-chuuluŋ balipɛ.
66012004	U bubuↄ-doho yigi chɛŋwulaa sɛsi-la batori dↄŋↄ lo ba ku tuu tel tiŋteeŋ. Aŋ ka diŋ-la mu chiŋ haal-la fa síi walimɛ duu lul sipaaŋ a gbɛrɛ, di haal-la nɛ lula, duu joŋ bile liŋ.
66012005	Ŋii nɛ haal-la lul haŋbolibie, nii-la si jaŋ beŋ dunia niaa kala ari kpaasa. Ŋii nɛ Wia joŋ bile kaa mu u teeŋ a leŋ u hↄŋ u kuori-kpasa nyuŋ,
66012006	aŋ ka haal-la fá juu giriŋ, lee-la Wia si wasa bilu lɛ. U si hɛ dimɛ ŋii, Wia pu kudiilee tapulaa bui ari zↄ-balia ari mahiŋ batori.
66012007	Bua deeŋ lɛ laaliŋ sii Wia-jaŋ lɛ. Wia tiŋdaari-hiaŋ baa yirɛ Maakil ari tiŋdaaraa dↄŋsuŋ suomi a yuyuo diŋ-la. Ŋii nɛ diŋ-la ari u haritooroo maa yuo.
66012008	Ama Maakil niaa yuo dii diŋ-la ari u haritooroo. Ŋii nɛ diŋ-la ari u haritooroo bira bi di-hↄnuŋ kala kɛnɛ Wia-jaŋ lɛ.
66012009	Ŋii nɛ ba joŋ diŋ-la ari u haritooroo a yuo ta ba lii Wia-jaŋ a ku tuu tiŋteeŋ. U nɛ baa yirɛ Sitaani, nii-la síi nyisɛ dunia niaa kala. Diŋ-la fa hɛ dimɛ faafaa kala nɛ a lii dunia di-suomuŋ.
66012010	Ŋii nɛ ka mi nii yiikori-bal kubala a lii Wia-jaŋ a bul, Bua-la Wia si jaŋ laa niaa ta yie nɛ. Bua deeŋ lɛ nɛ Wia laa u doluŋ ari u kuoruŋ. Kirisito, nii-la Wia si liisa, ma laa u doluŋ nɛ, bɛɛ wiaa nii-la si joŋ cheeriŋ pi la naaŋbiiriŋ, ba joŋu yuo ta nɛ. U fa joŋ cheeriŋ piba Wia sipaaŋ wiihɛyɛ ari titaŋiŋ kala.
66012011	Ba yuo dii Sitaani a tiŋ Pie-bie-la chaliŋ wiaa, ari Wia niiŋ wialiŋ ba fa si bula pipi niaa. Ba fa ŋaa siri di ba kpuba a tiŋ Wia wialiŋ lɛ nɛ.
66012012	Ma nialiŋ si hɛ Wia-jaŋ, má leŋ di ma tuↄŋ tↄrɛ. Ama ma nialiŋ si hɛ tiŋteeŋ lɛ ari nialiŋ si hɛ mugi-baliŋ lɛ, ma jaŋ na hɛɛŋ. Sitaani ku tuu ma teeŋ nɛ a faasa kɛŋ baaniŋ, bɛɛ wiaa u jima ari u bira bi dieni, ka di ba laa u doluŋ.
66012013	Diŋ-la si na di ba joŋu yuo ta, u ku tuu tiŋteeŋ, ŋii nɛ u kire to haal-la si lul haŋbolibie-la hariŋ.
66012014	Ŋii nɛ Wia joŋ kachuuŋ kiŋkɛsiŋ pi haal-la, duu wuo f_il a juu giriŋ tuↄŋ a kagɛ diŋ-la lɛ. Ŋii nɛ u mu lee-la Wia si wasa bilu lɛ. Dimɛ nɛ, u joŋ kudiilee pu jisiŋ batori ari lebi.
66012015	Ŋii nɛ liiŋ lii diŋ-la niiŋ lɛ a nagɛ fuoŋ, a kire to haal-la hariŋ duu pɛllɛ joŋu.
66012016	Ama tiŋtee-hiliŋ ku pɛ haal-la lɛ a joŋ fuo-la si lii diŋ-la niiŋ lɛ kala a nyua.
66012017	Ŋii nɛ diŋ-la na baaniŋ haal-la nyuŋ a mu duu kɛŋ haal-la biiriŋ dↄŋsuŋ a yuo laaliŋ. Haal-la biiriŋ nɛ ŋaa nialiŋ si nii Wia niiŋ wiaa a tutoba, a didii Yesu daŋsia, a bul u wiaa a pipi niaa. Ŋii nɛ diŋ-la mu chiŋ mugi-baliŋ niiŋ.
66013001	Ŋii nɛ mi na baga kua dↄŋↄ duu lii mugi-baliŋ tuↄŋ a ku lii. U fa kɛŋ nyusuŋ balipɛ nɛ, u nyilliŋ ma fa ŋaa fii. U fa chu kuori-nyuŋ-chuuluŋ fii u nyilliŋ fii-la lɛ. Yiri-la u fa si kɛnɛ u nyusu-la lɛ faa tuusɛ Wia joŋŋoo nɛ.
66013002	Baga ku-la mi si na fa nagɛ kpeye nɛ, aŋ ka u naasiŋ nagɛ lugumuŋ kiaa, u niiŋ ma nagɛ naachigiŋ kua. Ŋii nɛ ku-la si nagɛ diŋ-la joŋ u doluŋ kala ari u kuori-kpasa-la a pi baga ku-la.
66013003	Baga ku-la nyusuŋ balipɛ-la dↄŋↄ fa kɛŋ naawiil-bal nɛ si maga duu suu, ka u bi suba. Ba si na naawiil-la duu fiɛla, u ŋaa dunia niaa kala wu-kpuŋkpere. Ŋii nɛ ba sii to u hariŋ.
66013004	Ŋii nɛ niaa tuu kpirimi diŋ-la sipaaŋ a chuↄlu, bɛɛ wiaa u fa joŋ u doluŋ a pi baga ku-la nɛ. Niaa bira chuↄlɛ baga ku-la. Ŋla nɛ ba piɛsɛ dↄŋↄ a mu tigɛ u lɛ, Kubɛɛ nɛ kɛŋ doluŋ a nagɛ ŋla? Kubɛɛ nɛ jaŋ wuo kɛnu yuo yuosuŋ?
66013005	Ŋii nɛ ba pi baga ku-la woŋbiiŋ u bul babii-bal wiaa a tutuusɛ Wia joŋŋoo. Ŋii nɛ ba leŋu u dii doluŋ chɛŋsiŋ mahiŋ balia ari balia.
66013006	U yie tutuusɛ Wia ari u jaŋ-niaa joŋŋoo.
66013007	Ŋii nɛ ba puu woŋbiiŋ ma u kɛŋ Wia niaa a yuo laaliŋ, a yuo diiba. Ba fa puu doluŋ u wuo ni-yiriba a lii ta-yiriba kala, ari nialiŋ síi bul yiikori-yiriba a lii tiŋtee-yiriba kala.
66013008	Nii-la kala si tuo miisiŋ teŋ-la lɛ a lii dunia di-suomuŋ, u ma jaŋ tuu kpirimi u sipaaŋ a chuↄlu. Pie-bie-la ba si kpua nɛ tii teŋ-la.
66013009	Digilaa tiŋŋaa, má wuoli ma digilaa a jegile nii wiiŋ deeŋ.
66013010	Di ba nɛ yuo laaliŋ dii nuu a kɛnu kaa mu yosuŋ leriŋ, u maga duu mu ŋaa yoŋ nɛ. Di ba nɛ joŋ tokobii a kpu nuu, ba jaŋ sɛnɛ joŋ tokobii a kpu tiina maa. Nialiŋ si laa Wia wiaa dii maga di ba nyalimɛ nɛ a chiŋ wialiŋ ba si laa dii lɛ.
66013011	Ŋii nɛ mi bira na baga kua dↄŋↄ duu lii tiŋteeŋ a kuu lii. U fa nagɛ piese nɛ aŋ kɛŋ nyilliŋ balia. Uu bul wiaa a nagɛ ku-la si nagɛ diŋ-la nɛ.
66013012	U ma kɛŋ dol-la buŋbuŋ baga ku-la si kɛnɛ nɛ a wuo didii doluŋ u sipaaŋ. U leŋ dunia niaa kala tuu kpirimi a chuↄlɛ buŋbuŋ baga ku-la, ku-la fa si kɛŋ naawiil-bal-la, ka u fiɛlɛ.
66013013	U ŋaa wu-magilaa a yugɛ. U paala leŋ nyiniŋ lii wia nyuŋ ku tuu tiŋteeŋ, nuu-kala na.
66013014	A tiŋ wu-magila-la ba si leŋe u ŋaa buŋbuŋ baga ku-la sipaaŋ, baga ku-la dↄŋↄ nyisɛ dunia niaa a hɛ, di ba joŋ kiaa mɛ, kuŋ si nagɛ buŋbuŋ baga ku-la, ku-la ba si kɛŋ tokobiiŋ keri, ka u wei.
66013015	Ŋii nɛ ba wuo leŋ baga ku-lia-la pi ku-la ba si mɛ wiese duu wuo wiaa bubul. Ŋii nɛ u wuo leŋ ba kpu nialiŋ si bi baga ku-la ba si mɛ ka chuↄlɛ,
66013016	a bira leŋ ba magilɛ nuu-kala, nihiasiŋ ari haŋbiisiŋ, kuoroo ari summoo, nii-la kala si tii u titia ari nii-la kala si ŋaa yoŋ. Ba magilɛ ba na-diiŋ nisaa lɛ koo ba tilliŋ lɛ.
66013017	Nuu-kala bi kuŋ wuo yↄↄ a bi kuŋ-kala ma wuo yallɛ, see di ba joŋ baga ku-la magiliŋ, koo u yiriŋ, koo u yiri-la si magɛ ŋii a hɛ u tiina lɛ.
66013018	Nuu-kala bi jaŋ wuo jiŋ wiiŋ deeŋ bubuↄŋ, see duu kɛŋ wu-jimiŋ. Má leŋ di nii-la si kɛŋ wu-jimiŋ liisi a mu yi baga kuŋ niiŋ si magɛ ŋii. Di ŋ diisɛba, u nagɛ nuhuobiine kialiŋ nɛ. U kiaa niiŋ ŋaa zↄ-balidu ari mahiŋ batori ari balidu nɛ.
66014001	Ŋii nɛ mi beŋ a na Pie-bie-la duu chiŋ peel kubala nyuŋ. Peel-la yiriŋ nɛ Zaayↄŋ. Ba di niaa buiba zↄlↄ ari mahiŋ balia ari banɛsɛ nɛ fa chiŋ peel-la nyuŋ. Ba ŋmuŋsɛ Pie-bie-la yiriŋ ari u Nyimma yiriŋ nɛ a hɛ niaa deeŋba tilliŋ lɛ.
66014002	Ŋii nɛ ka mi nii nuu yiikoro duu lii Wia-jaŋ. Yiikori-la fa nagɛ fuonuŋ síi pɛllu nɛ gbul gbul, koo duonuŋ síi kpia. Yiikori-la mi si nia ma fa naga ari niaa síi d_u cheŋ nɛ.
66014003	Niaa deeŋba chiŋ kuori-kpasa-la ari nihiasi-la, ari kialiŋ banɛsɛ-la si weye sipaaŋ nɛ aa yii yiili-falii kubala. Nuu-kala bi yiil-la wuo gunnɛ, see nialiŋ bui buiba zↄlↄ ari mahiŋ balia ari banɛsɛ-la duŋduŋa. Niaa deeŋba nɛ Wia tuↄsɛ dunia lɛ a laaba ta.
66014004	Ba nɛ bi ha-chↄrumuŋ hariŋ to, aŋ bi disinniŋ ma kɛnɛ. Ba níi to Pie-bie-la hariŋ lee-na kala u síi mu. Ba nɛ Wia laa sipaaŋ liisɛ nuhuobiinee tuↄŋ, di ba ŋaa Wia ari Pie-bie-la tuↄ-pul tiŋŋaa
66014005	a bi wiaa ka nyia.
66014006	Ŋii nɛ mi bira na Wia tiŋdaara dↄŋↄ duu f_il wia nyuŋ di-bolii. U fa kori Wia Wu-zↄmↄ-la nɛ, Wu-zↄmↄ-la si jaŋ hɛ dimɛ a kaa mu wuu. U kaa mu bula pi nuu-kala si hɛ dunia lɛ tiŋtee kala lɛ, ari taŋ kala lɛ, ari nialiŋ síi bul yiikori-yiriba kala, ari ni-yiriba kala lɛ.
66014007	Ŋii nɛ Wia tiŋdaari-la bul ari yiikori-baliŋ a bul, Má fá Wia a dɛnnɛ u yiri-baliŋ, bɛɛ wiaa bua-la u si jaŋ dii dunia niaa sariya yie nɛ. Má dɛnnu, u nɛ ta wia nyuŋ ari tiŋteeŋ ari mugi-baliŋ ari lii-bulluŋ kala.
66014008	Ka Wia tiŋdaari-lia-la ma tuto a bul, Babilↄŋ tele, Babilↄŋ tele, ta-bal-la ba síi yirɛ Babilↄŋ, u tele. U nɛ joŋ u wu-bↄŋŋↄↄ a dagɛ tiŋtee kala ba ŋiŋaa wu-bↄŋŋↄↄ. Wu-bↄmↄ-la nagɛ siniŋ si kɛŋ huoŋ nɛ.
66014009	Ŋii nɛ Wia tiŋdaari-tori-la ma tuto ba hariŋ, a ma bul wiaa ari yiikori-baliŋ. U si, Di nuu-kala nɛ chuↄlɛ baga ku-la ari u nagisi-la ba si mɛ bil, a laa magil-la u tile lɛ koo u nisaa lɛ,
66014010	Wia jaŋ na baaniŋ kiŋkɛŋ u tiina nyuŋ. Wia baaniŋ nagɛ siŋ-la si kɛŋ huoŋ nɛ. Di niaa nɛ nyua, ba yie susuu nɛ. Ba jaŋ joŋ nyiniŋ ari jiribiiŋ a dↄgisɛ tiina. Ba jaŋ ŋaa ŋii Wia tiŋdaara-la si bi disinniŋ kɛnɛ ari Pie-bie-la sipaaŋ.
66014011	Nyiniŋ ari jiribiiŋ jaŋ diiba deeŋ deeŋ, nyiŋ-la bi jaŋ kↄ duu disa. Niaa deeŋba bi jaŋ kↄ di ba na wiese wiihɛyɛ ari titaŋiŋ kala. Niaa deeŋba si chuↄlɛ baga ku-la ari u nagisi-la ba si mɛ bil a laa u yiriŋ magil-la, ba bi jaŋ na wiese.
66014012	Bua deeŋ lɛ nɛ Wia nialiŋ síi to Wia niiŋ a laa Yesu Kirisito wiaa dii, u maga di ba nyalimɛ nɛ.
66014013	Ka mi nii yiikoro kubala duu lii Wia-jaŋ aa bul, Ŋmuŋsɛ wiiŋ deeŋ: Nialiŋ si laa la Tiina Yesu wiaa dii aŋ suu, Wia jaŋ pɛba lɛ. Ŋii nɛ Wia Diŋ-zↄŋ-la ma bul, Wia sɛnɛ jaŋ pɛ niaa deeŋba lɛ di ba wuo na wiese woruŋ. Ba bira bi jaŋ tiŋ, bɛɛ wiaa tiŋtimii-la ba si tima ka to ba hariŋ nɛ.
66014014	Ŋii nɛ mi bira beŋ a na duoŋbiliŋbaaŋ-pula, di nuu nagɛ nuhuobiine bie a hↄŋ duoŋbiliŋbaaŋ-la nyuŋ. U tiina chu sɛlimɛ kuori-nyuŋ-chuulo nɛ aŋ kori siikↄrↄ si kɛŋ niiŋ woruŋ.
66014015	Ŋii nɛ Wia tiŋdaari-la dↄŋↄ ma lii Wia-dia tuↄŋ ku lii, a faasa yirɛ ari yiikori-baliŋ nii-la si hↄŋ duoŋbiliŋbaaŋ-la nyuŋ a bul, Kɛŋ ŋ siikↄrↄ-la a kaa kuŋ kiaa. Bua-la si maga di la kuŋ kiaa yie nɛ. Kialiŋ kala si hɛ dunia lɛ si maga di ba kuŋ, ba kala bia nɛ.
66014016	Ŋii nɛ nii-la si hↄŋ duoŋbiliŋbaaŋ-la nyuŋ kɛŋ u siikↄrↄ-la viisi tiŋteeŋ a kuŋ tiŋteeŋ kuŋ-kala.
66014017	Ŋii nɛ Wia tiŋdaara dↄŋↄ ma lii Wia-dia si hɛ Wia-jaŋ a ku lii, a ma kori siikↄrↄ. Siikↄrↄ-la ma kɛŋ niiŋ nɛ woruŋ.
66014018	Ŋii nɛ Wia tiŋdaara dↄŋↄ ma lii Wia-dia koru-la sɛmɛ a ku lii. U nɛ ŋaa Wia tiŋdaari-la si kɛŋ nyiniŋ doluŋ. Ŋii nɛ u yirɛ nii-la si kori siikↄrↄ-la a bul ari yiikori-baliŋ, Kɛŋ ŋ siikↄrↄ-la a kaa keri tia-la ba síi yirɛ vaiŋ-la jagisiŋ, bɛɛ wiaa u nɛnɛ-la bia nɛ.
66014019	Ŋii nɛ Wia tiŋdaari-la kɛŋ u siikↄrↄ-la kaa viisi tiŋteeŋ a keri vaiŋ jagisi-la kala. Ŋii nɛ ba paa ba kala kaa mu hɛ bua-la ba si luo, aa chagɛ tii-nɛnɛ-la liiŋ ba si kaa ŋaa siniŋ. Ta-bal-la jeeŋ hariŋ nɛ ba chagɛ tii-nɛnɛ-la. Ba si chagɛba, lii-la kala lii a birimɛ chaliŋ, a tuu pipɛllɛ tiŋteeŋ a nagɛ fuoŋ. Namaga deeŋ dagɛ ŋii Wia si na baaniŋ tiŋteeŋ niaa nyuŋ. Ŋii nɛ chal-la pɛllɛ a magɛ meel-daasiŋ zↄ-balia, aŋ pɛ jila yi a magɛ nuhuobiine bↄyɛ.
66015001	Ŋii nɛ mi bira na ku-kpuŋkpere dↄŋↄ wia nyuŋ. U kɛŋmi fawulluŋ. Mi na Wia tiŋdaaraa balipɛ di ba kori nyanyal-bↄŋ-yiriba balipɛ. Di ba nɛ yuoba hɛ tiŋteeŋ lɛ dɛrɛ, Wia baaniŋ jaŋ fiɛlɛ.
66015002	Ŋii nɛ mi na kuŋ, u yuga a nagɛ mugi-baliŋ síi tul ŋii pal pal a chuchol nyiniŋ. Ka nialiŋ si yuo dii baga ku-la ari u nagisi-la ba si mɛ bil, ari u yiriŋ magiliŋ, mi naba di ba chiŋ mugi-bal-la síi tul pal pal sɛmɛ a kori chenniŋ Wia si joŋo piba.
66015003	Ŋii nɛ ba yiyii yiilaa. Yiil-la dↄŋↄ, Moosis Wia tiŋtinni-la nɛ laa sipaaŋ yii, ka yiil-la dↄŋↄ ba yiyii a didɛnnɛ Pie-bie-la. Yiila-la ba si yii nɛ ŋla: La Tiina Wia Wii-jaribakↄ, wu-kpuŋkperisiŋ ari tiŋtiŋ-balaa nɛ ŋ titiŋ. Ŋ kɛŋ wutitii nɛ aa ŋaa wutitiiba. Ŋ nɛ jaŋ dii kuoruŋ a kaa mu wuu.
66015004	La Tiina Wia, kubɛɛ nɛ bi jaŋ fáŋ? Nuu-kala jaŋ fáŋ aŋ didɛnnɛ ŋ yiri-baliŋ. Ŋ duŋduŋa nɛ kɛŋ tuↄ-pula. Dunia niaa kala jaŋ ku chuↄluŋ, bɛɛ wiaa nuu-kala na ari ŋ dii dunia niaa sariya ari wutitii nɛ.
66015005	Mi si nii yiila-la dɛrɛ, mi na Wia-dia-la tutuↄbaaniŋ ba síi yirɛ lee-la si bi disinniŋ kɛnɛ, di ba suro.
66015006	Ŋii nɛ Wia tiŋdaaraa balipɛ-la si kori nyanyal-bↄŋŋↄↄ balipɛ-la lii dimɛ ku lii. Ba laalɛ gɛri-yuoli-zↄŋŋↄↄ síi tul nɛ, kuŋ-kala tuo u lɛ, a joŋ sɛlimɛ damɛrisiŋ a vↄↄ ba bↄisiŋ lɛ.
66015007	Ŋii nɛ kialiŋ banɛsɛ-la si weye dↄŋↄ joŋ sɛlimɛ gbaŋsiŋ balipɛ a pi Wia tiŋdaaraa balipɛ-la. Wia baaniŋ fa s_u sɛlimɛ gbaŋsi-la nɛ. U nɛ jaŋ hɛ dimɛ a kaa mu wuu.
66015008	Ŋii nɛ nyuↄsuŋ tↄ Wia-dia-la kala. Wia tula ari u doluŋ nɛ ŋaa nyuↄsu-la hɛ dimɛ ŋii. Nuu-kala bi Wia-dia-la wuo juu, see Wia tiŋdaaraa balipɛ-la si joŋ nyanyal-bↄŋŋↄↄ balipɛ-la kala yuo hɛ tiŋteeŋ lɛ a dɛrɛ.
66016001	Ŋii nɛ mi nii nuu yiikoro duu lii Wia-dia-la tuↄŋ. U bula pi Wia tiŋdaara-la balipɛ ari yiikori-baliŋ a bul, Má kɛŋ gbaŋsiŋ balipɛ-la si kɛŋ Wia baaniŋ kaa mu bisa hɛ dunia lɛ.
66016002	Ŋii nɛ Wia tiŋdaari-la buŋbuŋ tiina joŋ u gbaŋa-la Wia baaniŋ si hɛ u tuↄŋ, a kaa mu bisa hɛ dunia lɛ. U si bisa hɛ dɛrɛ, ŋii nɛ naawiil-bↄŋŋↄↄ síi suↄra kɛŋ nialiŋ kala si kɛŋ baga ku-la magiliŋ, aŋ pɛ chuↄlɛ u nagisiŋ ba si mɛ a bil.
66016003	Ŋii nɛ Wia tiŋdaari-liamiŋ joŋ u gbaŋa ari Wia baaniŋ a kaa mu bisa hɛ mugi-baliŋ lɛ. Ŋii nɛ mugi-bal-la birimɛ a nagɛ nuhuobiine si suba chaliŋ. U si ŋaa ŋii, kialiŋ kala si kɛŋ miisiŋ a hɛ mugi-bal-la tuↄŋ suu.
66016004	Ŋii nɛ Wia tiŋdaari-tori-la ma kɛŋ u gbaŋa kaa mu a bisa hɛ fuo-biisiŋ ari fuo-buloo lɛ. Ba kala birimɛ chaliŋ.
66016005	Ŋii nɛ Wia tiŋdaari-la si kɛŋ liiŋ doluŋ ma bul wiaa. U si, La Tiina Wia, ŋ kiaa sima nɛ di ŋ dↄgisɛ dunia niaa. Ŋ nɛ Tuↄ-pul Tiina, ŋ nɛ nii-la fa si hɛ dimɛ faafaa kala ari nii-la si hɛ dimɛ lɛɛlɛ.
66016006	Dunia niaa kpu ŋ niaa ari nialiŋ fa síi bul wiaa, ŋ Diŋ-zↄŋ-la doluŋ lɛ. Ba si ŋaa ŋii nɛ tii ŋ ŋaa chaliŋ piba di ba nyua. U maga di ba nyua nɛ.
66016007	Ŋii nɛ mi nii nuu yiikoro duu bul wiaa. Yiikori-la lii koru-la nyuŋ ba fa si yie kpu pusuŋ a nyigɛ a pi Wia nɛ. U tiina si, Wutitii, la Tiina Wia Wii-jaribakↄ, ŋ kɛŋ wutitii, wutitii woŋbiiŋ nɛ ŋ to a didii niaa sariya ŋii.
66016008	Ŋii nɛ Wia tiŋdaari-nɛsɛ-la joŋ u gbaŋa a bisa hɛ wii-pↄsuŋ lɛ. Ŋii nɛ wia faasa pↄsɛ a nagɛ nyiniŋ, a nyinyigɛ niaa.
66016009	Wii-pↄsuŋ si faasa pↄsɛ a nyigɛ niaa ŋii, ba na baaniŋ Wia nyuŋ a tutuusɛ u joŋŋoo, bɛɛ wiaa ba jima u nɛ kɛŋ doluŋ nyanyal-yiri deeŋba kala lɛ. Ama ba bi birima lii ba haachɛba lɛ di ba chuↄlɛ Wia.
66016010	Ŋii nɛ Wia tiŋdaari-nↄŋ-la joŋ u gbaŋa a bisa u tuↄŋ kiaa a hɛ baga ku-la lɛ, lee-la u fa síi dii kuoruŋ. Ŋii nɛ birimiŋ tↄ lee-la kala, ka nialiŋ kala si hɛ dimɛ ma yaraa bibieri, ba didiŋ ba neŋdelimee.
66016011	A tiŋ ba yara-la síi wii, ari ba naawiila-la wiaa, ba tutuusɛ Wia joŋŋoo, nii-la si hɛ Wia-jaŋ. Ama ba bi birima lii ba haachɛba lɛ di ba chuↄlɛ Wia.
66016012	Ŋii nɛ Wia tiŋdaari-du-la joŋ u gbaŋa ari Wia baaniŋ a bisa hɛ fuo-bal kubala baa yirɛ Yufiretis lɛ. Ŋii nɛ fuo-la kala hu. Fuo-la si hua, kuoro-la si lii taŋ sɛmɛ wuo na woŋbiiŋ a to fuo-naa-la tuↄŋ a kukↄ.
66016013	Ŋii nɛ mi na jiŋ-bↄŋŋↄↄ batori di ba nagɛ yiŋŋaa. Dↄŋↄ lii diŋ-la lɛ, dↄŋↄ ma lii baga ku-la lɛ, dↄŋↄ ma lii nii-la si nyia wiaa duu bul wiaa, Wia Diŋ-zↄŋ-la doluŋ lɛ. Ba lii ba niiriŋ lɛ a ku lii.
66016014	Jiŋ-bↄŋŋↄↄ deeŋba batori lii Sitaani lɛ nɛ a yie ŋiŋaa wu-kpuŋkperisiŋ. Ba nɛ gↄllɛ dunia kuoroo kala teeŋ, a kɛŋba hɛ dↄŋↄ lɛ baa ŋaa siri di ba yuo laaliŋ. Tapul-bal-la Wii-jaribakↄ si liisa di wiaa deeŋba kala ŋaa, ba jaŋ yuo laal-la.
66016015	(Má bee na, mi jaŋ kↄ ari gaara si yie kↄ ŋii. Wia jaŋ pɛ nii-la kala si bi doŋ pina aŋ pↄ lɛ, nii-la kala si laalɛ u gɛriŋ, di niaa si u yaribiree na.)
66016016	Ŋii nɛ Wia kɛŋ dunia kuoro-la a kaa mu hilimi lee kubala di ba yuo laaliŋ. Hiiburu tiŋŋaa yiikoro lɛ baa yirɛ lee-la Amagɛdↄŋ.
66016017	Ŋii nɛ Wia tiŋdaari-pɛ-la joŋ u gbaŋa, a joŋ u tuↄŋ kiaa bisa hɛ peliŋ lɛ. Ŋii nɛ yiikori-bal kubala lii lee-la kuori-kpasa-la si china Wia-dia-la tuↄŋ a bul, Wialiŋ didɛriŋ yie nɛ.
66016018	Ŋii nɛ duonuŋ liligisɛ a kpikpia. Leriŋ kala ŋiŋaa goŋ, ka tiŋteeŋ ma faasa zigili. Dunia si suomo, u ha bi ŋii zigile aŋ ka.
66016019	Tiŋteeŋ si zigili ŋii, u kɛŋ ta-bal-la kaa kpaa leree batori, ka tiŋtee kala ta-balaa ma titel. Ŋii nɛ Wia liise mu yi Babilↄŋ lɛ. U dↄgisu nɛ woruŋ a mu yi ŋii u si na baaniŋ u nyuŋ lɛ.
66016020	Ŋii nɛ tiŋteye-la liiŋ fa si gollo chu, ba kala lɛl. Peelee ma kala lɛl.
66016021	Ka duoŋ-tabii-balaa si faasa yuŋ kiŋkɛŋ a nagɛ nↄmuŋ-tabiaa, ba lii wia nyuŋ ku tuu tel niaa nyuŋ ba susuu. Wii-la fa ŋaa wu-lↄru nɛ. Ŋii nɛ ni-kaana-la tuusɛ Wia joŋŋoo a tiŋ duoŋ-tabia-la wiaa.
66017001	Ŋii nɛ Wia tiŋdaaraa balipɛ-la si kori gbaŋsiŋ balipɛ-la, ba tuↄŋ kubala yirɛmi a bul, Kↄ di mi dagiŋ ŋii Wia si jaŋ dii ha-chↄrumuŋ deeŋ si ŋaa wu-liiliŋ woruŋ sariya. U nɛ hↄŋ lee-la liiŋ si hɛ a yugɛ.
66017002	Dunia kuoroo ari dunia niaa kala kɛnu ŋaa wu-liiliŋ a kala bugi, a nagɛ ba si nyua siniŋ.
66017003	Ŋii nɛ Wia Diŋ-zↄŋ-la hɛmi lɛ, ka Wia tiŋdaari-la joŋmi kaa juu giri kubala tuↄŋ. Ŋii nɛ mi na haal kubala dimɛ duu hↄŋ baga kuŋ kubala nyuŋ. Baga ku-la kala fiɛsa nɛ. U yiraa fa yuga nɛ, yira-la tutuusɛ la Tiina Wia. U fa kɛŋ nyusuŋ balipɛ nɛ, ka u nyilliŋ ma fa ŋaa fii nɛ.
66017004	Haal-la laalɛ gɛri-fiaŋ ari muↄluŋ, a hɛ sɛlimɛ ari tabii-tulaa. U fa kori sɛlimɛ nyunyuala nɛ. Wu-bↄŋŋↄↄ ari wu-liili-la u síi ŋaa s_u nyunyuala-la,
66017005	ka ba ŋmuŋsɛ yiri-kpuŋkpere a hɛ u tile lɛ. Yiri-la ba si ŋmuŋsa hɛ u tile lɛ nɛ ŋla, Babilↄŋ ŋaa ta-bal nɛ. Nialiŋ kala si hɛ dunia lɛ aa ŋaa wu-bↄŋŋↄↄ, ari ha-chↄrumↄↄ kala, u nɛ ŋaa ba naaŋ.
66017006	Ŋii nɛ ka mi na haal-la duu nyua Wia niaa ari nialiŋ ba si kpua a tiŋ Yesu wiaa ba chaliŋ. Haal-la si nyua chal-la yuga ŋii, u bugi. Mi si nau ŋii, u ŋaami wu-kpuŋkpere kiŋkɛŋ kiŋkɛŋ.
66017007	Ŋii nɛ Wia tiŋdaari-la piɛsɛmi a bul, Bɛɛ kuŋ nɛ tii wiiŋ deeŋ ŋaa wu-kpuŋkpere ŋ lɛ? Haal-la si jil baga ku-la si kɛŋ nyusuŋ balipɛ ari nyilliŋ fii-la ŋaa ha-kpuŋkpere nɛ. Mi jaŋ dagiŋ u bubuↄŋ.
66017008	Baga ku-la ŋ si na nɛ fa hɛ dimɛ buŋbuŋ aŋ bira tuo. U jaŋ lii buↄtuo-luŋii-la tuↄŋ ku lii a mu suu. Di dunia niaa dↄŋsuŋ nɛ na baga ku-la, u jaŋ ŋaaba wu-kpuŋkpere, bɛɛ wiaa u fa hɛ dimɛ buŋbuŋ aŋ bira tuo, aŋ saa jaŋ bira kↄ. Wiiŋ deeŋ jaŋ ŋaa nialiŋ si hɛ dunia lɛ, ka ba yiraa tuo miisiŋ teŋ-la Wia si ŋmuŋsa a chiŋ dunia di-suomuŋ lɛ.
66017009	Nii-la si kɛŋ wu-jimiŋ nɛ jaŋ wuo jiŋ wiiŋ deeŋ bubuↄŋ. Nyusuŋ balipɛ-la ŋaa peelee balipɛ nɛ. Ba nyuŋ nɛ haal-la hↄŋ. Nyusuŋ balipɛ-la ma ŋaa kuoroo balipɛ nɛ.
66017010	Kuoroo balipɛ-la tuↄŋ banↄŋ nɛ suba, dↄŋↄ nɛ dii kuoruŋ lɛɛlɛ, aŋ ka dↄŋↄ-la-na ha bi kuoruŋ die. Di u ma nɛ ku dii kuoruŋ, u bi jaŋ hɛ dimɛ a dieni.
66017011	Baga ku-la-na fa si hɛ dimɛ aŋ bira ku tuo, u ma ŋaa kuoro nɛ. U pɛ balipɛ-la lɛ ba ŋaa chori, ama u fa hɛ kuorie-la balipɛ tuↄŋ nɛ. U ma jaŋ suu.
66017012	Nyilli-la fii ŋ si na ŋaa kuoroo fii nɛ, ama ba-na ha bi kuoruŋ die. Ba di baga ku-la jaŋ dii kuoruŋ, ama ba bi jaŋ dii kuoruŋ a dieni.
66017013	Kuoroo deeŋba kala kɛŋ nii-bala nɛ, a joŋ dol-la ba si kaa bibeŋ niaa a pi baga ku-la.
66017014	Ba di Pie-bie-la jaŋ yuo dↄŋↄ, ama Pie-bie-la jaŋ yuo diiba, bɛɛ wiaa u nɛ ŋaa nialiŋ kala si beŋ niaa kuhiaŋ, a kɛŋ kuoroo kala ma doluŋ. Ba di u haritooroo nɛ jaŋ yuo diiba. Niaa deeŋba nɛ ŋaa nialiŋ Wia si yira aŋ liisɛ, ba ŋaa ni-titiiba.
66017015	Ŋii nɛ Wia tiŋdaari-la bira dagɛmi lii-la ha-chↄruŋ-la fa si hↄŋ u nyuŋ bubuↄŋ. U bula di lii-la mi si na ŋaa nuhuobiinee ari ni-daŋ si lii ta-yiriba ari tiŋtee-yiriba kala aa bul yiikori-yiriba kala.
66017016	Nyilli-la fii ma mi si na, ba di baga ku-la jaŋ bɛrɛ ha-chↄruŋ-la. Ba jaŋ wuri ha-chↄruŋ-la kiaa ta duu kɛŋ yaribiree. Ba jaŋ chaŋ u namia aŋ leŋ di nyiniŋ dii u haŋgbelee.
66017017	Wia ŋaa ba kɛŋ nii-bala nɛ a ŋiŋaa wii-la u si cho. Ŋii nɛ tii ba ŋaa ŋii. Ba joŋ dol-la ba si kɛnɛ a bibeŋ niaa a pipi baga ku-la. Ba jaŋ bibeŋ ku-la, see di wialiŋ kala Wia si bula ŋaa dɛrɛ.
66017018	Ŋii nɛ Wia tiŋdaari-la bira bul di haal-la mi si na ŋaa ta-bal nɛ. Ta-baliŋ deeŋ kɛŋ doluŋ a bibeŋ kuoro-la si hɛ dunia lɛ.
66018001	Wiaa deeŋba kala si ŋaa bal, mi bira na Wia tiŋdaara dↄŋↄ duu lii Wia-jaŋ a ku tuu tiŋteeŋ. U faasa kɛŋ doluŋ, ka u pulumuŋ leŋ dunia kala pullɛ.
66018002	Ŋii nɛ u faasa yirɛ a bul, Babilↄŋ tele, ta-bal-la tele. Dimɛ nɛ jiŋ-bↄŋŋↄↄ ari diibiisiŋ ba si kisɛ kala hɛ.
66018003	Babilↄŋ niaa ŋaa wu-bↄŋŋↄↄ a yugɛ nɛ. Ba dagɛ dunia niaa, ba ma ŋiŋaa wu-bↄŋŋↄↄ. Dunia kuoroo ma kɛŋba ŋiŋaa wu-liiliŋ. Dunia bayalaa ma to ba hariŋ a ŋiŋaa wu-bↄŋŋↄↄ a nina moribiee woruŋ.
66018004	Wia tiŋdaari-la si bul wiaa deeŋba dɛrɛ, mi bira nii nuu yiikoro duu lii Wia-jaŋ aa bul, Mi niaa, má sii Babilↄŋ lɛ, di ŋii dee ma jaŋ pɛ ŋiŋaa wu-bↄmↄ-la ba síi ŋaa. Di ma nɛ ŋaa ŋii, mi jaŋ pɛ dↄgisɛma ari mi síi chɛ di mi dↄgisɛ Babilↄŋ niaa ŋii.
66018005	Ba wu-bↄŋŋↄↄ yuga nɛ Wia sipaaŋ, ŋii nɛ tii Wia ha bi ba wiaa yua.
66018006	Wialiŋ ba si ŋaama lɛ, má ma joŋo ŋaaba lɛ, a t_iŋ ma chimiŋ naaŋsiiŋ bulia. Gbaŋa-la ba si kaa ŋaa siniŋ pima ma nyua, má ma kɛŋ u titia a ŋaa siniŋ naaŋsiiŋ bulia piba di ba nyua.
66018007	Ba yie kɛŋ ba titia yugɛ nɛ, a nii sima, a bibɛsɛ ba titia lɛ, ŋii wiaa má dↄgisɛba woruŋ, di ba na hɛɛŋ a yiyel, di hɛɛ-la magɛ ŋii ba fa síi nii sima. Ba yie biinɛ di ba nagɛ kuoroo nɛ, tuↄ-cheeŋ bi jaŋ kɛŋba a nagɛ yo-haala. Ba bul ba bi jaŋ kↄ di ba yele da.
66018008	Ŋii wiaa nɛ tii nyanyal-bↄŋŋↄↄ jaŋ kɛŋba chɛ-bala leŋ leŋ. Ba jaŋ yel ba niaa yoho, di losuŋ ma kɛŋba, ka nyiniŋ ma diiba. Wiaa deeŋba kala jaŋ ŋaa, bɛɛ wiaa la Tiina Wia kɛŋ doluŋ. U jaŋ dii ba sariya.
66018009	Ŋii nɛ dunia kuoro-la si to ba hariŋ a ŋiŋaa ba-chↄruŋ ari ha-chↄruŋ wuŋaalaa a pɛ ninii sima, ba tuↄŋ jaŋ chei. Di ba nɛ na di nyiniŋ ka diiba, ba jaŋ ŋmoo niiŋ vil vil.
66018010	Di ba nɛ beŋ hɛɛ-la taŋ-la niaa síi na, fawulluŋ jaŋ kɛŋba. Ba jaŋ chiŋ di-bolii a bibenu a bul, Ou, ou ta-baliŋ deeŋ, ta-bal-la ba síi yirɛ Babilↄŋ, u bi diene ka ba dↄgisɛ u niaa ba suu.
66018011	Dunia bayalaa yiyel Babilↄŋ niaa wiaa, bɛɛ wiaa nuu-kala tuo a biraa yↄↄ ba kiaa.
66018012	Kialiŋ ba síi yallɛ nɛ ŋla: Sɛlimɛ, hↄↄŋ, tabii-tulaa, gɛri-yuoli-zↄŋŋↄↄ, muↄlaa, gɛripɛ-fula-fula biisiŋ, gɛripɛ-fiɛsiŋ, ari daasi-la kala yalliŋ si hɛyɛ, ari kialiŋ kala ba si kɛŋ batuŋ nyilaa ŋaa, ari kialiŋ kala ba si kɛŋ daa-la yalliŋ si hɛyɛ saa, ari kↄliiŋ, ari kialiŋ ba si kɛŋ hↄↄŋ ŋaa, ari lokuŋbuiaa.
66018013	Ku-suↄ-siŋ ba si joŋo guoli kudiilee tuↄŋ u siŋ, tulaaliba, tii-keliŋ suↄra si sima, si-duoruŋ, nuuŋ, muŋ-zↄmuŋ, folimiaa, nɛsiŋ, ari piesee, ari janiŋ, ari janiŋ torukoba, ari yosuŋ.
66018014	Ŋii nɛ ba bira bul a tigɛ taŋ-la niaa lɛ, Ku-zↄmↄ-la kala ma fa síi hiɛnu, ma telba kala lɛ, ma ku-zↄŋ-zↄŋ-na kala ari ma sima-la kala ma fa síi nii, ba bira tuo. Ma bira bi jaŋ kↄ di ma naba.
66018015	Bayalia-la kala fa si yallɛ kiaa pi Babilↄŋ niaa a na moribiee, ba jaŋ fá fawulluŋ a tiŋ hɛɛ-la wiaa Babilↄŋ niaa síi na. Ba kala jaŋ chiŋ di-bolii a faasa ŋmoo niiŋ a yele bubul,
66018016	Ou, ou, ta-baliŋ deeŋ fa zↄmↄ a kɛŋ ku-zↄŋŋↄↄ maa. U niaa fa lilaalɛ gɛri-yuoli-zↄŋŋↄↄ, ari muↄlaa, ari gɛri-fiɛsiŋ, a lilaalɛ sɛlimɛ ari tabii-tulaa.
66018017	U bi diene ka kiaa deeŋba kala chei ŋ teeŋ. Ŋii nɛ nialiŋ síi duori liiŋ dabori-bala-la síi vɛŋ mugi-baliŋ tuↄŋ kuhiasiŋ, ari nialiŋ síi tiŋ daboro-la tuↄŋ, ari nialiŋ síi juu liiŋ daborusuŋ aa mu leree, ari nialiŋ kala si chɛ kiaa mugi-baliŋ tuↄŋ di ba na moribiee,
66018018	niaa deeŋba kala chiŋ di-bolii nɛ a bibeŋ. Ba na Babilↄŋ duu dii nyiniŋ. Ŋii nɛ ba ŋmoo niiŋ a yel a bul, Ta bɛɛ nɛ fa nagɛ ta-baliŋ deeŋ?
66018019	Ŋii nɛ ba yel a ŋaa hagila hihɛ ba nyusuŋ lɛ a bul, Ou, ou, ta-baliŋ deeŋ lɛ nɛ nialiŋ kala fa si kɛŋ liiŋ daborusuŋ to a jigi. Má bee na, u bi diene ka kialiŋ kala u fa si kɛnɛ chei.
66018020	Ma nialiŋ si hɛ Wia-jaŋ lɛ, má jujuↄsɛ Babilↄŋ wiaa. Ma Wia niaa ari Wia naŋzↄↄba ari nialiŋ fa síi bul wiaa, Wia Diŋ-zↄŋ-la doluŋ lɛ, má jujuↄsɛ. Wia joŋ ma chimiŋ a joŋo t_iŋ Babilↄŋ nɛ.
66018021	Ŋii nɛ Wia tiŋdaara dↄŋↄ, u dolie nɛ woruŋ, u joŋ tabii-bal a joŋo yuo hɛ mugi-baliŋ lɛ. Tabii-la fa yuga a nagɛ nↄmuŋ nɛ. U si joŋ tabii-bal-la a yuo ŋii, u bul, Ŋii titia nɛ ba jaŋ ŋaa Babilↄŋ. Ba jaŋ joŋ Babilↄŋ, ta-bal-la a yuo ta ari doluŋ. U jaŋ lɛl dunia lɛ.
66018022	Ba bira bi jaŋ nii cheŋ-duduuroo di baa d_u, ŋmuluŋ ŋmiiraa ma bira bi jaŋ ŋmuŋmuu. Saaraa ari gɛripɛ-yuoroo ma jaŋ bira tuo u lɛ. Niaa bira bi jaŋ nunↄŋ munuŋ u lɛ.
66018023	Chaanaa ma bira bi jaŋ chaanɛ u tuↄŋ. Baalaa ari haalaa bira bi jaŋ jaa dↄŋↄ. Babilↄŋ bayalaa nɛ fa ŋaa ni-balaa dunia deeŋ lɛ, aŋ ka ba kɛŋ daalusuŋ aa ŋaa wu-bↄŋŋↄↄ aa nyisɛ dunia niaa kala.
66018024	Babilↄŋ lɛ nɛ ba kpu nialiŋ fa síi bul wiaa, Wia Diŋ-zↄŋ-la doluŋ lɛ, a kpu Wia niaa maa, a bira kpu nialiŋ dↄŋsuŋ si hɛ dunia lɛ.
66019001	Wiaa deeŋba kala si ŋaa hariŋ, ŋii nɛ mi nii goŋ Wia-jaŋ lɛ. Goŋ-la nagɛ ni-daŋ yiikoroo nɛ aa bul wiaa. Ba si, Haleluya, la Tiina Wia kɛŋ doluŋ duu laala ta. U nɛ kɛŋ yiriŋ ari doluŋ.
66019002	Má leŋ di la dɛnnu, bɛɛ wiaa u kɛŋ wutitii nɛ a kaa dii niaa sariya. U dii ha-chↄruŋ-bal-la sariya. Ha-chↄruŋ-bal-la nɛ faa ŋaa wu-liiliŋ, a chei dunia niaa kala. U si kpu Wia tiŋtinnaa ŋii, ŋii titia nɛ Wia ma dↄgisu.
66019003	Ŋii nɛ ba bira heele bul, Haleluya, nyiŋ-la síi dii haal-la, u nyuↄsuŋ nɛ jil wia nyuŋ a kaa mu wuu.
66019004	Ŋii nɛ nihiasiŋ mara ari banɛsɛ-la ari kialiŋ banɛsɛ si weye tuu kpirimi a chuↄlɛ Wia. U fa hↄŋ u kuori-kpasa nyuŋ nɛ. Ŋii nɛ ba bul, Ami, Haleluya!
66019005	Ŋii nɛ nuu yiikoro lii Wia kuori-kpasa-la sɛmɛ a heele bul, Ma Wia tiŋtinnaa kala ari ma nialiŋ kala síi fáu, nihiasiŋ ari haŋbiisiŋ kala, má leŋ di la dɛnnɛ Wia. U nɛ tiila.
66019006	Ŋii nɛ mi bira nii ni-daŋ yiikoro. Yiikori-la fa nagɛ fuo-balaa síi pɛllu nɛ gbul gbul. U bira nagɛ duonuŋ síi kpia ŋmana ŋmana aŋ pɛ liligisɛ. Ŋii nɛ yiikori-la heele bul, Haleluya, la Tiina Wia Wii-jaribakↄ dii u kuoruŋ nɛ.
66019007	Má leŋ di la jujuↄsɛ a yirɛ u yiri-baliŋ a dɛnnu woruŋ. Bua-la Pie-bie-la si jaŋ jaa haala yie nɛ. Haal-la ma si jaŋ jaau ŋaa siri nɛ.
66019008	Ba joŋ gɛri-yuoli-zↄŋ a laalɛ haal-la. Gɛri-la tula zↄmↄ. Kuŋ-kala tuo u lɛ. Gɛri-yuoli-zↄŋ-la haal-la si laala ŋaa Wia niaa tuↄ-pul wu-ŋaalaa nɛ.
66019009	Ŋii nɛ Wia tiŋdaari-la bula pimi a bul, Ŋmuŋsɛ wiiŋ deeŋ, ari Wia jaŋ pɛ nialiŋ ba si yira di ba ku gbieli Pie-bie-la ha-jaari gbiele a dii kudiilee dimɛ. Ŋii nɛ Wia tiŋdaari-la bula pimi a bul di Wia niiŋ wu-tɛŋŋɛ nɛ ŋii.
66019010	Ŋii nɛ mi tuu kpirimi di mi chuↄlu, ama u bula pimi di mi sí ŋii ŋaa, di la kala ŋaa tiŋtinnaa a tima pipi Wia, la di nialiŋ kala síi to wialiŋ Yesu si bula. Ŋii nɛ u bula pimi di mi chuↄlɛ Wia. Di nialiŋ kala síi bul wiaa, Wia Diŋ-zↄŋ-la doluŋ lɛ, wialiŋ titia nɛ Yesu dagɛ.
66019011	Ŋii nɛ mi na Wia-jaŋ duu suro. Mi beŋ a na ja-pula di nuu jila. Nii-la si jila yiriŋ nɛ Ni-tɛŋŋɛ ari Wutitii Tiina. U dii niaa sariya ari wutitii, a kɛŋ wutitii ma yuo laaliŋ.
66019012	U siaa kala chuchol a nagɛ nyiŋ-geliŋ, aŋ ka u chu kuori-nyuŋ-chuuluŋ a yugɛ. Ba ŋmuŋsɛ u yiriŋ hɛ nyuŋ-chuulu-la lɛ. Nuu-kala bi yiri-la jiŋ see u titia.
66019013	U laalɛ gɛri-la chaliŋ si misa nɛ. Ba kɛŋ nii-la kaa yirɛ Wia Niiŋ Wiaa.
66019014	Wia-jaŋ laali-yuoroo ma laalɛ gɛri-fula-fula biisiŋ nɛ. Ba ma jil ja-pulluŋ a tuto u hariŋ nɛ.
66019015	Ŋii nɛ tokobiiŋ lii nii-la si jil jaaba niiŋ lɛ a ku lii, a kɛŋ niiŋ woruŋ nyagaga. Tokobii-la nɛ u jaŋ kaa ta dunia niaa kala kpu. U jaŋ kɛŋ kpaasa a kaa beŋ dunia niaa. La Tiina Wia Wii-jaribakↄ kɛŋ baaniŋ nɛ dunia niaa nyuŋ. U baaniŋ jaŋ sii ba nyuŋ woruŋ. Niaa chaliŋ jaŋ lii ari ba si yie chagɛ tii-nɛnɛɛ liiŋ ŋii.
66019016	Ba ŋmuŋsɛ u yiriŋ nɛ a hɛ gɛri-duduoŋ-la u si laala lɛ ari u naapuiŋ lɛ. U yiriŋ nɛ ŋla: Kuoroo kala Kuoro ari la tiinaba kala Tiina.
66019017	Ŋii nɛ aŋ ka mi na Wia tiŋdaaru kubala duu chiŋ wii-pↄsuŋ lɛ. Ŋii nɛ u faasa yirɛ diibiisi-la kala síi f_il wia nyuŋ di-bolii di ba ku pɛ dↄŋↄ lɛ a dii kudiile-la Wia si jaŋ joŋo piba. Kudiile-la jaŋ yugɛ lee-la.
66019018	U yirɛba di ba ku dii kuoroo namia, ari laali-yuori-hiasiŋ namia, ari ni-duoruŋ namia, ari janiŋ namia, ari nialiŋ si jila namia, ari nuhuobiine namia, nialiŋ si tii ba titia ari nialiŋ si ŋaa yosuŋ, ari nihiasiŋ ari haŋbiisiŋ kala.
66019019	Ŋii nɛ mi na baga ku-la ari dunia kuoroo ari ba laali-yuoroo di ba hilime di ba yuo nii-la si jil jↄↄ-la ari u laali-yuoroo.
66019020	Nii-la si jil jↄↄ-la ari u laali-yuoroo yuo dii baga ku-la a kɛnu. Ba bira kɛŋ nii-la si nyia wiaa ari uu bul wiaa, Wia Diŋ-zↄŋ-la doluŋ lɛ. U nɛ fa ŋaa wu-magilaa baga ku-la sipaaŋ a wuo nyisɛ nialiŋ ba si kɛŋ baga ku-la yiriŋ magilɛba, ari nialiŋ síi chuↄlɛ baga ku-la nagisiŋ ba si mɛ bil. Ba joŋ niaa deeŋba baliamiŋ a yuo ta ba ku tuu juu Wia nyiniŋ, nyiŋ-la síi dii a nagɛ jiribiiŋ.
66019021	Ka nii-la si jil jↄↄ-la kɛŋ tokobii-la si lii u niiŋ lɛ kaa kpu ni-kaanaa. Diibiisiŋ loriki ba naŋpiliŋ kala.
66020001	Ŋii nɛ mi na Wia tiŋdaara duu lii Wia-jaŋ a ku tuu tiŋteeŋ, a kori buↄtuo-luŋii-la boribiiŋ ari chↄruŋ-bal kubala.
66020002	Ŋii nɛ u kɛŋ diŋ-la, diŋ-la fa si hɛ dimɛ buŋbuŋ, a vↄbu bil jisiŋ bui. Diŋ-la nɛ ŋaa Sitaani.
66020003	Ŋii nɛ Wia tiŋdaari-la joŋ diŋ-la a yuo hɛ buↄtuo-la lɛ a kaa tↄ, a magilɛ buↄtuo-la niiŋ, di nuu sí wuo kaa suri. Ba kɛŋ diŋ-la kaa tↄ duu bira sí dunia niaa nyisu, see di jisiŋ bui-la bala. Di jisiŋ bui-la nɛ bala, ba jaŋ kɛnu puri muapilii.
66020004	Ŋii nɛ mi na kuori-kpasinniŋ di niaa hↄŋ ba nyuŋ. Niaa deeŋba nɛ Wia piba doluŋ di ba dii dunia niaa sariya. Ŋii nɛ aŋ ka mi na niaa diŋsiŋ. Niaa deeŋba nɛ faa bul wutitii-la Yesu fa si daga a pi niaa, aŋ pɛɛ bul Wia niiŋ wiaa. Ŋii nɛ ba kpuba a keri ba nyusuŋ. Niaa deeŋba-na fa bi baga ku-la ka chuↄlɛ nɛ. Ba bi ku-la ba si mɛ u nagu maa chuↄlɛ. Ba bi baga ku-la magiliŋ kɛnɛ ba tilliŋ lɛ koo ba nisaa lɛ. Niaa deeŋba suba, ama ba sii suuŋ lɛ di ba di Kirisito dii kuoruŋ a beŋ dunia niaa jisiŋ bui.
66020005	Nialiŋ si laa sipaaŋ sii suuŋ lɛ nɛ ŋla. Nialiŋ si suba, ni-kaanaa bi jaŋ sii suuŋ lɛ, see di jisiŋ bui-la yie.
66020006	Nialiŋ si laa sipaaŋ sii suuŋ lɛ, ba bi disinniŋ kɛnɛ. Wia jaŋ pɛba lɛ. Niaa deeŋba suu bala nɛ. Ba bira bi jaŋ suu. Suu-lia-la ma bi jaŋ wuoba. Ba jaŋ chiŋ Wia ari Kirisito sipaaŋ a laa niaa nyuŋ a tima piba. Ba di Kirisito jaŋ beŋ dunia niaa jisiŋ bui.
66020007	Di jisiŋ bui-la nɛ kiele, ba jaŋ liisɛ Sitaani sarika-la lɛ.
66020008	U jaŋ ku lii a nyisɛ dunia niaa si hɛ tiŋteeŋ sɛmɛ-na kala lɛ di ba yuo laaliŋ. Gↄg ari Magↄg niaa nɛ ŋii. Ba yuga a magɛ fuoŋ niiŋ hagili-buŋbuguloo nɛ mɛmɛ.
66020009	Gↄg ari Magↄg niaa jaŋ duurɛ dunia kala a mu golli lee-la Wia niaa si hɛ, ari taŋ-la Wia si cho. Ŋii nɛ nyiniŋ lii wia nyuŋ a ku tuu dii ba kala.
66020010	Sitaani nɛ nyisɛ Gↄg ari Magↄg niaa hɛ di ba yuo Wia niaa. Ŋii nɛ ba joŋu a yuo hɛ nyiniŋ síi dii a nagɛ jiribiiŋ lɛ. Baga ku-la ari nii-la si nyia wiaa ari uu bul wiaa, Wia Diŋ-zↄŋ-la doluŋ lɛ, ma hɛ dimɛ. Ba jaŋ na hɛɛŋ wiihɛyɛ ari titaŋiŋ kala a kaa mu wuu.
66020011	Ŋii nɛ ka mi na kuori-kpasi-bal ku-pula duu china. Nuu nɛ hↄŋ u nyuŋ. Ŋii nɛ mi na di tiŋteeŋ ari wia nyuŋ kala lɛlɛ nii-la siiŋ lɛ. Ba bira bi lee kɛnɛ.
66020012	Ŋii nɛ ka mi na nialiŋ si suba, nihiasiŋ ari haŋbiisiŋ kala, di ba chiŋ kuori-kpasa-la sipaaŋ. Ŋii nɛ ba suri tenniŋ yugɛ, a bira suri teniŋ dↄŋↄ. Miisiŋ teniŋ nɛ ŋii. Nialiŋ si kɛŋ miisiŋ Wia teeŋ yiraa nɛ hɛ u tuↄŋ. Tenni-la dↄŋsuŋ lɛ nɛ ba ŋmuŋsɛ nuu-kala si hɛ dunia lɛ wu-ŋaalaa hɛ. Nuu-kala si ŋaa wiaa magɛ ŋii nɛ, ba jaŋ beŋ a t_imu.
66020013	Ŋii nɛ mugi-baliŋ kɛŋ nialiŋ kala si suu u tuↄŋ ku lii. Nialiŋ kala ma si hɛ lɛlɛɛ-jaŋ ari Wia nyiniŋ tuↄŋ, ba kala ku lii. Ŋii nɛ ba beŋ tenni-la tuↄŋ a na wialiŋ kala ba si ŋaa dunia lɛ a dii ba sariya.
66020014	Ŋii nɛ ba joŋ suuŋ ari lɛlɛɛ-jaŋ a yuo hɛ nyiŋ-bal-la lɛ. Nii-la kala si jaŋ juu nyiŋ-bal-la tuↄŋ, u suu-liamiŋ nɛ ŋii.
66020015	Di nuu-kala yiriŋ nɛ tuo miisiŋ teŋ-la tuↄŋ, ba yie joŋu yuo hɛ nyiŋ-bal-la tuↄŋ nɛ.
66021001	Ŋii nɛ mi na Wia-jaŋ ku-falii ari tiŋtee-falii. Buŋbuŋ kialaa kala dɛrɛ nɛ. Mugi-baliŋ kala tuo tiŋtee-falii-la lɛ.
66021002	Ŋii nɛ mi na ta-falii-la Wia si ŋaa di u lii Wia-jaŋ a ku tuu tiŋteeŋ. Taŋ-la baa yiru Jerusalɛm nɛ. U bi disinniŋ kɛnɛ. Wia kpiɛru ari ba si yie kpiɛrɛ haala ŋii a kaa mu pi u bala.
66021003	Ŋii nɛ aŋ ka mi nii nuu yiikoro duu lii kuori-kpasa-la sɛmɛ a faasa bul di má bee na, lɛɛlɛ Wia kↄ nuhuobiine teeŋ nɛ. U jaŋ hↄŋ ba tuↄŋ. Ba nɛ jaŋ ŋaa u niaa. U titia jaŋ hↄŋ ba teeŋ a ŋiŋaa ba Wia.
66021004	U jaŋ fiisɛ ba sii-liiriŋ kala ta. Ba bira bi jaŋ suu, ba tuↄŋ bira bi jaŋ chei. Ba bira bi jaŋ yel a bira bi jaŋ na hɛɛŋ, bɛɛ wiaa wu-binia-la kala bala nɛ.
66021005	Ŋii nɛ nii-la si hↄŋ kuori-kpasa-la nyuŋ bul di má bee na, mi ŋaa kuŋ-kala birimɛ ku-falii nɛ. Ŋii nɛ u bira bula pimi di mi ŋmuŋsɛ wiaa deeŋba u si bula, bɛɛ wiaa ba kala ŋaa wutitii nɛ. Niaa jaŋ wuo laaba dii.
66021006	Ŋii nɛ u bula pimi a bul, Wii-kala dɛrɛ nɛ. Mi nɛ ŋaa Alifa ari Omega. Mi nɛ ŋaa nii-la fa si hɛ dimɛ buŋbuŋ ari nii-la si jaŋ hɛ dimɛ dunia didɛriŋ. Nii-la kala lii-nyuasuŋ si kɛnɛ, mi jaŋ ŋaa lii-la si pi niaa miisiŋ pu pɛi.
66021007	Nii-la kala si wuo yuo dii Sitaani jaŋ na kiaa deeŋba kala. Mi jaŋ ŋaa u Wia, u ma jaŋ ŋaa mi bii.
66021008	Ama nialiŋ si ŋaa fawuluba, ari nialiŋ si bi yarida kɛnɛ, ari disiŋ ŋaaraa, ari ni-kpuuraa, ari nialiŋ síi ŋaa wu-liiliŋ, ari nialiŋ si kɛŋ daalusuŋ aa ŋaa wu-bↄŋŋↄↄ, ari vui-kpaaraa, ari nialiŋ kala síi nyia wiaa, ba jaŋ joŋba hɛ nyiniŋ síi dii a nagɛ jiribiiŋ. Ba jaŋ suu suu-liamiŋ nyiŋ-la tuↄŋ.
66021009	Ŋii nɛ Wia tiŋdaaraa balipɛ-la si kori gbaŋsiŋ balipɛ-la si suo ari nyanyal-bↄmↄ-la balipɛ ku bula pimi di mi kↄ, duu dagɛmi haal-la Pie-bie-la si jaŋ jaa.
66021010	Ŋii nɛ Wia Diŋ-zↄŋ-la ku hɛmi lɛ, ka u joŋmi kaa jil peel-bal kubala nyuŋ. U leŋie nɛ woruŋ. Ŋii nɛ u dagɛmi taŋ-la si bi disinniŋ kɛnɛ baa yirɛ Jerusalɛm. Wia leŋ u lii Wia-jaŋ kuu tuu tiŋteeŋ.
66021011	Taŋ-la pullɛ ari Wia si pullɛ ŋii, a tutul ari naŋkpachil-zↄŋŋↄↄ ŋ si bi na tɛtɛ, a bira tutul ari tabiiŋ si nagɛ beenaŋtirɛ.
66021012	Taŋ-la kɛŋ kɛrɛ-bal kubala. U leŋie nɛ woruŋ a kɛŋ boiŋniiriŋ fii ari balia a golli. Wia tiŋdaaraa fii ari balia chiŋ boye-la lɛ, ka ba ŋmuŋsɛ Iziral naabalimaba fii ari balia-la yiraa hɛ boye-la lɛ.
66021013	Taŋ-bubuↄŋ ari taŋ-nyuŋ kɛŋ boyee batori batori, ta-sɛsiŋ ma kɛŋ batori batori.
66021014	Kɛrɛ-la geŋtine ba bil tabiaa fii ari balia nɛ. Tabia-la lɛ ba ŋmuŋsɛ Pie-bie-la naŋzↄↄba fii ari balia-la yiraa nɛ hɛba lɛ.
66021015	Wia tiŋdaari-la si bul wiaa mi teeŋ kori sɛlimɛ daaŋ nɛ duu kaa magisɛ ta-bal-la ari u boiŋniiri-la ari u kɛrɛsiŋ.
66021016	Taŋ-la jaliŋ ari u duomuŋ kala magɛ dↄŋↄ nɛ. Ŋii nɛ u magisɛ taŋ-la ari sɛlimɛ daa-la duu ŋaa meel-daasiŋ bui ari zↄ-banↄŋ. U duomuŋ ari u jaliŋ ari u leŋiŋ kala magɛ dↄŋↄ nɛ.
66021017	Wia tiŋdaari-la magisɛ taŋ-la kɛrɛ-la ma nɛ. U leŋiŋ ŋaa naakieliŋ mahiŋ batori ari fii ari balia nɛ. Nuhuobiine síi magisɛ kiaa, ŋii titia nɛ Wia tiŋdaari-la ma magisɛ.
66021018	Ba kɛŋ tabii-pulluŋ nɛ saa kɛrɛ-la, aŋ ka taŋ-la kala ŋaa sɛlimɛ, a kala chaanɛ a nagɛ beenaŋtirɛ. Kuŋ-kala tuo u lɛ.
66021019	Taŋ-la kɛrɛ-la geŋtine-la tabiaa kala ŋaa tabii-zↄmↄ nɛ a tutul. Buŋbuŋ kua yiriŋ nɛ jasipa, liamiŋ kua ma yiriŋ nɛ saafaya, torimuŋ kua ma yiriŋ nɛ agɛt, nɛsɛmiŋ kua ma yiriŋ nɛ ɛmɛralidi,
66021020	nↄŋ kua yiriŋ nɛ ↄnis, dumuŋ kua yiriŋ nɛ kaanɛliaŋ, pɛmiŋ kua yiriŋ nɛ kirasↄlati, chorimuŋ kua ma ŋaa bɛril, nibimiŋ kua ma yiriŋ nɛ topas, fiimiŋ kua yiriŋ nɛ kirasↄpilis, fii ari kuŋ kua yiriŋ nɛ jasinis, ka fii ari baliamiŋ kua nɛ yiriŋ nɛ amɛtis.
66021021	Boye-la fii ari balia kala ŋaa tabii-tulaa nɛ. Boi-kala ŋaa tabii-tulii kubala nɛ. Taŋ-la woŋbiiŋ ŋaa sɛlimɛ nɛ, kuŋ-kala tuo u lɛ a kala tutul ari beenaŋtirɛ.
66021022	Ŋii nɛ mi beŋ taŋ-la tuↄŋ a bi Wia-dia kala na dimɛ. Taŋ-la niaa níi chuↄlɛ la Tiina Wia Wii-jaribakↄ ari Pie-bie-la lee-kala. Ba Wia-dia nɛ ŋii.
66021023	Taŋ-la bira bi wii-pↄsuŋ ari chɛnɛ ka chɛ, bɛɛ wiaa Wia tula nɛ ŋaa ba pulumuŋ. Pie-bie-la nɛ ŋaa ba chaaniŋ.
66021024	U pulumuŋ lɛ nɛ dunia niaa kala jaŋ vɛŋ. Ka dunia kuoroo kala jaŋ kɛŋ ba ku-zↄŋŋↄↄ kaa juu dimɛ.
66021025	Ba bi jaŋ kɛŋ taŋ-la boyee kaa tↄ wiihɛyɛ. Titaŋiŋ paala tuo dimɛ.
66021026	Tiŋteyee niaa kala jaŋ kɛŋ ba ku-zↄŋŋↄↄ ari ba kuori kiaa kaa juu dimɛ,
66021027	ama kuŋ-kala si kɛŋ disinniŋ, koo nii-la kala si ŋaa ni-bↄŋ, koo wu-nyiaru kala bi jaŋ juu taŋ-la, see nialiŋ Pie-bie-la si ŋmuŋsɛ ba yiraa hɛ miisiŋ teŋ-la lɛ nɛ jaŋ juu dimɛ.
66022001	Ŋii nɛ Wia tiŋdaari-la bira dagɛmi fuo kubala. Fuo-la liiŋ níi pi niaa miisiŋ. Lii-la kala pulla chila chila a nagɛ beenaŋtirɛ. Lii-la pɛllɛ lii Wia ari Pie-bie-la kuori-kpasa-la teeŋ nɛ,
66022002	a pɛllɛ to ta-bal-la tutuↄbaaniŋ, ka tiisi-la si kɛŋ nɛnɛɛ síi pi niaa miisiŋ chiŋ fuo-la cholluŋ balia-la kala. Tiisi-la yie nɛŋ nɛŋ-yiriba, baa tↄrɛ chɛnɛ kala. Tiisi-la pipaariŋ nɛ ba kaa vivaarɛ tiŋteye-la niaa.
66022003	Kuŋ-na kala Wia síi ŋmiɛsa hɛu lɛ tuo ta-bal-la tuↄŋ. Ama Wia kuori-kpasa ari Pie-bie-la kpasa jaŋ hɛ lee-la, ka u tiŋtinnaa chuↄlu.
66022004	Ba jaŋ na u siaa, ka u yiriŋ hɛ ba tilliŋ lɛ.
66022005	Taŋ bi jaŋ biri dimɛ. Ba bi chaaniŋ koo wii-pↄsuŋ pulumuŋ chɛ dimɛ. La Tiina Wia nɛ jaŋ ŋaa ba pulumuŋ. Ba nɛ jaŋ beŋ dunia a kaa mu wuu.
66022006	Ŋii nɛ Wia tiŋdaari-la bira bula pimi di wiaa deeŋba ŋaa wutitii nɛ, di niaa jaŋ wuo laaba dii. Di la Tiina Wia, nii-la si joŋ u Diŋ-zↄŋ-la a pi nialiŋ síi bul wiaa, Wia Diŋ-zↄŋ-la doluŋ lɛ nɛ timu duu ku bul wialiŋ si jaŋ ŋaa lɛɛlɛ a pi u tiŋtinnaa.
66022007	Yesu si, Má bee na, mi jaŋ kↄ lɛɛlɛ. Nialiŋ síi to wialiŋ ba si bula Wia Diŋ-zↄŋ-la doluŋ lɛ a hɛ teniŋ deeŋ tuↄŋ, Wia jaŋ pɛba lɛ.
66022008	Mi-na Jↄↄŋ, mi nɛ nii-la si nia aŋ pɛ na wiaa deeŋba kala. Mi si nia aŋ naba ŋii, mi tuu kpirimi Wia tiŋdaari-la sipaaŋ, nii-la si dagɛmi wiaa deeŋba kala, a chuↄlu.
66022009	Ŋii nɛ u bula pimi di mi sí ŋii ŋaa, di la kala ŋaa tiŋtinnaa a tima pipi Wia, la di nialaa kala síi bul wiaa, Wia Diŋ-zↄŋ-la doluŋ lɛ, ari nialiŋ kala síi to wialiŋ si hɛ teniŋ deeŋ tuↄŋ. U bula pimi di mi chuↄlɛ Wia.
66022010	Ŋii nɛ u bira bula pimi di mi sí wiaa deeŋba ba si bula Wia Diŋ-zↄŋ-la doluŋ lɛ a hɛ teniŋ deeŋ lɛ kaa faa. U bi jaŋ dieni, ka wialiŋ ba si bula ŋaa.
66022011	Ŋii wiaa má leŋ di ni-bↄŋŋↄↄ kɛŋ ŋii naaŋ lɛ a ŋiŋaa wu-bↄŋŋↄↄ, di nialiŋ si kɛŋ disinniŋ ma kɛŋ ŋii naaŋ lɛ a ŋiŋaa disinniŋ, di ni-zↄŋŋↄↄ ma kɛŋ ŋii naaŋ lɛ a ŋiŋaa wu-zↄŋŋↄↄ, di tuↄ-pul tiŋŋaa ma kɛŋ ŋii naaŋ lɛ a ŋiŋaa tuↄ-pul wiaa.
66022012	Yesu si, Má bee na, mi jaŋ kↄ lɛɛlɛ, mi jaŋ ku t_iŋ nuu-kala. Nuu-kala si tima magɛ ŋii, ŋii titia nɛ u jaŋ laa u time.
66022013	Mi nɛ ŋaa Alifa ari Omega, mi nɛ ŋaa nii-la fa si hɛ dimɛ buŋbuŋ ari nii-la si jaŋ hɛ dimɛ dunia didɛriŋ. Mi nɛ ŋaa di-suomuŋ, mi nɛ ŋaa di-dɛriŋ maa.
66022014	Nialiŋ síi to Wia wiaa, Wia jaŋ pɛba lɛ di ba wuo na woŋbiiŋ a to ta-bal-la boiŋniiree juu, a wuo dii tia-la síi pi niaa miisiŋ nɛnɛɛ.
66022015	Ama ni-bↄŋŋↄↄ jaŋ chiŋ taŋ-la jeeŋ hariŋ. Nialiŋ wu-ŋaalaa si nagɛ vahiŋ, ari nialiŋ si kɛŋ daalusuŋ a ŋiŋaa wu-bↄŋŋↄↄ, ari nialiŋ síi ŋaa wu-liiliŋ, ari nialiŋ síi kpu niaa, ari vui-kpaaraa, ari nialiŋ kala si cho wu-nyiariŋ aa nyia wiaa, ba kala jaŋ chiŋ taŋ-la jeeŋ hariŋ.
66022016	Ŋii nɛ Yesu si, Mi nɛ tiŋ mi tiŋdaara duu kↄ ma teeŋ a bul wiaa deeŋba pi nialiŋ si laa Yesu wiaa dii a hihilimi lee-na kala. Mi ŋaa Devit dia niaa geŋtine nɛ aŋ pɛ ŋaa Devit doho nuu. Mi nɛ ŋaa nanyualuŋ.
66022017	Ŋii nɛ Wia Diŋ-zↄŋ-la ari haal-la Pie-bie-la síi chɛ duu jaa bula pi niaa a bul, Má kↄ. Nuu-kala si nia, má leŋ duu kↄ. Nuu-na kala lii-nyuasuŋ si kɛnɛ, uu kↄ. Nii-la kala si cho duu nyua lii-la síi pi niaa miisiŋ aŋ sí kuŋ-kala t_iŋ, uu kↄ a nyua lii-la.
66022018	Mi-na Jↄↄŋ chɛ di nuu-kala si nii wiaa deeŋba ba si bula hɛ teniŋ deeŋ tuↄŋ, di ba kɛŋ ba titia woruŋ ari wiaa deeŋba lɛ. Di nuu-kala nɛ kɛŋ wii pɛ wiaa deeŋba lɛ, Wia ma jaŋ joŋ nyanyal-bↄmↄ-la ba si daga teniŋ deeŋ tuↄŋ a dↄgisɛ u tiina.
66022019	Di nuu-kala ma nɛ liisɛ wiaa deeŋba kuŋ ta, Wia ma jaŋ liisɛ u tiina ta. U bi jaŋ puu woŋbiiŋ duu na kialiŋ ba si ŋmuŋsa hɛ teniŋ deeŋ tuↄŋ. U tiina bi jaŋ wuo dii tia-la síi pi niaa miisiŋ nɛnɛɛ. U bira bi jaŋ juu taŋ-la Wia si liisa tuↄŋ maa.
66022020	Nii-la síi dagɛ wiaa deeŋba Wia si dagu bul duu kↄ nɛ lɛɛlɛ. La Tiina Yesu, kↄ. Ami.
66022021	La Tiina Yesu lahↄrimↄ lɛ, Wia niaa kala jaŋ hↄŋ ari yarifiɛlaa. Ami.
