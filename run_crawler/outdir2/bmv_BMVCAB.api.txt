40001001	Yet a sah yi nda bè Jisòs Klistù mò ni, a wan yi sah yi nda Defìt we bè wûn ndùku mô Ablàhâm.
40001002	Ablàhâm ndùku mô bè Isìk, Isìk mô bè Jakòb, Jakòb mô bè Judà nì wana ne wuna lɨmànà.
40001003	Judà mô bè Belès, a fê mô bè Sèla. Wù tì bwɨ ghɨna ghê Tamà. Belès mô bè Heselòn, Heselòn mô bè lâm,
40001004	Lâm mô bè Àminadàb, Àminadàb mô bè Nashòn, Nashòn mô bè Salmùn,
40001005	Salmùn mô bè Bowàs te wù tì bwə ghê Lahàb. Bowàs mô bè Obèt te wù tì bwə ghê ywê wûn, Lût, Obèt mô bè Jesì,
40001006	Jesì mô bè fə̀n Defìt. Defìt mô bè Sòlomùn ma wù tì bwɨ wun ghê wùt ywen we wù ndùku yità mô ywê Yùlayà,
40001007	Sòlomùn mô bè Lèhobàm, Lèhobàm mô bè Àbijà, Àbijà mô bè Asà,
40001008	Asà mô bè Jèhoshafàt, Jèhoshafàt mô bè Jolàn, Jolàn mô bè Ùsayà,
40001009	Ùsayà mô bè Jolàm, Jolàm mô bè Ahàs, Ahàs mô bè Hèsèkayà,
40001010	Hèsèkayà mô bè Mànasì, Mànasì mô bè Amòn, Amòn mô bè Jòsayà,
40001011	Jòsayà mô be Jèkònayà nì wana ne wuna lɨmànà. Jòsayà tì bwɨ mwəlà muna a mu tuk afa ghɨ tì tuma yə wana Isalì yi wòŋ lyi yen nì ghɨna a Babilòn.
40001012	À hì mô kəbi mu tuk afû Jèkònayà bwɨ Shetèl, Shetèl mô bè Sèlobabèl,
40001013	Sèlobabèl mô bè Àbiyùd, Àbiyùd mô bè Èliyakèm, Èliyakèm mô bè Asò,
40001014	Asò mô bè Sadòk, Sadòk mô bè Akìm, Akìm mô bè Èliyùd,
40001015	Èliyùd mô bè Èlesà, Èlesà mô bè Matàn, Matàn mô bè Jakòb,
40001016	Jakòb mô bè Josèf we wù tì lye Mèli ha ywi, Mèli bwɨ Klistù we ghɨ toŋte na wùt wù chwoka lemana.
40001017	Yi chwûtè na, hi yìmì a Ablàhâm hi kwok a tàn a Defìt wu tuk, be be Jisòs ndùku mô ìwûm njwòsù kìk, mô kəbi njwòsù kìk hi yìmì a mu tuk afû hi kwok a tàn a mu tuk afa ghɨ tì yèna nì ghɨna a Babilòn, fê mô kəbi njwòsù kìk wu tuk afa ghɨ tì bwə kə nâ Klistù.
40001018	Lum we ghɨ tì bwə Jisòs Klistù atɨ̂n mò ni. Nè wûn Mèli ndùku mô ma Josèf ti fo tabaŋa a wun a tû, biyani te wù ndùku baha mô teka ghɨna chinti, Yohnà Yulena ni wù boŋ wan.
40001019	Lɨm à wûn, Josèf mô wut wù jùŋ hì kôŋà wi hi wumhe wun a ndan, lem a wun wu là na gha tɨni nè mêlò wùt khə wi.
40001020	Ni te wù ndùku kwâktè ni afu yulà, anjèl à Fùyèn ben ha wun a jem jyâna, “Josèf, wâ fə̀n Defìt, kə fan hi lyè Mèli te ywi wâ njwo wan we wù mò a wun wù là mò ma à ni Yohnà Yulena.”
40001021	Wù nè bwəlò wan wù lɨmà ma ghɨ nê chwu yet yi wuni na Jisòs beka wù bè bônhè ghɨta a ghɨna sùbe.
40001022	Gha ghɨ̂n à jɨ̀m gànà ni, hi lunhe gha ghe Bâba tì jìsa ha fòktìsù wunsu chiksu na,
40001023	kike, wan wù ywên wùlè, khə wi wùt lɨmà nè boŋalò wan ma wù nê bwɨ wan wù lɨmà ma ghɨ bê chwu yet yi wuni na, ‘Ìmanwèl’ yi fôktè na, ‘Yènfù mò nì ghàhnà.’
40001024	Ni te Josèf tì yèma a sù bwuni wù ni kə te anjèl ye tì jìsa, wù yen lyi Mèli ha ywi,
40001025	biyani ghê wûn tà tì chyə jə̂ hi bè tàn a wu tuk afa wù tì bwə wan wù lɨmà. Wù fo yet yi wani na Jisòs. Yet yîn na Jisòs mô yi jìs yi Gɨlìs kəbi yi ghəl te Joshwà yi jìs yi Hibùlùs, yet à jɨ̀m mô na Bònhì.
40002001	Ghɨ tì bwɨ Jisòs yi tèk yi Betùlùhêm atɨ̂n à lak yi Jùdiyà, Helòd mô fə̀n a yu mefû. Ghɨt a tofana ale lo a bàh a tu lak afâ yuchwî fwo, ben a Jèlusalèm, Ghɨt a tofana: Ghɨna ndùku taŋa gha a mu jèn.
40002002	hì bufa nâ, “Wan we ghɨ bwɨ na wù ləmà kwok te fə̀n à Jûs lâ? Ghàh ti yen njə̂nfù wun fu a bàh afa yuchwî fwo ben hi kokhe wûn.”
40002003	Ni te fə̀n Helòd ywo gha yin ni, gha tɨni fumhi wûn nâ haŋaŋ nì ghɨt à jɨ̀m a Jèlusalèm.
40002004	Wù toŋa yûŋtì ngàŋsu ndâ Fùyènsu nì chichàsu saksu buf ha ghɨna na, ghɨ ndùku mô hi bwɨ afa Klistù we agha.
40002005	Ghɨna fîsì ha wun na, “Ghɨ ndùku kəta hi bwə wûn a Betùlùhêm, yi lak yi Jùdiyà. Fòktìsù Fùyènsu chiksu tì nyak na:
40002006	‘Ha ghàn ghɨt a Betùlùhêm, atɨ̂n à bàh à lak yi Jùdiyà, hi khə na tèk yani fi wijə luk wu tetanu hakoh, atɨ̂n à bàh tu lak afa tu saka Jùdiyà, beka wùt sakana nè fwolò a ghàn a fùtɨ̂n ma wù bê gan tòknà ha ghɨt a ma Isalì.’”
40002007	Helòd kə wu yu toŋa ghɨt a tofa ghê hì nyamte bufa ha ghɨna yu we njə̂n fîn ye fwo atɨ̂n.
40002008	Ghɨna fôktì, wù tum ghɨna a Betùlùhêm jis na, “Ghàn yen ma ghàn tòkà khɨŋ wan àtɨ̂n. Ghàn ki yên, ghàn kaha ben fôktì ha mu ma mu nê boŋà yê kokhi wûn.”
40002009	-
40002010	Te fə̀n tì jìsa ni, ghɨna lô yen tan a wu lum kaha yen njə̂n fê a bàh afa yuchwî fwo, fu lo hì yênà a ghɨna ashyə̂, yen timi a tô ndâ afa wan we ndùku mô atɨ̂n. Te ghɨna tì kaha yena njə̂n fîn ni, lun nì saŋlînì chiki.
40002011	Ghɨna lyi yen a ndâ yen wan àtɨ̂n nì nè wùn Mèli, tum sù ngwuk a wun ashyə̂, kokhi wûn, yêntì bàlìsu ghɨna su, fihi fo fotu a mô gûl, leŋi nì yuhì yìlè a toŋte na mêt.
40002012	Ghɨna lo hi yênà a ghɨna yi lak chyâ wu lum wu lô beka Yènfù tî chîhì ha ghɨna a jem na kə ghɨna nè kaha chyâ lumu a fə̀n Helòd.
40002013	À ndùku mô te ghɨt a tofana tɨna kaha lo, anjèl à Bâba ben ha Josèf a jem jis ha wun na, “Lòtî ma wò lyi wan wûn nì nè wûn ma wò tet à yen a Ijìb beka Helòd khɨŋa hi ywe wan àtɨ̂n. Ghàn yen ghàn faŋ kə afû hi bè tàn a wu tuk afa mu bè jîsà na ghàn kahà ben.”
40002014	Kə wu yu afu ntuksu Josèf lôtì lyi wan àtɨ̂n nì nè wûn, tet yen a Ijìb,
40002015	ghɨna yen faŋ kə afû hi tàn a wu tuk afa Helòd tì kpo. Yìna ni tì gan ni, hi lunhe gha ye Yènfù tì jìsa na, “Mu ti toŋa wâ mù a Ijìb na wù ben.”
40002016	Te Helòd tì yena na ghɨt a tofana ghe ti lehi wûn, gha tɨni yaf wun nâ haŋaŋ. Wù chyâhì yi sâk na ghɨ yê ywiti mwəlà mù lɨmà a Betùlùhêm nì a tu tèk afa tu bakhe bê afû nâ mù jɨ̀m, hi yìmì ha ghê ghɨ bwɨ kə wu yu nì hi kwok a chem nì ghê ghɨ mô lɨ̂m wù bà. Wù fəknà wu yu hi yè tàn mwəlà a lɨ̀m wù bà kum yu we ghɨt a tofana ghe tì be fokte ha wun yu we njə̂n fe tì fwo atɨ̂n.
40002017	Yi gan kə te fòktì wù chìk Jèlìmayà tì jìsa na:
40002018	“Ghɨ te yû te jyə̀ wùt jyèna fwo bênà yi tèk yi Lamà nâ haŋaŋ, kôŋà wi na wùt chinhi wûn, a mô ni a jyê Lachèl mwəlà mù wûn te ghɨ ywite.”
40002019	Ni te Helòd tì kpo, anjèl à Bâba ben ha Josèf a jem yi lak yi Ijìb jis na,
40002020	“Lòtî, ma wò lyi wan wûn nì nè wûn, ma ghàn à ghɨna kahà yen a yi lak yi Isalì beka ghɨt ghe ghɨ ndùku khɨŋa hi ywe wûn ti kputî.”
40002021	Kə wu yu, Josèf lôtì lyi wan, nì nè wûn, ghɨna kaha yen yi lak yi Isalì.
40002022	À hì mô te Josèf ywo na, à saka Àkelùs a Jùdiyà a bè wun wu kpòk, wù hi fânà hi yèn afû. Anjèl à Fùyèn ben tobhi wun a jem jis na, wù yen a bàh à lak ale ghɨ toŋte na Galìlî.
40002023	Wù yen hì chyə̂ yi tèk yile ghɨ toŋte na Nasalì. Yi tì gan ni hi lunhe gha ye fòktìsù chiksu tì jìsa na, “Ghɨ bè hì toŋte wun na Wâ Wùt à Nasalì.” Lachèl ndùku mô ywê Jakòb.
40003001	À ndùku mô a mu tuk afû, Jon Fo Mòlû ndùku mô yi lak yi sùsi yîmì hì lâkà gha Fùyènì ha ghɨt ghe ghɨ ndùku mô a lak yi sùsi a Jùdiyà jîsà na,
40003002	“Ghàn kahi təm ghana a sù be beka fə̂n wù Fùyènù ti bakhâ.”
40003003	Jon ndùku mô wùt we fòktì Ìsayà tì jìsa kum wûn na: “Wùt jîsà bê yi lak yi sùsi na, ‘Ghàn fati lum wu Bâba; ghàn fati lumlà mù wûn, ma mù hi nânà.’”
40003004	À ndùku mô ya, Jon mâkà sùnju ma ghɨ fati nì nyuŋsu gwò nyàm yìlè ghɨ toŋte na kàmêl, tama wu kwô ma fati nì gwò nyàm, mwə̀ mù yə̂mù wûn mô sùbên nì lû fùjòŋù.
40003005	Jon ben hi yikê, ghɨta bênà ha wûn ma lo kə bâh wù jɨ̀m yi lak yi Jèlusalèm nì bâh wù jɨ̀m a Jùdiyà, ghɨt ghe ghɨ ndùku mô a tu bìtu jwô tù Jodàn hì boŋa bênà.
40003006	Ghɨna bê ni jyê khɨmte wu wun kum besu ghɨna su, wù fo mòlû ha ghɨna a jwô à Jodàn.
40003007	Jon yen ni te ghɨt a Falàsî nì ghɨt a Sadùsî boŋa bênà nâ hidù na wù fo mòlû ha ghɨna ki jîs ha ghɨna na, “Ywosu be sîn, à ghàn tobhi nde na ghàn tet ngək ye Yènfù khɨŋa hi fo ha ghàn agha?
40003008	Ghàn hi mo tamu a ghàn a sù chyənà hi chwùtì na ghàn ti kahi təm ghana a ghàn a sùbe.
40003009	Kə ghàn hi kwâktè na ghàn làhi tet a ngək à Fùyèn beka ghàn jìsà na ghàn mò wana wana Ablàhâm. Mu fòktè ha ghàn na Yènfù làhi nì ma ti ghɨ̂n kahi ha mwəlà ma wù fo ha Ablàhâm.
40003010	Ghàn hi khə na njàm làwû a sah à mù kàk kə nâ chîn, ma faŋ nâbi fùni hi mo tamu jûŋù, ma ghɨ gbet ma maka wu wùs.
40003011	Mu fo mòlû ha ghàn kə nì mòlû mù jwò hi chwùtì na ghàn ti kahi təm ghana a sùbe, biyani wùt lè bè lò a mu yi bàm chyâ mu, mu kpene wi hi tè fèt ha wun te a kwôs ghe ghɨ gbê nì gwusu wunsu wùsu. Wù nè hì fo mòlû ha ghàn nì Yohnà Yulena nì wusu.
40003012	Wù kəta khət à khɨ̀ŋa a wun a wô gbûtè hi febte a saŋ. Febte saŋa wuna lêmà a wu tân biyani mô hi nyòk kpûlànù wu wùs we wu bame limne wi.”
40003013	À hì mô kəbi a mu tuk afû, Jisòs lo a Galìlî ben yen Jon na wù fo mòlû ha yi a jwô à Jodàn.
40003014	Biyani Jon hì khɨŋa hi tunhe gha tɨni ki jîs na, “À kəta wò hi fo mòlû ha mu, à ti ben lô wò na mu fo mòlû ha wò yàni agha?”
40003015	Jisòs jis ha wun na, “Ha chîn, fo kə yi fô beka a mò lum we ghàhnà kəta hi nì gha ye Yènfù khɨŋa atɨ̂n.” Jon bimi hi fô.
40003016	Jisòs fyi mòlû hì fwo kwoka bênà kə a jwô ni, jwo nyə jimì, wù yen a Yohnà Fùyènà ghɨ chwo bênà kə wun a tû ni te fùlàtà.
40003017	Kə ni, jyə̀ fwu ben a nyə̂ jis na, “Wùna mò Wâ mù wù kòŋ, mu saŋle kum wûn hanɨ̂ŋ.”
40004001	Afu metì Yohnà Yulena lyi yen nì Jisòs a yi lak yi sùsi shyəma deblì momhi wun afû.
40004002	Wù yen tan afû hì yusa kə ni bè chyə̂ a mu tuk mkìk, yə wi shyə. Yi bàm yi tɨ̂n jìŋ hì yafa wûn.
40004003	Deblì wùt mòmhena ki bên jis ha wun na, “Wò shìki mô kə nâ wâ Fùyèn, jis lê ma ti ghɨna kahi ha mwə̀ mù yə̂ mù, ma wò yə.”
40004004	Jisòs fîsì jis ha wûn na, “Ghɨ nyak a ŋwàklù Fùyèn na, wùt chyə wi kə kum nì shyə yəna, biyani chyə kum nì nâbi yìni gha te Yènfù jìsa.”
40004005	Deblì fî lyi Jisòs yen nì wûn a Jèlusalèm, a mô tèk yì Fùyènì, kwok tom wun a fù ndòŋ ndôŋfù ndâ Fùyèn yì chìk,
40004006	jis ha wun na, “Wò shìki mò kə nâ wâ Fùyèn ni, chyàkti chwo lê a chyə̂, beka ghɨ nyak kəbi a ŋwàklù Fùyèn na: ‘Wù nè jîsà lò ha anjèlsù wunsu kum wò, na su kina wò; ma su kwo njiŋhi wò a nyə̂, ma wò nê tè kùn à jə̀ wulu wa a yi ti.’”
40004007	Jisòs fîsì jis ha wun na, “Ghɨ nyak kəbi ŋwàklù Fùyèn na, ‘Kə bè chinte Bâba Yèn fa fu na fu ni gha.’”
40004008	Deblì fî lyi wûn afû kwok nì wun a tô kùn, yì dà chwûtì lak tu mbyi tu ha wûn kə tù jɨ̀m nì ghak ghe yi mô atɨ̂n,
40004009	wù ki jîs ha wun na, “Mu nè folò mwə̀ munâ mù jɨ̀m ha wò a wu yu afa wò tuma ngwuk sasu a mu ashyə̂ kokhi mu.”
40004010	Jisòs jis ha wûn na, “Kahi a mu yi bàm Satàn! Ghɨ ti nyak a ŋwàklù Fùyèn na, ‘Wò kəta kə hi ngumli ha Bâba Yèn fafu, fêtà kə ha funfu!’”
40004011	Deblì lo chya a wuna ngwùŋ kə wu yu anjèlsù Fùyènsu ben hì kina wûn.
40004012	Jisòs yû na ghɨ ti fa Jon a chyâk, wù kahi lô yena Galìlî,
40004013	wù yen tê ndokò jə̀ hi tè chyə̂ a Nasalì biyani yen hì chyə yi tèk yi Kàbanùm, yi mô yi bi lwi Galìlî, a bàh à laka Sebulùn nì Naftalì.
40004014	Yi tì gan ni hi lunhe gha ye fòktì Ìsayà tì nyàka na:
40004015	Ghàn ghɨt a Sebulùn nì ghàn ghɨt a Naftalì nì ha ghàn ghe ghàn chyə yi bi wu lum wu jwô yì chìk, a mô yi njin yi Jodàn, Ha ghàn ghɨt a yi lak yi Galìlî, kəbi wu lùk afa tumu chyə̂ ghàn hi khə na,
40004016	ghɨt ghe ghɨ chyə a bɨn a finana ti yen ban yi chiki yi ghaka kə ni, bani ti ben a ghɨta tu ghe ghɨna chyə wu lùk, lɨ̂ŋhà kpo bakhe afû.
40004017	Hi yìmì mu tuk afû hi yèn ashyə̂ Jisòs hì fôktè tum à Fùyèn jîsà na, “Ghàn kahi təm ghana a ghàn a sùbe beka fə̂n wù Fùyènù ti bakhâ.”
40004018	Tuk lefu Jisòs hì gbê yi bi lwi Galìlî, yen wana ne ale à bà. A mô Samùn we ghɨ ndùku toŋte na Bità nì Andùlù, a mô ghɨta kwo yila. Ghɨna tuma wətu a jwô hi kwo a yila.
40004019	Wù jis ha ghɨna na, “Ghàn jumti mu, ma mu nè yiki ghàn, ma ghàn hi bɨlà kwo ghɨta.”
40004020	Kə wu yu, ghɨna de wətu ghɨna tu afû jûmtì yen Jisòs.
40004021	Ghɨt ghɨna shihi yèn, Jisòs fî yen wana ne ale à bà, a mô Jêms ghê Jon, a mwəlà mù Sebedì, ghɨna mô a ngwùk ghê bè ghɨna tumte wətu ghɨna tu. Wù toŋa ghɨna.
40004022	Kə wu yu, ghɨna fwo de bè ghɨna a ngwùk jûmtì yen nì Jisòs.
40004023	Jisòs hì gbê chyâ kə lak yi Galìlî yì jɨ̀m fê yike a ghɨna sù ndasu chintesu, fôktè tum yì jùŋ kum fə̂n wù Fùyènù fê chwuka nâbi yìni nki yafi a ghɨta ndùku kəta.
40004024	Gha ghɨ̂n kum fêt yi wuni yi gbî kə lak yi Siliyà yì jɨ̀m, ghɨta shìki lyê ghɨt ghe ghɨ ndùku yafa nâbi nì yìni yafi, ghɨ ben ha wûn. Ghɨ hì bê nì ghɨta ghɨ ywo yi lûm a ghɨna njyàsu wùnsu nâ haŋaŋ, bê nì ghɨta ghɨ kəta yohnù be, bê nì ghɨt a fenana nì ghɨta ma ghɨ ti kə̂blì, wù chwuk kə à jɨ̀m.
40004025	Ghɨta fwu dô kə ni ma ghɨ fwu a Galìlî, fwo a Tù tèk Ìwûm fwo a Jèlusalèm, fwu a Jùdiyà nì a bàh a lak afa wu ndùku mô a yi jin yi jwô à Jodàn hì yênà kə wun a yi bàm.
40005001	Te Jisòs tì yena nôn à ghɨ̂t ghe ghɨ tì bênà yani, kwok a kun ndokò lò. Jùmtìbàmsu wunsu ben yûŋtì a wun a ngwùŋ.
40005002	Wù hì yike ghɨna jyâna:
40005003	“Jùŋ mò ha ghɨt ghe ghɨ khə na ghɨna fufalò a gha Fùyènì, beka jùŋ à fə̂n wù Fùyènù bè hì mô ha ghɨna.”
40005004	Jùŋ mô ha ghɨt ghɨ kwohe seni jyê, beka Yènfù bè chinhelò ghɨna.
40005005	Jùŋ mô ha ghɨt ghe ghɨ bone, beka ghɨna bè kwotelò mwə̀ me Yènfù mò ma wù ti chwûnà.
40005006	Jùŋ mô ha ghɨt ghe jiŋsu yafa, toŋu fê yuma hi nè gha ye Yènfù khɨŋa, beka Yènfù bè folò mwə̀ me ghɨna khɨŋa.
40005007	Jùŋ mô ha ghe ghɨ kwohe seni ha ghɨt ale, beka Yènfù bè kwohe lò seni ha ghɨna.
40005008	Jùŋ mô ha ghɨt ghe təm a ghɨna yule, beka ghɨna bè yenalò Yènfù.
40005009	Jùŋ mô ha ghɨt ghe ghɨna fètà hi lèm yi yutì, beka ghɨ bè toŋtelò ghɨna na wana Fùyènà.
40005010	Jùŋ mô ha ghɨt ghe ghɨ bânà ghɨna beka ghɨna nè te Yènfù khɨŋa, jùŋ à fə̂n wù Fùyènù bè hì mò ha ghɨna.
40005011	“Jùŋ mô ha ghàn a wu yu afa ghɨta sùlè ghàn, chwoka wulu wanu, fê wama tu nki tu fəm tu tù jɨ̀m kum ghàn beka ghàn mò ghɨt a ma.”
40005012	Ghɨ shihi nê gha mɨ ghɨ̂n, ghàn hi tâ saŋle kə yi saŋlî beka maktu chiku yute ghàn a nyə̂. À mò kəbi te ghɨ ndùku bânà fòktìsù chiksu shyəsu.
40005013	“Ghàn mò ni te fu mbâŋ ha ghɨt a mbye. Biyani, mbaŋfu shìki fê tofa wi, ma ghɨ nê ni yàni shyəma fu kahà tof agha? Yi gan ni, ma fu hi fê jwôfà wi a shyə̀ ale, a bu kə na ghɨ suh à maka, ma ghɨta hi gbê a tû.”
40005014	“Ghàn mô kəbi yi ban ha ghɨt a mbye. Tèk ye yi mô a tô kùn wi hi lèt.”
40005015	Wùt wi hi dàn a lâm hi kuhe kà a tû. Ghɨ dânà, ghɨ tom wu lùk wu ngaŋtenu na yì hi bana a ndâ yì jɨ̀m.
40005016	A mô kəbi te ghàn kəta hi tè bân ha ghɨta na ghɨna yen gha jûŋ ghe ghàn nè ma ghɨna nê hi kokhi Bâba wânù we wù mò a nyə̂.
40005017	“Kə ghàn hi kwâktè na mu ben hi chikhe wu lâŋ we Musìs tì fo nì gha ghe fòktìsù chiksu tì nyàka. Mu tà ben jə hi chikhe chyàkhè gha mu ghê, mu ben hi lunhî.”
40005018	Mu jìsà ha ghàn hamok na, nâ nyə nì chyə bè shihi mì teka shyə ale kum nâ kə shyətà fê fu tobte gokhe atɨn à wu làŋ afân. Yi bè gânà wi hi tàn a wu yu afa gha ghɨ̂n à jɨ̀m bè gânà.
40005019	À khɨm nâbi nde lâŋ ale atɨ̂n à wù làŋ afân, nâbi ghe ghɨ tobte gokhe, fê yike à ghɨ̂t na ghɨ hi khɨma laŋù kəbi yâ, ma wù bê hi kpene wi nâ a shyə̀ ale a fə̀n wù Fùyènù biyani a lem nâbi nde lâŋ wûn, fê yike na ghɨta hi lêmà kəbi yâ, ma wù bê hi mô wut wù chìk wu lùk wu fə̀n wù Fùyènù.
40005020	Mu jìsà ha ghàn na, chyəna ghana shìki bu te Yènfù khɨŋa chyâ ghɨ chichàsu saksu nì su Falàsî sù, ma ghàn bè tê lye jə̀ a yi lak yi fə̀n à nyə.
40005021	“Ghàn ti yu na à ndùku mô ashyə̂ ghɨ jîsà na, ‘Kə wùt ywi. Ghɨ bè sakalò nâbi nde we wù ywe.’
40005022	Biyani, mu jìsà ha ghàn chin na, à bàŋhi nâbi nde lâ ha wâ nè wûn, ma ghɨ sak wûn, à toŋti nâbi nde wâ nè wûn na, ‘Nama shyə̀ ghɨ̂n!’ Ma ghɨ lyê yen nì wûn a ndâ yi sâk yì chìk.” À toŋti nâbi nde wùt lè na, ‘Ngwo shyə̀ ale!’ Ma yi hi mô na wù bê yênàlò wu wùs afa wu bè mê wi.
40005023	Yi chwûtè na wò ki yên hi fo yi fo ya, ki kwâktì wu lum na wâ nâ bàŋhèlò lâ ha wò,
40005024	wo de fo ya kə afû, wo kaha yen bakti ghàn a wûn shyəma wò kahà yê fo fo ya ye ha Yènfù.
40005025	“Wùt ki lyê wò hi yênà nì wò wu lùk wu saku, wò nyâŋhì bakti ghàn à wûn, ghàn baha yênà kə wu lum a bu ya, ma wù fo wò ha wùt à sù sak, ma wù boŋà fo wò ha wùt we wù fà ghɨta ma wù lem wò a ndâ chyâk.”
40005026	Mu jìsà ha wò hamok na, yi ki gân ni, ma wò faŋ a ndâ chyâk afû hi bè tàn a wu tuk afa wò bè lâkà mihè wûn.
40005027	“Ghàn ti yu te ghɨ tì jìsa na, ‘Kə wùt chyə nì ywê wùt kəbi nì lɨm à wùt a bu na a mò we wù mala.’
40005028	Biyani, mu jìsà ha ghàn chin na, à ki nâbi nde wùt ywên səmtilò hi chyə̂ nì wûn, ma à hi mô na wù ti chyə̂ nì wûn a wun a yi kwàktì.
40005029	Se ya yi kpen wu wo ta ki nî na wò ni be, wo boklì fihi mâkàlò. Yi jwôfà hi gha bâh gha ghɨ wùna chyâ na ghɨ bê tum wun wa wù jɨ̀m wu wùs.
40005030	Kpen wa wu wo ta ki nî na wò ni be, wò kat mâkàlò. Yi jwôfà na wò gha bâh gha ghɨ wùna ale à mòk chyâ shyəma ghɨ bê tum wun wa wù jɨ̀m a wu wùs.”
40005031	“Ghɨ tì jis kəbi na, ‘À jum nâbi nde ywê wûn, ma wù hi kəta hi fo ŋwàklù ha wûn hi chwùtì na wù ti de wûn.’
40005032	Biyani, mu jìsà ha ghàn chin na, à jum nâbi nde ywê wûn a bu kə na wùt ywên àtɨ̂n chyəlô nì wùt lè, wùt ywên àtɨ̂n fî yen lyi lɨm wùlè, ma a hi mô na lɨm à wûn wù shyə̂ ti ni na wùt ywên wuna khɨm sak yi malâ; ma à hi mô na wùt we wù lye wùt ywên àtɨ̂n ti khɨm sak yi malâ.”
40005033	“Ghàn tì yu na à ndùku mô ashyə̂ ghɨ jis ha ghɨta na, ‘Wò ki chwûnà yi gha ha Yènfù, kə wò faŋ hi nì.’
40005034	Biyani, mu jìsà ha ghàn chin na, kə wùt nè kânà gha nâ hakoh. Kə wùt nè kânà nyə beka à mò kpok wu fə̀n wù Fùyènù.”
40005035	Kə wùt nè kânà nâbi chyə beka à mò luk we Yènfù tomte wulu wunu atɨ̂n. Kə wò kan nâbi Jèlusalèm beka à mò yi tèk yi Fùyènì, a mô fə̀n wù chìk.
40005036	Kə wò nè kânà nâbi tu gha beka wò wi hi nè nyuŋ yì mòk atɨ̂n na yi hi fufâ makə na yi fin.
40005037	Gha hi mò hi bimî, wo bimi kə yi bimî; mô hi tunhî, wo tunhi kə yi tunhî. À fi kpenhi nâbi ghə a tô atɨ̂n, ma à hi mô ma yi lo ben ha deblì.
40005038	“Ghàn tî yû kəbi na ghɨ tî jis na, ‘Wùt so se ya, wò boŋ so fîsì yi wuni, chwok soŋ ya, wò boŋ chwok yi wuni.’
40005039	Biyani, mu jìsà ha ghàn chin na, ‘Kə wùt nè nê fisè gha. Wùt sam wò a jə̀k a wo ta wo bɨnhì chwûtì ale, ma wù sam à mihi.’
40005040	Wùt hì khɨŋa hi soma wò hi fye nju sase a wò màkà a fùtɨ̂n, wo fo bakha nì waf gha.”
40005041	Wùt ki khɨte wò ha jyak na wò beka bàlì à wûn ma wò gbi mâl yi mòk, wò bêkà, wò gbi sù bà.
40005042	Wùt lon a shyə ha wò, wo folò, wùt hi sama nâbi sâm, wò fo kə yi fô.
40005043	“Ghàn tì yû kəbi te ghɨ tì jìsa na, ‘kòŋ wâ nâ ma wò ban bànà yâ.’
40005044	Biyani, mu jìsà ha ghàn chin na, ghàn hi kôŋà bànà sanisu, jə̂mà ha ghɨt ghe ghɨ chwoka wulu wanu.
40005045	Ghàn hi nê kə ni ma ghàn tahi tè mò te wana Bâba we wù mò a nyə̂ beka chwè wûn bana ha ghɨt a be tû nì ha ghɨ jûŋà, nâhè iwu ha ghe ghɨ mô chilichili, nâhè ha ghe ghɨ bu chilichili.”
40005046	Ghàn shìki kôŋ kə ghɨt ghe ghɨ kôŋà ghàn, ma Yènfù bê fo maktunu ha ghàn njwo ghə? Ba ghɨt ghe ghɨ kâtà ŋwàklànà nè kəbi ni?
40005047	Ghàn shìki toŋte kə ha sun sanisu, ma hanɨ̂ŋ hi mô ghə agha? Ba nâbi ghɨt ghe ghɨ khə wi Yènfù nè kəbi yâ agha?
40005048	Chyəna ghana kəta hi tè yule kpenê kəbi te chyəna Bâba a nyə yule kpene.
40006001	“Ghàn hi tôknè, kə ghàn nê hi nê gha jûŋà ha Yènfù a ndan beka ghàn khɨŋa na ghɨta hi yenâ. Ghàn shìki nì yâ, ma Bì wânù a nyə̂ bê tè fè fo jə̀ maktu wanu.”
40006002	“Yi chwûtè na, wò ki fo a shyə ha wùt we wù gha, kə lyi gha tɨni hi tè gbè toŋa chyà ndoŋsu. Ghɨt ghe ghɨ kama nê kə ni ghɨna gbè fòktè chyâ a tu fwəh tu lumtu nì ndasu chintesu na ghɨta tahi tè kokhe ghɨna. Mu jìsà ha ghàn hamok na ghɨt mɨ ghɨ̂n hì mô ma ghɨ ti khɨti mihì maktu ghɨna.”
40006003	Wò lyi a shyə hi fo ha wùt te wù gha, wò fo wu lum afa sun wâ wù təm nè khɨle wijə.
40006004	Yi chwûtè na wò ki lyê fo ya, kə nè fo hi chwùtì na ghɨta yen. Wò ki ni yâ, ma Bì wâ we wù yena gha letena ma wù nê fo maktu wa.
40006005	Ghàn shihi jə̂m, kə ghàn hi kama nê te ghɨt ale. Ghɨna fànà wi hi lòtè timi a ndâ su chintesu hi tè jə̀m, fê gbê jə̂mà a bìtu lumtu, khɨŋa na ghɨta hi chyâ yena ghɨna. Mu jìsà ha ghàn hamok na ghɨt mɨ ghɨ̂n hì mô ma ghɨna ti khɨti mihì maktu ghɨna.
40006006	Wò hì mô hi jə̀m, wò kina luk wu letenu wo jəm ha Bì wânù we ghɨ yena wi. Wò ki jə̂m ni, ma Bì wâ we wù yena gha letena ma wù nê fo maktu wa.
40006007	Ghàn hì mô hi jə̀m, kə ghàn hi kwote nâbi ghə jîsà fè kuntê te ghɨt ghe ghɨ khə wi Yènfù. Ghɨna nè yâ kwâktè na Yènfù ywo lò jîs yi ghɨna beka ghɨna làtè.
40006008	Kə ghàn sina ha ghɨna beka ghàn shihi jə̀m ma Bì wânù hì khəlò shyə ghe ghàn khɨŋa.
40006009	Ghàn hì mô hi jə̀m, ghàn jəm wu lum afan ni: ‘Bì wâhù we wù mò a nyə̂, nê ma ghɨta hi kokhe yet ya,’
40006010	nê ma ghɨ yen fə̂n wa, nê mbyi yinâ na yi gbi kə te wò khɨŋa kəbi yi ghəl te yi mô a nyə̂.
40006011	Yəhi ghàh lân, ma wò yəhi ghàh tuk mù jɨ̀m.
40006012	Lèhifo ghàh a ghàh a gha be, kəbi yi ghəl te ghàh lèhèfo nâbi nde wù ne be ha ghàh.
40006013	Kə wò de na mômhìnì ben ha ghàh, fihi ghàh a gha be afa wùt wù be khɨŋa hi nì ha ghàh. (Beka fə̂n wa saka kə wò, a kəta kə wò jyaka nì ban yi chiki kə yu mù jɨ̀m. Àmèn.)
40006014	“Ghàn hi lèhèfo be se ghɨta nè ha ghàn, ma Bì wânù we wù mò a nyə̂ nê boŋa lèhêfo ghàn.
40006015	Ghàn hì lèhèfo wijə besu ghɨ̂tsù, ma Bì wânù nê tê boŋa lèhèfo jə̀ sanisu.”
40006016	Ghàn shihi bam yi jwô, kə ghàn hi gûnà kə̂kà te ghɨt ghe ghɨ kama nê gha. Ghɨna shihi bam yi jwô, ghɨna hi châmnè kə̂kà shyəma ghɨta hi yenâ. Mu jìsà ha ghàn hamok na ghɨt mi ghɨ̂n shyə khɨti mihì maktu ghɨna.
40006017	Ghàn hì mô hi bam yi jwô, ghàn hi sô kə̂k tanitu, shyakè tu wanu,
40006018	ma ghɨta nê hi khə wi na ghàn mò ni bama yi jwô, a khə kə Bì wanù we ghɨ yena wi ma ghàn ni yâ, ma Bì wanù we ghɨ yena wi ma wù nê makti ghàn.
40006019	“Kə ghàn hi lêmà ghak yani yi ngɨŋi a chyə afân. A mô wu luk we sekuseku mô hi kut a mwə̀ mù tɨ̂n, ma mùlè bef, ma ghɨt a chwoŋana mô hi fè khɨm a ndâ yâ hi chwôŋ.”
40006020	Ghàn hi bɨlà lêmà ghak yani a nyə̂. A mô wu luk sekuseku bu hi kut a shyə afû, mwə̀ mù tɨ̂n bu hi bàŋ, ghɨt a chwoŋana nê hi bu hi khɨma ndâ hi lye chwoŋ.
40006021	Ghaki wûtì mô kəbi afa, təm yi wuni hi mô kə afû.
40006022	“Se wûtà mò kəbi te lâm a wun wu wùn. Se gha shìki mô a jûŋ, ma wun wa nê hi mô nì bani.
40006023	Biyani, ma se gha hì bu a jûŋ, ma wò nê hi gbê kə a fùtɨ̂n à yì fîn nì wun wa wù jɨ̀m. Yi chwûtè na se gha shìki fo wi bani nâ hakoh, ma wò nê hi mô nâ atɨ̂n à yì fin yi be!”
40006024	“Wùt wi hi tè mò wut wù fètana ha ghɨt à bà. Yi shìki mô ni, ma wù nê hi bânà wùlè kôŋà wùlè; faŋ ni, ma wù nê hi ngumle wùlè Kehe wùlè. Wò wi hi fèt ha Yènfù fê fêtà kəbi ha ka.”
40006025	“Mu wu hì jîsà ha ghàn chin na, kə ghàn hi kwâktè kum nì chyə yani. Kə wùt ha ghàn nê hi kwâktè na yi nè yə gha agha, yi nè nyo ghə agha makə yi nè mâkà ghə a yi wùn agha. A wò jis na yohnà wûtì chyà wi mwə̀ mù yə̂mù agha, wun wu wûtù chyâ wi njusu agha?”
40006026	Ghàn yen kə nâ nyɨ̀m muna mù fela chyâ a nyə ni. Mù yome wijə mwə̀ mù yə̂mù, kpê wi, lêmà wijə shyə a wu tân, biyani nâbi we wù mò a nyə̂ yəhe kə yi yəhî munù. Ba ghàn kokne chyâlò nyɨ̀mû agha?
40006027	Wùt wi hi dàbhì yu wunu wu kpu nâ hakoh beka wù kwàktè chyâhè mbyî
40006028	“À hì mô kum njusu, təm ghana hi fumhe ghàn ni njwo ghə? Ghàn yen lê te wəlânù ləma kwoka a ghə̀n, fê bwùsà. Wu tà timi hì fêtà shyə nâbi hi taha sùnju hi màk.”
40006029	Mu jìsà ha ghàn na, nâ fə̀n Sòlomùn nì ghak yê wù ndùku kəta nâ yì jɨ̀m tà timi hì lafa tânà te a bwùs atɨ̂n à wu bwùs afân.
40006030	Yènfù shìki mô hi labhe wu wəlâ ni a ghə̀n lan ni, tuku mô hi yu yi bîs na təm à nyok, ma fu nê labhi nâ ghàn yàni agha? Ghàn bìtè yole ghə a ghàn yi samhî ha Yènfù ni?
40006031	Te yi mô ni, kə təm ghana hi fo ngə̂k bufa nâ, ‘Ghàh nè yə ghə, ghàh nè nyo ghə, ghàh nè mâkà ghə agha?’
40006032	À nyiŋa à ghɨt ghe ghɨna khə wi Yènfù yi bàm yi mwə̀ afân, biyani Bì wânù a nyə̂ khəlò na ghàn khɨŋa lò mwə̀ munâ.
40006033	Gha shyə mò na ghàn bɨlà lem təm ghana ha Yènfù ma ghàn hi chyə chilichili te ghɨt ghe ghɨ chyə a Yènfù yi dèt yi làŋ ma fu nê fo kpenhi mwə̀ muna mù jɨ̀m ha ghàn.
40006034	Ni, kə təm ghana hi fumhe ghàn kum tuk wu bisu beka yi bis bè kpene kə nì gha wuni. Nâbi wùni tuku kətalò ngə̂k yi kpene kə nì tuk wu tɨnu, a fə̂n wa saka kə wò a kəta kə wò jyaka, nì bân yi chiki kə yu mù jɨ̀m. (Àmèn).
40007001	“Kə ghàn hi ke njahtu ghɨ̂tù kə Yènfù bê ki tanitu.”
40007002	Ghàn shìki ke njahtu ghɨ̂tù kəbi wùni lumu, ma Yènfù bê ki ghàn kəbi yâ. Ghàn shihi ke njahtu wûtù hì fêkà wûn nâbi ghɨ̀ni fêkà, ma ghɨ bê boŋa fek kəbi ghàn a fèk àtɨna.
40007003	Njwô ghə te wò ke kə fu namtà fe fu mô a wâ nâ yi sê, yena wi fûŋ à fùkàk ghe ghɨ mô a wò yi se agha?
40007004	Yi mô ni wò mô hi jìs yàni ha wâ nâ na, ‘Tek ma mu fihi namtà fe a wò yi se,’ a mô yâ wo kəta fûŋ à fùkàk a wo yi sê agha?
40007005	Wò wùt wunâ wò kama nê gha ni! Yìti fihi fûŋ à fùkàk ghe ghɨ mô a wo yi sê, ma yi yuli ma wò ki khɨlî hi yen a namtà fe fu mô a wâ na yi sê.
40007006	“Kə wò bè lyê shyə yulana ma wò fo ha busu. Wò ki nî kəbi ni, ma su nê kahà lumli wò. Kə wò bè lyê mwə̀ mù jùŋ ma wò tumhi ha kùnduku. Wò ki nî kəbi ni, wu làhi baha jèlì nì wulu.”
40007007	Ghàn buf ma ghɨ nê fo ha ghàn, ghàn khɨŋ ma ghàn nê yen, kûmtì jwo ndâ ma ghɨ nê jumi ha ghàn.
40007008	Beka à buf nâbi nde, ma ghɨ fo, khɨŋ nâbi nde ma wù nê yen, a kûmtì nâbi nde jwo ndâ ma ghɨ nê jimi ha wûn.
40007009	À mò nde a ghàn a fùtɨ̂n a wâ wûn bufa shyə yəna ma wù fo ti ha wûn agha?
40007010	Ki buf yili ma wù fo ywò ha wûn agha?
40007011	Ghɨt a be te ghàn shìki khə hi fo mwə̀ mù jùŋ ha mwəlà mânù, ma nâ Bì wânù we wù mò a nyə̂ ma wù nê faŋ yàni hi fo mwə̀ mù jùŋ ha ghɨt ghe ghɨ bufa ha wûn agha?
40007012	Yi mô na ghàn hi nê ha ghɨta ni te ghàn kòŋà na ghɨna ni ha ghàn. Ghɨna mò to gha ghe sak yi Musìs yike nì fòktìsù chiksu chìntè jîsà.
40007013	Ghàn lyi yi lak yi fə̀n wù Fùyènù chyàlà wu lum wu jwo mbàn yi tetani, beka jwo mbàn yi chiki ye mò luk wu ngəku. Lum we wu yênà wu lùk wu bobhenu ghaka kə ni, ghɨt a dona yênà afû.
40007014	Biyani, jwo mbàn ye yi yênà wu lùk wu bònù mô tobte kə ni, lum we wu yênà afû tobte kə ni, ghɨt a dona yena wi.
40007015	Ghàn hi tôknà kum nì fòktìsu fəmsu. Su bu hi bèn ha ghàn, su hi kə̂kà te sù njyə̀, biyani a mô kə nâ nyam su basu.
40007016	Ghɨ yena khɨle fukâk a wu tam afa fu mo. Ghɨ tà ye timi hì konà tamu fikù a kwo tù tùŋà makə wumu a tàŋsù yùsù.
40007017	Yi mô kəbi yi ghəl te kâk fu jûŋ fù mo kə tamu jûŋù, fu be fu mo kə tam wu be.
40007018	Kâk fu jûŋ fù wi hi mo jə̀ tam wu be, fu be fu bu hi mo jə̀ tam wu jûŋù.
40007019	À faŋ nâbi fùni kâk fù hi mo tam wu jûŋù, ma ghɨ nê gbet à maka wu wùs.
40007020	Yi mô kəbi na ghɨ yena khɨle fòktìsu fəmsu kə gha afa ghɨna nè.
40007021	À wijə ghɨt à jɨ̀m a ghɨ toŋte mu na Bâba a ghɨ bè lye a yi lak yi fə̀n wù Fùyènù. À bè lye kə ghɨt ghe ghɨna toŋte ni fê nê kə te Bom a nyə̂ khɨŋa.
40007022	À bè hì mô wu tuk afa Yènfù bè saka mbyî, ma ghɨt a dona bê hi bufa ha mu na, ‘Bâba, Bâba, ghàh ndùku fôktè wijə gha Fùyènì a wo yi yet agha? Ghàh ndùku jûmà fihe wi yohnù be a ghɨta wùn, fê nê gha kanana ale ghɨ dô kə ni a wo yi yet agha?’
40007023	Wu yu mefû ma mu bê jis à banhi ha ghɨna na, ‘Mu tà timi hì khə ghàn ghɨt ghɨ̂n ghàn jùmtè wijə lâŋ wù Fùyènù. Ghàn lo chya a mu ashyə̂!’
40007024	“Yi mô na nâbi nde wù yute gha ghɨ̂n a mu jìsà hì nê kə te mu jìsa mò te wùt wù tofana we wù shihi ba ndâ wûn lem chyə tɨna nì te,
40007025	wuli nâ, jwosu tasu fwô, fufa ta chya fî shiklò, biyani ndâ àtɨ̂n te bwùhà beka chyə ndâ atɨna ndùku mô ma ghɨ lem nì te.”
40007026	“Biyani, ma à yute nâbi nde jis yi mi yîn hì nê wi kə te mu jìsà, ma wù nê hi mô te a ngwòna wùt we wù tì lye ndâ wûn yen ba a tô sùsi,
40007027	wuli nâ, jwosu tasu fwu chyâ, nâ fufa ta chyâ shik ndâ tɨ̂n, kə wu yu yì fən nâ fən yi bəmani.”
40007028	À ndùku mô te Jisòs tì yike mihe gha ghɨn ni, jwo yum nôn à ghɨ̂t ghê, wu lum afa wù ndùku yike atɨ̂n,
40007029	beka wù ndùku yike wi te chichàsu ghɨna su saksu. Wù ndùku yike kə nâ te wut we wù kəta jyaka wuna ghɨ ngɨŋa.
40008001	À hì mô te Jisòs kaha chwo a kun, ghɨta nâ hidù hì gbê a wun yi bàm.
40008002	Wùt lè kəta a kùh, bên tum sù ngwuk a wun ashyə̂ jis ha wun na, “Bâba, wò hi kôŋà wò chwuk mu.”
40008003	Jisòs nâhì a wô kum wun jis na, “Mu kòŋàlò, tâ.” Kə wu yu, kùh atɨna mî a wun wu wùn.
40008004	Jisòs ki jîs ha wun na, “Kə wò nè mômà hi fòktè gha ye yi gana ha wùt lè. Ndù chwuti kə ngɨŋ yâ ha ngàŋ à ndâ Fùyèn ma wò fo fo ye sak yi Musìs tì jìsa na wùt ki tâ te wò nì kùhà, wù folò shyəma ghɨta khɨli na wù ti tâ.”
40008005	À ndùku mô te Jisòs gbe lye yênà a yi tèk yi Kàbanùm to sù sojà ghɨt a Lûm ale ben chyati wun jis na wù gamti yi.
40008006	Wù jis ha wun na, “Bâba, wùt à mù wù fèt mò a ndâ ma wù ti kə̂blì yena ngə̂k nâ haŋaŋ.”
40008007	Jisòs jis ha wun na, “Mu nè bê chwukalò wûn.”
40008008	To sù sojà ghe fî fîsì na, Bâba, mu kpene wi shyəma wò lye a mu ndâ. Jîsà kə yi jîs ma wùt à mù wù fèt ta.
40008009	Mu jìsà ni beka mu boŋa fètà a ghɨta yi dèt kəta sojàsu a mu yi dèt. Mu jis ha wùna na, ‘Ndù,’ wù yen kə yi yên, mu jis ha wùlè na, ‘Bî,’ wù ben kə yi bên, mu jis ha wùt mù wù fèt na, “Nì ni wù ni kə yi nî.”
40008010	Te Jisòs ywo gha ye wù jìsa ni, jwo yum wûn, wù jis ha ghɨt ghe ghɨ ndùku gbê a wu yi bàm ya na, “Mu jìsà ha ghàn hamok na, mu tà timi yen jə wùt wu kəta nki bimi yîn nâbi a Isalì.
40008011	Mu jìsà ha ghàn na ghɨta bè fwolò dô kə ni ma ghɨ lo kə bûlà tu mbyi tu tù jɨ̀m ma ghɨ bê ndòko a wu luk wu yənu fə̀n wù Fùyènù ghê Ablàhâm nì Isìk nì Jakòb.
40008012	Ghɨ bè bɨlà jûmà fihe wana toka ghe ghɨ kəta hi tè mò afû ma ghɨna fwo yen atɨ̂n à bɨn a finana ma hi luŋle jyê kuta a soŋ.”
40008013	Jisòs jis ni ki jîs ha to sù sojà ghe na, “Wo kolo yênà. Mu ti nì gha ye wò bime na mu làhi nì ha wò.” Kə wu yu, wùt à wun wù fètana we tâ.
40008014	Jisòs gbi lye a Bità ndâ, yen nè ywê Bità, mô wu khɨ̀, kəta a gut.
40008015	Wù kum wûn, gut atɨna mi kə yi mî. Wù lôtì chyâhì mwə̀ mù yə̂ mù, Jisòs yə̂.
40008016	À hì mô wu yu kolô, ghɨ ben nì ghɨta ha Jisòs ghɨ dô kə ni, ghɨ kəta yohnù be, wù jis kə yi jîs, yohnù be tɨnu fwu, wù fî chwuk ghɨt a yafana nâ jɨ̀m.
40008017	Gha mɨ ghɨ̂n ndùku gânà ni hi lunhe gha ghe fòktì Ìsayà tì nyàka na, “Wù tì chwuk yaftu ghàhnà tù fî mihì yaftu a ghàhnà wu wùn.”
40008018	Jisòs yen nôn à ghɨt ghe ghɨ ndùku mô a wun a ngwùŋ ki jîs ha jùmtìbàmsu wunsu na ghɨna daŋ à yen a yi jin yi lwi Galìlî fokô.
40008019	Kə ni chichà sak wùlè fwu ben toŋti wun jis na, “Chichà, mu tê jûmtèlò wò nâbi afa wò yènà.”
40008020	Jisòs fîsì ha wun na, “Sòŋàtù kətalò bûkù ghɨna, nyɨ̀mû kəta sù ndâ, biyani Wâ Wùt kəta wi luku hi nìŋhe tô wuna atɨ̂n hi yùtì.”
40008021	Jùmtìbàm à wûn yìlè ben jis ha wun na, “Bâ, de ma mu kolò ye gùma bôm shyəma mu bê hi jûmtè wò.”
40008022	Biyani, Jisòs jis ha wun na, “Bi ma ghɨ lo, wò de ma ghɨt ghe ghɨ mô te ghɨt a kputena hi gûmà ghɨt a ghɨna ghɨ kputena.”
40008023	Ni te Jisòs jìsa ya, lye a ngwùk, jùmtìbàmsu wunsu boŋ lye a ngwùk hì daŋà.
40008024	Kə ni, fufa ta shɨŋ yìmì hì chyâlà bəmâ, hì shikà jwò mòlû kwoka lye a ngwùk, a mô ni Jisòs bwunê.
40008025	Jùmtìbàmsù wunsu yen shik yemhì wûn jyana, “Yèmâ a Bâba ma wò bonhi ghàh, ghàh ti kputelò!”
40008026	Wù buf ha ghɨna na, “Ghàn fànà ghə ni? Bimi yani tobte kə ni.” Te wù jìsa ni lôtì kântì fufa nì jwò, luktu china kə ni moŋ.
40008027	Ghɨt atɨna hì mô nì kani buf nâ, “À mò wùni wùt ni, nâbi fufa nì jwò ywo wun agha?”
40008028	À hì mô te ghɨna daŋa lwî we yen tan a bàh a lak afa ghɨ ndùku toŋte na Gàdàlà, ghɨna kwônà ghê ghɨt ale, ghɨ fwo bênà a gùma à bà, kəta yohnù be, ma wu ti nì ghɨna hì chyəfa nâ be, ghɨta teta kə yi têt ghɨna.
40008029	Ghɨna yen ben nì Jisòs ni bwat buf na, “Wò khɨŋa ghə ha ghàh a Wâ Fùyèn wunâ? Wò ben hi fo ngək ha ghàh shyəma tuk wahu wu ngəku bè kpen ma?”
40008030	À ndùku mô ni, kùnduku wule yə bakhe afû dô kə ni.
40008031	Yohnù be we chyati Jisòs jis na, “Wò jum fihi ghàh, wò tum ghàh a kùnduku woko fùtɨ̂n.”
40008032	Jisòs jis ha yohnù be tɨnu na, “Ghàn yen”. Kə wu yu, wu fwu yen lye atɨn à wù kùnduk afa, wu shɨŋ nì nyɨŋi yen tan a bàh yi bi lwi, chemle a jwô kputilò.
40008033	Ghɨt ghe ghɨ ndùku chînà kùnduku tɨnu tet lò yen tan atɨ̂n à yì tèk fôktì gha ye yi gana nâ yì jɨ̀m nì gha ye yi gana ha ghɨt a yohnù be we.
40008034	Ghɨta fwu yi tèk afû kə à jɨ̀m yen yen Jisòs chyati wun na wu lo chya a ghɨna yi lak afû.
40009001	Jisòs tì lye a ngwùk kaha daŋ a yi jin yi lwi kaha yen yi tèk afa wù ndùku chyə atɨ̂n
40009002	Ghɨt ale ben nì wùt kə̀blena ha wûn, ma ghɨ ti nîŋhì a fughàm. Jisòs yen bimi ye ghɨna ndùku kəta jis ha wùt wù kə̀blena we na, “Wâ mù khɨti təm a ta. Mu ti lehìfo be sasu.”
40009003	Chichàsu saksu lesu yu ni, hì jîsà ha ngɨŋsu ghɨna su na, “Wùt wunâ sùlè Yènfù.”
40009004	Kə wu yu, Jisòs khɨli kwâktì ghɨna ki buf ha ghɨna na, “Ghàn kwàktè gha be ni njwô ghə?
40009005	Yi bone hi jìs na, ‘Ghɨ ti lehìfo be sasu’, ma hi jìs na, ‘lòti, ma wò gbi’ agha?”
40009006	Mu tê chwûtèlò ha ghàn chin n a Wâ Wùt kətalò jyaka a chyə afân hi lèhèfo besu ghɨ̂tsù. Wù jis ni, ki jîs ha wùt kə̀blena we na, “Lòti ma wò lyi shɨ̂ŋ fafu ma wò hi kolê.”
40009007	Wù lôtì kə yâ kaha kolo lò.
40009008	Ghɨt ghɨn yen ni hì fânà nâ haŋaŋ, hì kokhe Yènfù te fu fo nki jyak ghɨ̂n ha ghɨta.
40009009	Te Jisòs lo afû hì yênà yen wùt yet yi wuni mô Matiyò, wu mô a wì afa ghɨ kâtà ŋwàklànà atɨ̂n jis ha wun na, “Jùmti mu.” Kə wu yu, Matiyò lôtì yen a wun a yi bàm.
40009010	Jisòs yen ndokò wu lùk wu yənu a Matiyò a ndâ, ghɨt ghe ghɨ ndùku kâtà kəbi ŋwàklànà nì ghɨt a be ale ghɨ dô kə ni ben ndokò nì jùmtìbàmsù wunsu.
40009011	Ghɨt a Falàsî ghɨ le yen ni ki buf ha jùmtìbàmsù Jisòs su nâ, “Njwô ghə te chichà wânù yə ghe ghɨt ghe ghɨ kâtà ŋwàklànà nì ghɨt a be ale agha?”
40009012	Jisòs yu gha ye ghɨna jìsà kaha buf ha ghɨna na, “À jwof ndâ nde, ma wu nê hi khɨŋa wùt a fù agha? À yè khɨŋa kə ghɨt a yablena.
40009013	Ghàn yê hi yike gha yinâ a Yènfù jìsa a wuna ŋwàklù na, gha ye mu khɨŋa mò na ghàn hi kwohi seni ha ghɨta, kə ghàn hi tuhe kə nyamsu ha mu. Mu tà che ben jə hi toŋa ghɨt ghe ghɨ mô chilichili, mu che ben hi toŋa ghɨt a be.”
40009014	Jùmtìbàmsù Jon Fo Mòlû su lesu ben buf ha Jisòs na, “Njwô ghə te ghàh nì ghɨt a Falàsî bama jwo, jùmtìbàm sasu bama wi agha?”
40009015	Jisòs buf ha ghɨna na, “A lɨm à wùt ywên ki lâkà ghɨta wu lùk wu malanu, ghɨ bên, ma ghɨ nê hi jyê wu baha mô kəbi afû agha? Ghɨna nè ni, tuku bè bê lò ma ghɨ bê lye lô nì lɨm à wùt a ghɨna fùtɨ̂n, shyəma ghɨna hi bama jwo.”
40009016	Jisòs ki jîs na, “Wùt wi hi lyè bâh à sùnju a fe hi bàt à njusu mwusu atɨ̂n. Wù ki nî ni, ma bâh à sùnju fe ghê nê kah à chwoka, ma ghɨ nê shihi chwokâ ma ghakhi bûk ghe ghɨ bata yâ.
40009017	Yi mô kəbi yi ghəl te ghɨ tà timi hì lêmà sìŋ à mù lùk atɨ̂n à sàlsu gwusu nyâmsù mwusu. Ghɨ ki nì yâ, ma sàlsù tɨnsu bati, ma ghɨ gha lùkû ma ghɨ gha sàlsù. Ghɨ bɨlà lêmà lô sìŋ à mù lùk a sàlsu fesu. Ghɨ ki ni yani, ma shyə tê ləhà.”
40009018	Te Jisòs ndùku baha jîsà, wùt wu sakana a ghɨt a Jûs wùlè ben tum sù ngwuk a Jisòs ashyə̂ jis na, “Wâ mù ti kpû kə chin ni mu khɨŋa na wò bê kumà kə yi kûm wûn ma wù kahà lòti.”
40009019	Jisòs lôtì nì jùmtìbàmsu wunsu hì yênà a wùt àtɨ̂n yi bàm.
40009020	Kə ni, wùt ywên wùlè ben lumu a Jisòs yì bàm ma wù ndùku motè kə ni yena yu wunu, ma yafi tɨni ti fo ngə̂k ha wûn ha wu lɨ̀m njwòsù bà, kum soŋi sùnju Jisòs.
40009021	Wù tì kum ni ma wù ti bimi na yi ki ba kə njusu wunsu ma yi ta.
40009022	Jisòs kaha bɨ̂nhì wu wun yen wûn jis na, “Wâ mù khɨti təm a ta. Bimi ya ti nî na wò ta.” Kə wu yu, wùt ywên atɨ̂n tâ.
40009023	Te Jisòs tì ye tana a wùt wù sakana we ndâ yen ghɨta ghɨ dô kə ni, ghɨta buka a mwə, ghɨ le chînà wamle jyê kə ni.
40009024	Wù jis ha ghɨna na, “Ghàn fwu, wan wun tà kpu jə̂, wù bwune yi bwunî.” Ghɨna hì chyəka wûn.
40009025	À hì mô te ghɨta fwo a bɨn, wù lyi yen a ndâ yen khɨti wo wan àtɨ̂n a kə wu yu, wù lôtì.
40009026	Gha yin waŋ luk tù jɨ̀m a bàh a lak afû.
40009027	Ni te Jisòs tì lo hì fwo yênà, ghɨt a fefana ale à bà lo hì yênà a wun a yi bàm toŋte jîsà na, “Wâ fə̀n Defìt kwohi seni ha ghàh!”
40009028	Wù yen lye a ndâ, ghɨt a fefana atɨna bên kwoti wûn afû. Wù buf ha ghɨna na, “Ghàn bimelò hamok na mu làhi nì ma ghàn kaha yen luktu?” Ghɨna fîsì na, “Ghàh bimelò a Bâba.”
40009029	Jisòs kum a se ghɨna jis na, “Yènfù ni, ma ghàn kahè hi yena kə yi ghəl te ghàn bime.”
40009030	Ghɨna kahi hì yena tu luk. Jisòs chîhì ha ghɨna na, Kə wùt nè ywo.
40009031	Biyani, ghɨna lô afû hì fôktè yênà nì gha tɨni kum Jisòs a yi lak afû yì jɨ̀m.
40009032	Ghɨt ghe Jisòs tì chwuka yâ shihi lò ghɨ fî ben nì wùt ha Jisòs wu kəta yohnà be, fê jîsà wi.
40009033	Jisòs hì jûmà fihe bê kə ni yohnà be ghɨna ni, wùt àtɨ̂n jîs. Nôn à ghɨt ghe hì mo nì kani jis na, “Ghàhnà tà ye timi yen nki gha yina yi lak yi Isalì afân.”
40009034	Biyani ghɨt a Falàsî hì jîsà yênà na, “À fo fə̀n wù yohnù be jyaka na wù hi jûmà fihe yohnù be wûn.”
40009035	Jisòs hì gbê lye tèktu chiktu nì tu teta tu, yike a ghɨna ndasu yuŋtesu fôktè tum yì jùŋ kum fə̂n wù Fùyènù, fè chwuka tu yaf nâ tù jɨ̀m.
40009036	À hì mô te wù yena nôn à ghɨ̂tà ghɨ fwo bênà, seni kwo wûn ha ghɨna beka ghɨna ndùku kəta fumhìnù gàmtì bu, mô kə te sù njyə̀ chìn bu.
40009037	Wù ki jîs ha jùmtìbàmsu wunsu na, “Mwə̀ mù yə̂mù ti kpen hi kpì dô kə ni biyani ghɨt a kpena dô wi.
40009038	Ghàn jəm lê ha Yèn fe fu mô Bè fùk na wù chinhè kpenhi ghɨt a fetana ma ghɨ shik à kpê kolo nì ghɨna.”
40010001	-
40010002	Jisòs tî toŋtî jùmtìbàmsu wunsu njwòsù bà fo a jyak ha ghɨna na ghɨna hi jûmà fihe yohnù be fê chwuka tu nki tu yaftu, nâ tù jɨ̀m. Yet a jùmtìbàmsu tɨnsu mò ghɨn ni, wùt ashyə mô Samùn we ghɨ ndùku toŋte kəbi na Bità nì wâ nè wûn Andùlù nì Jêms nì wâ nè wûn Jon, a wana Sebedì;
40010003	a fê mô Filîb nì Bàtòlòmiyà nì Tomòs nì Matiyò a we wù ndùku kâtà ŋwàklànà; a mô Jêms wâ Àfeyòs nì Tàdiyòs;
40010004	a fê mô Samùn a wùt à nòn a wəhana a toŋte na Silòt nì Judàs Ìskaliyòt a we wù tì kaha bəkle Jisòs.
40010005	Jisòs shihi tuma ghɨt a wuna njwòsù bà jis ha ghɨna na, “Kə ghàn yen a yi lak yi tumi; kə ghàn yen a tèk yi Sàmaliyà yile.
40010006	Ghàn bɨlà yen kə ha ghɨt a Isalì a ghɨna mò te sù njyə̀su ləhesu.
40010007	Ghàn yên, ghàn hi fôktè na, fə̂n wù Fùyènù ti bakhâ.
40010008	Ghàn hi fôktè ni, chwuka ghɨt a yafana nâbi ghe ghɨ kəta kùhù, jûmà fihe yohnù wu be. Lôhè ghɨta a yi kpû. Ghàn hi khə na ghàn khɨti jyak ghɨ̂n kə halô, ghàn yên, ghàn hi nê gha ghɨ̂n kə halô.
40010009	Ghàn shihi yèn, kə ghàn nê lêmà ka a bàlì nâ hakoh.
40010010	Kə wùt nê lyê bàlì, kə wùt lyi nju sù bà kəbi nì gwusu wùsu. Kə wùt nè lyê mbàŋ yì gbèna. Ghɨ kəta hi tòknà ha wùt wù fètana.
40010011	“Ghàn ki lyi yi tèk yi chiki, nâbi yi tetani ghàn khɨŋ yen nì wùt we wù kəta chyənà yì jùŋ ghàn hi chyə kə wun a ndâ hi bè tàn wu tuk afa ghàn bè lô.”
40010012	Ghàn lye a wùt a ndâ, ghàn toŋti ha ghɨt ghe ghɨ mô atɨ̂n jis na, ‘Yutì Fùyènì mò ha ghàn.’
40010013	Ghɨt a nda mu ghe ki fye ghàn a jûŋ, ma yutì ye faŋ a ghɨna tû; ghɨna tê fye ghàn a jûŋ ma yutì yê kahà ben ha ghàn.
40010014	Ghàn lye a wùt a ndâ makə yì tèk, ghɨt atɨna faŋ hi fye ghàn makə ghɨna tê ywo gha ye ghàn jìsà, ghàn shihi lò, ghàn yah wulu wanu ha ghɨna shyəma ghɨna nê khɨli na ngə̂k bê bênàlò ha ghɨna.
40010015	Mu jìsà ha ghàn hamok na à bè hì mô wu tuk wu sak wu Fùyènù, ma ngə̂k bê hi mô ha ghɨta a yi tèk afû chyâ te yì ndùku mô ha ghɨt a Sodòm nì ghɨt a Gòmoliyà.
40010016	Ghàn hi khə na mu tuma ghàn ni, ghàn mô hi yèn hi tè mò te sù njyə̀ atɨ̂n à nyamsu basu. Yi mô na ghàn kəta hi tof kə te sù ywô bobhe wi kə te wù làt.
40010017	“Ghàn tòkna. Ghɨta bè kwo fâlò ghàn ma ghɨ sak ghàn, ma ghɨ sam ghàn a ghɨna ndâ yì sakana.
40010018	Ghɨ bè kwo yênàlò nì ghàn a gobnàsu ashyə̂ nì fə̂ntù kum nì mu, ma ghàn fokti tum yì jùŋ ha ghɨna kəbi nì ha tumu.
40010019	Ghɨ ki khɨte ghàn yâ, kə ghàn hi kante na ghàn nè yê jîsà na ghə agha, beka ghàn nè yê tan à afû ma ghàn nê khɨli gha ye ghàn nè jîsà.
40010020	À nè. Jîsà wijə ghàn, a nè hì jîsà tohne yohnà Bì wânù ha ghàn.”
40010021	“Tuk wu tɨnu bè kpenâ, ma wùt bê hi lyê wâ nè wûn fo na ghɨ ywi, ma bì lyi wan ma wù fo na ghɨ ywi. Ma mwəlà bê hi ta nì tu ha be ghɨna fê mô hi ywi ghɨna.
40010022	Ghɨt à jɨ̀m bè hì bânàlò ghàn kum mu, biyani ma à wunhi nâbi nde hi bè tàn a gòkhi, ma wù bê bon.
40010023	Ghɨ khɨŋli wulu wanu a yi tèk, ghàn lo yen kə ha yile. Mu jìsà ha ghàn hamok na ghàn bê nê mihè wi fêt yin a tu tèk tu Isalì tu teka Wâ Wùt kahà ben.”
40010024	“Ba ghàn khəlò na wan wù yikena wi hi ta chyà chichà à wûn, khə kəbi na wùt wù fètana tà timi hi chyâ bì yi fèt.”
40010025	Yi kpenelò shyəma walà wù yikena yiki hi mô kəbi te chichà à wûn, fê kpene shyəma wùt wù fètana fet à kwok à kpene hi tè mò kəbi te bì yì fèt. Ghɨ hì mô hi tè toŋte bè ndâ yi yet yi be ni na Bèlsibùl, ghɨ toŋte nâ ghɨt a ndâ na ghə?
40010026	“Kə ghàn bè hì fânà ghɨta beka shyə ale wi ghɨ baŋa ghɨ bu hi bè bə̀h, makə ghɨ leti nâbi yi lêtì ghɨ bè faŋa hi khɨlî.
40010027	Mu nyamte jîsà yi jîs ha ghàn chîn, ghàn yê laka a wu wən ha ghɨta, gha ghe ghàn ywo a lèt, ghɨ chɨmtè yi chɨ̂mtì ghàn shik a laka a wu wən.
40010028	Kə ghàn hi fânà ghɨt ghe ghɨ mô hi ywe wùt a chyak a wùna, biyani bu hi ywe a yohnà. Ghàn hi bɨlà fânà kə Yèn fe Fu kəta jyaka hi bobhî a yohnà wûtà nì chyak a wùna a wu wùs.
40010029	Ba ghɨ bəkle a mù jìnkwa mù bà kə fukatà ni, biyani fù mòk bu hi chem a chyə̂, à bu na à koŋ Bì wânù Yènfù.
40010030	Nâbi nyuŋ sanisu tusu sù jɨ̀m mò Yènfù khə.
40010031	Yi mô na ghàn kəta wi hi tè fân a shyə ale beka ghàn kokne chyàlò njìŋkwalimù mu dô kə ni.”
40010032	“À bimi nâbi nde a ghɨta ashyə̂ na wù mò wut à mù, ma mu bê boŋà bimi a Bom a nyə̂ na wù mò wùt à mù.”
40010033	À mana nâbi nde mu a ghɨta ashyə̂, ma mu bê boŋà mana wûn a Bom ashyə̂ we wù mò a nyə̂.
40010034	“Kə ghàn hi kwâktè na mu a chyə afân tì ben na ghɨta hi chyə nì yutìnì. Mu tà ben nì yutìnì, mu bɨ̀li ben hi nì na ghɨta hi nô.
40010035	Mu ben hi nì na wan wù lɨmà lôtè ki bì yi kə̀k, wan wù ywên lôtè ki nì a yi kə̀k, ywê wan lôtè ki nè lɨm a yi kə̀k.
40010036	Bànàsu wûtsù shyəsu bè hì fwo kə wun a ndâ.
40010037	“À koŋ nâbi nde bè wûn nì nè wûn chyâ te wù kòŋà mu, ma wù hi kpene wi hi tè mò jùmtìbàm ha mu; à hì kôŋà nâbi nde wâ wûn chyâ te wù kòŋà mu, ma wu hi kpene wi hi tè mò jùmtìbàm à mì.
40010038	À faŋ nâbi nde hi bèkà kâkfùtàfù hi jùmtè mu, ma wù hi kpene wi hi tè mò jùmtìbàm à mì.
40010039	À momhi nâbi nde hi chìn à yohnà wuna ma wù kpu; à mâkà nâbi nde yohnà wuna ma wù kwoti ghɨna.”
40010040	“À fyi nâbi nde ghàn ma à hi mô na wù ti fyi mu, à fyi nâbi nde mu ma à hi mô na wù fyi we wù tuma mu.
40010041	À fyi nâbi nde fòktè à Fùyèn a yi yet yi fòktì, ma wù kwoti maktu fòktì. À fyi nâbi nde wùt beka wùt àtɨ̂n mò wùt à chilichili yi yet nì wùt à chilichili a Yènfù ashyə̂ ma wù bê khɨti maktu wùt à chilichili.
40010042	Mu jìsà ha ghàn hamok na, à fo nâbi nde bòm à mòlû mù sana mù ha wùt mòk atɨ̂n à mwəlà mu teta muna beka mwəlà mù teta mù tɨ̂n mò jùmtìbàm samsu, ma wù bê gbi nâbi yàni ma wù bê kwoti maktu wunu.”
40011001	À hì mô te Jisòs yike mihe jùmtìbàmsu wunsu njwòsù bà lo afû hì fôktè yênà gha Fùyènì fê yike yê nì ghɨta a tèk tu letu a Galìlî.
40011002	Te Jon Fo Mòlû ywo gha ghe Klistù ndùku nê, mô a ndâ chyâk tum jùmtìbàmsu wunsu lesu na ghɨ yê buf ha wun na,
40011003	“À mò wò we wò ndùku kəta hi bèn ma, ghàh kəta hi tè yute wùt lò agha?”
40011004	Ghɨna yen buf, Jisòs fîsì na, “Ghàn kaha yê fokti ha Jon gha ghe ghàn ywo ha ghɨta nì gha ghe ghàn yena nì se ghana:
40011005	Fèfù kaha yena tu luk, ghɨt a kəblena gbê, kùhù tâ, kwùkù ywo a ghâ, ghɨt a kputena lôtè a yi kpû, ghɨt a fufana fê ywo tum yì jùŋ.
40011006	Jùŋ mò ha wùt we wù kante wijə bimi ye wù kəta ha mu.”
40011007	Ni te jùmtìbàmsu Jon su tì kaha lo, Jisòs yîmì hi tè jìs ha nôn à ghɨ̂t ghe kum Jon buf na, “Ghàn tì yen yi lak yi sùsi hi yen a wùni wùt afû agha? Ghàn tì yen hi yena wut wu nêkà te yi jyâŋà a wu yu afa fufa chyàlà ma?”
40011008	Ghàn tì yen nâ kum ghə, hi yena wùt te wù lafa laf yi jûŋì ma? Ngaŋ! Ghàn hi khə na ghɨt ghe ghɨ lafa wu lum afân chyə kə a tôk.
40011009	Ghàn fokti lê ha mu na ghàn tì yen kum ghə agha. Hi yena fòktì yì chìk ma? Yi mô kə nâ ni. Mu jìsà ha ghàn na ghàn ti yen wùt wu chyâ fòktì wù chìk,
40011010	beka Jon ndùku mô ni a mô wut we ghɨ tì nyàka a ŋwàklù Fùyèn kum wun na: Yên, mu bè tuma wùt à mù wù tum, ma wù yen a wo ashyə̂ ma wù fati lum wa ha wò.
40011011	Mu jìsà ha ghàn hamok na wùt ywên tà timi bwɨ jə̂ wùt lè a chyə̂ afân wu chyâ Jon Fo Mòlû biyani nâbi we wù tobte gokhe wu lùk wu fə̀n wù Fùyènù chyàlò wûn.
40011012	Fə̂n wù Fùyènù ləma yênà ashyə̂ nì jyaka kə hi yìmì wu tuk afa Jon Fo Mòlû tì yìme fêt yì wuni, ghɨta hì nô nì jyaka hi lye wu lùk wu Fùyènù afân.
40011013	Nâ fòktìsu chiksu sù jɨ̀m nì sak yi Musìs hì fòktè kə kum ben yì fə̂n wù Fùyènù shyəma Jon bê boŋa ben.
40011014	Ghàn shìki kôŋ hi bimî ghàn hi khə na Jon mu wuna mò Ìlajà we ghɨ tì jìsa na wù bè kaha bènàlò.
40011015	À hì tofa nâbi nde wù hi tòkà yutê.
40011016	“Mu mò hi fèknà ghɨt a mbyi chin nì ghə? Ghɨna mò te mwəlà wu wən, ghɨ le toŋâ jîsà ha ghɨta na,
40011017	Ghàh ti yem njàŋsù fomasu na ghàn bin, ghàn ti faŋ hi bîn, yem njàŋ yì kpû na ghàn ji, ghàn ti faŋ hi jì.
40011018	Mu jìsà ni beka Jon Fo Mòlû tî ben yə wi hidù, nyo wi lùkû ghɨt à jɨ̀m jis na, Wù kəta yohnà be.
40011019	Wâ Wùt ti bên, hì yə̂, nyô, ghɨ ti jis na wùt wuna yə chyâhèlò, nyo chyâhè, fê mò sunu ha ghɨt ghe ghɨ kâtà ŋwàklànà nì ghɨt a be ale! Biyani, Yènfù chwùtè tof wu wunu tohna a gha afa ghɨt a wuna nè.”
40011020	Ghɨta a tù tèk te Jisòs ndùku nê gha kanana dona atɨ̂n tì tunhi hi kahe təm a ghɨna a ghɨna sùbe nî, Jisòs hì njaŋâ ha ghɨna na,
40011021	“Ngə̂k yì chìk bè hì mô ha ghàn ghɨt a Kolasîn kəbi nì ghàn ghɨt a Bèsadà! À ndùku mô na ghɨ ni gha kanana mɨ ghɨ̂n a ghe ghɨ ne ha ghàn, ha ghɨt a Tayà nì ghɨt a Sidòn, ma ghɨna tì fuk bwu mak shàklà mù sùnju hi chwùtì na ghɨna ti kahi təm a ghɨna a sùbe.
40011022	Mu jìsà ha ghàn na, à bè hì mò wu tuk wu sak wu Fùyènù, ma ngə̂k bê hi mô ha ghàn chyâ te yi ndùku mô ha ghɨt a Tayà nì Sidòn.
40011023	Ghàn ghɨt a Kàbanùm, ghàn kwàktè na Yènfù ne nê ma ghàn kwok à tan a nyə ma? Yi wijə yâ. Fu bè tuma chwohe ghàn yi be afa yi lye gokhè wi. À ndùku mô na ghɨ ni gha kanana ghɨ̂n ghɨ ne a ghàn a fùtɨ̂n à yì tèk ni na ghɨ ni yi tèk yi Sodòm, ma yi baha làwû lân.”
40011024	Mu jìsà ha ghàn na, “À bê hi mò wu tuk wu sak wu Fùyènù, ngə̂k bê hi mô ha ghàn chyâ te yì ndùku mô ha Sodòm.”
40011025	Jisòs tî jəm ha Bè wûn kəbi a yu mefû jis na, “Bâba we wù saka nyə nì chyə, mu fo àyòŋnà ha wò beka wò ti letì gha ghɨ̂n ha ghɨt ghe ghɨna kwàktè na ghɨna tofalò chwûtì ha ngwònu.
40011026	Hamok a Bâ à kòŋà kə wò hi nì ni.”
40011027	Jisòs fî kaha jis ha ghɨta na, “Bom ti fo mwə̀ mù jɨ̀m ha mu. Wùt fate khə wi Wan a bu kə Bì, wùt fate khə wi Bì a bu kə Wan nì ghɨt ghe Wan chwoka hi chwùtè Bì ha ghɨna.”
40011028	“Ha ghàn ghe ghàn bekà ngəksu fi fet botlò, ghàn ben ha mu, ma mu ni ma ghàn yuti.
40011029	Ghàn lyi fwàŋ à mì yì fèt, ma ghàn yiki chyənà mì beka mu bonalò, fê kəta yi ngumlî. Ghàn ki nî ni, ma ghàn khɨti yutìnì a ghàn a təm.
40011030	Fwàŋ à mì bonalò hi khɨtî, shyə ghe mu fo na ghàn beka ghɨ jîtà wi.” Ghɨt a Jûs ndùku ke na Ìlajà bê kaha bênàlò tuk lefu hi bakte à ghɨ̂t a yi bèn yì Klistù, Jisòs fî jis na Jon mò fòktì te Ìlajà we ghɨ ndùku ke.
40012001	Tuku tî yû wu tuk wu lak wule, Jisòs ghê jùmtìbàmsù wunsu hì tohne chyâ yi bat yi saŋa bota yile, jɨ̀ŋ hì yafa jùmtìbàmsù wunsu, ghɨna shìki yole tû saŋu, kutâ.
40012002	Ghɨt a Falàsî ghɨ le yen shìki jîs ha Jisòs na “Yen gha ye jùmtìbàm sasu nè wu tuk wu laku saki bime wi!”
40012003	Jisòs fîsì ha ghɨna na, “Ghàn tà taŋ yu jə gha ye Defìt tì ne te jɨ̀ŋ ndùku yafa wun nì ghɨt a wuna agha?
40012004	Wù lyi yen a ndâ Fùyèn nì ghɨt a wuna, lyi yə mwə̀ mù yə̂mù Fùyèn, saki chwûtè na à yə kə ngàŋsù ndâ Fùyènsu.
40012005	Ghàn tà taŋ yu kəbi sak yi Musìs na à mò nâbi wùni tuk wu laku ngàŋsù ndâ Fùyènsu hì mò hi ne yi fêt, hi khɨma sak ye yi kumà tuk mu we, biyani ma yi hi chwûtè wi na ghɨna ti ni bobhi gha agha?
40012006	Mu jìsà ha ghàn na gha fè làwû afân, chyâ gha ndâ Fùyèn yì chìk.
40012007	Ghàn yê hì khə gha ye luk wu ŋwàklù Fùyèn wûn jìsà ma ghàn jìsà wi na ghɨta ti ni bobhi gha teka ghɨna ni. Luk wu tɨnu jìsà na “Gha ye mu khɨŋa mò na ghàn hi kwohe seni ha ghɨta, kə ghàn hi tuhe kə nyamsu ha mu.”
40012008	Wâ Wùt kətalò jyaka hi jìs na ghɨ ni nâbi ghə wu tuk wu laku.”
40012009	Te Jisòs tì jìsa mihe ni, lo yen lye a ghɨna ndâ yì chìntena.
40012010	Wùt lè mô afû ma kpen wu wunu wule ti kpû. Ghɨt ale shìki khɨŋa wu lum hi tè ngane Jisòs, ki buf ha wun na, “Saki bimelò na ghɨ làhi chwuk a wùt wu tuk wu laku ma yi bime wi agha?”
40012011	Jisòs fîsì ha ghɨna na, “Wùt ha ghàn shìki kəta njyə̀ à wûn, yì fən a yi be wu tuk wu laku, ma wù faŋ hi fihi?
40012012	A wùt kokne chyâ wi njyə̀ agha? Yi ni chwùtè na saki bimelò na ghɨ ni jùŋ wu tuk wu laku.”
40012013	Jisòs jis ni, ki jîs ha wùt mu we na, “Nàhi kpen wa.” Wùt atɨ̂n nâhì kə wu yu, kpen wu tɨnu tâ hì mô kəbi te wule.
40012014	Ghɨt a Falàsî fwu kə wu yu hi bakte hì ywe Jisòs.
40012015	Jisòs khɨli gha ye ghɨt a Falàsî ndùku bakte kum wûn lo afû. Ghɨta yen a wun yi bàm dô kə ni. Wù chwuk ghɨt ghe ghɨ ndùku yable a ghɨna fùtɨ̂n nâ à jɨ̀m,
40012016	chîhì ha ghɨna na kə wùt nè fôktè gha kum yi ha wùt.
40012017	Wù tì ni gha ye Yènfù tì jìsa tohne a fòktì Ìsayà na:
40012018	“Wuna mò wùt we mu chwoka na wù fet ha mu. Mu kòŋàlò wûn, wù nê mu saŋlê. Mu nè folò yohnà ma ha wûn ma wu hì fòktè sak yi mi ha tumu.
40012019	Wù bè hì gufnà wijə gha ghê wùt; wù bè hì bwate wi ha wùt, wùt bè hì ywo wi jyə̀ wûn wu fwəh.
40012020	Jaŋ bè khɨma wi wu lùk ma ni wûn, wù bè nê wi kəbi nâ gha yi be ha wùt wù yolena hi tàn wu yu afa wù bè nê ma chilichili tâ chya be.
40012021	Ghɨt a mbye bè hì chyə yikte kə wun wu wùn.”
40012022	Ghɨt ale tî ben nì wùt ha Jisòs wu yena wi luktu, jîsà wi ma à ni a yohnà be. Jisòs chwuk wùt àtɨ̂n, wù kaha yen tu luk hì fê jîsà.
40012023	Nâ ghɨt à jɨ̀m ghe ghɨ ndùku mô afû hì mô nì kani buf na “Ghɨ ni jìsà na wùna mò kə nâ wâ fə̀n Defìt agha?”
40012024	Biyani ghɨt a Falàsî yu gha tɨni hì jîsà na, “Wù jùmà fihe yohnù mu wun ni beka Bèlsibùl fə̀n à yòhnù wu be fo jyaka ha wûn.”
40012025	Jisòs khɨli kwâktì ghɨna ki jîs na, “À hì mô kəbi ghɨta a yìni laki kəta a jyàhè wùna ma lak mi ye bef à mihi. À hì mô nâbi ghɨta yi tèk makə yi sah yi nda hì kəta yi bef a ghɨna fùtɨ̂n, ma tèk mi yê makə yi sah yi nda mi ye tê timî.
40012026	Kum ni Satàn shìki nô ngɨŋ à wûn ma fə̀n wù wunu nê timi yàni. Satàn shìki nî ni ma hi mô na wù fê kəta wi jyaka a tô mwə̀ me wù saka.
40012027	Mu shìki jûmà fihe yohnù be nì jyaka ma à fo Bèlsibùl, ma ghɨt ghana ghe ghɨ jûmà fihe ma hi fo nde jyaka tɨna ha ghɨna? À nè chwùtè kə ghɨt mɨ ghɨ̂n na ghàn wamalò ma, ghàn jìsà hamok agha.
40012028	À fo a yohnà Fùyènà jyaka na mu hi jûmà fihe yohnù be wûn. Te yi mò ni, yi chwùtè na fə̀n wù Fùyènù ti ben ha ghàn.
40012029	“Ghàn fê kwâktè na wùt ni mo yàni hi lye a wùt wu tâ a ndâ hi kumte fihe mwə̀ mù wûn, bu na wù yìti kwut khɨti wùt a jyak mu we agha? Wù ki nî yani, ma wù ki chwoŋa ndâ à wûn mi yê.
40012030	“Nâbi nde wù bu ghàh à wûn yi gha yì mòk wù ya nò mu. À hì gâmtè wi nâbi nde mu hi bakte ghɨt a Fùyènà ghàh à wûn, ma hi mô na wu sàhà yi sâh.
40012031	Mu jìsà ha ghàn na, Yènfù làhi lèhèfo nâbi yìni be te wùt ne, hi fè lèhèfo nâbi yìni ndi ghɨ te wûn atɨ̂n, biyani à sùli nâbi nde Yohnà Yulena, ma Yènfù bê tê lèhèfo jə̀ wûn.
40012032	À jis nâ nâbi nde gha be kum Wâ Wùt, Yènfù làhi lèhèfo wûn, biyani ma à jis nâbi nde gha be kum Yohnà Yulena, ma Yènfù bê tê lèhèfo wûn à mbye afân nì à mbye afa yì bè bênà.
40012033	Jisòs tî fi yiki na, “Wò ki jîs na kâk fù jwòfàlò wò hi kəta hi jìs na tam wu tɨnu jwòfàlò, wò ki jîs na kâk fù befalò wò hi kəta hi jìs na tam wu tɨnu befalò. Ghɨ yena khɨle kə fukâk wu tam afa fu mo.
40012034	Ywosu be sîn, gha jûŋì wi hi fwo a ghàn a yi jwô beka ghàn mò kə nâ ghɨt a be. Jyə̀ yì jwo mò ni jîsà kə gha ye yi mô yi təm ma yi ti lûn.
40012035	Wùt wù jùŋ nè jùŋ ma yì fwu kə atɨn a gha jûŋà fa wù bakte lema a wun yi təm, wùt wù be hi nê kə be ye a yì hì mô ma wù tî bakti lem a wun a yi təm.
40012036	“Mu jìsà ha ghàn na à bè hì mô wu tuk wu saku Fùyènù ma nâbi nde bê hi fîsè kum nâbi ghə wù ti time jisa, nâbi ghe wù ndùku kəta wi hi jìs.
40012037	Ghàn be yə sak kə gha afa ghàn jìsa, ma ghàn fən sak kə gha afa ghàn jìsa.
40012038	Chichàsu saksu lesu nì ghɨt a Falàsî ale jis ha Jisòs na, “Chichà, ni gha kanani yile hi chwùtì ha ghàh te chwe nì jyak gha ghe ghɨ lo kə nâ ha Yènfù.”
40012039	Jisòs fîsì jis na, “À mò kə ngwàk yì be te yìna yì fànà wi Yènfù a yì mò hi tè bufa chwe. Yì nè yena wi chwe yìlè bu kə yì fòktì Jonà.
40012040	Jonà tî chyə a yili chiki wu là a mu tuk mù tât, Wâ Wùt mò hi nè kpû hi chyə kəbi tuk mù tât a chyə̂ shyəma wù kahà loti.
40012041	À bè hì mô wu tuk wu saku ma ghɨta bê time a Yènfù ashyə̂, ma ghɨt a Ninifì bê hi ngane ngwàk yinâ beka ghɨna tì yu yiki Jonà kahi təm a ghɨna a ghɨna sùbe, ngwàk yina yi hì kəta wùt lè chîn wu chyâ Jonà, biyani kahe wi təm a ghɨna a sùbe.
40012042	À bè hì mô wu tuk wu sak wu Fùyènù, a mô wut we wù ndùku saka bâh à mbye a bàh à nchwô ma wù bê timi ma wù hi ngane ngwàk mi yîn beka wù tì lo a wun a yi lak gbi lum wu dâ, ben hi yute yikî tofani fə̀n Sòlomùn. Biyani, ngwàk yina kəta wùt chîn wu chyà Sòlomùn, yute wi yikî wuni.
40012043	“À yè mô a wu yu afa yohnà be fwo a wùt wù wùn, ghɨ yen gbi kat yi lak yi sùsi yì jɨ̀m khɨŋa wu luk hi yùtì, ghɨ ki faŋ hi yên,
40012044	ghɨ kaha jis kə ghɨna ngɨŋ na, ‘Mu nè kaha yênà lò kə ndâ afa mu tì fwo atɨ̂n.’ Jis yani, kaha yen yen ndâ àtɨ̂n yi yîm ma ghɨ ti fî fati yahû bakti mwə̀lû a fùtɨ̂n àtɨ̂n,
40012045	ghɨ kaha yen lyi ben nì yohnù be wule sàmba, wu bəma chyâ ghɨna, wu chîntì lyi wu hi chyə a wùt wuna wu wùn. Yi gan nì wùt àtɨ̂n hi bəma chyâ te wù ndùku mô ashyə̂. À mò ni te yi bè gânà ha ngwàk yina.
40012046	Te Jisòs ndùku baha jîsà ha ghɨt a dona ghe ghɨ ndùku gbê a wun yi bàm, nè wûn nì wana ne wuna ben time a bɨn hì khɨŋa hi jìs ha wûn.
40012047	Wùt lè atɨ̂n à ghɨta afû jis ha wun na, “Nìni wâ, nì wana na mò a bɨn khɨŋa hi jìs ha wò.”
40012048	Jisòs buf ha ghɨna na nom mò nde, “Wana noma mô nde?”
40012049	Wù buf ni kaha sok yen nì jùmtìbàmsu wunsu jis na, “Nom nì wana noma mò ghɨt ghɨ̂n.
40012050	Nâbi nde we wù nè gha ye Bom a nyə̂ khɨŋa ma wù nê hi mô wâ nôm fê mô jâmtè mì, mô nôm.”
40013001	À hì mô kəbi wu tuk afû, Jisòs fwo a ndâ yen ndokò yi bi lwi.
40013002	Ghɨta ben dô kə ni, wù yen ya, lyi ndokò a ngwùk hì yikê, ghɨta timi yi bi jwôlì.
40013003	Wù fôktì a gha ha ghɨna ghɨ dô kə ni kə sù ngàn. Wù jis na, “Wùt lè tì shik hi mù ngwìk à wûn,
40013004	shihi mù, yìlè chəmli a sù belâ sù fùksù, nyìmû ben chwubli kut nâ yì jɨ̀m.
40013005	Se ale chəmlî a fu chyə, woli mô yi dèt, chyəfu dô wi afû yì nyâŋhì fwu kə ni beka chyəfu ndùku lûmà kə ni.
40013006	Te chwì bana, nyok futu tɨntu tu yîm beka ghaŋtu ndùku mô teka tu fwu.
40013007	Ngwìk yìlè chəmli atɨ̂n à tù tùŋ tu mù kàktù, tûŋtù fwu tahì saŋ atɨna.
40013008	Se ale chəmli kə nâ a chyəfu jûŋ fù, saŋ atɨna kwok bwuslò bilò. Ghɨ sam, se saŋa fwu atɨ̂n à buk yile mtufa, fî fwu atɨ̂n à yile wu wə, fwu atɨn à yile mtât.”
40013009	Jisòs ma ngàn yina ni, ki jîs na, “À tofa nâbi nde, wu hi tòkà yutê.”
40013010	Jùmtìbàmsu Jisòs khɨŋti yen buf ha wun na, wò jìsà ha ghɨta a sù ngàn njwô ghə?
40013011	Jisòs fîsì ha ghɨna na, “Yènfù ti fo tofu ha ghàn na ghàn hi ywo khɨle gha letena ghe ghɨ mô kum fə̂n wù Fùyènù, biyani te fo jə̀ ha ghɨna.
40013012	Yi chwûtè na à kəta nâbi nde, ma ghɨ nê fo kpenhi ha wûn ma wù khɨti hidù, à hì gha nâbi nde, ma ghɨ nê fyi fu teta fe wù kəta.
40013013	Mu jìsà ha ghɨna a sù ngàn ni shyəma ghɨna nê hi ke luktu yena wi, ywo kə yi yû gha biyani khɨle wi na ghɨ jîsà na ghə agha.
40013014	Tum à Fùyèn ye fòktì Ìsayà tì fokte ti kpen ha ghɨna. Fu tì jis na: Ghàn bè hì yute kə nâ yi yutî gha, biyani khə wi na ghɨ jîsà na ghə agha, ke kəbi yi kî luktu biyani yena khɨle wi shyə ale.
40013015	Ghɨt ghɨ̂n chilelò, tûŋlu ghɨna ywo wi gha, se ghɨna mô ma ghɨ ti baŋâ ghɨna yena wi kôŋà wi hi tè yena tu luk, à bu ya, ma ghɨna yenalò luktu fe ywô khɨle a ghâ, a ghɨna təm kaha ben ha mu, ma mu chwuk ghɨna.”
40013016	Jisòs jis ni ki fê jìs ha jùmtìbàmsu wunsu na, “Jùŋ mò ha ghàn beka ghàn kəta se yena tu luk fê kəta wu tûŋlu ywo khɨle gha ghe ghɨ jîsà.
40013017	Mu jìsà ha ghàn hamok na fòktìsu chiksu dosu nì ghɨt a chilichili ghɨ dona ndùku mô kôŋà hi yen a gha ghe ghàn yena, fè kôŋà hi ywo gha ghe ghàn ywo, biyani yi tê gàn.”
40013018	Jisòs fî jis na, “Ghàn yuti gha ye ngàn à bè fùk yina yike.
40013019	Ghɨt ghe ghɨ ywo tum kum fə̂n wù Fùyènù khɨle wi, mò te ngwìk ye yì chəmle a sù belâ. Ghɨna ywo, deblì ben chwuf lô nì yini a ghɨna təm.
40013020	Wùt we wù ywo gha Fùyènì, wu nyâŋhì bimi kə yi bimî nì saŋlînì mô te ngwìk ye yì tì chəmle a tô fuchyə woli mô yi dèt yâ.
40013021	Wùt mu wunâ ywo gha Fùyènì, wù hi kəta wi ghaŋtu, wu bimi kə fu yulâ ni. À hì mô a wu yu afa ngə̂k bèna makə ghɨ bânà wûn kum gha Fùyènì, wu nyâŋhè fən kə ni.
40013022	Ngwìk yìlè ye yì chəmle atɨ̂n à tù tùŋ yâ mô te wùt we wù ywo gha Fùyènì, fumhènà mbye nì kôŋ ye wù kòŋà ghaki lehi wûn gha ghɨ̂n tè mo jə̀ tamu a wun a chyənà.
40013023	Biyani ngwìk ye yì chəmle a chyəfu jûŋ fù mô te wùt we wù ywo gha Fùyènì, khɨli ki khɨlî gha ye yi jisà. Yi hi mo wu tam a wun a chyənà wu dô kə ni kəbi te ngwìk yê ghɨ tì yome a chyəfu jûŋ fù, yì lemâ, se saŋa hì fwo a to saŋa le wu wə, fwu ha ghɨ le mtufa, fwu ha ghɨ le, mtât.”
40013024	Jisòs ma ngàn yìlè ha ghɨna na, “Fə̂n wu Fùyènù mò kəbi wu lum afan ni. Wùt tî yomi ngwìk a wûn a fùk,
40013025	tuku jyə̂ wu tuk wule, ghɨta bwunî kə à jɨ̀m, bànà wûn nyam yen yomi wəlâ wu be atɨ̂n à ngwìk afû,
40013026	Saŋa tɨna fwu bwuslò, wəlâ be we boŋ kwôk.
40013027	Ghɨt a fetana bè fùk mu we buf ha wûn na, Bèbɨn, ba tì yomi kə nâ wò ngwìk à saŋ yì jùŋ a wo fùk, nki wə̀lâ mu wûn mò ma wu lo afa?
40013028	Wùt atɨ̂n jis na, gha mi yin ni kə wùt we wù bànà mu. Ghɨt a fetana mu ghe buf ha wun na, ghàh yê soli wəlâ tɨnu agha?
40013029	Bè fùk we jis ha ghɨna na, ngaŋ, ghàn làhi yèn hi solî, ma ghàn nê hi chwokte bakha nì saŋa.
40013030	Ghàn de ma saŋa tɨna hi ləma kə tɨn à wù wəlâ hi bè tàn wu tuk afa ghàn bè shika hi kpì. À bè hì mô wu tuk mefû, ma mu bê jis ha ghɨt a kpena na ghɨ yità chwokti wəlâ tɨna ma kwut wu bum shyəma ghɨ nyok ma ki kpê saŋa ma kolo bè yana a wu tân.”
40013031	Jisòs tî ma ngàn yìlè ha ghɨna jis na, “Fə̂n wù Fùyènù mò kəbi te sèla fu ngwìk fùsakhì fu lefu ghɨ toŋte na mostà, wùt ye yomi sakhì mu fîn a wun a fùk, fu hì ləmâ.
40013032	À nê hì mô wu yu afû, sèla fù sakhì mu fîn hi tobte chyâ nâbi yìni ngwìk, biyani fu ləmâ fo tu kpôŋ, fu hi ghaka chyâ nâbi mùni mwə̀ me ghɨ yome a fùk hi fate mbàh atɨ̂n. Nyɨ̀mû hi bê bâ ndasu ghɨna su a tu kpoŋ tu tɨntu.”
40013033	Jisòs fî ma ngàn yìlè ha ghɨna jis na, “Fə̂n wù Fùyènù mò kəbi te fùshìk te wùt ywên lye fwəh a mkat mu dô kə ni, fu gbi mkat mù tɨ̂n mù jɨ̀m.”
40013034	Jisòs tì yike gha ghɨn ha ghɨta à jɨ̀m kə sù ngàn, bu hi fòktì nâ gha yì mòk ha ghɨna teka wù ma ha ngàn.
40013035	Wù ndùku nê ni hi lunhe gha ghe Yènfù tì jìsa tohne ha fòktì wù chìk. Fu tì jis na: “Mu bè hì jîsà ha ghɨna a sù ngàn. Mu bè hì fôktè a gha ha ghɨna teka wùt timè hi khə nâ hi yìmì te ghɨ tì fate mbyî.”
40013036	À hì mô te Jisòs ghê jùmtìbàmsu wunsu de ghɨt a dona ghe kaha lye a ndâ, ghɨna ki jîs ha wun na wù fokti gha ye ngàn à wəlâ be ye ndùku yike.
40013037	Jisòs jis ha ghɨna na, “Wùt we wù yome ni mò Wâ Wùt.
40013038	Fûk atɨna mô mbyî, ngwìk yì jùŋ mô ghɨt ghe ghɨ mô yi sah yi sak yi Fùyènì, ngwìk yì be mô ghɨt ghe ghɨ mô a deblì yi sah à yì sak.
40013039	Bànà ye yì yome wəlâ be we mô deblì, yu kpenu mô gokhi mbyi, ghɨt a kpena mô anjèlsu Fùyèn su.
40013040	A gokhe mbyi ghɨ bè yûŋtè ghɨt ghe ghɨ mô yi sah yi sak nì deblì ma nyok kəbi te ghɨ yè yûŋtè wəlâ wu be a fùk, ghɨ nyok lò.
40013041	Wâ Wùt bè tumlò anjèlsu wunsu, ma su ben ma chîntè fihi nâbi ghə ghe ghɨ nê ghɨta na ghɨ hi nê be a wun a luk wu fə̀nù.
40013042	Yi bàm yi tɨ̂n ma ghɨ bê mâk ghɨna wu lùk wu wùsu, ma ghɨna hi luŋle jyê.
40013043	Ghɨta chilichili bè hì bana wu tuk mefû kə te yu chwî wu lùk wu fə̀n wù Bè ghɨna. À hì tofa nâ nâbi nde, wù hi tokà yutê.”
40013044	Jisòs tì jis na, “Fə̂n wù Fùyènù mò kəbi te ghak yile ghɨ lete a fùk, wùt yen te ghɨ leta fî tôk letìlò, kaha kolo lò, gha tɨni hi foma a wun wu wùn nâ jûŋ, wù yen hi bəkli nâbi ghə wù ndùku kəta hi yè yun a fûk mu ghê.”
40013045	“Fə̂n wù Fùyènù mô kəbi te wùt bəklena wù gbè khɨŋa tu nki tu fwa tu letu, tu jwôfà nâ jûŋ,
40013046	wù ki yena yi sê le yi kokne nâ jûŋ, ma wù kaha kolo ma wù bəkli nâbi ghə wù kəta, ma wù ye yun.”
40013047	“Fə̂n wù Fùyènù mò te wu wə te ghɨ maka a jwô, kwo tu nki tu yì tu kə tù jɨ̀m,
40013048	tu lun, ghɨt ghe ghɨ kwo yila guf fihi yi bi jwôlì titi fihi yila jûŋà lema sù kà ghɨ be ghɨ mâkàlò.
40013049	A gòkhi à mbyî yi bè hì mô kəbi ni. Anjèlsù Fùyènsu bè hì tite fihe ghɨt a be atɨ̂n à ghɨt a jûŋà,
40013050	ma tum à lihi ghɨna atɨ̂n à wu wùs, ma ghɨna nê hi luŋle jyê afû.”
40013051	Jisòs jis ni ki buf ha jùmtìbàmsu wunsu na, ghàn ywo khɨlelò gha mi ghɨ̂n agha? Ghɨna bimi.
40013052	Wù ki jîs ha ghɨna na, “Yina chwùtè na nâbi wuni chichà wù sak ki gânà jùmtìbàm à Fə̂n wù Fùyènù hì yike gha ye fə̂n wù Fùyènù mò yini, ma wù hi mô kəbi te bè ndâ we wù fihi mwə̀ mù mwu nì mù fê a wun a ndâ wù lem wu lùk afa wù lèmà mwə̀ mù wûn atɨ̂n.”
40013053	Te Jisòs tì ma mihe ngàn sîn ni lo afû
40013054	kaha kolo yen yi tèk afa wù tì ləma kwoka atɨ̂n, wu yusa yike ghɨta a ghɨna ndasu chintesu. Ghɨna hì mô nì kani bufa nâ, “Wùt wuna lyì afa nki tof wuna nì jyak ghɨna agha?
40013055	Bâ wùna mò kə nâ wâ wùt wuna wù kwoma mwə̀lû ni? Ba nè wûn mò Mèli, wana nè wuna mô Jêms nì Josèf nì Samùn nì Judàs.
40013056	Bâ jâmtùsù wunsu chyə kə nâ yi tèk afân? Ni, wù lyi afa tof wun nì jyak ghɨ̂n.”
40013057	Ghɨna jis yâ, tunhi hi bimi ha wûn. Jisòs ki jîs ha ghɨna na, “Ghɨ kokhe lò fòktè Fùyèn nâbi afa, a bu kə wu lùk afa wù fwo atɨ̂n nì sah yi nda wuni.”
40013058	Jisòs tà ni jə gha kanana dona a Nasalì beka ghɨta afû tì tunhe hi bimî.
40014001	À ndùku mô wu tuk afû, Helòd we wù ndùku saka bâh a lak ale ghɨ toŋte na Galìlî yu a gha kum Jisòs,
40014002	jis ha ghɨt a wuna ghɨ fetana na, “À mò kə nâ Jon Fo Mòlû te wù kaha lote a yi kpû. A mò gha ye wù kəta jyaka hi tè nè gha mɨ ghɨ̂n ni.”
40014003	Yi ndùku mô ya ma à jis kə nâ wun a wun a ngɨŋ na ghɨ kwo Jon ma kwut wûn ma ghɨ lem a chyâk, yi mô ni ma wun Helòd tì kwo fyi Hèlodiyàs, ywê wâ nè wûn Filîb, Jon hì njaŋâ.
40014004	Jon fâŋ hì kumtè kə yi kûmtì ha wun na, “Wù ti ni gha saki bime wi, ni te wò mala wùt ywên wuna.
40014005	Helòd hì khɨŋa hi ywe Jon biyani fânà à ghɨ̂t beka ghɨta ndùku lyê Jon te fòktì Fùyèn wù chìk.”
40014006	À hì mô wu tuk afa ghɨ ndùku yə tuk wu bwənu Helòd, wâ Hèlodiyàs wù ywên hì bɨna a ghɨna ashyə̂, gha tɨni hì foma ha Helòd nâ haŋaŋ.
40014007	Wù ki chwûnà wan wù ywên atɨ̂n jis na, “Mu jìsà hamok na mu nè folò nâbi ghə ghe wò kòŋà na mu fo ha wò.”
40014008	Nè wûn nyamti jis ha wun na wù jîsà kə na yi khɨŋa na ghɨ fo to Jon ha yi a khət à khɨ̀ŋa, kə chîn.
40014009	Fə̀n Helòd jî wu wun nâ haŋaŋ, biyani jis na ghɨ kat à ben nì to Jon ma ghɨ fo ha wan wù ywên àtɨ̂n. Wù tì ni ni beka wù tì jìsa gha tɨni kanlò a ghɨt a benana ashyə̂.
40014010	Te ghɨ ye a ndâ chyâk kat a to Jon,
40014011	kaha ben nì ghɨna a khət à khɨ̀ŋa fo ha wan wù ywên we, wù yen fo ha nè wûn.
40014012	Jùmtìbàmsu Jon su lyi gun yi wuni yen gumà lò ki yê fòktè gha tɨni ha Jisòs.
40014013	Te Jisòs tì ywo gha ye ghɨ ne ha Jon wù lye a ngwùk ghê jùmtìbàmsu wunsu hì yênà wu lùk wùt bu afû. Ghɨta yû lo fwu a tu tèk nâ hidù hi gbê yênà a wun yi bàm kə nì wulu.
40014014	Te Jisòs ye tana kə ni fî yen ghɨta dona ghê, seni kwo wûn ha ghɨna. Wù chwuk ghê ghɨ ndùku yable a ghɨna fùtɨ̂n.
40014015	À hì mô a leŋ a yu kolô, jùmtìbàmsu wunsu ben jis ha wun na, “Yu ti chyâ, luk wuna fê mô a yi bàm. Yi jwôfà na wò jis ha ghɨt ghɨ̂n na ghɨ kahà lyê yen a tu tèk ma yun mwə̀ mù yə̂mù afû ma yə.”
40014016	Jisòs fîsì na, “Ghɨna kəta wi hi kolô, nâ ghàn fo shyə ma ghɨna yə.”
40014017	Jùmtìbàmsu wunsu jis na, “Ghàh kəta kə ban wu tân afân nì yila à bà.”
40014018	Jisòs jis na ghɨna fo ha yi,
40014019	wù ki jîs ha ghɨt ghe na ghɨna ndokte a chyə̂ a tô wù wə̀lâ. Yi bàm yi tɨ̂n, wù fyi ban we wù tân nì yila ghe à bà ki kokhe a nyə̂ fo àyòŋnà ha Yènfù bəkti ban wu tɨnu chîntì fo mwə̀ mù tɨ̂n ha jùmtìbàmsu wunsu na ghɨna jyati ha ghɨta.
40014020	Ghɨna yə kwut nâ à jɨ̀m, jùmtìbàmsu wunsu kumti chyàksu ban se su faŋa, su lun kà njwòsù bà.
40014021	Ghɨt ghe a ghɨ tì yə mwə̀ mù yə̂ munâ ndùku chəmlò kam sù tân, ghɨ taŋa wi ywena nì mwəlà.
40014022	Te ghɨt ghe tì yə mihe, Jisòs jis ha jùmtìbàmsu wunsu na su lye a ngwùk ma daŋ à yen a yi jin yi lwi yile ashyə̂, wù faŋ yi bàm jis na ghɨta hi kolê.
40014023	Te wù jìsa yâ, ghɨta lô hì kolê wù lo kwok a tô kùn kə wù nɨ̂ŋ hi jə̀m, tuku hì jyə bênà wu mô kə afû wù nɨ̂ŋ.
40014024	A mô ni, ma ngwùk ye jùmtìbàmsù wunsu ye lye atɨ̂n ma yì ti yen nâ ha ghaf atɨ̂n à wù lwi, jwò hì shikà yinì nâ haŋaŋ beka fufa ndùku chyâlà, bê lumu a ghɨna ashyə̂.
40014025	À ndùku mô te tuku yula bênà, Jisòs lô hì gbê yênà a tô mòlû hi yè yena jùmtìbàmsu wunsu.
40014026	Te ghɨna tì yena te wù gbè bênà a tû mòlû ni, ghɨna hì mô nì fânì bwata jyê, jyâna na, “À mò wùt à chyə̂!”
40014027	Kə wu yu, Jisòs jis ha ghɨna na, “Kə ghàn fan. À mò mu. Ghàn kwut təma.”
40014028	Bità ki jîs ha wun na, “Bâ, à hì mô kə nâ wò hamok, wò jis na mu gbi a tô mòlû ma mu bê yen wò.”
40014029	Jisòs jis na wù ben. Bità fwu hì gbê yênà a Jisòs à ngwùŋ kə nâ a tô mòlû.
40014030	À hì mô te wù yena fufa chyâlà, fânì kwo wûn, wù yîmì hi sàŋà a jwô, wù bwat jî ha Jisòs na, “bâ, gàmti mu kə mu saŋa!”
40014031	Kə wu yu, Jisòs nâhè a wô khɨti wûn ki buf ha wun na, “Samhî ya tobte ghə ni? Njwô ghə te wò ye hì kante yi kantî na mu làhi nì, na wò gbi a tô mòlû agha?”
40014032	Te ghɨna tì kaha lye a ngwùk fuf ghe tenâ.
40014033	Jùmtìbàmsu wun se su ndùku mô a ngwùk hì kokhe wûn jyâna, “Hamok wò mò kə nâ Wâ Fùyèn.”
40014034	Te ghɨna dàŋa mihe tan a yi tèk yi Gènesalèt,
40014035	ghɨta yen khɨli wûn afû tum fòktì ha ghɨt à jɨ̀m atɨ̂n a yi lak afû na ghɨta lyê ben nì ghɨt a yablena ha wûn nâ à jɨ̀m,
40014036	chyati wun na wù de ma ghɨt a yablena tɨna kum kə nâ yi kûm soŋ a wuna ghɨ sù nju. Ghɨt ghe ghɨ tì kùma ta kə à jɨ̀m. Ghɨt a Jûs ndùku ke na Ìlajà bè kaha bênàlò a chyə̂ tuk lefu hi bakte a ghɨta a Klistù yi bèn, (malachi 4.5-6) Jisòs fî jis na Jon mò fòktì te Ìlajà we ghɨ ndùku yute.
40015001	Ghɨt a Falàsî ghɨ le nì chichàsu saksu lesu tî lô a Jèlusalèm ben yen Jisòs buf ha wun na,
40015002	“À mò njwô ghə te jùmtìbàm sasu chyə wi chyəna be ghàhnà agha?” Ghɨna yə teka su wo.
40015003	Jisòs kaha buf ha ghɨna na, “Njwô ghə te ghàn khɨma sak yi Fùyènì kum sak yani yi laki agha?
40015004	Yènfù tì jis na, ‘Ngumli bâ nì nâ’, fî jis na, ‘À sùli nâbi nde bè wûn makə nè wûn, ma ghɨ nê hi kəta hi ywe wûn.’
40015005	Biyani ghàn yike na, wùt làhi tunhî hi fo a shyə ha bè wûn nì ha nè wûn beka wù ti lem na yi chehì mô ma yi ti chwûnà hi fo a shyə atɨna ha Yènfù.
40015006	Yi chwûtè ha ghàn na, wùt mu wuna kəta wi hi ngumle bè wûn. À mò lum we ghàn kùnà gha Fùyènì atɨ̂n kum sak yani yi laki.
40015007	Ghɨt a kam kama nê ghɨ̂n! Fòktì Ìsayà tî fôktì kə nâ tum à Fùyèn kum ghàn hamok na:
40015008	Ghɨt ghɨ̂n kokhe mu nì jwo, ke wi mu ha shyə̀ le.
40015009	Ghɨna yena a ngə̂k halô, jyâna ghɨna kokhe mu, beka ghɨna yike gha ma à fati à ghɨ̂t, lemlò na à mò tu sak tamtu.”
40015010	Jisòs jis ni toŋti ghɨt a dona ghê ghɨ bên, wù jis ha ghɨna na, “Ghàn yuti ma ghàn hi khə.
40015011	À wijə shyə ghe wùt yə a ghɨ nê na wùt hi yule wi a Yènfù ashyə̂, à bɨlà mô gha ghe ghɨ fwo a wùt a yi jwô.”
40015012	Jùmtìbàmsu wun se bên ki buf ha wun na, wò khə na wò ye jis ni ghɨt a Falàsî ti bâŋhì lâ agha?
40015013	Jisòs fîsì ha ghɨna na, Ghɨ nè chwokalò nâbi ghə ghe ghɨ lema teka à yomi Bôm a nyə̂.
40015014	“Ghàn de ghɨna. Ghɨna mò ghɨt a fefana, yena wi luktu, biyani khɨŋa hi tè chwùtè wu lum ha ghɨt a fefana ale. Fèfà ki chwûtì wu lum ha ghɨ le, ma ghɨna à jɨ̀m nê fen a yi be.”
40015015	Bità jis ha wun na, “Fòkti gha ye ngàn mi yina yike ha ghàh.”
40015016	Jisòs buf ha ghɨna na, “Ghàn baha yè mò ta hi ywo khɨli te ghɨt ale?
40015017	Ba yi mô na ghàn yena wi na nâbi ghə ghe wùt yə ghɨ chwo a wun wù là, ghɨ kaha chyâ fwo kə yi fwô a wun wù wùn agha?
40015018	Biyani, gha ghe ghɨ fwo a wùt yi jwô mò ma ghɨ lo a wun a yi təm, a mô gha ghe ghɨ nê na wù hi bu nì yulînì.
40015019	Kwâktìnì be fwo a wùt yi təm nì gha be ghɨ le ni te, hi ywî nì hi chyə nì ywê wùt makə lɨm à wùt, nì jûmì yweni nì chwoŋi nì fəmi wamani nì hi fè jìs a ghâ be ale kum wùt.
40015020	À ni mò gha ghe ghɨ nê na wùt hi bu nì yulînì, a bu na wùt yə teka wù su wo te sak yani yi laki chwùtè.”
40015021	Jisòs jis ni lo afû yen a bàh à yi tèk yi Tayà nì Sidòn.
40015022	Wùt ywên yi lak yi Kanàn wùlè te wù ndùku chyə afû ben ha Jisòs hì bwata jyê jîsà na, “Kwohi seni ha mù a bâ, Wâ fə̀n Defìt! Wâ mù wù ywên yena ngə̂k nâ haŋaŋ beka wù kəta yohnà be.”
40015023	Jisòs tê fîsì yi ghâ. Jùmtìbàmsu wunsu ben hì chyate wûn jîsà na, “Jùm wùt ywên wunâ a ghàhnà yi bàm, wù gbè bwata jyê ni, tàhè tûŋlu ghɨ̂tù.”
40015024	Jisòs jis na, “Yènfù tum mu kə ha ghɨt a ma Isalì ghɨ̂n a ghɨ mô te njyə̀su ləhesu.”
40015025	Wùt ywên atɨ̂n khɨŋti ben tûm a lwî a wun ashyə̂ jis na, “Bâ gàmti mu.”
40015026	Jisòs jis ha wun na, “Yi jwôfà wi na ghɨ lyi mwə̀ mù yə̂mù mwəlà ma ghɨ maka ha busu.”
40015027	Wùt ywên àtɨ̂n bimi jis na, “Mu khəlò yâ a bâ biyani khə kəbi na bè ndâ shihi yə̂, chyàksù hi chemlê, nâbi busu boŋa yə̂.”
40015028	Jisòs ki jîs ha wun na, “Wò ti samhî hamok a nè wan! Yènfù nè nêlò gha ye wò khɨŋa.” Wâ wûn we tâ kə wu yu mefû.
40015029	Jisòs lô afû hi gbê yênà a yi bi lwi Galìlî, yen kwok a kun hì yùtè afû.
40015030	Ghɨta hì bê ha wûn dô kə ni, lyê bê nì ghɨt a ngəhana nì ghɨ fefana nì ghɨt a kəblena nì kwùkù nì ghɨta ghɨ dô kə ni ghɨ yafa nì yaftu a tu nkì a tu nkì. Ghɨ ben ni lêmà a Jisòs ashyə̂, wù chwuk ghɨna.
40015031	Ghɨt atɨna hì mô nì kani te kwùkù kaha jîsà, ghɨta ngəhana nì ghɨ kəblena gbê, fèfù kaha yena tu luk. Ghɨta yen, ni hi kokhe Yènfù ghɨt a Isalì.
40015032	Jisòs toŋa jùmtìbàmsu wunsu jis ha ghɨna na, “Seni kwo lò mu ha ghɨt ghɨ̂n. Ghɨna ti chyə̂ nì ghàhnà a mu tuk mù tât chîn hì fê kəta wi shyə hi yə̂. Mu kòŋà wi hi jìs na ghɨna kolo a jiŋ. Wùt làhi fwo bôt a wu lum ma wù fən.”
40015033	Jùmtìbàmsu wunsu buf ha wûn nâ, “Ghàh mò hi lyè afa mwə̀ mù yə̂mù a kun ni, mu kpene hi yəhe à ghɨ̂t atɨ̂n ghɨ dô ni?”
40015034	Jisòs buf ha ghɨna na, “Ghàn kəta banlà mù sek afa agha?” Ghɨna fîsì na, “Ghàh kəta ban sàmba nì yìlâ mù sek ni.”
40015035	Jisòs jis ha ghɨt ghe na ghɨ ndokte a chyə̂.
40015036	Ghɨna ndokò, wù lyi ban we sàmba nì yìlâ mù tɨ̂n. À nê hì mô te wù fo yòŋnà ha Yènfù, bəkti fo ha jùmtìbàmsu wunsu, ghɨna boŋ jyâtì yen ha ghɨta.
40015037	Nâbi nde yə kwût. Jùmtìbàmsu wunsu kumti chyàk se su tì behe su lun kàsù sàmba.
40015038	Ghɨt ghe ghɨ tì yə ndùku mô kam sù kìk, taŋa wi ywena nì mwəlà.
40015039	Jisòs jis ghɨt atɨna kahi kolô, wù lye a ngwùk yen lumu a bàh à yi lak afa ghɨ ndùku toŋte na Magàdan.
40016001	Ghɨt a Falàsî nì ghɨt a Sadùsî tî bên ha Jisòs hì khɨŋa wu lum hi kwo wun atɨ̂n ki jîs na wù ni gha kanani yile te a chwe hi chwùtì na jyak a wuna lo kə nâ ha Yènfù.
40016002	Jisòs jis ha ghɨna na, “Yuchwî shihi lye a nyə̂ yi hi bâŋà, ghɨ jis na luktu bè hì jwôfàlò yi bîs.
40016003	Tuku bis yû, luktu hì gunà kə̂kà, ghàn jis na wuli nè nâlò lân. Ghàn shìki ke a bɨn, fôktè gha ye yi mô hi gàn biyani ghàn wi hi yen a khɨle gha ghe chwènu wun chin fòktè.
40016004	À mô kə ghɨt ghe ghɨ lêmà wi təm a ghɨna ha Yènfù a ghɨ mô hi tè bufa a chwena. Ghàn bè yena wi chwena ale, a bu kə yì Jonà.” Wù jis ni, lo kolo lò.
40016005	Jisòs ghê jùmtìbàmsu wunsu shihi dàŋ yi jin yi lwi yile, ghɨna yità hi lyè ban a kwaŋa,
40016006	daŋ tân, Jisòs ki jîs ha ghɨna na, “Ghàn hi tôknè kum chɨmlana ghɨt a Falàsî ghê ghɨt a Sadùsî.”
40016007	Ghɨna hì bitè gha atɨna a ghɨna fùtɨ̂n jîsà na, “Wù jìsà ni beka ghàhnà tê yità hi lyè a bân.”
40016008	Jisòs khɨli gha ye ghɨna ndùku bîtè buf ha ghɨna na, “À mò te samhi yani tobte ni? Kum ghə te ghàn jìsà na a mò beka ghàn kəta wi ban a kwaŋa agha?
40016009	Bà yi mô na ghàn tà khɨli jə gha? Ghàn baha kwâktè wi te mu tì yəhe ghɨt ghe kam sù tân nì ban wù tân agha? Ghàn tì kumti chyàk se su tì faŋa su lun kàsù sek?
40016010	Ghàn ti yità ghɨt ghe kamsù kìk a mu tì yəhe nì ban sàmba ni agha? Ghàn ti kumti chyàk se su faŋa su lun kàsù sek?
40016011	Njwô ghə te ghàn ye faŋ hi khɨlî na mu yê hì jîsà wi ha ghàn kum a bân agha? Ghàn hi tôknè kum chɨmlana ghɨt a Falàsî ghê ghɨt a Sadùsî.”
40016012	Wù jis ni, jùmtìbàmsu wunsu ki khɨlî na wù yehì jîsà wijə kum chɨmlana ban a kwaŋa. Ghɨna ki khɨlî na wù yê jîsà kum yikî ghɨt a Falàsî ghê ghɨt a Sadùsî.
40016013	Jisòs yen a bàh à yi lak yi bakhe yi tèk yi Sìsaliyà Fìlibây ghê jùmtìbàmsu wunsu ki buf ha ghɨna na, “Ghɨta jìsà na Wâ Wùt mò nde?”
40016014	Ghɨna fîsì na, “Ghɨta jìsà na wò mò Jon Fo Mòlû, ghɨ le jîsà na wò mò fòktì Ìlajà, ghɨ le jîsà na wò mò fòktì Jèlìmayà, a bu ya ma wò hi mô kəbi fòktì wù chìk wùlè.”
40016015	Jisòs buf ha ghɨna na, “Nâ ghàn ni jìsà na mu mò nde?”
40016016	Samùn Bità jis na, “À mò wò we ghɨ chwoka lema Wâ Yèn fe fu mô yû mù jɨ̀m.”
40016017	Jisòs ki jîs na, “Jùŋ mò ha wò Samùn wâ Jonà, beka à tà fôktì jə wùt gha mi yin ha wò, na wò jis, à fòkti Bâ mù, Yèn fe fu mô a nyə̂.
40016018	Mu jìsà kəbi ha wò na yet ya mò Bità, mu nè balò ndâ yùŋtì ghɨt a ma ghɨ bimena a tô ti mi yîn, ma jyak a yi kpo bê tè ta chyà jə
40016019	Mu nè folò chwok a fə̂n wù Fùyènù ha wò. Nâbi ghə wò kwuta a chyə̂ ma ghɨ bê kwut a nyə̂, ma nâbi ghə ghe wò yènte a chyə̂ ma ghɨ bê yenti a nyə̂.”
40016020	Jisòs jis ni ki chîhì ha jùmtìbàmsu wunsu na kə wùt nè ywo na yi mò Klistù we ghɨ chwoka lema.
40016021	Jisòs yîmì wu yu afû hì fôktè ha jùmtìbàmsu wunsu na yi kəta hi yèn a Jèlusalèm hi yena ngə̂k yì chìk, na chəhsu ghê ngàŋsù ndâ Fùyènsu chiksu nì chichàsu saksu na yi yen ngə̂k a ghɨna wô ma ghɨ ywi yi ma hi mô yi bàm yi mtuk mù tât, ma yi kahà loti a yi kpû.
40016022	Bità gûftì wun yi bàm hì njaŋâ ha wûn jîsà na, “Kə Yènfù de na nki gha yin gan ha wò a bâ! Yi wi hi bè gàn ha wò.”
40016023	Jisòs kahi ki Bità jis ha wun na, “Kahi a mu yi bàm a Satàn! Wò tàhèlò mu. Wò kəta wi kwâktì yi Fùyènì, wò kwàktè kə te wût.”
40016024	Jisòs jis ni ki jîs ha jùmtìbàmsu wunsu na, “À hì kôŋà nâbi nde hì jûmtè mu, wù mâkà ngɨŋ à wûn wu bêkà kâkfùtàfù wun fu wù jûmtì mu.”
40016025	À mòmhi nâbi nde hi chìn à yohnà wuna ma wù kpu, ma màka nâbi nde yohnà wuna ma wù kwoti.
40016026	Wùt mò hi khɨti mbè ghə a wu yu afa wù khɨte nâ mbyi yì jɨ̀m lesì a yohnà wuna agha? Wùt ni mò hi yun nâ to wuna nì ghə?
40016027	Mu jìsà ni beka Wâ Wùt nè motè kə ni ma wù bè kahà ben atɨ̂n à ban yi chiki Bè wuni ghê anjèlsù wunsu a yu afû ma wù fo nâbi maktu nde kə yi ghəl te wù ndùku fêtà.
40016028	Mu jìsà ha ghàn hamok na, ghɨt ale làwû afân chîn, bu hi bè kpû nâ hakoh hi tàn te Wâ Wùt bè bê ma wù sak fə̂n wù wunu.
40017001	À hì mô yi bàm mu tuk tufa, Jisòs lyi Bità ghê Jêms nì wâ nè wûn Jon kwok ghê ghɨna a tô kùn yì chìk yìlè, yi dâfà kə ni wùt bu afû,
40017002	yen tan afû kə̂k yi wuni bûŋhì kwuna kə ghɨna shyə̂ ni, hì bana kə te yuchwî. Njusu wunsu kahi hì fufa kə ni, fê njə̂ntè.
40017003	Kə ni, Musìs ghê Ìlajà fwu a ghɨna yi kə̀k hì jîsà ha Jisòs.
40017004	Bità ki jîs ha Jisòs na, “bâ, yi jwôfàlò te ghàhnà mò afân. Wò hì kôŋà ma mu ba wìmù mù tât, ma wò hi kəta à mòk, Musìs kəta à mòk, Ìlajà kəta ghɨ le.”
40017005	Te wù tì baha jîsà mbàksù lesu fwu fufa kə ni chwo baŋ ghɨna. Jyə̀ fwu àtɨ̂n jis na, “Wùna mò Wâ mù wù kòŋ, mu saŋle kum wûn hanɨ̂ŋ. Ghàn hi ywo ha wûn.”
40017006	Jùmtìbàmsù Jisòs sù yu jyə̀ mi yinâ hì fânà nâ haŋaŋ fenti a chyə̂ nì lâ.
40017007	Jisòs ben kum ghɨna jis na, “Ghàn loti kə ghàn fi fan.”
40017008	Ghɨna lôhì yi kə̂k shihi ki Jisòs mô kə wù nɨ̂ŋ.
40017009	Ghɨna shihi kaha chwo a kun, Jisòs chîhì ha ghɨna na, “Kə ghàn nè fôktè ha wùt gha ye ghàn yena hi yaka te Wâ Wùt bè kpo ma ghɨ kaha lohi wûn a yi kpû.”
40017010	Jùmtìbàmsu wunsu buf ha wun na, “Ni, njwô ghə te chichàsu saksu jìsà na a kəta Ìlajà hi bèn ashyə̂ agha?”
40017011	Jisòs jis ha ghɨna na, “Yi mô kə nâ hamok na Ìlajà bènàlò, ma wù kaha fati nâ gha jɨ̀m.
40017012	Biyani mu jìsà ha ghàn na Ìlajà mò ma wù shyə bên, ghɨta yen wûn, biyani tê khɨlî, hì kwote kəbi ghə ghê nê ha wûn. Ghɨna bè nê kəbi ni ha Wâ Wùt. Wù bè yenalò ngə̂k a ghɨna wô.”
40017013	Wù jis ni, jùmtìbàmsu wunsu yu khɨli na wù yê jîsà kum Jon Fo Mòlû na ya wù ndùku mô Ìlajà.
40017014	Te Jisòs tì kaha chwo a kun ben kwoti ghɨta ghɨ dô kə ni. Wùt wùlè fwu a ghɨna fùtɨ̂n tum a lwî a wun ashyə̂,
40017015	jis na, “Bâba, kwohi seni ha wâ mù wù lɨmà wunâ. Wù fenalò, yena ngə̂k nâ haŋaŋ, faŋa wi hi fen a wu wùs nì kəbi a mòlû.
40017016	Mu ye ben nì wûn ha jùmtìbàm sasu, wù ti ghak ghɨna hi chwûk.”
40017017	Jisòs jis na, “Ema!” À mò yìni ngwàk yì be ni yì ta hi samhi ni? Ghàhnà ghɨn nè chyə tanà yàni shyəma ghàn khɨli gha agha? Mu nè kwuta təma ma mu tan yàni nì ghàn? Wù jis ni ki jîs ha wùt atɨ̂n na, “Bi nì wan àtɨ̂n afân ha mu.”
40017018	Wù ben nì wûn, Jisòs kântì yohnà a be atɨna, ghɨ fwu a wan àtɨ̂n wù wùn, wù tâ kə wu yu.
40017019	Jùmtìbàmsu Jisòs sù nyamti ben ha wun buf na, “Njwô ghə a yi ye ta ghaka ghàh hi jùm à fihe a yohnà be ghɨna agha?”
40017020	Jisòs fîsì na, “À mò beka bimi yani tobte. Mu jìsà ha ghàn hamok na ghàn hì kəta yi bimî yi tobte te se ngwìk à fùsakhì, ghàn làhi jìs ha kùn yina na, yì lo afân ma yì yen a fokô, ma yì yen kə yâ. Ghàn hì kəta yi bimî ni, ma gha yile hi ta ghaka wijə ghàn.”
40017021	[Ghàn làhi jùm à fihi nki yohnù be te ghɨna kə wu yu afa ghàn jə̂mà fê bama yi jwô.]
40017022	Jisòs nì jùmtìbàmsu wunsu yen tan a Galìlî, wù kaha jìs ha ghɨna na, “Ghɨ nè bəklelò Wâ Wùt ha ghɨta
40017023	ma ghɨ nê ywi wûn, ma à hi mô a mu tuk mù tât, ma ghɨ kaha lohi wûn a yi kpû.” Gha tɨni hì fo ngə̂k ha jùmtìbàmsù wunsu nâ haŋaŋ.
40017024	Jisòs ghê jùmtìbàmsù wunsu tî gbê yen tan a yi tèk yi Kàbanùm, ghɨt ghe ghɨ ndùku fye ka ŋwàklànà a ndâ Fùyèn ben buf ha Bità na, “Ba chichà wanù mâkàlò ŋwàklù a ndâ Fùyèn agha?”
40017025	Wù bimî jis na wù mâkàlò. À hì mô te wù kaha lye a ndâ, Jisòs yitì jis ha shyə̂ ki buf ha wun na, “Wò kwàktè na ghə a Samùn, na fə̂ntù mbyi tu fye ka ŋwàklànà ha ghɨta ghɨna ma ha tumu?”
40017026	Bità fîsì na ghɨna fye ha tumu. Jisòs ki jîs na, “Yi hì mô ni, ghɨta fu chyə kəta wi hi tè làk à ŋwàklànà ha fə̂ntù ghɨna tu.
40017027	Yi mô kə nâ ni, biyani yi jwôfà wi na ghàh à wò ni ma ghɨna baŋhi lâ ha ghàhnà. Ndù wu lwi ma wò tumhi chyakfu, wò yitì kwo nâbi yìni yili ashyə̂, wo yâhì jwo yi tɨni ma wò yen ka kahu. Wò yen wo fihi yen lak ŋwàklànà ghàh à wò ha ghɨna.”
40018001	Jisòs jis mihì motì kə ni jùmtìbàmsu wunsu ben buf ha wun na, “À ngaŋte chyâ nde a lùk wu fə̀n wù Fùyènù agha?”
40018002	Kə wu yu Jisòs toŋti fù walà jis na fu bê timi a ghɨna ashyə̂,
40018003	lyi jis na “Mu jìsà ha ghàn hamok na, ghàn ki faŋ hi kwuna hi tè mò te mwəlà mù tetamù ma ghàn bê tè lye jə̀ a lùk wu fə̀n wù Fùyènù.
40018004	Yi chwûtè na wùt we wù ngaŋte chyâ wùlè a lùk wu fə̀n wù Fùyènù mò we wù ngumle ngɨŋ à wûn hì mô kə te wan wunâ.
40018005	Ma à fyi nâbi nde nì walà te wûn kum mu, ma à hi mô na wù ti fyi mu.”
40018006	“À ki nî nâbi nde na walà fù mòk atɨ̂n à mwəlà munâ a bime ha mu ni, ni be ma yi nê hi jwôfà na ghɨ chwuŋ ti a wun wu mɨ̀ ma yê maka wun a jwô yì chìk na wù kpu.
40018007	Biyani ngə̂k yì chìk mò ha wùt we wù ne na gha ghɨ̂n gan!”
40018008	“Wo gha ki nì na wò ni be makə wula gha, wo kat mâkàlò. Yi jwôfà na wò khɨti chyəna ghe ghɨ bê mê wi nì wo à mòk makə wula à mòk chyâ shyəma wò hi kəta bâh wù wùnu wù jɨ̀m, ma ghɨ mak wò a wu wùs we wù bame lɨmne wi.”
40018009	À ki nê yi se ya na wò ni be, wo boklì fihi mâkàlò. Yi jwôfà na wò khɨti chyəna ghe ghɨ bè mê wi ni se yì mòk, chyâ shyəma ghɨ bê mak wò wu wùs nì se à jɨ̀m.
40018010	“Ghàn hi tôknè kə wùt bê kehi walà fù mòk atɨ̂n à mwəlà mù teta munâ. Mu jìsà ha ghàn hamok na a mò a nyə̂, anjèl se su kina mwəlà munâ bɨŋle kə bôm a ngwùŋ.”
40018011	(Wâ Wùt ti ben hi bònhe ghɨt a ləhana.)
40018012	“Ghàn kwàktè na ghə, wùt shìki kəta njyə̀sù wu wə, yì mòk ləhà. Yi gan ni, ma wù nde sule se mbulamòk mòk njwò bulamòk a kun ma wù hi gbê khɨŋa yìlè yê yì ləha yâ.
40018013	Mu jìsà ha ghàn hamok na, wù ki khɨŋa yên, ma wù hi saŋlê nâ jûŋ kum njyə̀ mi yê yì mòk chyâ te wù saŋle nì su le sê mbulamòk jwò bulamòk a se su mô a kun yâ.
40018014	À mò kəbi yi ghəl te Bì wanù a nyə̂ kòŋà wi na walà fù mòk atɨ̂n à mwəlà mù tetana munâ ləha.”
40018015	Jisòs fî jis na, “Wâ nâ ki nê be ha wò, wo yen yen wûn fôktì gha ye wù bobhe. Wò shihi fòktì, ghàn à wun jis kə à bà. Wù ki yû, ma à hi mô na wò ti kaha ben nì wûn ha wò.”
40018016	Wò yen jis wù faŋ hi yû, wo kaha yen lyi wùt lè makə à bà, ghàn à ghɨna yen jis ha wûn ma ghɨna yê timi te sù bɨ̀n à sak agha atɨna te ŋwàklù Fùyèn jìsà na, ‘Ma ghɨna yê timi te bɨn à sak nâbi yìni gha ye wò jìsa makə à tât.’
40018017	Ghàn chîntì jis ha wûn, wù fî faŋ hi yû, wò lyi yen nì gha tɨni a ghɨt a bimena yi yùŋtì, wù ki faŋ hi yû kəbi a yi yùŋtì ghɨt a bimena. Wò lem na wù mò ha wò te wùt à tum makə wùt we wù kâtà ŋwàklànà.
40018018	“Mu jìsà ha ghàn hamok na ghàn Kwut nâbi ghə a chyə̂ makə ghàn yèntilò, ma Yènfù nê lem kə yâ a nyə̂.”
40018019	“Mu fê jìsà kpenhe ha ghàn na, ghàn shìki mô à bà a chyə̂ afân chyati buf nâbi ghə a jyə̂ yì mòk, ma Bâ mù a nyə̂ nê ni ha ghàn.
40018020	Beka ghɨta ndòko nâbi afa hi chyati à bà makə à tât a mu yi yet, ma mu nê hi mô ghàh à ghɨna.”
40018021	Bità fwu ben buf ha Jisòs na, “Bâba, wâ nôm shìki tè nè kə yi nî be ha mu, ma mu nê lèhêfo wûn a ghan à sek? Mu làhi lèhèfo wûn a ghàn sàmba agha?”
40018022	Jisòs ki jîs ha wun na, “Ngaŋ, à wi kə a ghan sàmba. Wò kəta hi lèhèfo wun a ghan msàmba jwò sàmba.
40018023	Gha ye mu jìsà ni mò beka nâ Yènfù saka kə te fə̀n wùlè a wù ndùku khɨŋa hi fate yen na ghɨt a fetana wuna kəta yàni ka hi làk ha wûn agha.
40018024	À hì mô te wù yìme, ghɨ ben nì wùt fètana wùlè ha wun, wu kəta ka hi lak a sù malàm.
40018025	Fə̀n we jis na, ghɨ bəkli wûn nì ywê wûn nì mwəlà mù wûn a wu kwòs bakhe nâbi nì ghɨt ghe wù ndùku kəta ma lyi ka tɨnu ma làk yi atɨ̂n beka wù ndùku kəta wi ka hi làk.”
40018026	Wùt fètana atɨ̂n tum sù ngwuk a wun ashyə̂ hì chyate wûn jîsà na, ‘Kwut təmi kə afu yula ni, ma mu nê kahà lak nâbi ghə ha wò.’
40018027	Fə̀n àtɨ̂n kwohi yi sen ha wûn jis ha wun na, wò nè fè lakà wi ka tɨnu, de wun wù lô.
40018028	“Te wù tì lo ya hì yênà boŋ yen wùt wùlè te ghê ghɨna ndùku fêtà, wu kəta kə fu kalà ni hi làk ha wûn. Wù khɨti wûn kwo wun a yi sèk jis na wù lak ka wi.
40018029	Wùt àtɨ̂n tum a lwî a chyə̂ hì chyate wûn jîsà na, ‘Kwut təmi ma mu nê lak wò.’
40018030	Wù tunhî, ni ghɨ kwo khɨtî wun falò, jis na wù faŋ à kə afû hi bè tàn a tuk afa wù bè lâkà ka tɨnu.
40018031	Ghɨt ghe ghê ghɨna ndùku fêtà amok yen gha tɨni hì saŋle wi nâ hakoh kahi yen fôktì ha fə̀n we ghɨna ndùku fêtà ha wûn.
40018032	Wù toŋa wùt fètana àtɨ̂n a ndâ jis ha wun na, ‘Wò mò kə nâ wut fètana wù be! Wò ye chyati mu, mu ti de ka we wò kəta hi làk ha mu.
40018033	À ye gan ghə na kə wò boŋà kwohi seni ha wùt wuna a ghàn à wun ndùku fêtà amok kəbi te mu ye kwohe seni ha wò agha?’
40018034	Lâ fə̀n we bâŋ, wù lyi fo wun ha ghɨt ghe a ghɨ ndùku fâ ghɨta na ghɨ fa wûn ma fê sam wûn hi bè tàn a wu tuk afa wù bè kaha lâkà nâbi ghə ghe wù kəta hi làk.”
40018035	Jisòs ma mihì ngàn mi yina ki jîs na, “À mò te Bom a nyə̂ bè nê nâbi ha nde we wù faŋa hi lèhèfo wâ nè wûn nì təm a wuna à jɨ̀m.”
40019001	À hì mô te Jisòs jìsa mihe gha mɨ ghɨ̂n, wù lô a Galìlî daŋ yen a bàh a Jùdiyà, a jin yi jwô à Jodàn.
40019002	Ghɨta hì jûmtè wûn, dô kə ni wù chwuk ghe ghɨ ndùku yafa a ghɨna fùtɨ̂n.
40019003	Ghɨt a Falàsî ale ben hi yute jwo wuni ki buf nâ, “Saki bimelò nâ wùt làhi jùm à ywê wûn nâbi a yìni gha wù kòŋà agha?”
40019004	Jisòs fîsì na, “Ba ghàn ti taŋ yen a ŋwàklù Fùyèn na, à ndùku mô te mbyî yìme, Yènfù fati wùt lɨmà nì wùt ywên agha?
40019005	Yènfù tì fati yâ ki jîs na ‘Kum ni, wùt lɨmà bè lô de lò bè wûn nì nè wûn, ma wù yê chinti ghê ywê wûn, ma ghɨna à bà chîntè hi mô kə shyə à mòk,’
40019006	Yi mô ni ma ghɨna hì fê bu ghɨt à bà, mô kə wùt wù mòk. Yi chwûtè na Yènfù kwut nâbi ghə kə wùt yènti.”
40019007	Ghɨna buf ha wun nâ, “Yi mô te wò jìsa, Musìs ki fê jîs na wùt lɨmà mò hi jùm a ywê wûn, wu nyak a ŋwàklù wu fo ha wûn njwô ghə?”
40019008	Jisòs jis ha ghɨna na, “Musìs tì bimi na ghàn hi jûmà ywen ghana beka təm ghana ta. À bu na a mò ya te Yènfù tì lèma a yìmi.
40019009	Mu jìsà ha ghàn na, a ki jûmà nâbi nde ywê wûn, a bu kə na wùt ywên àtɨ̂n chyə lò nì wùt lɨmà wùlè, ma à hi mô na wù ti khəm sak yi malâ.”
40019010	Jùmtìsùbàmsu wunsu jis ha wun na, “Yìna hì mô chyənà ye wùt lɨmà ghê wùt ywen mò hi tè chyə, ma yi nê hi jwòfà kə na wùt faŋ ha kwè.”
40019011	Jisòs jis ha ghɨna na, “À wijə ghɨt à jɨ̀m a ghɨ mô hi chyə̂ te jis yin jìsà, a mò kə hi chyə ghɨt ghe Yènfù mò ma fu ti fô jyaka na ghɨna chyə wu lum afân.
40019012	Beka gha dò kə ni a mô hi nì na wùt faŋ ha kwè. Ghɨ ale faŋa ha kwè ma ghɨ bwɨ kə ni, ghɨ le faŋa ha kwè beka à ni à ghɨ̂t, ghɨ le tunhe malâ kum fə̀n wù Fùyènù. À mò nâbi nde hi chyə te gha mi yîn jìsà wu hi tòkà yutê.”
40019013	Ghɨt ale lyi ben nì mwəlà mù tetamù na Jisòs lem wo a ghɨna tû ma wù chyati ha ghɨna, biyani jùmtìbàmsu wunsu hì njaŋâ ha ghɨt atɨna na kə ghɨna ben nì mwəlà hi fo ngə̂k ha Jisòs.
40019014	Jisòs ki jîs ha jùmtìbàmsu wunsu na, “Ghàn de mwəlà ma ghɨna ben ha mu. Kə ghàn fi tamti ghɨna beka fə̀n wù Fùyènù kəta ghɨt ghe ghɨ mô te ghɨna.”
40019015	Wù jis ni lem a wo a ghɨna tû bonhi ghɨna lo afû hì gbê yênà.
40019016	Wùt wùlè tî bèn buf ha Jisòs na, “Chichà, mu mò hi nì nâ yìni gha jûŋì hi khɨte chyəna ghe ghɨ bè mê wi agha?”
40019017	Jisòs buf ha wun nâ, “Njwô ghə te wò bufa gha jûŋì ha mu agha? À jwòfà kpene kə Fùyèn. Wò hì kôŋà hi khɨti chyəna ghe ghɨ bè mê wi, wò hi ywo gha yè saktu Fùyèn tu jìsà, lêmà.”
40019018	Wùt àtɨ̂n buf ha Jisòs na, “Wò jìsà tɨni saktu agha?” Mu jìsà na, “Te tu jîsà na, kə wùt ywi, kə wùt chyə nì ywê wùt makə lɨm à wùt, kə wùt chwoŋ, kə wùt timi bɨ̀n à sak yi fêm,
40019019	ngumli bâ nì nâ, kòŋ wâ nâ kə yi ghəl te wò kòŋà ngɨŋ yâ.”
40019020	Wan wù kpuŋ mu we jis ha Jisòs na, “Mu ti lem sak tɨ̂n nâ tù jɨ̀m. À faŋ ghə shyəma mu ni?”
40019021	Jisòs jis ha wûn na, “Wò shìki kôŋ hi tè jwòfà kpenâ a Yènfù ashyə̂ wo yen bəklî mwə̀ mâ nâ mù jɨ̀m wo fo ka tɨnu ha ghɨt a fufana, ma wò khɨti ghaki a nyə̂. Wò ni yâ, wò ben jûmtì mu.”
40019022	Te wan wù kpuŋ we ywo gha mi yîn ni, lo gûnà kə̂kà beka wù ndùku kəta mwə̀lû mu dô kə ni.
40019023	Jisòs ki jîs ha jùmtìbàmsu wunsu na, “Mu jìsà ha ghàn hamok na, yi talò shyəma wùt wù chìk bê lye lùk wu fə̀n Fùyènù.
40019024	Mu fè fòktè ha ghàn. Na yi bonelò shyəma nyàm à kwaŋ lye tohna a bùk a saka chyâ shyəma wùt wù chìk lyi a lùk wu fə̀n Fùyènù.”
40019025	Jùmtìbàmsu wunsu yu gha mi yin ni, jwo yîm ghɨna. Ghɨna buf na, “Yi shìki mô ni ma à bê bon nâ nde?”
40019026	Jisòs ki ghɨna ni jis na, “Gha mi yîn mò kə hi ta ghak a wùt, biyani gha jɨ̀m bone kə ni ha Yènfù.”
40019027	Bità buf ha Jisòs na, ba wò ti yen te ghàh de mwə̀ mù jɨ̀m hì jûmtì wò, ghàh bè khɨte ghə?
40019028	Jisòs fîsì ha ghɨna na, “Mu jìsà ha ghàn hamok na, a bè hì mô a mbyî yì fê a lùk afa Wâ Wùt ndòko kpoko tu fə̀n wu wunu atɨ̂n à dɨ̀ŋ afa wù kəta, ma ghàn ghe ghàn chehì jûmtè wûn ma ghàn boŋà ndòko a mu kpòk mù tù fə̀n njwòsù bà saka te Isalì ghɨ̂n njwòsù bà.
40019029	Nâbi nde we wù de bɨn a wuna makə wana ne nì jâmtùsù wunsu makə bè wûn makə nè wûn makə wâ wûn makə mu fùk mù wûn kum mu, bè fê khɨti mwə̀ muna hidù nì chyəna ghe ghɨ bè mê wi.
40019030	Ghɨt a dona ghe ghɨ mô chîn ashyə̂, bè hì mô yi bàm, ma dùdû ye yi mò yi bàm ma yì bê hi mô ashyə̂.”
40020001	Jisòs tî fî kpenhi yiki wuni jis na, “Fə̂n wù Fùyènù mò kəbi te fù màngân fù bè fùk wùlè wù tì bis a fwo hì khɨŋa yê nì ghɨta na ghɨ shik fêtì a wun a fùk à mtama,
40020002	khɨŋ ni, yen lò, tihi nì ghɨna na yi nè lâkà ghɨna kə ni ka we ghɨ lâkà ghɨta atɨ̂n wu tuk, ki chinhi na ghɨna shik à fet.
40020003	Chwì banti ben kə ni, wù shihi fwo yèn a jwo fàf yen ghɨt ale ma ghɨ ti time afû, nê wi shyə ale.”
40020004	Wù jis ha ghɨna na, ‘Ghàn boŋà shik à yen ma ghàn fet a mu fùk ma ghàn shik ma ghàn nê shihi kolô, ma mu nê lak ghàn nâbi nì ghə ghe ghɨ kpene.’
40020005	Wù jis yâ, ghɨna shik, chwì bân tâ, wù fî fwu yen yen ghɨt ale fî jis kə yâ, à hì mô a bɨŋlu sù tât, wù fî yen ghɨt ale jis kəbi yâ.
40020006	À hì mô te bɨna bone, wù fî fwu yen a fàf yen ghɨt ale, ma ghɨ ti timî afû kə halô, wù buf ha ghɨna na, ‘Njwô ghə ghàn yusa time afân wu tuk fublù nê wi shyə ale agha?’
40020007	Ghɨna jis na, ‘À mò beka wùt tà ye ben hi lyè ghàh a yi fèt.’ Wù jis ha ghɨna na ghɨna boŋà shik ma ghɨ hi fêtà a wun a fùk à mu tama afa.
40020008	“À hì mô a leŋ a yu kolô, bè fùk àtɨ̂n jis ha to ghɨt a fetana ghe na, ‘Toŋa ghɨt a fetana ma wò lak ghɨna. Wò shihi làk, wò yimì nì ghe mu ye lye gokhe yi fèt, wò lak ma wò yê mihi nì ghê mu ye lye ashyə̂.’
40020009	Nâbi nde we ghɨ lye a yi fèt a yi bàm nè lyê ka yi fèt yi tuki.
40020010	Ghe ghɨ ye lye ghɨna a yi fèt ashyə̂ ki bên hi khə kə na ghɨna nè lyê ka chyâ ka fêt yì tuki.
40020011	Ghɨ fo kə ka fèt yì tuki, ghɨna hì dûmlè ngane bè fùk àtɨ̂n,
40020012	jîsà na, ‘Ghɨt ghe ghɨ ye be gokhe ye fet kə fu yulâ ni, wò ti lak ghɨna kəbi te wò làka ghàh, ma ghàh ti yus a chwî ni tuku ti ben jyə̂.’
40020013	Bè fùk àtɨ̂n jis ha wùt lè a ghɨna fùtɨ̂n na, ‘Yuti a bə, mu tà wò chwôŋ. Ba ghàh wò ye sîhì na mu nè lâkà wò kə nì ka wu tuku agha?
40020014	Lyì ka wa ma wò kolo. À koŋ mu hi làk a wùt we mu ye lye gokhe kəbi te mu làka wò.
40020015	Ba yi mô na mu kəta wi jyaka hi nì gha ye mu kòŋà hi nì nì ka mu agha? Mu khə na wò bè nì ngə̂k yina beka wò ghə̀kà te mu fo ka ha ghɨta bisà wi.’”
40020016	Jisòs fôktì ni ki jîs na, “À mò ni te ghɨt ghe ghɨ mô chin yi bàm bè hì mô ashyə̂, ghɨt ghe ghɨ mô ashyə̂ chin bè hì mô yi bàm bu hi bè kpenâ a yi gha yile a Yènfù ashyə̂. Ghê ghɨta yena na ghɨna kpene wi a yi gha chin mò hi bè tè kokna kpene a Yènfù ashyə̂.”
40020017	Te Jisòs tì shihi kwok a Jèlusalèm lyi jùmtìbàmsù wunsu njwòsù bà hì nyamte jîsà ha ghɨna jyana,
40020018	“Ghàn hi khə na ghàhnà kwoka yênà a Jèlusalèm chin ni, ghɨ kəta hi yè fo Wâ Wùt ha ngàŋsù ndâ Fùyènsu chiksu nì chichàsu saksu na ghɨna chyahi saki na wù kəta hi kpû.
40020019	Ma ghɨ jis ni ma ghɨ lyê fo wûn ha tumu na nyikhi wûn ma sam wûn nì wànsù, ma fê banti wûn a kàkfùtàfù. Ma hi mô a tuk mù tât, ma lohi wûn a yi kpû.”
40020020	Ywê Sebedì tî ben ha Jisòs nì wana wuna à bà, tum a lwî a wun ashyə̂ jis ha wun na, wu ni gha ha yi.
40020021	Jisòs buf ha wûn na wù khɨŋa na yi ni ghə ha wun agha? Wù jis na, “Bimi na à bè hì mô a mu tuk me wò saka fə̂n wa, ma wana ma ghɨ̂n, à bà bê hi mô a wo ngwùŋ, wù mòk mô a wo kpen wu wo ta, wùlè mô a wò kpen wu wo kôwì.”
40020022	Jisòs ki jîs ha ghɨna na, “Ghàn khə wi gha ye ghàn jìsà,” ki fê buf ha ghɨna na, “Ghàn làhi yena ngə̂k ye mu mò hi yena?” Ghɨna bimî.
40020023	Jisòs jis ha ghɨna na, “Hamok ghàn nè yenalò ngə̂k ye mu mò hi yen, biyani à wijə luk wu mu hi jìs na wùt ndòko a mu kpen wu wo ta makə a mu kpen wu wo kôwì. Luktu tɨntu mò a kəta ghɨt ghê Bom fate lema ha ghɨna.”
40020024	Jùmtìbàmsu wunsu lesu ìwûm yu gha tɨni hì bâŋhè wu lâ ha wana nè ghɨna ghɨ̂n à bà.
40020025	Jisòs yûŋtì ghɨna jis ha ghɨna na, “Ghàn hi khə na fə̂ntu mbyi tu kəta a jyak, saka yikte yi yiktî ghɨt a ghɨna.
40020026	Biyani, yi kəta wi hi tè mò yâ ha ghàn. Nâbi we wù khɨŋa hi tè mò a wùt wù ngaŋtena a ghàn a fùtɨ̂n kəta hi tè mò wùt fètana ha ghɨt ale.
40020027	Nâbi nde we wù mò hi tè mò a tû a ghàn a fùtɨ̂n kəta hi tè bɨlà mò a kwôs ha ghàn.
40020028	Yi mô kəbi yi ghəl te Wâ Wùt tà tì ben jə̂ na ghɨ hi fêtà ha wûn. Wù tì ben hi tè fèt ha ghɨta, hi fè fo ngɨŋ à wûn hi kpû hi yun a tu ghɨt a dona.”
40020029	Jisòs nì jùmtìbàmsù wunsu tì shihi lò yi tèk yi Jèlikù, ghɨta yen a wun yi bàm, dô kə ni,
40020030	shihi yèn ghɨt a fefana ale mô yi bi lumi. Ghɨna yu na a chyà Jisòs bwat jis na, “Kwohi seni ha ghàh Bâba Wâ Fə̂n Defìt!”
40020031	Ghɨt ghe hì chitè ghɨna jîsà na ghɨna china moŋ, biyani ghɨna hì bwate yênà kə ashyə̂ jîsà kə na, “Bâba Wâ Fə̀n Defìt, kwohi seni ha ghàh!”
40020032	Jisòs timî toŋti ghɨna buf na, “Ghàn khɨŋa na mu nì ghə ha ghàn?”
40020033	Ghɨna jis na, “Bâba, nì ma ghàh hi yena luktu.”
40020034	Jisòs kwohi yi sen ha ghɨna kum se ghɨna. Kə wu yu, ghɨna hì yena tu luk, lô hì jûmtè yênà nì wûn.
40021001	Jisòs gbî ghê jùmtìbàmsù wunsu hì bakhe yênà a Jèlusalèm, yen tan a yi tèk yi Betfàs a kùn à sù Olìf tum jùmtìbàmsu wunsu sùbà,
40021002	Jis ha ghɨna na, “Ghan lyê yen atɨ̂n à yì tèk afân a ghàn ashyə̂. Ghàn nè hì lye yênà kə ni ma ghàn yen njàkâs te ghɨ chwuŋa nì wan a ngwùŋ àtɨ̂n. Ghàn yên, ghàn yêntì ben nì yinì ha mu, bakhe kə nì wan.
40021003	Ghàn bu hi yèntì, à buf nâbi nde gha ha ghàn, ghàn jis na, ‘Bâba kətalò gha hi nì nì sinsu,’ mô hi kaha chinhe bèn nì sinsu kə chîn.”
40021004	Gha mɨ ghɨ̂n tì gan ni, hi lunhe gha ye Yènfù tì jìsa tohne a fòktì wù chìk na:
40021005	“Jìs ha ghɨt a yi tèk yi Sayòn na, Ghàn yen, fə̀n wânù wu bènà ha ghàn, bonê a tô njàkâs a mô wâ njàkâs.”
40021006	Jùmtìbàmsu wunsu yen yen kə te wù jìsa,
40021007	kaha ben nì njàkâs àtɨ̂n nì wan labhi nì njumù ghɨna mù wafamù, Jisòs kwok ndokò a tû.
40021008	Ghɨta dô kə ni hì chwokte njumù ghɨna lêmà wu lum, Jisòs gbê bê a tô àtɨ̂n. Ghɨta hì fatè kpoŋtu mkàk tù, lêmà wu lum.
40021009	Ghɨt ghe ghɨ ndùku yênà a wun ashyə̂ nì ghê ghɨ tì bê a wun yi bàm yimì hì bwate jîsà na, “Hòsanà mò ha Wâ Fə̀n Defìt! Yutìnì mò ha we wù bènà a Bâba yi yet, Hòsanà ha Yènfù a lùk wu ngaŋtenu!”
40021010	Te Jisòs lye a Jèlusalèm, yì nek kə yì jɨ̀m. Ghɨta hì bufa nâ, wùna mò nde agha.
40021011	Ghɨt ghe fîsì na, “À mò Jisòs fòktì wù chìk we wù lo yi tèk yi Nasalì yi lak yi Galìlî.”
40021012	Jisòs yen lye ndâ Fùyèn yì chìk hì jûmà fihe ghɨt ghe a ghɨ ndùku bəkle, yuna afû nâ à jɨ̀m. Wù bâklì baŋ we ghɨta ndùku kwune ka a tô atɨ̂n, bâklì màkà kpòk me ghɨta ndùku ndokò atɨ̂n hì bəkle wù làt,
40021013	Jisòs jis ha ghɨt ghe na, “Ghɨ ti nyak a ŋwàklù Fùyèn na, ‘Ghɨ bè toŋte ndâ mì na ndâ jə̀mana’; biyani ghàn ti kahi chin na à mò luk wu ghɨt a chwoŋanu.”
40021014	Ghɨt a fefana nì ghɨt a ngəhana hì bè yena wun afû, wu chwuka ghɨna.
40021015	Biyani, ngàŋsu ndâ Fùyènsu chiksu nì chichàsu saksu hì bâŋhè lâ kum gha kanana ghe wù ndùku nê, fê ywo te mwəlà bwate jîsà afû na, “Hòsanà mò ha Wâ Fə̀n Defìt!”
40021016	Ghɨna buf ha Jisòs na “Wò ywolò gha ghe mwəlà muna jìsà agha?” Jisòs bimî kaha jis ha ghɨna na, ghàn tà taŋ jə luk wu ŋwàklù Fùyèn we ghɨ nyaka atɨ̂n na, “Wù tî ni mwəlà mu baha nyoŋâ na mù kokhe wûn.”
40021017	Jisòs jis ni, fwo a Jèlusalèm yen chyə yi tèk yi Betanì.
40021018	Tuku yû, wù kaha yen a Jèlusalèm, jìŋ hì yafa wùn.
40021019	Wù yen kâk fu fikfù wu lum, lyi yen yi sah àtɨ̂n biyani te yena jə̀ tamu a tô àtɨ̂n a mô kə tu fu ki jis na, “Wò bè fê mo wi tamu!” Kə wu yu fu yum kə yi yîm.
40021020	Jùmtìbàmsu wunsu yen gha mi yîn hì mô nì kani ki buf ha Jisòs na, “Kâk fun gbi yàni hi yim kə wu yu agha?”
40021021	Jisòs kaha fîsì ha ghɨna na, “Mu jìsà ha ghàn hamok na, ghàn hì mô ma ghàn ti samhi, kante wi yi kantî, ghàn làhi nè gha ye mu ne ha kak fûn, mô hi fè jìs nâ ha kùn yì chìk yina na, ‘Lo ndù chem a jwô yì chìk,’ ma yì nê kə te ghàn jìsa.
40021022	Ghàn shìki tê jə̀m bufa nâbi ghə ha Yènfù, ma fu fo ha ghàn a wu yu afa ghàn kəta bimînì.”
40021023	Jisòs kaha yen lye ndâ Fùyèn hì yike ghɨta afû, ngàŋsù ndâ Fùyènsu chiksu nì chəhsu lak su ben buf ha wûn na, “Wò nè gha kanana mɨ ghɨ̂n ma jyaka tɨna lo afa? À jyak mɨ ghɨ̂n ha wò fo nde?”
40021024	Jisòs jis ha ghɨna na, “Mu ti boŋa bufalò gha ha ghàn, ghàn ki fîsì, ma mu fokti wùt we wù fo jyak ghɨ̂n na mu hi nê gha mɨ ghɨ̂n.
40021025	Jon ndùku fo mòlû ma wù lyi afa jyaka agha? À tì fo Yènfù jyaka ha wûn ma, à ghɨ̂t agha?” Ghɨna yîmì hi gufnà a ghɨna sù ngɨŋ na, “Ghàhnà ki jîs na ‘À tì fo Yènfù nì jyaka ha wûn,’ ma wù buf nâ, ‘Ghàn tê bimi gha ye wù tî jìsa njwo ghə?’
40021026	Ma ghàhnà ki jîs na, ‘À tì fo ghɨta jyaka ha wûn,’ ghɨta làhi bèn nì ngə̂k ha ghàhnà beka ghɨna à jɨ̀m ti bimî na Jon mò fòktì wù chìk.”
40021027	Ghɨna kwâktì ni, jis ha Jisòs na, “Ghàh khə wi.” Jisòs ki jîs ha ghɨna na, “Mu ti boŋa fôktè wi luk afa mu lye jyak ghɨ̂n hi tè nè gha ghɨ̂n atɨ̂n.”
40021028	Jisòs fî jis ha ghɨt ghe na, ghɨna kwàktè na ghə kum nì ngàn ye yi khɨŋa hi mà ki jîs na, “Wùt lè ndùku kəta mwəlà mù lɨmà mù bà, yen ha wù shyə̂ tum wûn jis na, ‘Shik ndù fèt a fùk à mu tama lân a wâ mù.’
40021029	Wan àtɨ̂n jis kə yi tum na, ‘Yi shika wi.’ Biyani fî kaha kwâktì a wun a ngɨŋ na yi shik, shiklò.
40021030	Bì yen ha wan wù kùmte fî tum nâbi wun yâ te wù ye tuma wù shyə̂, tum jis kə ni, wù bimî biyani tê shik.”
40021031	Jisòs jis ni ki buf ha ghɨna na, “À tì ni wùni wan gha ye bè wûn ndùku khɨŋa agha?” Ghɨna fîsì na “à tì ni wù shyə̂.” Jisòs jis ki jîs ha ghɨna na, “Mu jìsà ha ghàn hamok na, ghɨt ghe ghɨ kâtà ŋwàklànà nì kpàlànù mò a luk wu fə̀n wù Fùyènù a shyə̂ ha ghàn.
40021032	Mu jìsà ni beka Jon Fo Mòlû ti ben hi chwùtì lum wu chilichili a we ghàn nè hì gbê atɨ̂n a Yènfù ashyə̂, ghàn tê bimî. Biyani ghɨt ghe ghɨ kâtà ŋwaklànà nì kpàlànù bimî. Ghàn yen yâ tunhi na ghàn kahe wi təm ghàn hi bime gha ye wù ndùku jîsà.”
40021033	Jisòs fî jis na ghàn yutè kpenhi ngàn yina na, “Bè fùk wùlè tî jîmì fuk à wuna mu tama mù gɨlèb lu baŋ nì mbàn, chɨm yi be ye ghɨ nè hì nûkà tam me atɨ̂n fate mlûk, fi chɨm a baŋ a chìnà a fùk afû fî lem à ghɨ̂t na ghɨ hi fêtà atɨ̂n, jyâtè fo wun nì mwə̀ me mù fwo a fùk atɨna. Lo yen yi gbî yi lak yile.
40021034	Yu kpenu kpên, wù tum ghɨt a wuna fetana ale na ghɨna yê jis ha ghɨt ghe wù tì fo fuk ghê ha ghɨna na ghɨ fo wu wunu tamu.
40021035	Ghɨt a fetana ghe yen khɨti ghɨt ghe wù tì tuma yâ sam wù mòk, ywi kùmti, tumlî wùlè we nì te.
40021036	Bè fùk àtɨ̂n fî tum kpenhi ghɨt ale ghɨ dô chyâ ghe wù tì tuma, ghɨt ghe a fùk afa fî nì kə te ghɨna ye ne ha ghɨ le ghê.
40021037	Wù tum gokhì wâ wûn wù lɨmà ha ghɨna, kwâktè na, ‘Ghɨna nè fânàlò wâ wûn.’
40021038	Biyani, ghɨt a feta mu ghe yen wâ wûn mu we, kwâktì a ghɨna sù ngɨŋ na, ‘Wùna mô kə nâ yə̂ ndâ bè fùk mu wuna ni. Ghàhnà khɨtè ywi wûn ma kwoti mwə̀ me wù yê mô hi khɨtî.’
40021039	Ghɨna jis ni khɨti wûn guf fwu nì wun a fùk afû ywi wûn.”
40021040	Jisòs ki buf ha ghɨna na, “Yi ki gân ni, bè fùk mu wùna nê kahà ben, ma wù ni nâ ghə ha ghɨt a fetana mɨ ghɨ̂n?”
40021041	Ghɨna fîsì ha wun na, yi ki gân ni ma bè fùk àtɨ̂n ywiti ghɨt a be mɨ ghɨ̂n a lum wu bəmanu ma wù fo fuk àtɨn a ha ghɨt a lô, ma ghɨna hi fêtà fo mu wûn mwə̀lû kə yu mù jɨ̀m.
40021042	Jisòs ki buf ha ghɨna na, luk wule làwû a ŋwàklù Fùyèn a wu jîsà na: “Ti ye ghɨt a bana tì tuma maka yi ti kahi a yi ti bûlà ndâ. À mò fêt yì Bâba ni; Gha jwo yumani lo afa ni! Ghàn tà taŋ yen jə?”
40021043	Jisòs buf ni ki jîs na, “Mu jìsà ha ghàn na ghɨ bè fyelò fə̀n wù Fùyènù ha ghàn ma ghɨ fo ha ghɨt ghe ghɨna nè hì mo tamu we wu kpene ha fə̂n wù tɨnu.”
40021044	À damta nâbi nde a ti bûlà nda afân, ma wù fə̀n à təntî wu kòm wu kòm, ma yi fə̀n nâbi nde a tû ma yi gwôhè kə wun yi gwôhì.
40021045	Ngàŋsù ndâ Fùyènsu chiksu nì ghɨt a Falàsî tì yu ngànsu Jisòs sîn, khɨli na wù jìsà kum ghɨna,
40021046	hì khɨŋa wu lum hi khɨte wun biyani fan kə ghɨt ghe ghɨ ndùku mô afû, beka ghɨna ndùku lyê wûn te fòktì wù chìk.
40022001	Jisòs tî fî ma ngàn yìlè ha ghɨna jis na,
40022002	“Ghɨ làwû hi fəknà fə̂n wù Fùyènù nì màngân fù fə̀n wùlè wù tì fate yə malâ wâ wun wù lɨmà
40022003	tum ghɨt a wuna fetana na yê toŋa ghɨt ghe wù tì làka, biyani ghɨt atɨna tunhi na ghɨ bê wi.”
40022004	Wù fî tum kpenhi ghɨt a wuna ghɨ fètà ale na yê jis ha ghɨt atɨna na, ghɨ ti fati mihì mwə̀ mù yə̂mù, kâtì mbòŋsù nì nàksù, nâbi ghə hì mô kə hi yə̂ na ghɨna ben wu lùk wu yənu.
40022005	Ghɨna yen lâkà wùt tê kà jyə̂ yi gha tɨni, nâbi nde hì fwo yê kə wun wù lùk. Wùt lè shik a fùk, wùlè lô hì fate yê nì gha wuna.
40022006	Ghɨt a fə̀n ghɨ tum ghe yen ha ghɨt ale, ghɨ kwo ghɨna nyâblì nì ghɨna, ywitilò.
40022007	Fə̀n yu gha tɨni, yi yaf wun nâ haŋaŋ, wù tum sojàsu wunsu na su yê ywiti ghɨt atɨna ma fê nyok tèk yi tɨni.
40022008	Wù ki jîs ha ghɨt a wuna fetana na, ‘Ghɨ ti fati mihì mwə̀ mù yə̂mù malâ, biyani ghɨt ghe mu che laka ghɨ kpene wi hi bèn.
40022009	Ghàn fwo yen a tu fàf tu lumtu nâbi nde ghàn yena ghàn toŋalò na ghɨ ben a malâ.’
40022010	Ghɨt a fetana ghê fwu yen toŋa nâbi nde we ghɨna tì yena, ghɨt a be nì ghɨt a jûŋà ben lun a ndâ à malâ.
40022011	“Te fə̀n bèna hi toŋti ha ghɨta, yen wùt lè wu mô afû teka wù mak njusu malâsù
40022012	wù buf ha wun nâ, ‘Bə wò gbi yàni hi tè mò afân kə ni agha?’ Wùt àtɨ̂n yumi china kə moŋ.
40022013	Fə̀n jis ha ghɨt a wuna fetana na, ‘Ghàn kwut khəni wuni nì fwəni ma ghàn tum à fihi a bɨn a finana, wu lùk afa ghɨ luŋle jyê kuta a soŋ afû.’”
40022014	“Jisòs ki jîs na, à mò ni te Yènfù toŋa ghɨta hidù, biyani chwokti kə se ghɨta ni.”
40022015	Ghɨt a Falàsî ghɨ le fwu yen hì khɨŋa wu lum na Jisòs jis à njah,
40022016	ki tuma ghɨt a ghɨna nì ghɨt ale a Helòd a bàh ghɨ le jis na ghɨna yê jis ha Jisòs na, “Chichà, ghàh khə na wò jìsà kə hamok, yike kə gha hamok kum Yènfù, bisà wi na ghɨta kwàktè na ghə agha, beka a mò ha wò, ghɨt à jɨ̀m mò yi ghəl.
40022017	Fokti ha ghàh na à wò yi kwàktì na saki bimelò na ghàh lak ŋwàklànà ha fə̀n à Lûm ma yi bime wi agha?”
40022018	Jisòs khɨli mùnàŋ mù ghɨna ki jîs ha ghɨna na, “Ghàn ghɨ̂n ghàn kama nê gha ni! Ghàn fùklè jwo mi kum ghə?
40022019	Ghàn chwutê ben nì ka kahu we ghàn làk à ŋwàklànà atɨ̂n yâ ha mu,” kə wu yu, ghɨna ben nì ka tɨnu ha wûn.
40022020	Wù buf ha ghɨna na, “À mò lîŋhà nde ghɨ kə̀kà atɨ̂n nì yeti ni agha?”
40022021	Ghɨna fîsì na, “À mò kə̂k yi fə̀n wù chìk a Lûm nì yet yi wuni.” Jisòs ki jîs ha ghɨna na, “Yi hì mô ni, ghàn hi fo mwə̀ mù fə̀n ha fə̀n, fo mwə̀ mù Fùyèn ha Yènfù.”
40022022	Ghɨna yu te wù fìse ni, jwo yum ghɨna, ghɨna lo de wûn.
40022023	À hì mò kəbi wu tuk afû, ghɨt a Sadùsî ale ben ha Jisòs, à mô ghɨt ghe ghɨ bime wi na wùt làhi lòtì a yi kpû, buf ha wun na,
40022024	“Chichà, ba Musìs tì jis ha ghàhnà na, ‘Wâ nè wùt ki kpû kəta ywi biyani kəta wi wan, ma wâ nè wùt wù kpona hi kəta hi lyè ywê nkwû àtɨ̂n, na ghê wûn bwɨ wan ha wâ nè wûn wù kpona we agha?
40022025	Wana ne ale ndùku mô afan sàmba, wù shyə̂ lyi wùt ywên kpulò kəta wi mwəlà, de wùt ywên àtɨ̂n ha wâ nè wûn.
40022026	Wâ nè wûn fî kpû de wùt ywên àtɨ̂n kə yâ teka wù bwɨ mwəlà, kùmti lyi kpu de kə yâ. À hì lyê nâbi nde kpo kə yâ. Ghɨna be kputi kə ni yen milò.
40022027	Yi bàm atɨ̂n wùt ywên àtɨ̂n boŋ kpû.
40022028	À bè hì mô wu tuk afa ghɨ kaha lòtè a yi kpû, ma wùt ywên àtɨ̂n bê hi mô ywê nde, beka wana nì ghɨna à jɨ̀m tî lyi wûn ha ywi?’”
40022029	Jisòs ki jîs ha ghɨna na, “Ghàn chyàblè jîsà ni beka ghàn khə wi gha ye ŋwàklù Fùyèn jìsà, fè khə wi gha ye Yènfù mò hi nì.
40022030	À bè hì mô te ghɨta lôtè a yi kpû, ma wùt ywên hi lyê wijə wùt lɨmà, wùt lɨmà lyê wijə wùt ywên. Ghɨta bè hì mô kə te anjèlsu Fùyènsu mò a nyə̂.
40022031	Ni kum lôtì kpu, ba yi mô na ghàn tà taŋ yu jə gha ye Yènfù jìsà kum nì lôtì yi kpu ma? Yènfù tì jis na,
40022032	‘Mu mò Yènfù Ablàhâm fù, mô Yènfù Isìk fu, mô Yènfù Jakòb fù. Wù tì jis ni ma ghɨna shyə kputi.’ Yènfù mô Yènfù fu ghɨt a ta bu Yènfù ghɨt a kputena. Yina chwùtè na ghɨt ghɨ̂n baha chyə lò beka Yènfù mò fu ghɨt a tafu.”
40022033	Ghɨt a dona ghê à jɨ̀m tì yu yiki yîn hì mô nì jwo yumani.
40022034	À ndùku mô te ghɨt a Falàsî ywo na Jisòs ti baŋ jwo ghɨt a Sadùsî, ghɨna yûŋtì bên.
40022035	Wùt wù mòk a ghɨna fùtɨ̂n, a mô chichà yi sâk, mom wûn buf na,
40022036	“Chichà, à mò ghɨ̀ni lâŋà atɨ̂n à làŋ wu Musìs a ghɨ ta chyâ nâ laŋù gha jɨ̀m agha?”
40022037	Jisòs jis na, “À mò ghe ghɨ jîsà na, ‘Wò kəta hi tè kòŋà Bâba Yènfù nì təm gha à jɨ̀m nì yohnà gha à jɨ̀m nì kwâktì ya yì jɨ̀m.’
40022038	À mò sak yi shyə a fê mô yê yi ta chyâ sak tù jɨ̀m.
40022039	Yi kumteni mô nâbi yâ na, ‘Kòŋ wâ nâ kə yi ghəl te wò kòŋà ngɨŋ yâ.’
40022040	Sak tu Musìs tù nâ tù jɨ̀m nì gha ghe fòktìsu chiksu tì nyàka mò kə tô tu sak afân tù bà.”
40022041	Te ghɨt a Falàsî tî baha mô kə ghɨna nòn, Jisòs ki buf ha ghɨna na,
40022042	“Ghàn kwàktè na ghə kum Klistù we ghɨ chwoka lema? Ghɨ khə na à mô wâ nde?” Ghɨna jis na à mò wâ Defìt.
40022043	Jisòs buf ha ghɨna na, “Yi ni mò ni, à tì ni ghə na Defìt nì ngɨŋ à wûn tohna a Yohnà Yulena toŋti wûn na Bâba?” Mu bufa ni beka Defìt tì jìsa na:
40022044	Bâba Yènfù ti jis ha Bâba mù na, ‘Ndòko a mu bàh à kpen wu wo ta hi tàn shyəma mu bê lem bànà sasu a wo dèt yi wù.’
40022045	À hì mô na Defìt ti toŋti wûn na Bâba, wù nê hi fê mô wâ Defìt yàni?
40022046	Wùt lè tà fî gan hi fîsì yi ghâ. Hi yìmì wu tuk wu tɨnu, wùt lè tà fî mom hi buf yi ghâ ha Jisòs.
40023001	Jisòs fî kahi hì jîsà ha ghɨt a dona ale nì jùmtìbàmsu wunsu,
40023002	jis na, “Chichàsu saksu nì ghɨt a Falàsî mò à ghɨ̂t kəta a jyak hi yike lâŋ wù Musìs.
40023003	Yi chwûtè na ghàn kətalò hi tè nì nâbi ghə ghɨna jìsà na ghàn hi nê. Biyani, kə ghàn bè sine chyəna ghɨna beka ghɨna nè wi gha ghe ghɨna yike.”
40023004	Ghɨna chinte na ghɨta hi nê gha ghɨ ta ghaka ghɨna, jità kə ni hi bèkà, biyani kôŋà wi hi gàmtì nâ kəbi nì wanfu wofu.
40023005	Ghɨna nê nâbi ghə hi chwùtè ngɨŋsu ghɨna su na ghɨta yen ghɨna. Ghɨna lyè bâŋà me ghɨ lêmà ŋwàklù me ghɨ nyaka saktu Fùyèn tu atɨ̂n ghɨ kwut a wu yulu shyə mu ghaka kə ni, ghɨ lyi njiŋ se ghɨ kwuta soŋa sùnju atɨ̂n ghɨ ni mu hi dablè kə ni.
40023006	“Ghɨna yênà wu lùk wu yənu ghɨna hi kôŋà kə hi kwok a ndòkò wu lùk wu ngaŋtenu, fê yênà a ndasu chintesu ghɨ kwok ndokò kə ashyə̂.
40023007	Wùt ha ghɨna hi kôŋà na ghɨ hi toŋte yi na, ‘Chichà,’ fê fwo yê a fàf, wu hi kôŋà na ghɨta hi nyiŋa bê toŋte ha yi.
40023008	Ghàn mò kə wana ne à jɨ̀m, kəta kə chichà wù mòk. Kə ghàn de na ghɨta hi toŋte ghàn na chichà.
40023009	Kə ghàn bè toŋte wùt a chyə̂ afân na, ‘Bâ njwo ghàn kəta kə Bì wù mòk wu mô a nyə̂
40023010	Ghàn kəta wi hi dè na ghɨta hi toŋte wùt ha ghàn na wùt wù tihena, beka wùt wù tihena mò kə wù mòk, a mô mu Klistù.
40023011	Wùt we wù ngaŋte chyâ nâbi nde a ghàn a fùtɨ̂n kəta hi tê mò wùt wù fètana ha ghàn.
40023012	À kokhi nâbi nde ngɨŋ à wûn, ma Yènfù chwohi wûn a chyə̂; à chwohi nâbi nde ngɨŋ à wûn a chyə̂, ma Yènfù kokhi wùn a nyə̂.’”
40023013	-
40023014	Jisòs kahi hì jîsà ha chichàsu saksu nì ghɨt a Falàsî na! Ghàn kòŋà wi hi lye lùk wu fə̀n wù Fùyènù, “Ghàn ghɨ̂n ghàn kama nê ni, ngə̂k yì chìk mò ha ghàn. Ghàn fê tâmtè ghɨt ghe ghɨ kôŋà hi lyî.”
40023015	“Ngə̂k yì chìk mò ha ghàn chichàsu làŋsù ghɨt a Falàsî, ghàn ghɨ̂n ghàn kama nê gha ni! Ghàn nè ghɨ gbi lumtu dâtù ghɨ daŋ sù jwô khɨŋa kə hi nì na wùt yu ma wù bimi gha ye ghàn yike. Wù shihi bime mihì, ghàn fî ni wù hì fê chyâ ghàn hi lye wu lùk wu wùsu.”
40023016	“Ngə̂k yì chìk mò ha ghàn ghe ghàn tihe ghɨta ma ghàn ti fêf! Ghàn jìsà na wùt ki chwûnà yi ghâ, kan ndâ Fùyèn yì chìk, faŋ hi nè gha tɨni ma ngə̂k hi bu. Biyani, a fê yiki kəbi ghàn na wùt ki chwûnà yi ghâ kan mwə̀ me mù mò a ndâ Fùyèn ma ghɨ fati nì gûl ma wù hi kəta hi nì gha tɨni.”
40023017	Ngwò wûn wu mô ma wu ti fêf ni! À kokne chyâ mwə̀ muna ghɨ chwe lema atɨ̂n ma, a kokne chyâ ndâ Fùyèn ye yì nè na wu hi mô nì yulînì agha?
40023018	Ghàn yike kəbi na a wu yu afa wùt chwùna hi nè yi ghâ, kan baŋ a fona ma ngə̂k hi bu wu yu afa wù faŋa hi nè yi gha tɨni, biyani ma wù ki chwûnà yi ghâ ki kân nì fo ye yi mô a tô bâŋ, ma wù hi kəta hi nè gha tɨni.
40023019	Ghàn ghɨ̂n ghàn fèfa ni! À chyà yi fo ma à chyà a bâŋ ghe ghɨ nê na fo tɨni hi mô nì yulînì agha?
40023020	Yi chwûtè na à kan nâbi nde a baŋ a fona, ma hi mô na wù kan bakhi nì mwə̀ me mù mò a tô àtɨ̂n.
40023021	Wù ki kân ndâ Fùyèn, ma à hi mô na wù kan bakhi kə nì Yèn fe fu mô atɨ̂n.
40023022	A wu yu afa wù ki kân a nyə̂, ya mò na wù ti kân kpok wu fə̀n wù Fùyènù bakhi kə ni funfu te fu ndokne a tû.
40023023	“Ngə̂k yì chìk mô ha ghàn chichàsu làŋsù nì ghɨt a Falàsî! Ghàn ghɨ̂n ghàn kam kama nê gha ni. Ghàn lyè mwə̀ mù lɨ̀mtemù ghɨ lema atɨn à mwə̀ mù yə̂mù, ghàn jyâtì tu luk ìwûm ghàn fo luk wù mòk ha Yènfù, kə te sak yi Musìs yike, biyani chaha gha ghe ghɨ mô yi sak, à ta chyâ yina meti ni te ghe ghɨ jîsà na, wùt kəta hi tè nè a gha ghɨ mô chilichili ha ghɨta, kwohe yi sen ha ghɨta, fê ywo kə ha Yènfù. Ghàn yê hì mô hi tè nè gha mɨ ghɨ̂n, chaha wi ghɨ le.
40023024	Ghàn ghɨ̂n ghàn tihe ghɨta ma ghàn ti fêf ni! Ghàn yile fihe yukayuka me a ghàn a mlûk, ghàn fî nyu mi nyàm à kwaŋ!”
40023025	“Ngə̂k yì chìk mô ha ghàn chichàsu saksu nì ghɨt a Falàsî. Ghàn ghɨt a kamanena! Ghàn lyè kaŋ wanu nì bomsu, ghɨ su kə jɨmsu tɨnsu, mwə̀ me ghàn lèma atɨ̂n mu mô ma ghàn khɨti fyi ha ghɨta ha jyak nì se fwona, nê kə gha ye yi kpene ha ghàn.
40023026	Ghàn ghɨt a Falàsî ghɨ̂n a ghàn fèfa ni! Ghàn sò ten wanu wu kaŋu nì ten wanu sù bomu ma jɨmsu tɨnsu nê hi boŋa mô nì yulînì.”
40023027	“Ngə̂k yì chìk mô ha ghàn chichàsu saksu nì ghɨt a Falàsî. Ghàn ghɨt a kamanena! Ghàn mò te tu sî te ghɨ fate bwəma, chiklò tu hi fufa jwôfà kə ni, biyani a mô kə wuf wu ghɨta kputena a fùtɨ̂n nì mwə̀ mu tu liŋ.
40023028	Yi mô kəbi yi ghəl te ghàn jwòfà kə njàsu wùnsu, biyani a fùtɨ̂n ma ghàn ti lun kə nì gha kamanena nì gha be ale.”
40023029	“Ngə̂k yì chìk mò ha ghàn chichàsu làŋsù nì ghɨt a Falàsî. Ghàn ghɨt a kamanena! Ghàn ba tusî ha fòktìsu chiksu labhe fê ba tusî ha ghɨt ghe ghɨ ndùku chyə̂ chilichili,
40023030	jîsà na, ‘À ndùku mô na ghàh hi mô a mu tuk nì be bì ghaha ma ghàh tà tì ywi jə̂ fòktìsu chiksu te ghɨna tì ne.’
40023031	Yi ni chwùtè na ghàn bimelò be ye hamok te ghàn bime na ghàn mò mwəlà mu ghɨt atɨna ghe ghɨ tì ywite fòktìsu chik sê.
40023032	Ghàn yen lê ashyə̂ nì fêt yì mbyi ye bì ghana tì yìme.
40023033	Ywosu be sîn! Ghàn bè nê nâ yàni na kə Yènfù bê sak ghàn ma fu tum ghàn wu lùk wu wùsu?
40023034	Mu jìsà bê ha ghàn na, mu nè tumalò fòktìsu chiksu nì ghɨt a tofana nì chichàsu saksu, mu khəlò na ghàn nè ywitelò ghɨ le ma ghàn banti ghɨ le, ma sam ghɨ le a ghàn a ndasu chintesu, ma ghàn fê jum ghɨna a tu tèk a tu tèk.
40023035	Mu nè tumalò ghɨna, ma ghàn ni ya shyəma luŋ mu ghɨt a chilichili à jɨ̀m ghe ghɨ ywite yâ a chyə̂ ma mù faŋ a ghàn a tû, kə hi yìmì ha Abèl we ghɨ tì ywe teka wù bobhi gha, hi kwok a tàn a Sàkàliyà a wâ Bàlàkayà we ghàn ti ywe a faklusu baŋ a fona nì luk wu yulenu.
40023036	Mu jìsà ha ghàn hamok na, ngə̂k kum gha be mɨ ghɨ̂n à jɨ̀m yi bènà kə ngwàk yina tû.”
40023037	Jisòs fî jis jyana, “Wonê, ghàn ghɨt a Jèlusalèm ghɨ̂n ghe ghàn ywite fòktìsù chiksu ni, tumli ywiti sulesu se ghɨ tuma ha ghàn! Mu ti mômhì kə yu mu yu hi toŋa yùŋtè ghàn ni te nè ngwû nè wu toŋa yùŋtì mwəlà mù wûn a wun a sah à tù ghà biyani ghàn teta kə yi têt!
40023038	Chin ni, Yènfù nè kinelò tèk yani ma yi bef ma yi faŋ yi yîm.
40023039	Mu jìsà ha ghàn na, ghàn bè fê yena wijə mu hi tàn kə na à bè bênà wu tuk we ghàn bè jîsà atɨ̂n na, ‘Yutìnì mò ha we wù bênà a Bâba yet.’”
40024001	Te Jisòs tì fwo a bɨn a ndâ Fùyènà, jùmtìbàmsu wunsu gbi bakhi yen ha wûn ki jîs ha wun na, wù yen te ghɨ ba bɨn a ndâ Fùyènà atɨ̂n.
40024002	Wù jis ha ghɨna na, “Te ghàn yena bɨn ghɨna ni, mu jìsà ha ghàn hamok na yu bakhe bê lò a ghɨ bè bwûtè ma ti bê hi bu a tô yile.”
40024003	Jisòs yen kwok ndokò a kùn à sù Olìfs, jùmtìbàmsu wunsu yen ndokò a wun a ngwùŋ ki nyamte jìs ha wun na, “Fòkti ha ghàh tuk we gha ghɨ̂n bè gânà. Wò bè shihi kaha bèn ma chwena bê hi mô ghə? Ghɨ bè khɨle nâ ha ghə na gokhi mbyi ti bên?”
40024004	Jisòs jis ha ghɨna na, “Ghàn hi tôknè kə wùt bê jɨŋhi ghàn.
40024005	Ghɨta bè bê lò, dô kə ni, a mu yi yet a bê nâbi nde jîsà na, ‘À mò kə nâ mu Klistù wê!’ Ma ghɨ bê jɨŋhi ghɨt a dona.”
40024006	Ghàn bè ywolò kum nì woŋtu a tu lùk, ma fê yu na woŋtu letu bènàlò. Ghàn yu yâ, kə ghàn fan beka gha ghɨ̂n kətalò hi gàn, biyani a bu gokhini mbyi.
40024007	Lak tu bê hi nô, fə̂ntù nô fə̂n tu letu, kunsu senâ, ma jìŋ kwo lak tu a tu lùk a tu lùk.
40024008	Gha ghɨ̂n bè gânà à jɨ̀m ni, a baha mò kə yìme ngə̂k yì chìk.
40024009	“Ghɨta bè kwo falò ghàn ma fo ngə̂k ha ghàn, ma fê ywiti ghàn. Nâ ghɨt à jɨ̀m bè bânàlò ghàn kə kum mu.
40024010	Ghɨt a dona bè fenalò a ghɨna yi bimî wu tuk mefû ma ghɨna kahà hi bânà wana nè ma bəkli ghɨna,
40024011	ma fòktìsu fəmsu fwu dô kə ni ma su jɨŋhi ghɨt a dona.
40024012	Ma gha be bê dô tan wu lum wule, ma ghɨt a dona bê hi fê kôŋà wi ghɨta.
40024013	Biyani, à wunhi nâbi nde hi bè tàn a gòkhi, ma wù bê bon.
40024014	Ghɨta bè fòktèlò tum yì jùŋ yinâ kum fə̂n wù Fùyènù ha mbyi yì jɨ̀m shyəma ghɨta lak tu khɨli hamok, ma hi mô yi bàm yi tɨ̂n ma gokhi mbyi ben.”
40024015	(Wò taŋ wo tôk yuti yinâ.) Ghàn bê ki yen a shyə bəmana ale ghɨ liŋa tu luk, ma ghɨ ti timi a lùk wu yulenu a ndâ Fùyèn yì chìk, (a mô kə gha ye fòktì Danyèl tì jìsa.)
40024016	Nâbi nde a Jùdiyà tet à kwok a sù kùn.
40024017	Yi gân, wùt mô nâbi a tô ndâ kə wù fi chwo hi lyè a shyə a ndâ shyəma wù tet.
40024018	Wùt hì mô kəbi a fùk, kə wù fi kolo a ndâ hi lyè waf a wuna.
40024019	Tuk mù tɨ̂n bè hì bəma kə ni hanɨ̂ŋ ha ywen ghe ghɨ mô mu lâ nì ghe ghɨ nyoŋhe mwəlà!
40024020	Ghàn hi jə̂mà na kə ghàn bê hi mô hi tet ma bɨ̀ŋ ti chwû təmnà makə à bê hi mô wu tuk wu laku,
40024021	beka yu mu we bè kpena, ma ngə̂k yì chìk bê hi mô chyâ, teka wùt timè yen nâ te mbyî tì yìme, bu hi bè fè yên.
40024022	Yi mô na Bâba ti fabtì tuk mù ngə̂k munâ, à hì bu yâ, nâ wùt wù mòk bê tê bòn. Wù fabtì tuk munâ kum ghɨt a wuna ghe wù chwoka lema.
40024023	À bè hì mô a mu tuk afû, wùt jis ha ghàn na, ‘Ghàn yen, Klistù wuna afân!’ Makə wù jis na, ‘Wù mò a fokô!’ Kə ghàn nè bime gha ye wù jìsa,
40024024	beka Klistù su fəmsu nì fòktìsu fəmsu bè fwo mu tuk afû ma ghɨna chwuti chwènu bəmanu, ma fê mom gha kanana kə hi mômhì hi yen na ghɨna làhi jɨ̀ŋhì nâbi ghɨt ghe Yènfù chwoka lema.
40024025	Ghàn tokâ yuti! Mu ti nyâŋhì fôktì gha ghɨ̂n ha ghàn ghɨ baha mô hi gàn.
40024026	À ki bê jìs kəbi nde ha ghàn na, ‘Wù mò yi lak yi sùsi,’ kə wùt nè fwo yênà afû. Wùt ki jîs na, ‘Wù wunâ atɨ̂n à ndâ afân,’ kə ghàn bimi,
40024027	beka bên yì Wâ Wùtì bè hì mô kə a ndan ni te wuli mwanani, yi shihi mwàn yi ban kə luk tù jɨ̀m.
40024028	Wâ Wùt bè shihi bèn, ma nâbi nde hi khə, yi bè hi mô kəbi yi ghəl te shyə kpona yè mô wu lùk ngùluŋu khɨlî, wu yen yûŋtì afû kə wù jɨ̀m.
40024029	Ngə̂k yì chìk yinâ bè gânà mihè kə ni ma yuchwî bê kaha fin, ma njoŋ hi fê bana wi, ma njènû chəmli a nyə̂, ma mwə̀ me mù mô a nyə̂, nâ mù jɨ̀m ma mù nek.
40024030	Yi bàm yi tɨ̂n, ma chwena ben na Wâ Wùt ti fwu a nyə̂, ma ghɨta a lak tu mbyi tu nâ tù jɨ̀m bê hi luŋle jyê te ghɨna yena Wâ Wùt wu chwo bê atɨ̂n à sù bàk, kəta a jyak nì ban yi chiki.
40024031	Ghɨ bè toŋ soŋi nâ haŋaŋ, ma wù tum anjèlsu wunsu a bûlà tu mbyi tu tù jɨ̀m na su gbê yuŋti ghɨt ghe Yènfù mò ma fu ti chwok lêm.
40024032	Ghàn yiki ha kâk fu fikfù. Ghàn yen nâbi wùni yu fu to bê, ghàn hi khə na bɨ̀ŋ hì chwô bê lò.
40024033	Yi mô kəbi yi ghəl te ghàn bè yena gha ghɨ̂n à jɨ̀m te gânà. Ghàn hi khə na yu Wâ Wùt wu benanu ti bakhâ.
40024034	Mu jìsà ha ghàn hamok na, ghɨt a mbyi ghɨ̂n chîn bè kpute mihè wi teka gha ghɨ̂n gan nâ à jɨ̀m.
40024035	Nyə nì chyə bè chyà mêlò, biyani ma gha ale bê tê kwunâ atɨ̂n à gha afân a mu jìsa ni.
40024036	“Nâ wùt wù mòk khə wi tuku nì yu we gha ghɨ̂n bè gânà atɨ̂n. Nâbi anjèlsu Fùyènsu a nyə̂ nì Wan khə wi, a bu kə Bì.
40024037	Wâ Wùt bè shihi bèn, ma gha bê hi mô kə te ghɨ ndùku mô a Nuwà mu tuk.
40024038	À ndùku mô a mu tuk afû shyəma kwuŋa ben, ghɨta yə̂, nyô, gbê a ywên, bime a lɨmà, fo mwəlà ha lɨma, hi kwok a tàn wu tuk afa Nuwà tì lye a bâŋ.
40024039	Ghɨna ndùku nê ni, khə wi gha ye yi ndùku mô hi gàn, kwuŋa ben ywiti ghɨna kə à jɨ̀m. Gha bè hì mô kə ya wu tuk afa Wâ Wùt bè bênà.
40024040	À bê hi mô wu tuk wu tɨnu ma lɨmànà bê hi fêtà a fùk à bà, ma ghɨ bê lyi wù mòk ma de wù mòk.
40024041	Ywena bè hì gwô a bân yi ti à bà, ma ghɨ bê lyi wù mòk ma de wù mòk.
40024042	Ghàn hi chyə nì fati wùni beka ghàn khə wi tuk we Bâba wânù bè bênà atɨ̂n.
40024043	Ghàn khə na bè ndâ hì khə yu we wùt wù chwoŋa nè bê atɨ̂n ntuksu, ma wù tè bwunî, ma wù hi mô kə nyə̂ chînà na kə wùt chwoŋana nê bè chwoŋ mwə̀lû a wun a ndâ.
40024044	Yi chwûtè na ghàn kəta hi tè mò yu mù jɨ̀m nì fati wùni, beka Wâ Wùt bè kaha bê wu yu afa, ghàn khə wi na wù làhi bèn atɨ̂n.”
40024045	Jisòs fî buf na, “Wùt wù fètana we wù ywo ha bè à wûn wu fèt fê tofâ mò wùni? À mò we bì yi fèt shihi yèn yi gbî, wù lem wûn te a tû, wù fo a jyak ha wûn shyəma wù nê hi tôknè nì ndâ wûn, fo mwə̀ mù yə̂mù ha ghɨta a yu afa ghɨna khɨŋa.
40024046	Ma wùt wù fètana àtɨ̂n nê hi saŋlê a yu afa bì yi fèt kaha bena, yen wûn wu nê gha ghe wù tì jìsa.
40024047	Mu jìsà ha ghàn hamok na yi ki gân ni, ma bì yi fèt àtɨ̂n lem wûn na wù hi tôknè nì mwə̀ mù wûn nâ mù jɨ̀m.
40024048	Biyani wùt mu wunâ shìki tê mò wùt wù be, kwâktè kə wun a ngɨŋ na bè yi fèt nè chyətelò shyəma wù kahà ben,
40024049	yîmì hì sama ghɨt a fetana ale, yə̂, nyô ghê kwôsù mu lùkù,
40024050	ma bì yi fèt à wûn bê kaha ben tuk lefu wu kwâktè wi na wù làhi kaha bèn atɨ̂n,
40024051	ma wù fo ngə̂k ha wûn nâ haŋaŋ, ma wù lem wûn a nòn a ghɨt a kam kamanena, ma ghɨna hi luŋle jyê kuta a soŋ.”
40025001	Jisòs tî fî ma ngàn yìlè jis na, “Bên yì Wâ Wùtì bè hì mô, kəbi te fù màgân kum ngònsu lesu ìwûm. A su tì yênà hi yute wùt te wù ndùku bê hi malâ te wù bênà a yi gbì ghɨna shihi yèn, ghɨna lyi lâmsù ghɨna su kə ghɨna à jɨ̀m.
40025002	A mô ni, ghɨ le à tân tofâ, ghɨ le à tân jɨ̂ŋtè.
40025003	Ghɨ jɨŋte ghê lyi lâmsù ghɨna su tê lyè jə̀ mòlû mù lâm hidù.
40025004	Biyani, ghɨ tofa ghê lyi sòksù lem kpenhi mòlû mù lâm atɨ̂n.”
40025005	Wùt àtɨ̂n lala chyâhì, hì bênà ma ghɨna à jɨ̀m ti njɨ̂ŋnà bwunilò.
40025006	Wù shihi bèn yâ ma à hì mô nâ ntênàsê, ghɨ hi toŋa jîsà na, ‘Wùt lɨmà we wù bê hi malâ yâ, wu bènà, ghàn bê yen wûn!’
40025007	Ngòn sê lôtì kə sù jɨ̀m, kokhî lâmsù ghɨna su.
40025008	Ghɨ jɨŋte ghê jis ha ghɨ tofa ghe na, ‘Ghàn fo ghàh nì mòlû mù lâm, lâm sahisu hì lɨma yênà lò.’
40025009	Ghɨna tunhî jis na, ‘Mòlû mù lâm mù tɨ̂n wi hi kpen ha ghàhnà à jɨ̀m, ghàn làhi yèn a wu lùk wu bəklenu ma ghàn yun mânù afû.’
40025010	Te ghɨna tì yê, wùt lɨmà we bên, ghe ghɨ ndùku mô ma ghɨ tì fati wunu jûmtì yen lye ndâ malâ afâ, ghɨ sen fa jwo nda.
40025011	“Ngònsu le se su tì yèna hi yun a mòlû mù lâm yâ, kaha ben hì toŋa jîsà na, ‘Bâba, Bâba, jimi jwo nda ha ghàh.’
40025012	Lɨm à wùt ywên we fîsì kə na, ‘Mu jîsà ha ghàn hamok na, mu khə wi ghàn.’”
40025013	Jisòs ki jîs na, “Kum ni ghàn hi chyə yutê, beka ghàn khə wi tuku makə yu we Wâ Wùt bè kaha bênà atɨ̂n.”
40025014	Jisòs tî fî jis ha ghɨna jyâna, “Fə̂n wù Fùyènù bè hì mô kəbi te fù màgân fu wùt lè fu wù tì yê yi gbî toŋti ghɨt a wuna ghɨ fetana fo mwə̀lû ha ghɨna na ghɨna faŋ à hi kinê.
40025015	Wù fo bàlìsù kasu sù tân ha wùlè, fo bàlìsù kasu sù bà ha wùlè, fo yì mòk ha wùlè, fo kə yi ghəl nâbi ha nde a wù yena na wù làhi tòknà nì wunu, fo ni yen yi gbî wuni.
40025016	Kə wu yu, wùt fètana we ghɨ tì fo bàlìsu tân yen wu lùk wu bəklenu, kwoti mbì kəbi bàlìsù kasu sù tân.
40025017	We ghɨ ti fo bàlìsù kasu sù bà ha wûn yâ, boŋ fêt kwoti kəbi mbì bàlìsù kasu sù bà.
40025018	Biyani, we ghɨ tì fo bàlì wù kâ yì mòk ha wûn yâ chɨm yi be let bàlì wù kâ ye bì yi fèt tì fo ha wûn.”
40025019	Bì yi fèt chyə nâ wu yu dâ kaha benlò, toŋa ghɨna hi yû na ghɨna tì faŋ fet yàni nì ka we agha.
40025020	Wùt à bàlìsù kasu sù tân we shihi bèn lyi bakhi nì bàlìsù kasu sù tân se wù tì kwote ha mbì a tô wù kâ afa ghɨ tì fo ha wûn bèn jis na, ‘Bâba, yen ke! Wò tì fo bàlìsù kasu sù tân ha mu. Mu ti fî kwoti mbì bàlìsù kasu sù tân a tô àtɨ̂n.’
40025021	Bì yi fèt à wûn we jis ha wun na, ‘Wò ti ni kə nâ a jûŋ. Wò mò kə nâ wùt wù fèt wù jùŋ, fê tôknè. Wò che tôknà nì mwə̀ mù tetamù. Mu nè lêmàlò wò chin ma wò hi tôknè nì mwə̀ mù do mù. Bî, ma ghàn à bì fèt wâ hi dɨ̂ŋhè.’
40025022	Wùt fètana we ghɨ ti fo bàlìsù kasu sù bà ha wûn yâ, boŋ bên jis na, ‘Bâba, wò tì fo bàlìsù kasu ha mu sù bà. Yen ke, mu ti kwoti kəbi mbì bàlì sù bà.’
40025023	Bè wûn wù fèt we jis ha wun na, ‘Wò ti nî kə nâ a jûŋ. Wò mò kə nâ wùt wù fètana wù jùŋ, fê tôknè. Wò che tòknà nì mwə̀ mù tetamù. Mu te lêmàlò wò chin a tô mwə̀ mù domù. Bî ma ghàn à bì yì fèt wâ hi dɨ̂ŋhè.’
40025024	Wùt we wù tì fye bàlì wu kâ yì mòk yâ ben jis na, ‘Bâ, mu khə na wò mò ni bəmâ, ghana teka wò fet, kpê teka wò yomi.’
40025025	À ni mò gha ye mu chehì fànà wò, lyi bàlì wu kâ yâ yê yen chɨm wu luk let atɨ̂n, à mò ka wa we ni.
40025026	Bè wûn wù fèt we jis ha wun na, ‘Wò mò kə nâ wùt fètana wù be, fê yolê! Wò chehì khə kə nâ na mu ghana teka mu fet, kpê teka mu yomi,
40025027	à che ni ghə na kə wò lem ka mu a ndâ wù kâ, ma mu nê ben hi lyì ma mu lyê bakha nì mbì agha?’
40025028	Wù jis ni, kaha jis kə ha ghɨt a wuna ghɨ fetana ale ghe na, ‘Ghàn fyi bàlì wu kâ yê ma ghàn fô kpenhi ha wùt we wù kəta bàlìsu ka sê ìwûm yâ.
40025029	Beka à hì kəta nâbi nde ma ghɨ nê fo kpenhi ma wù tokà khɨti, à hì gha nâbi nde ma ghɨ fyi kə nâ fu teta fê wù kəta.
40025030	Ghàn lyi nam a kwôs ghɨ̂n, ma ghàn tum à fihi wûn a bɨn a finana, a wu lùk afa ghɨ luŋle jyê kuta a soŋ.’
40025031	À bè hì mô wu tuk afa Wâ Wùt bènà te fə̀n nì anjèlsu Fùyènsu nâ sù jɨ̀m, ma wù ndokò wu kpòk wu tù fə̀n atɨ̂n à ban yi chiki a nyə̂.
40025032	-
40025033	Ma ghɨt a lak tu mbyi tu tù jɨ̀m ma ghɨ bê yuŋti a wun ashyə̂ ma wù bê jyahi ghɨna wu nòn wu bwà kəbi te chìn à sù bwû yè jyàhè njyə̀sù nì bwusu doŋsu, ma wù bê lem njyə̀sù a bàh a kpen wu wo ta ma wù lem bwusu doŋsu a bàh a kpen wu wo kôwì.
40025034	Ma fə̀n ki jîs ha ghɨt ghe ghɨ mô a wun a bàh à kpen wu wo ta na, ‘Ghàn ghɨ̂n a Bôm bònhe ghàn ni, ghàn lyê ben a wun a sah yì sâk ma ghàn hi yə jùŋ ye wù tì fate lema ha ghàn shyəma mbyi yimi.
40025035	Beka à ndùku mô te jìŋ yafa mu, ghàn fo a shyə mu yə̂, kuŋ à mòlû hì yima mu, ghàn fo mòlû mu nyû. Mu ndùku mô wùt wù bènana, ghàn lyi mu a ghàn a sù ndâ.
40025036	Mu ndùku mô nì sah yi yumi, ghàn fo njusu na mu tam, mu hì yafâ, ghàn tôknà nì mu, ghɨ fa mu a chyâk, ghàn hì kina mu.’
40025037	Ma ghɨt mu ghe ki buf na, ‘Bâ, ghàh tì yen afa wò, jìŋ yafa wò ghàh fo shyə na wò yə, yen afa wò kuŋ à mòlû yima wò fo mòlû wò nyû?
40025038	Wò ndùku mô afa wùt wù benana ghàh lyi wò a ghàh a sù ndâ, wò ndùku mò afa nì sah yi yimi, ghàh fo njusu wò tâm?
40025039	Wò ndùku yafa afa makə a ndâ chyâk ghàh ben hì tôknè nì wò?’
40025040	Ma fə̀n ki jîs na, ‘Mu jìsà ha ghàn hamok na, nâbi ghə a ghàn tì ne ha wù mòk we wù tobte gokhe a mu fùfɨ̂n à mwəlà afân ghàn tì ni ha mu.’
40025041	“Ma fə̀n ki kaha jìs ha ghê ghɨ mô a wun wu kpen wu wo kôwì na, ‘Ghàn lo a mu shyə̂ ghàn ghɨna Yènfù sùle ni. Ghàn ye lye wu wùs we wu bame bu hi bè lɨmâ ma fati ha deblì nì anjèlsu wunsu.
40025042	Mu jìsà ni beka à ndùku mô te jìŋ yafa mu, ghàn tê fo jə̀ shyə na mu yə, kuŋ à mòlû hì yima mu, ghàn tê fo jə̀ mu nì mòlû.
40025043	Mu hì mô wùt wù bènana, ghàn tunhî hi lyè mu a ghàn a sù ndâ. Mu hì mô nì sah yi yimi, ghàn tunhî hi fo njusu na mu tam, hì yafâ, ghàn tunhî hi tòknà ha mu, ghɨ fa mu a chyâk, ghàn tunhî hi bè kina mu.’
40025044	Ma ghɨt mu ghe boŋà buf na, ‘bâ, ghàh tì yen afa wò, jìŋ yafa wò, kuŋ à mòlû yima wò, wo mô wùt wù bènana, mô nì sah yi yimi, mô a ndâ chyâk, ghàh faŋ hi gàmtè wò?’
40025045	Ma wù jis na, ‘Mu jìsà ha ghàn hamok na, nâbi ghə ghe ghàn tì tunhi hi nì ha wùt wù mòk we wù tobte gokhe atɨ̂n à wan afân mò ma ghàn ti tunhi hi nì ha mu.’
40025046	Ma fə̀n jis ni, ma ghɨna lo ye lye atɨ̂n à ngə̂k ye yì bè mê wi, ghɨt a chilichili ghe kəta chyəna ghe ghɨ bè mê wi.”
40026001	À ndùku mô te Jisòs yike mihe gha ghɨ̂n, wù jis ha jùmtìbàmsu wunsu na,
40026002	“Ghàn khə na à faŋ kə tuk mù bà chin shyəma ghɨ yimi hi tè yə yi yə Daŋa chyalani. Ghɨ kəta hi kwo fo Wâ Wùt na ghɨ banti a kàkfùtàfù.”
40026003	À ndùku mô ni, ngàŋsù ndâ Fùyènsu chiksu nì chəhsu lak su yûŋtì a ngàŋ à ndâ Fùyèn yì ngaŋtena ndâ, ghɨ toŋte na Kàyafàs,
40026004	hi khɨŋa lum we ghɨ mô hi nyama kwo Jisòs atɨ̂n hi ywî.
40026005	Ghɨna bakti mihì, kaha jis ha ngɨŋsu ghɨna su na, “Kə ghàhnà nè kwo wûn a mu tuk mù Dàŋa chyala muna, beka ghɨta làhi yen hi bèn nì ngə̂k.”
40026006	Te Jisòs yèna a Betanì, hì mô a wùt a ndâ, ghɨ toŋte na Samùn ma wù tì yaf nì kùhà,
40026007	wùt ywên wùlè ben nì shàŋfù lefu, ma ghɨ tì fati nì ti yile ghɨ toŋte na àlàbastà, yuhì yì lɨ̀mtena mô atɨ̂n ta wu kâ nâ jùŋ suhlì a Jisòs a tû wu mô wu lùk wu yənu.
40026008	Te jùmtìbàmsu Jisòs su yena ni, gha tɨni hì yafa ghɨna, ghɨna buf nâ, “Wù bobhe yàni yûhì yina ni agha?
40026009	Ghɨ làhi bəkle yûhì yinâ wu kâ donu hi fo ka tɨnu ha ghɨt a fufana.”
40026010	Jisòs khɨli gha ye ghɨna kwàktè ki jîs ha ghɨna na, “Ghàn fo ngə̂k à ghə ha wùt ywên wunâ? Wù ti ni gha ha mu yi jwôfà kə ni.
40026011	Ghɨt a fufana mò ghàn à ghɨna kə yu mù jɨ̀m, biyani mu nè faŋa wi nì ghàn.
40026012	Wù ye suh yûhì yinâ a mu wùn ni hi fate wunu mu na wu kpen shyəma ghɨ guma.
40026013	Mu jìsà ha ghàn hamok na ghɨ bè hì fôktè nâbi afa tum yì jùŋ a mbyî, ghɨ boŋ fôktì gha yina wùt ywên wuna ne ni shyəma ghɨta hi kwàktè wûn.”
40026014	Wùt lè wù mòk atɨ̂n à jùmtìbàmsù Jisòs su njwòsù bà, ghɨ toŋte na Judàs Ìskaliyòt lo yen yen ngàŋsu ndâ Fùyènsu chiksu
40026015	buf ha ghɨna nâ, “Ghàn mò hi fo ghə ha mu a wu yu afa mu gàmte na ghàn kwo Jisòs?” Ghɨna taŋ fo ka silfà ha wûn mtât.
40026016	Kə wu yu Judàs yîmì hi tè khɨŋa wu lum hi bəkle Jisòs.
40026017	À ndùku baha mô wu tuk wu shyə a mu tuk afa ghɨ yə̂ bana chɨmlana bu atɨ̂n jùmtìbàmsu wunsu ben buf ha wun nâ, “Wò khɨŋa na ghàh yê fati afa mwə̀ yə̂mù Dàŋa chyalamù ha wò?”
40026018	Wù fîsì ha ghɨna na, “Ghàn lye yen atɨ̂n à yi tèk afân ma ghàn yen wùt lè afû, ma ghàn jis ha wun na, ‘Chichà jis na yu wunu kponu ti kpên ghê jùmtìbàmsu wunsu kəta hi yə yi yə Daŋa chyalani a wo ndâ.’”
40026019	Ghɨna yen ni kə te wù jìsa, lyi yên atɨ̂n à yi tèk fati mwə̀ yə̂mù Dàŋa chyalamù afû.
40026020	À hì mô yu kolô, Jisòs ghê jùmtìbàmsù njwòsù bà ndokò hì yə̂.
40026021	Wù jis ha ghɨna na, “Mu jìsà ha ghàn hamok na wùt wù mòk làwû a ghàn a fùtɨ̂n, mô hi bəkle mu.”
40026022	Gha tɨni fo ngə̂k ha jùmtìbàmsù wunsu nâ haŋaŋ ghɨna hì bufa ha wûn wù mòk wù mòk na, “bâ, à mò mu ma?”
40026023	Wù jis na, “À mò kə nâ wùt ghàh à wûn ti yə a kaŋ à mòk wu mô hi bəkle mu.
40026024	Wâ Wùt nê lô kə te ghɨ mô ma ghɨ ti nyak lem a ŋwàklù Fùyèn. Biyani, ngə̂k yì chìk mò ha wùt we wù bəkle wûn! Ghàn hi khə na yi ndùku bɨlà jwôfàlò na kə ghɨ bwɨ wûn hakoh.”
40026025	Nâbi Judàs we wù ndùku mô hi bəkle wûn boŋ buf ha wun na, “Chichà, a mò mu ma?” Wù jis na, “Yi mò kə yâ te wò jìsa.”
40026026	Te ghɨna ndùku yə, Jisòs lyi a bân fo àyòŋnà ha Yènfù bəktilò fo ha jùmtìbàmsù wunsu jis na, “Ghàn ko yə. Wùna mò wun wu mu.”
40026027	Wù fî lyi bòm à mu lùk fo àyòŋnà ha Yènfù fo ha ghɨna jis na, “Ghàn nyu nâ ghàn à jɨ̀m.
40026028	À mò mu luŋ mâmù me mu baŋa kàn mù Fùyèn te mu sùha hi lèhèfo besu ghɨta dona su atɨ̂n.
40026029	Mu jìsà ha ghàn na mu bè fè nyo wi lùk munâ hi bè tàn wu tuk afa mu bè kaha nyo wu fê a Bom a fə̀n wù Fùyènù.”
40026030	Te ghɨna yə mihe, yem njàŋ fwu kwok a tô kùn à sù Olìf.
40026031	Jisòs ki jîs na, “À nê hì mô ntuksu kə nâ lân ma ghàn nâ à jɨ̀m nê tet à de mu kəbi yi ghəl te ghɨ mô ma ghɨ ti nyak a Ŋwàklù Fùyèn na, ‘Mu nè ywe lò chìn à sù bwû ma su jyahi.’
40026032	Biyani ma à nê hi mô te lohe mu a yi kpû ma mu yen a ghàn ashyə̂ a Galìlî.”
40026033	Bità jis na, “Ghɨ mô nâbi hi tet à dè wò à jɨ̀m, ma mu nê tê mòm.”
40026034	Jisòs jis ha Bità na, “Mu jìsà ha wò hamok na lɨm à ngwû nè shihi toŋ ntuksu lân ma wò ti mana mu a ghan à tât.”
40026035	Bità fî jis na, “Mu mò kəbi hi kpû ghàh à wò, mu wi hi nè mana wò.” Jùmtìbàmsù jɨ̀m boŋ jis yen kə yâ.
40026036	Jisòs ghê jùmtìbàmsù wunsu yen tan wu lùk wule ghɨ toŋte na Gètsemanì, jis ha ghɨna na, “Ghàn ndòko afân, ma mu yen a fokô hi jə̀m.”
40026037	Te wù jìsa ni, shihi lò, lyi Bità nì wana Sebedì à bà hì yênà, gha yimì hì fo ngə̂k a wun yi təm nâ haŋaŋ.
40026038	Wù ki jîs ha ghɨna na, “Gha ale fumhe mu a mu yi təm nâ haŋaŋ, ma yi làhi ywe mu. Ghàn ndòko kə afân, ma ghàn hi boŋa yutê ma mu ben.”
40026039	Wù jis ni, khɨŋti yen ashyə̂ kə fù jiti ni, tum kuhi kə̂k yi wuni a chyə̂ hì jə̂mà, jîsà na, “bâ mù, lumu hì mô wo fyi bòm à ngə̂k yinâ a mu wô. Biyani nì gha ye yi kpene ha wò kə wò ni yami.”
40026040	Te wù jə̀ma mihe kaha yen yen jùmtìbàmsù wun se sù tât su bwunê. Wù buf ha Bità na, “Ba yi mô na ghàn wi hi motè a nyə̂ hi tè gbûtè afû yulâ ni ma?
40026041	Ghàn hi gbûtè, jə̂mà kə mômhìnì nê ben ha ghàn. Mu khə na a mò ha ghàn yi təm gha tɨni làwû, jyaka bu.”
40026042	Wù fî kaha yen hì jə̂mà jîsà na, “Bôm, wò hi bu hi fye bòm à ngə̂k yina ha mu ma ya jyana mu kəta kə hi nyû, wò nì yi gan kə te wò khɨŋa.”
40026043	Wù jəm ni, shihi fè kaha bèn fî yen ghɨna bwune kə yi bwunî beka bwunisu ndùku laha mô a ghɨna sê.
40026044	Wù fî kaha lô yen hì jə̂mà na hi mô a ghan à tât jîsà kə gha ghe wù ndùku jîsà ashyə̂.
40026045	Wù jə̀m mihì kaha yen buf ha ghɨna na, “Ba yi mô na ghàn baha yê bwune kə yi bwunî, yùtè? Ghàn hi khə na yu ti kpên shyəma bəkli Wâ Wùt ha ghɨt a be wô.
40026046	Ghàn lòti ma lo. Ghàn yen. Wùna bè wùt we wù bəkle mu.”
40026047	Te Jisòs ndùku baha jîsà, Judàs we wù ndùku mô kəbi wùt wù mòk atɨ̂n à jùmtìbàmsù wunsu njwòsù bà yâ, kwok ben nì nôn à ghɨta ghɨ dô kə ni, ghɨna kəta fâtù nì mbàŋsù. A mò yâ, ma à tum ngàŋsu ndâ Fùyènsu nì chəhsu lak su,
40026048	Ghɨna bê nì wùt we wù tì bəkle wûn mò ma wù ti fo chwena ha nôn àtɨna jis na, “Nâbi nde we mu nè baŋle, ghàn kwo kə yi kwô.”
40026049	Judàs ben ni, nan yen kə ha Jisòs jis na, “Chichà mu wu toŋte baŋli wûn!” Kə wu yu ghɨ kwo wûn.
40026050	Jisòs ki jîs ha wun na, “Nì kə gha ye a wò bè hi nì a bə.” Kə wu yu, ghɨta ben kwo wûn.
40026051	Jùmtìbàm à Jisòs wùlè chwok yi fâ yi wuni baŋ fihi tûŋla wùt fètana ngàŋ à ndâ Fùyèn yì ngaŋtena.
40026052	Jisòs jis ha wun na, “Kaha lihi fâ ya a mba. À kakli nâbi nde ghɨta ma wù bê kpu ma ghɨ kaklilô wûn.
40026053	Ba ghàn khə na, à yê hì mô yi nô, mu làhi chyate Bôm ma wù chinhi anjèlsù wunsu a su kam a su kam na su no ha mu.
40026054	Biyani mu ni kə ni, ma gha ye ghɨ nyàka a ŋwàklù Fùyèn te yi kəta hi gàn ma yi tê kpên.”
40026055	Jisòs kaha buf ha nôn à ghɨt ghe na, “Ghàn fwu ben nì fâtù nì bàŋsù ni te ghàn nyiŋa a wùt wu chwoŋana yi bàm kə nâ hi kwo a mu? Ba ghàhnà chehì yusa kə ndâ Fùyèn yì chìk, yike a ghɨt afû, ghàn kwo wi mu?
40026056	Biyani, gha ghɨ̂n kətalò hi gàn hi lunhe tum à Fùyèn ye fòktìsu chiksu tì nyàka.” À hì mô wu yu mefû, jùmtìbàmsù wunsu tet de wun nâ sù jɨ̀m.
40026057	Ghɨt ghe ghɨ tì kwo Jisòs lyi yen nì wûn a Kàyafàs a bɨn, ngàŋ à ndâ Fùyèn yì ngaŋtena ashyə̂ nì chichàsu saksu nì chəhsu lak su yûŋtè afû.
40026058	Ghɨna shihi yèn, Bità hì jùmtè yênà nâ ha ghaf, yen lye ngàŋ à ndâ Fùyèn yì ngaŋtena a bɨn hì mô nì ghɨt a chinana ghe ghɨ ndùku fêtà a bɨn afû, hi yena gha ye yi nè gânà nì Jisòs a gòkhi.
40026059	Ngàŋsu ndâ Fùyènsu chiksu nì nôn wu ghɨt a sakana à jɨ̀m hì khɨŋa à ghɨ̂t na ghɨna bê wam fəmi a Jisòs a tû ma ta hi ywe wûn,
40026060	biyani tê yena jə̀ nâ yi gha yi mòk. Ghɨta fwu nâ hidù hi wama tu fə̂m, tu kwônà wi. Ghɨt ale ghaŋ a ghâ, fwu ben à bà
40026061	ki jîs na, “Wùt wunâ tì jis na, yi làhi shyàktè ndâ Fùyèn yì chìk hi kaha bâ kə mu tuk mù tât.”
40026062	Ngàŋ à ndâ Fùyèn yì ngaŋtena lôtì jis ha Jisòs na, “Wò jìsà wi agha? Wò kəta wi gha yile hi jìs kum gha ghɨ̂n ghɨ ngane wò atɨ̂n agha?”
40026063	Biyani, Jisòs china kə moŋ. Ngàŋ à ndâ Fùyèn yì ngaŋtena mi yê ki jîs ha wun na, “Mu jìsà ha wò, jìs kə hamok a Yènfù yi yet fe fu chyə. Fokti ha ghàh na wò mò kə nâ we ghɨ chwoka lema Wâ Fùyèn agha?”
40026064	Jisòs bimî jis na, “Yi mò kə ya te wò jìsa,” ki fê jìs na, “Mu jìsà ha ghàn à jɨ̀m na, hi yìmì chîn ghàn bè yenalò Wâ Wùt te wu ndòko a Bè wun a kpen wu wò ta Bè jyak wù jɨ̀m ma wù bê hi chwo bênà a nyə̂ atɨ̂n à sù mbàk.”
40026065	Ngàŋ yì ngaŋtena yê kaha kwo bàh njusu wunsu kə wuna ngɨŋ jis na, “Wù sùlè Fùyèn! Ghàhnà fè khɨŋa bɨn à sak ha ghə? Ba ghàn ti yû te wù jìsa gha be kum Yènfù?
40026066	Ghàn kòŋà na ghɨ gbi yàni ni wûn agha?” Ghɨna fîsì kə à jɨ̀m na, “Wù kəta hi kpû.”
40026067	Te ghɨna jìsa ni, hì chwule chwâmù a Jisòs yi kə̀k, sama wûn, ghɨt ale kûnlè wûn,
40026068	jîsà na, “Fokti lê ha ghàh a Klistù na wò sam nde agha?”
40026069	Bità hì baha mô kə wu wən te wù ye be ndokne, wan wù ywên wùlè a we wù ndùku fêtà a bɨn afû ben jis ha wun na, “Wò chehì boŋa gbêlò a Jisòs yi bàm, wùt Galìlî wunâ.”
40026070	Biyani, wù tunhi kə ghɨna ashyə̂ à jɨ̀m jis na, “Mu ywo khɨle wi gha ye wò jìsà.”
40026071	Bità jis ni, lo fwu yen wu lum a jwô bɨn afû. Wan wù ywên we fî yen wûn jis kə ha ghɨt ghe ghɨ ndùku mô afû na, “Wùt wuna ndùku gbêlò ghê Jisòs wùt à Nasalì wunâ.”
40026072	Bità fî kân, tunhilò jis na, “Mu jìsà hamok na mu khə wi wùt àtɨ̂n!”
40026073	Ghɨ fî motì kə ni, ghɨt ale ghe ghɨ ndùku mô afû yen jis ha Bità na, “Yi mô kə nâ hamok na wò mò wùt wù mòk a Jisòs a nòn beka wò lofa jîsà kəta wut à Galìlî.”
40026074	Bità jis na, “Fùshâŋ mu hì wama yi wâm, ma Yènfù chəbhi mu. Mu khə wi wùt àtɨ̂n!” Te wù jìsa kə ni lɨm à ngwû toŋ.
40026075	Wù kaha kwâktì te Jisòs tì jìsa ha wun na, “Lɨm à ngwû nè shihi toŋ lân ma wò ti tunhi mu a ghan à tât.” Kə wu yu Bità fwu yen a bɨn jî nâ haŋaŋ.
40027001	Te tuku tì yula, ngàŋsu ndâ Fùyènsu chiksu nì chəhsu lak su sù jɨ̀m lem hi ywe Jisòs,
40027002	kwut wûn lyi yen fo wun ha Balèt we ghɨ tì tuma a Lûm na wù hi saka bâh à lak atɨna.
40027003	Judàs we wù tì bəkle Jisòs yu na ghɨ kəta hi ywe Jisòs hì jyê wu wun nâ haŋaŋ, lyi katà fê ghɨ tì fo ha wûn kahi yen hi fo ha ngàŋsù ndâ Fùyènsu chiksu nì chəhsu lak su.
40027004	Te wù yèna hi fô ki jîs ha ghɨna na, “Mu ti ni be beka mu bəkle wùt teka wù bobhi gha yile.” Ghɨna fîsì ha wûn na, “Ghàh kəta ghə atɨ̂n? À khə wò.”
40027005	Kə wu yu, Judàs tum lihi ka tɨnu a ndâ Fùyèn lô yen shɨ̂ŋàlò.
40027006	Ngàŋsu ndâ Fùyènsu chiksu boŋti ka tɨnu jis na, “Wùna mò ka mu luŋu sak yi ghàhnà bime wijə na ghɨ lem a bàlì ndâ a Fùyèn,”
40027007	ghɨna lem na ghɨ lyi ka tɨnu ma yê yun luku ha wùt we wù bwəma khɨŋa ma hi gûmà tumu atɨ̂n.
40027008	À mò gha ye ghɨ baha toŋte kə luk wu tɨnu na fûk à mu luŋa hi tàn lân.
40027009	Yi tì gan ni hi lunhe tum à Fùyèn ye fòktì Jèlìmayà tì nyàka na, “Ghɨ ti lyi ka kahu shilì we mtât a ghɨt a Isalì tì bime na ghɨ yun wûn atɨ̂n,
40027010	yun luku atɨ̂n ha wùt we wù bwəma khɨŋa a mô kə gha ye Bâba tì jìsa ha mu na mu ni.”
40027011	À ndùku mô te ghɨ lye ye nì Jisòs ha Gòbnà Balèt, wù buf ha wun nâ, “Wò mò fə̀n ha ghɨt a Jûs?” Jisòs fîsì na, “Yi mô kə te wò jìsa.”
40027012	Biyani, wù tunhi na yi nè jîsà wi gha yile kum gha ghe ngàŋsù ndâ Fùyènsu chiksu nì chəhsu ndùku ngane wun atɨ̂n.
40027013	Balèt ki buf ha wun na, “Wò ywo kəbi lò gha ghe ghɨ ngane wò atɨ̂n ni?”
40027014	Biyani, Jisòs tunhî hi fîsì kə nâ gha yi mòk. Gha tɨni hì bəma kə ni ha Balèt.
40027015	À ndùku bê tânà a wu yu afa ghɨ yə yi Yə Daŋa chyalani, Gòbnà jis na ghɨ chwok wùt we ghɨna kòŋà na wù fwu a ndâ chyâk, wù fihilò.
40027016	À ndùku mô ni wùt lè mô a ndâ chyâk ghɨ toŋte wun na Jisòs Bàlabàs, ghɨt a dona khə wun khə gha ghe wù ne.
40027017	Te ghɨta be yuŋte a Balèt ashyə̂, wù ki buf ha ghɨna na, “Ghàn kòŋà na mu fihi nde ha ghàn, a Jisòs Bàlabàs ma Jisòs wuna ghɨ toŋte na Klistù ni agha?”
40027018	Wù ti buf ni beka wù ndùku khə na a mò kə ghə̀k yê yì ne na ghɨta kwo ben nì Jisòs ha yi.
40027019	Balèt hì baha saka kə yi sâk sak à Jisòs mi yê, ywê wûn chinhi tum ha wûn jis na, (Fihi wo gha a wùt wuna yi ghâ a wù kpo teka wù bobhi gha yile beka jèm te chyə fo ngə̂k ha mu lân nâ haŋaŋ kum wûn.)
40027020	Te Balèt bufa gha ye ni, ngàŋsu ndâ Fùyènsu chiksu nì chəhsu lak su chinti à ghɨ̂t na ghɨ jîsà kə na, Balèt fihi Jisòs Bàlabàs ma bɨlà fo Jisòs ma ghɨna ywi.
40027021	Balèt buf ha ghɨna na, “Ghàn jis na mu fihi nde atɨ̂n à ghɨta afân à bà?” Ghɨna jis kə na, “Fihi Jisòs Bàlabàs.”
40027022	Balèt buf ha ghɨna na, “Ghàn khɨŋa na mu fihi wun ma mu ni ghə nì Jisòs wuna a ghɨ toŋte na Klistù ni agha?” Ghɨna à jɨ̀m jis kə na, “Ghɨ banti wun a kàkfùtàfù!”
40027023	Balèt fî buf na, “Njwô ghə, wù bobhi ghə.” Ghɨna fî bwat yen kə ashyə̂ na, “Ghɨ banti wûn a kàkfùtàfù!”
40027024	Balèt yen na yi yena kə ngə̂k halô ma ngə̂k làhi lòtì, lyi mòlû su wo wunu a ghɨt atɨna ashyə̂ jis ha ghɨna na, “Wo mu mò wu yîm kum kpu wùt wuna. À mò gha yani.”
40027025	Ghɨna fîsì kə à jɨ̀m na, “De ma ngə̂k à wûn yì kpû faŋ a ghàh a tû nì mwəlà mâhù!”
40027026	Balèt ki fihi Jisòs Bàlabàs a chyâk fo Jisòs na ghɨ sam nì wànsù, shyəma lyê yê banti a kàkfùtàfù.
40027027	Sojàsu Balèt sù lyi lyi nì Jisòs atɨ̂n à tôk, nâ sojàsu jɨ̀m ben yûŋtì a wun a ngwùŋ.
40027028	Ghɨna chwok nju se wù tì màka a wun wu wùn, mak nju mù tùfə̀n su baŋasu.
40027029	Ghɨna fati fota tù tùŋà so a wuna a tû, fo mbàŋ yì gbèna ha wûn, hì ngumte a wun ashyə̂ jîsà na Mbè ghɨt a Jûs!
40027030	À ben tàn a leŋ ale, ghɨna hì chwule chwâmù a wun wu wùn, kaha fyi mbàŋ yê a wun a wô hì sama wun atɨ̂n kə a tû.
40027031	Ghɨ nyikhì mihì wûn, chwok njusu baŋa se ghɨ tì màka a wun wu wùn yâ, kaha mak njusu wunsu shyəma lyê fwu nì wûn hi yê banti a kàkfùtàfù.
40027032	Te ghɨ ndùku yê hi bante wûn yâ, yen wùt à Sìlên wùlè wu lûm, a toŋte na Samùn, kan na wù beka kâkfùtàfù Jisòs.
40027033	À hì mô te ghɨna yê tana wu lùk afa ghɨ ndùku toŋte na Golgotà a mô na Luk wu Wok yi Tu,
40027034	ghɨ fo mu lûk ha wûn afû, ma ghɨ ti lem shyə lwena atɨ̂n. Wù mom kə yi môm tunhi na yi nyo wi.
40027035	Te bante mihe wûn lem njusu wunsu hì tuma byè atɨ̂n jyâtè,
40027036	ghɨna ni mihì ndokò afû hì chìn à wûn.
40027037	Ghɨ tî nyak kəbi gha ye ghɨ tì jìsa na wù ti bobhî a bàŋ a fùkàk banti a wun a tô kàkfùtàfù. Ghɨ ti nyak na, “WÙNA NI, MÒ JISÒS FƏ̀N À GHƗT A JÛS.”
40027038	Ghɨ tî banti kəbi ghɨt a chwoŋana ale à bà a Jisòs a ngwùŋ, banti wù mòk a kàkfùtàfù a bàh a kpen wu wo ta, banti wùlè a tô ghɨ le a kpen wu wo kôwì.
40027039	Ghɨta hì chyàlâ a wu lum, shiktè wu tû sûlè wûn
40027040	jîsà na, “Ba wò chehì jîsà na wò làhi shàktè ndâ Fùyèn yì chìk hi kaha bâ a tuk mù tât? Bònhi lê ngɨŋ yâ Chîn! Wò hi mô kə nâ Wâ Fùyèn, wo chwo a tô kàkfùtàfù afa ma ghàh yen.”
40027041	À ndùku mô ni, ngàŋsu ndâ Fùyènsu chiksu nì chichàsu saksu nì chəhsu lak su boŋa nyikhè nâbi wûn,
40027042	jîsà na, “Wù chehì bônhè kə à ghɨ̂t, chin wu mô bu hi bònhè ngɨŋ à wûn. Wù ni mò jyâna wù mò fə̀n à Isalì. Wù chwo lê a tô kàkfùtàfù afân ma ghàh bimi ha wûn.
40027043	Wù mò ni yiktê kə Yènfù wùn, ghàhnà yen nâ Yènfù nè gàmtèlò wun chin agha, beka wù ndùku jîsà na yi mò kə nâ Wâ Fùyèn.”
40027044	Nâbi nì ghɨt a chwoŋa ghe a ghɨ tì bante ghê wûn hì boŋa sûlè wûn.
40027045	Te chwì bana ta kə ni luktu kaha fîn kə tù jɨ̀m, ne fî kaha ban kə ma bɨna hì bota yê lò.
40027046	À hì mô te bɨŋlu sù tât, Jisòs bwat jis a jyə̂ yì tâ wu yu mefû na, “Èli, Èli, lama sàbatani?” Ma wù jis na, “Yèn famfu, Yèn famfu, njwô ghə te wò màka mu ni agha?”
40027047	Ghɨt ale ghe a ghɨ ndùku mô a fù yu ni jis na, “Wùt wuna toŋa Ìlajà.”
40027048	Kə wu yu wùt lè a ghɨna fùtɨ̂n nyiŋ yen lyi kùncha chwu a mu lùk, ma mu ti tâ fat a jwô fùkàk fo na wù nyu.
40027049	Biyani, ghɨt ale jis ha wun na, “ghàhnà tet ni ma yen na, Ìlajà tê bê bônhè lò wun agha.”
40027050	Jisòs fî jî nâ a jyə̂ yì tâ ki dê yohnà wuna.
40027051	Kə yu mefû, bâh à sùnju ghe ghɨ tì khə̀ta na ghɨ kana ndâ Fùyèn yì chìk atɨ̂n ghɨ bâhà kə fùtɨ̂n fùtɨ̂n, hi yìme a tû hi chwo fwu yi sah, luktu hì nêkà te kputê,
40027052	sî tê ghɨ tì gumà ghɨta atɨ̂n sen. Ghɨt a Fùyènà kaha lôtì a yi kpû dô kə ni,
40027053	Yu we Jisòs tì kaha lôtì a yi kpû, ghɨna lye yi lak yi yuleni a Jèlusalèm yen chwûtì ngɨŋsu ghɨna su ha ghɨta ghɨ dô kə ni.
40027054	To sù sojà ghe ghɨ ndùku chînà Jisòs yen nì sojàsu lesu boŋ yen te luktu nèkà gha kanana ale gânà hì fânà nâ haŋaŋ jis na, “Hamok, wùt wuna chehì mô kə nâ Wâ Fùyèn!”
40027055	Gha mɨ ghɨ̂n ndùku gânà ni, ywen ale ke dô kə ni mô kə a ghaf, mô ya ma ghɨna lo a Galìlî ghê Jisòs hì gbê gâmtè bê nì wûn.
40027056	À ndùku mô atɨ̂n à ywen afû, a mô Mèli wù Màtalà nì Mèli nè Jêms nì Josèf nì wùt ywên we wù tì bwə wana Sebedì.
40027057	Te yu kolô tì kpene wùt wù kâ wùlè yi tèk Àlìmàtiyà fwu bên, yet yi wuni mô Josèf a mô kəbi jùmtìbàm à Jisòs,
40027058	yen jis ha Balèt na yi khɨŋa hi lyè gun yi Jisòs hi gùmà. Balèt jis na ghɨ fo ha wûn.
40027059	Ghɨ fo gun yi Jisòs wù fyi lim nì mbalaŋa,
40027060	yen gumà a yi sì afa wù tì chwùfa yi wo lem na ghɨ bê guma yi atɨ̂n. Te wù gùma ni, bɨŋhi yi ti chiki baŋ yi jwô tɨni atɨ̂n ki lô.
40027061	A mô ni ma Mèli wù Màtalà nì Mèli wùlè ti ndokò hì ke dâŋhè yê ni sî tɨni.
40027062	Ghɨ gûmà Jisòs wu tuk afa ghɨ ndùku yusa bakte hi yə wu tuk wu laku atɨ̂n. Tuku yû wu tuk wu laku, ngàŋsu ndâ Fùyènsu chiksu nì ghɨt a Falàsî yen ha Balèt
40027063	jis ha wun na, “Ghàh ti yɨ̂ŋtì a bâ, na à ndùku mô te wùt yi fəm wunâ baha mô wu tâ, jis na, ‘Mu bè kpô ma mu kaha lòti yi bàm yi tuk mù tât.’
40027064	Chin ni, tum ghɨta ma yê hì chînà sî wuni a tuk mù tât à hì bu yâ ma jùmtìbàmsù wunsu nê yê chwoŋ gun yi wuni ma ghɨna hi gbê wama fəmi ha ghɨta na Yènfù ti lôhì wûn a yi kpû. Ghɨna ki fê wama nki fəm yîn ghɨta bimî ma gha tɨni nê hi bəma chyâ yi shyə.”
40027065	Balèt jis ha ghɨna na, “Ghàn lyi sojàsu ma ghàn yê lem afû, ma ghɨna hi fate chînà sî tɨni.”
40027066	Ghɨna yen lem a lâŋ yi ti yi jwô yi sì afâ, lem sojàsu na su hi chînà sî tɨni.
40028001	Te ghɨ tì yusa hi yə tuk wu laku, tuku yû wu tuk wu shyə a ngâm, Mèli wù Màtalà nì Mèli wùlè kaha yen a Jisòs a tô yì sì.
40028002	A mô ya ma anjèl à Bâba ti chwo ben a nyə̂, luktu nêk nâ haŋaŋ, yi yen a Jisòs yi jwô yì sì bɨŋhi chyâkhì ti ye a jwô yì sì kwok ndokò a tô atɨ̂n.
40028003	Kə̂k yì anjèl à Bâba yê hì bana kə te yuchwî, njusu wunsu fufa kəta yi bwû.
40028004	Te luktu ndùku nêkà ni, sojà sê su ndùku chînà sî yê hì fânà, chɨŋtê mô kə te ghɨt a kputena.
40028005	Ywen ghe bên, anjèl àtɨ̂n ki jîs ha ghɨna na, “Kə ghàn fan. Mu khəlò na ghàn khɨŋa Jisòs we ghɨ che bante a kàkfùtàfù.
40028006	Wù wijə afân, wù ti lôtì a yi kpû kə yi ghəl te wù tì jìsa. Ghàn ben lê ma ghàn yen luk we ghɨ che niŋhe wun atɨ̂n.
40028007	Ghàn yen, ghàn nyâŋhì yê fokti ha jùmtìbàmsu wunsu na, wù ti lôtì a yi kpû hì chwo yênà a ghàn ashyə̂ a Galìlî na ghàn ye yen wûn afû. Ba ghàn ti yû te mu jìsa.”
40028008	Ywen atɨna nyâŋhì lo a jwô yi sì hì nyiŋa yênà hi fòktì ha jùmtìbàmsu Jisòs su. Ghɨna ndùku mô yâ baha fânà kə yi fân, biyani saŋlê nâ haŋaŋ.
40028009	Wu lum kə ni, Jisòs kwônà ghê ghɨna toŋti ha ghɨna, ghɨna yen wûn, yen khɨti wulu wunu hì kokhe wûn.
40028010	Jisòs ki jîs ha ghɨna na, “Kə ghàn fan. Ghàn yê jis ha wana noma na ghɨna yen a Galìlî ma ghɨna yen mu afû.”
40028011	Te ywen ghe tì lo hì baha gbê yênà wu lûm, sojàsu lesu atɨ̂n à se su ndùku chînà sî Jisòs yâ, lyi yên atɨ̂n à yi lak fôktì gha ghe ghɨ gana nâ à jɨ̀m ha ngàŋsu ndâ Fùyènsu chiksu.
40028012	Ngàŋsu chiksu nì chəhsu lak su khɨti yi yûŋtì fati na ghɨ fo ka ha sojàsu tɨnsu wu dô,
40028013	Ma ghɨ jis ha ghɨna na, “Ghàn hi jîsà kə ha ghɨta na, ‘À ndùku mô ntuksu, jùmtìbàmsu wunsu bên, ghàh bwunê chwoŋ lô nì gun yi wuni.’
40028014	Gòbnà ki yu yi gha tɨni, ma ghàh nê khɨli nâbi gha ye ghàh nè fôktè ha wûn hi chìlè wûn na kə ghàn lye a ngə̂k.”
40028015	Sojà se fyi ka we, ni kə te ghɨna jìsa. Fəm ye ghɨna tì bakte gbî lak mi ye yì jɨ̀m, hi bè tàn lân ghɨt a Jûs chyə khə kə na ghɨ tì chwoŋ lô gun yi Jisòs.
40028016	Jùmtìbàmsu Jisòs sù njwò yì mòk yu tum à wûn yen tan a Galìlî lo kwok a tô kùn yìlè, wu lùk afa wù tì fòkte ha ghɨna.
40028017	Te ghɨna ye tana afû yen wûn hì boŋa kokhe wûn ghɨ le hì baha kante na a mò kə nâ wun ni agha.
40028018	Jisòs yen kûmhì ha ghɨna ki jîs na, “Yènfù ti fo jyaka ha mu a nyə̂ fî fo a chyə̂ na mu nê hi saka nâ gha à jɨ̀m.
40028019	Ghàn yen lê, ha ghɨta lak tu mbyi tu nâ tù jɨ̀m ma ghàn fokti tum à mì yi jùŋ ha ghɨna, shyəma ghɨna bimi ma boŋà jumti mu, ma ghàn fo mòlû ha ghɨna, a Bì yi yet, nì Wan nì Yohnà Yulena.
40028020	Ghɨna ki bimî, ghàn yiki ghɨna na ghɨna lem gha à jɨ̀m ghe a mu hì mô ma mu ti fôktì ha ghàn na ghàn hi nê. Ghàn hi khə hamok na mu nè hì mô kə yi mô nì ghàn bu hi bè de ghàn nâ shyəma mbyi bê mi.”
41001001	Yin mò yi yimi tum yì jùŋ à Jisòs we ghɨ tì chwoka lema, Wâ Fùyèn.
41001002	Fòktì Ìsayà ndùku mô ma wù ti nyak tum à Fùyèn yi jîsà na, “Kike, mu bè chinhelò wùt à mù wù tum ma wù yen a wo ashyə̂, ma wù fati lum wa.
41001003	Wùt wu toŋa jîsà bênà yi lak yi Sùsi na, ‘Ghàn fati lum wu Bâba. Ghàn fati lumlà mù wûn ma mù hi nânà.’”
41001004	Jon Fo Mòlû tì fwu ben yi lak yi Sùsi hì fôktè tum à Fùyèn jîsà na, ghɨta kahi təm a ghɨna ma ghɨ fyi mòlû ma Yènfù tahi lèhèfo besu ghɨna su.
41001005	Ghɨta fwu yi lak yi Jùdiyà kə yì jɨ̀m nì Jèlusalèm hì yênà ha wûn jyê khɨmte wu wun kum besu ghɨna su, wù fo mòlû ha ghɨna a jwô à Jodàn.
41001006	À ndùku mô ya, Jon mâkà njusu ma ghɨ ba nì nyuŋsu nyàm yìlè ghɨ toŋte na kàmêl.
41001007	Wù hì fôktè gha Fùyènì jîsà na, “Wùt bènàlò a mu yi bàm chyâ mu, mu kpene wi hi fèt ha wûn te a kwôs ghe ghɨ ngumte a wun ashyə̂ yentè gwusu wùsu wunsu.
41001008	Mu fo mòlû ha ghàn kə nì mòlû mù jwò, biyani wu mô hi bè fo mòlû ha ghàn nì Yohnà Yulena.”
41001009	À ndùku mô a mu tuk afû, Jisòs lo yi tèk yi Nasalì a Galìlî yen yen Jon, wù fo mòlû ha wûn a jwô à Jodàn.
41001010	À hì mô te wù fye mòlû fwo kwoka bênà a jwô ni, yen te jwo nyə jìme Yohnà Yulena fwu chwo ben a wun a tû, kə ni te fùlàtà.
41001011	Jyə̀ fî fwu kəbi a nyə̂ jîsà na, “À mò kə nâ wò wâ mù wù kòŋ mu saŋlê ha wò hanɨ̂ŋ.”
41001012	Kə wu yu, Yohnà Yulena ni Jisòs wù lo yen yi lak yi sùsi,
41001013	wù chyə afû a mu tuk mkìk, Satàn mômhì wûn, wu chyə kə wu lùk afa nyamsu ghə̀nsù ndùku chyə atɨ̂n, anjèlsù Fùyènsu kine wûn.
41001014	À hì mô te ghɨ fa Jon a chyâk, Jisòs kaha lyi yen a Galìlî hì fôktè tum à Fùyèn yì jùŋ,
41001015	jîsà na, “Yu ti kpên fə̂n wù Fùyènù ti bakhâ. Ghàn kahi təm ghana a ghàn a sùbe ma ghàn bimi tum yì jùŋ yinâ.”
41001016	Tuk lefu Jisòs shihi chyà yi bi lwi Galìlî yen Samùn ghê wâ nè wûn Andùlù, ghɨna tuma yênà nì wəlu a jwô hi kwo yila, a mô fêt yi ghɨna.
41001017	Wù ki jîs ha ghɨna na, “Ghàn jumti mu ma mu yiki ghàn ma ghàn hi bɨlà kwola ghɨta.”
41001018	Kə wu yu ghɨna de wətu ghɨna tu fwu jûmtì yen nì Jisòs.
41001019	Ghɨna khɨŋti yen kə ni, Jisòs fî yen Jêms ghê Jon a mô wana Sebedì à bà ghɨna mô a ngwùk, tumte wətu ghɨna tu.
41001020	Te Jisòs yena be nì ghɨna ni, fî toŋa kə yi toŋâ. Ghɨna fwu de bè ghɨna nì ghɨt ghe ghɨna ndùku fêtà a ngwùk, jûmtì yen nì Jisòs.
41001021	Ghɨna yen tan yi tèk yi Kàbanùm, à hì mô wu tuk wu laku, wù yen a ndâ yì yùŋtì hì yike à ghɨ̂t afû.
41001022	Jisòs yiki ni, jwo yim ghɨna beka wù ndùku yike wijə te chichàsu saksu. Wù ndùku yike kə nâ te wut kəta a jyak.
41001023	Kə ni ghɨ bûŋtì yen wùt a ndâ yi yùŋtì afû wu kəta yohnà be. Ghɨ nê wu bwatlò,
41001024	ghɨ jis na, “Jisòs wâ wùt à Nasalì, wò khɨŋa ghə a ghàh a fùtɨ̂n, wò ben hi bobhe ghàh ma? Mu khəlò shyə ghe wò mò ghɨna. À mò kə nâ wò Wùt wù yulena wù Fùyèn.”
41001025	Jisòs kântì a ghâ ha yohnà be atɨ̂na jis na, “China moŋ ma wò chyà fwu a wùt wuna wu wùn!”
41001026	Yohnà be atɨna shik wûn nâ haŋaŋ, wù fî bwat nâ a jyə̂ yì tâ shyəma yohnà be ghe fwu a wun wù wùn.
41001027	Ghɨna hì mô nì kani, ki buf kə na, “À mò yìni nki yikî fe ni? Wù kàntè a gha nì jyaka ha yohnù be wu ni kə te wù jìsa.”
41001028	Hi yìmì kə wu yu afû, gha kum yikî wuni waŋ kə tu luk tù jɨ̀m a Galìlî.
41001029	Jisòs ghê Jêms nì Jon tì fwu a ndâ yì yùŋtì afa nâbi wùni yu, nan yen kə Samùn ghe Andùlù a ndâ.
41001030	A mô yani nè ywê Samùn kəta a gut. Te wù lye bena, ghɨ fôktì yaf yi tɨni ha wûn.
41001031	Wù yen khɨti a wo wuna lôhì wûn, gut atɨ̂na mî, wù lôtì chyâhì mwə̀ mù yə̂mù ghɨna yə̂.
41001032	À hì mò wu yu kolô, ghɨ lyi ben nì ghɨt a yablena ha wûn nâ à jɨ̀m, nì ghe ghɨ ndùku kəta yohnù be.
41001033	Ghɨta fî fwu yi tèk afû nâ à jɨ̀m ben yûŋtì yi jwô ndâ.
41001034	Wù chwuk ghɨta nâ hidù ghɨ kəta tu yaf a tu nkì a tu nkì jum fihi yohnù be a ghɨta wù wùn wu dô kə ni, jûmà fihe yâ, bime wi na yohnù be tɨnu jis gha beka wu ndùku khə wûn.
41001035	Te tuku ndùku baha yula bê, Jisòs lôtì yen wu lùk wu letenu kə wù nɨ̂ŋ hì jə̂mà.
41001036	Samùn nì sunsu wunsu hì gbê khɨŋa wûn.
41001037	À hì mô te ghɨna yena wûn, ghɨna jis ha wun na, “Ghɨt à jɨ̀m khɨŋa wò.”
41001038	Wù jis ha ghɨna na, “Ghàn ben ma ghàhnà yen a tu tèk tu letu, ma mu boŋà fòktê yen nì gha Fùyènì afû beka à mò gha ye mu che bena hi nì.”
41001039	Wu jis ni, gbi luk tù jɨ̀m a Galìlî, gbi lyi a ghɨna ndasu yuŋtesu fôktè tum à Fùyèn fê jûmà fihe yohnù wu be a ghɨta wu wùn.
41001040	Wùt ben ha Jisòs kəta a kùh, tum a lwe a wuna a chyə̂ hì chyate wun jîsà na, “Wò shìki kôŋ wo chwuk mu.”
41001041	Jisòs kwohi yi sen ha wun nâ haŋaŋ nâhì a wo kum wun jis na, “Mu kòŋàlò tâ.”
41001042	Kə wu yu kùh àtɨna mî a wun wu wùn wù tâ.
41001043	Jisòs jyan na wù hi yê, fî chîhì ha wun na,
41001044	“Kə wò nè mômhè hi fòktè gha ye yi gana ha wùt. Ndù chwùti ngɨŋ yâ ha tu ndâ Fùyènà ma wò fo fo ye sak yi Musìs tì jìsa na wùt ki tâ nì kùhà wu folò shyəma ghɨta khɨli na wù ti tâ.”
41001045	Biyani wù fwu hì kwote nâbi nde fôktè kə yi fôktì gha tɨni, yi waŋ kə luk tù jɨ̀m, nâ yi hì ghaka Jisòs hi lye atɨ̂n à yì lak a ndan, wù hì yênà kə bàh wù sù ngunu biyani ghɨta yu kə tu luk tù jɨ̀m fî yen yen kə wun afû.
41002001	Te tuku chyàla kə mù sek ni, Jisòs kaha yen a Kàbanùm, ghɨta yu na wù ti kolô,
41002002	Yen yûŋtì a nda afû dô kə ni, luku hì bu kə nâ yi jwô ndâ hi timî, wù hì fôktè gha Fùyènì ha ghɨna.
41002003	Kə ni ghɨt ale à kìk bêkà ben nì wùt ha wûn ma wù ti kə̂blì.
41002004	Te ghɨna bèna yani ghɨta du ghak ghɨna hi chyà, ghɨna kwok a tô ndâ chwok a bûk a bàh afa Jisòs ndùku mô atɨ̂n. À hì mô te ghɨna chwoka bûk ghê chwohi wùt àtɨ̂n nîŋhì a Jisòs ashyə̂ ma wù ti nîŋì a fu ghàm.
41002005	Jisòs yen bimî ye ghɨt atɨna ndùku kəta, jis ha wùt wu kə̀blena we na, “Wâ mù mu ti lehìfo be sasu.”
41002006	Chichàsu saksu lesu se su ndùku mô afû ki gha tɨni ni hì nyama kana kə ghɨna sù ngɨŋ,
41002007	“Njwô ghə te wùt wuna jìsà wu lum afân ni? Wù sùlè kə nâ yi sûlì nì Yènfù ni! À mò nde hi lèhèfo besu wût sù a bu kə Fùyèn?”
41002008	Kə wu yu, Jisòs khɨli gha ye ghɨna ndùku kwâktè ki buf ha ghɨna na, “Ghàn kwàktè nâ gha mɨ ghɨ̂n ni njwô ghə?
41002009	À bona hi jìs ha wùt wu kə̀blena wuna na, ‘Ghɨ ti lèhìfo be sasu,’ ma hi jìs ha wun na ‘Lòtî ma wò lyi shɨ̂ŋ fafu ma lo agha?’
41002010	Mu chwùtè ha ghàn chîn na Wâ Wùt kətalò jyaka a chyə afân hi tè lèhèfo besu ghɨ̂tsù.”
41002011	Te wù jìsa yâ, ki jîs ha wùt wù kə̀ble we na, “Mu jìsà ha wò na wò loti ma wò lyi ghâm fafu ma wò kolo.”
41002012	Kə wu yu, wù lôtì kə ghɨna ashyə̂ lyi shɨ̂ŋfu wun fu hì kolê. Nâ ghɨna à jɨ̀m hì mô nì kani hì kokhe Yènfù jîsà na, “Ghàhnà ti timi yen gha ale ni agha?”
41002013	Jisòs kaha yen yi bi lwi Galìlî, ghɨta fî ben yûŋtì kə wuna ngwùŋ kə à jɨ̀m, wù hì yike ghɨna.
41002014	Ne lô shihi yèn, yen Lefì wâ Àfeyòs, wu mô a wì afa ghɨ kâtà ŋwàklànà atɨ̂n jis ha wun na, “Jumti mu.” Kə wu yu wù lôtì yen kə wun yi bàm.
41002015	Jisòs yen ndokò wu lùk wu yənu a Lefì a ndâ, ghɨt ghe ghɨ ndùku kâtà ŋwàklànà nì ghɨt a be ghɨ le ghɨ dô kə ni, ben ndokò ghê jùmtìbàmsu wunsu. À mô yâ ghɨta gbê a Jisòs yi bàm dô kə ni.
41002016	Chichàsu sak se à ndùku mô ghɨt a Falàsî ki yen te Jisòs yə nì ghɨt a gha be nì ghɨt ghe ghɨ kâtà ŋwàklànà, ki buf ha jùmtìbàmsu Jisòs sù na, “Njwô ghə te wù yə ghê ghɨt ghe ghɨ kâtà ŋwàklànà nì ghɨt a be ale agha?”
41002017	Jisòs yu gha ye ghɨna bufa, buf ha ghɨna na, “À jwof ndâ nde ma wu khɨŋ wùt a fù agha? À yè khɨŋa kə ghɨt a yablena. Mu tà che ben jə hi tihe ghɨt ghe ghɨna chyə chilichili, mu che ben hi tihe ghɨt a be.”
41002018	Tuku tî yû tuk lefu jùmtìbàmsu Jon su nì su ghɨt a Falàsî su hì bama yi jwô, ghɨta ben buf ha Jisòs na, “Jùmtìbàmsu Jon su bama yi jwô, jùmtìbàmsu ghɨt a Falàsî sù bamâ, sasu yə kə yi yə̂ njwo ghə?”
41002019	Jisòs jis ha ghɨna na, “Ghɨta wi hi shika malâ hi tè bama yi jwô lɨm à wùt ywên baha mô kə afû. Wu mô kəbi afû ma ghɨna tê faŋ hi yə.
41002020	Tuku bè bê lò ma ghɨ lyê lo ni lɨm à wùt ywên a ghɨna fùtɨ̂n ma ghɨna shìki bama yi jwô.”
41002021	Wùt wi hi lyè bâh à sùnju ghɨ fe hi bàtà njusu mwusu atɨ̂n beka wù ki nì yâ ma bâh à fe ghe nê kahà chwoka, ma ghɨ shihi chwokâ, ma ghɨ ghakhi bûk ghe ghɨ ye bata.
41002022	Wùt wi hi lèmà sìŋ à mù lùk a sàlsu gwusu nyâm su mwusu. Wù ki lêm ma lùk mù tɨ̂n nê shihi tâ ma mù bati sàlsu tɨnsu ma à hi mô na lùkû ti ləhà bakhi nì sàlsù. Yi jwôfà hi lèmà lùk mù tofa mù a sàlsu fesu.
41002023	À ndùku mô wu tuk wule, Jisòs hì tohne chyâ yi bat yi saŋa boti ghê jùmtìbàmsu wunsu, ghɨna hì yole tu saŋu wule.
41002024	Ghɨt a Falàsî ki buf ha wun nâ, “Njwô ghə te jùmtìbàm sasu nè nki gha yina wu tuk wu laku saki bime wi agha?”
41002025	Wù buf ha ghɨna na, “Ghàn tà timi taŋ yu jə gha ye Defìt tì ne wu tuk afa wù ndùku khɨŋa shyə hi yə̂ te jìŋ ndùku yafa wun nì ghɨt a wuna agha?
41002026	Wù tì lye a ndâ Fùyèn ghê ghɨt a wuna. À mô Àbyatà ngàŋ à ndâ Fùyèn a mu tuk afû lyi yə mwə̀ mù yə̂mù Fùyèn saki chwûtè na à yə kə ngàŋ à ndâ Fùyèn yì ngaŋtena.”
41002027	Wù jis ni ki fê kaha jìs à mihì na, “Yènfù tì fati tuk wu lak mu wûn ha jùŋ à wùt, wù tà tì fati jə wùt na wù hi lêmà tuk wu laku halô.
41002028	À ni gha ye Wâ Wùt kəta jyaka hi nè kəbi ghə nâbi tuk wu laku.”
41003001	À hì mô kəbi wu tuk wule Jisòs yen lye a ndâ yì yùŋtì wùt lè mô afû ma kpen wu wunu ti kpû.
41003002	Ghɨta lem yi se a wun wù wùn hi yen na, wù nè chwuka lò wùt wu tuk wu laku shyəma ghɨna khɨli hi tè ngane wûn.
41003003	Wù jis ha kpû kpen we na, “Chyâ bî afân.”
41003004	Wù lôtì, Jisòs ki buf ha ghɨna nâ, “Saki bimelò na ghɨ ni jùŋ wu tuk wu laku ma be, Yi bimelò na ghɨ bonhi wùt ma ghɨ ywi yi ywî agha?” Biyani ghɨna china kə moŋ.
41003005	Jisòs ki tala ghɨna ni ma lâ ti baŋ wûn. Wù hì fê kwohe yi sen a ghɨna to tana, ki jîs ha kpû kpen we na, “Nànti kpen wa.” Wù nântì kə wu yu, kpen wu tɨnu tâ.
41003006	Te ghɨt a Falàsî fwu, khɨti yi yûŋtì nì ghɨt a Helòd hì fate wu wun hi ywe Jisòs.
41003007	Jisòs lo yen ghê jùmtìbàm su wunsu yi bi lwi Galìlî, ghɨta yen a ghɨna yi bàm, dô kə ni ma ghɨna lo a Galìlî fî lo a Jùdiyà,
41003008	Ghɨta lo a Jèlusalèm, lo Ìdùmiyà ghɨta daŋ ben lumu yi jin yi Jodàn, ghɨta fî lo ben a bàh a Tayà nì Sidòn kə te ghɨna ywo gha ye Jisòs ndùku nê.
41003009	Jisòs ki jîs ha jùmtìbàmsu wunsu na ghɨna bê bakhi nì ngwùk, ma yi lyi atɨ̂n bu ya ma ghɨta hi fahe chyâhè yi.
41003010	Beka a ndùku mô yâ ma wù ti chwuk ghɨta ghɨ dô kə ni, à hì mô nâbi nde te wù yafa, fahe bênà kə hi kùm à wûn.
41003011	Ghê ghɨna ndùku kəta yohnù be yen wûn, yohnù tɨnu nî ghɨna fən a chyə̂ wu hì bwata jê jîsà na, “Wò mò kə nâ wâ Fùyèn!”
41003012	Te ghɨna shihi bwati ni Jisòs chîhì ha ghɨna na kə ghɨna fokti gha kum nì yi ha wùt.
41003013	À hì mô te Jisòs fwo kwoka ye nì lumu a tô kùn, wù toŋa ghɨt ghe wù tite, ghɨna boŋ kwôk,
41003014	wù yen chwokti à ghɨ̂t a ghɨna fùtɨ̂n njwòsù bà na ghɨna hi gbê bakhe ha wûn, fî lem ghɨna ha ghɨt a wuna a tumana na ghɨna hi gbê fôktè gha Fùyènì,
41003015	fê kəta a jyak hi jùm à fihe wu yohnù be.
41003016	Ghɨt a tumana tɨna ndùku mô Samùn a we Jisòs tì kpenhe yet yi wuni na Bità,
41003017	nì Jêms ghê wâ nè wûn Jon, wana Sebedì. Jisòs chwu kpenhi yet yile ha ghɨna na Bòwanajìs, a mô na wana wuli bwatini.
41003018	À hì fê mô Andùlù nì Filîb nì Bàtòlòmiyà nì Matiyò nì Tomòs kəbi nì Jêms wâ Àfeyòs nì Tàdiyòs nì Samùn wùt wù lùmana à ghɨt a Jûs,
41003019	nì Judàs Ìskaliyòt a we wù tì kaha bəkle Jisòs.
41003020	Jisòs kaha kolô, ghɨta ben yuŋ a wun a ngwùŋ dô kə ni lumu hi fê bu shyəma wù yə ghê jùmtìbàm su wunsu.
41003021	Ghɨt a wuna yen te wù fètà yênà kə yi yên khɨŋ yên nì wûn hi tese wûn, ma ghɨna hì kwâktè kə na to wuna ti fwû
41003022	À ndùku mô ya ma chichàsu saksu ti chwo ben a Jèlusalèm, hì jîsà kə na, “Bèlsibùl mò a wun wu là. Wù mò ya jûmà fihe yohnù be nì jyaka a fo fə̀n à yòhnù be.”
41003023	Jisòs toŋa ghɨna ma ngàn ha ghɨna na, a Satàn làhi tè jùm à fihe satàn a ghɨta wu wùn agha?
41003024	Ghɨta shìki tê mò a ghɨt yi lak yì mòk, hì kəta a jyàhì, ma lak yi tɨni tê faŋ hi fə̂n.
41003025	Ghɨta hì mô yi sah yi nda yì mòk hì kəta a jyàhì ma sah yi nda tɨni bê ghaŋ gha ma yi jyahi.
41003026	Satàn hì mô ma wù ti kahi hì kəta jyàhè wùna, mô wu nòn wu nòn hì nô ngɨŋ à wun ma wù fən, ma yi hi chwûtè na gokhi wuni ti bên.
41003027	“Wò wi hi lye a wùt wu ta a ndâ hi lyè fwu nì mwə̀ mù wûn, a bu kə na wò kwo kwutlô wûn laŋ.”
41003028	“Mu jìsà ha ghàn hamok na, à hì mô nâbi be ghə a ghɨta nè Yènfù làhi lèhèfo, Fu lèhèfo nâbi yìni ndi a ghɨna sùle wûn atɨ̂n.
41003029	Biyani a sùli nâbi nde Yohnà Yulena ma fu bê tè lèhèfo jə̀ wûn. Wùt ki môm ma be wûn faŋa a wun a tû kə hamok.”
41003030	Jisòs ndùku jîsà ha ghɨna ni beka ghɨna ndùku jîsà na, “Wù kəta a yohnà be.”
41003031	Nè Jisòs nì wana ne wuna ben time a bɨn tum na ghɨ toŋa Jisòs.
41003032	A mô yâ ma nôn à ghɨ̂tà ti ndokò jiŋ kat wûn. Ghɨna jis ha wûn na, “Yên, nâ nì wana na khɨŋa wò.”
41003033	Wù buf ha ghɨna na, “Nôm nì wana noma mò nde agha?”
41003034	Te wù jìsa ni, ki tala nì ghɨna ki jîs na, “Nôm nì wana noma mò a ghɨt ghɨ̂n.
41003035	À ni nâbi nde gha ye Yènfù khɨŋa ma wù hi mô wâ nôm mô jàmtè mì nì nôm.”
41004001	Jisòs fî yîmì hi yike à ghɨ̂t a yi bi lwi Galìlî, nôn à ghɨt à ben dô kə ni, wù yen ni, lyi ndokò a ngwùk atɨ̂n à jwò, ghɨta timi tala a yi bi jwolì.
41004002	Wù yiki ghɨna nì gha ghɨ dô kə ni kə ha sù ngàn. Wù jis ha ghɨna na,
41004003	“Ghàn yuti! Wùt lè tî shik hi mù à ngwìk,
41004004	shihi mù, yìlè chemli a sùbelâ, nyɨ̀mû ben chubli kut nâ yì jɨ̀m.
41004005	Se ale chemlî a chyə te mô yi dèt chyəfu dô wi afû, yì nyâŋhì fwu kə ni beka chyəfu ndùku dô wi.
41004006	Chwì ban nâbi yini nyok shôŋfu tɨnfu yîm beka ghaŋtu tɨntu ndùku mô teka tu fwu.
41004007	Se ale chemlî wu lùk sòtoŋsu kwoka atɨ̂n, sòtoŋsu tɨnsu fwu tâhì saŋ atɨna ghɨ tê bwùs.
41004008	Se ale chemlî kə nâ a chyə fu jûŋ fù saŋ atɨna kwôk bwuslò bilò. Ghɨ hi shika sama, se saŋa hì fwo a to saŋ ale mtât, fwo a to ale mtufa, fwo atɨ̂n ale wu wə.”
41004009	Te Jisòs jìsa ni ki jîs ha ghɨna na, “À tofa nâbi nde wu hi tòkà yutê.”
41004010	Ghɨta jyâhì a Jisòs à ngwùŋ wù faŋ kə ghê ghɨt ghe ghɨ ye ndokò bakhe ha wûn nì jùmtìbàmsu wunsu njwòsù bà, ghɨna ki buf ha wun na, ngàn sîn chwùtè na ghə.
41004011	Wù jis ha ghɨna na, “Yènfù ti fo tofu ha ghàn na ghàn hi ywo khɨle gha letena ghe ghɨ mô kum fə̂n wù Fùyènù, biyani ghɨ kəta hi tè yike ghɨt ale nì gha tɨna kə ha sù ngàn.
41004012	Shyəma, Ghɨna hi ke kə nâ yi kî yena khɨle wi, yute kə nâ yi yutî gha biyani ywo khɨle wi gha ye ghɨ jîsà, beka ghɨna hì yena fê ywo khɨle, ma ghɨna kahà ben ha Yènfù, ma fu lêhèfo besu ghɨna su.”
41004013	Te Jisòs jìsa ni, ki buf ha ghɨna na, “Ba yi mô na ghàn tà yu khɨli jə ngàn yina agha? Ghàn shìki khə wi gha ye ghàn yike, ghàn khɨli yàni ghê ngànsu lesu yike nâ sù jɨ̀m agha?
41004014	Ngwìk ye wùt we tì mo à mò yi gha Fùyènì.
41004015	Təma ghɨt ale mò ni te tu lûm, ghɨna yen yu gha Fùyènì ye ghɨ yome a ghɨna təm, Satàn nyiŋ ben fihi kə yi fihî.
41004016	Təma mô te fu chyə a tô ti a wu yu afa ghɨ mo ngwìk a tû. Nki ghɨt mi ghɨ̂n ni ywo gha Fùyènì ghɨna nyâŋhì bimi kə yi bimî nì saŋlînì.
41004017	Ghɨna ywô yi tê khɨte tu ghaŋ a ghɨna təm, ghɨ bimi kə afu yula ni. Ngə̂k ben ha ghɨna makə ghɨ bânà ghɨna kum gha Fùyènì kə wu yu, ghɨna nyâŋhì fən kə yi fə̂n.
41004018	Təm a ghɨt ale fe mô kəbi te luku sù sòtoŋu. À mô ghɨt ghe ghɨ yute kə nâ gha Fùyènì,
41004019	biyani fuma mbye nì kôŋ ye ghɨna kòŋà ghaki nì mwə̀ mù mbyî yi bên tàhì gha Fùyènì yi tê mo jə̀ tamu a ghɨna chyənà.
41004020	Təm ghe ghɨ mô te chyəfu jûŋ fù à mò təm a ghɨt ghe ghɨ ywo gha Fùyènì, ghɨ khɨti kə yi khɨtî yi mu wu tam a ghɨna chyənà, ghɨ hi kpê sama se saŋa fwo yi saŋ yile mtât, fwo atɨ̂n à yile mtufa, fwo atɨ̂n à yile wu wə.”
41004021	Jisòs fî jis ha ghɨna na, “Ghɨ lye nì lâm a ndâ ghɨ baŋa wi a sah à kà, ghɨ wi hi lèt a chiŋkì. Ba ghɨ lyê ghɨ tom a lùk wu ngaŋtenu kum agha?”
41004022	Ghɨ lêtà kata nâbi nì ghə, ghɨ wi hi bè faŋ hi yên, ghɨ leti nâbi yìni gha, yi bè faŋa wi hi fwo a ndan.
41004023	À hì kəta nâbi nde tofu wu hi tòkà yute gha mi yîn!
41004024	Wù fî jis kəbi ha ghɨna na, “Ghàn tokna nì gha ghe ghàn ywo! Ghàn fo mwə̀lû ha ghɨta nâbi nì ghɨ̀ni fêkà ma Yènfù bê fo ha ghàn kəbi a fèk afû,
41004025	yi ni chwùtè na a kəta nâbi nde ma ghɨ fo kpenhi ha wûn, à hì gha nâbi nde ma ghɨ fyi fu teta fe wù kəta.”
41004026	“Fə̂n wù Fùyènù ləmne kəbi te wùt yè nê wu mu ngwìk a chyə,
41004027	wu kolô, ntuksu wu hi bwunê, tuku yû wu yemà lò, kə ya ngwìk atɨ̂n fwu yi ləmalò, wu fê khə wi na gha tɨni ye gan yàni agha.
41004028	À mò yani a nê fu chyə na ngwìk àtɨ̂n ləma. Sàtusu yitì fwo a to saŋ ashyə̂ shyəma se saŋa fwu a to saŋa afû.
41004029	Saŋ atɨ̂na bî, ghɨ shik yi kpî, beka yu kpenu kpena.”
41004030	Jisòs fî buf na, “Ghɨ mò hi fə̀knà fə̂n wù Fùyènù nâ nì ghə, ghɨ ni mò hi ma nâ ngàn à ghə hi chwùte lum we fə̂n wù Fùyènù mò atɨ̂n agha?
41004031	Wu mò kəbi te fu sêlà fu ngwìk à fùkàk fu lefu ghɨ toŋte na mostà, à mò wu yu afa ghɨ mu, fu hi tobte chyâ nâbi yìni se ye ghɨ ye mu a fùk.
41004032	Biyani ghɨ mu ngwìk àtɨ̂n, kâk fu tɨnfu fwu kwok fu yam hi ghaka chyâ nâbi fùni kâk fù, kpoŋtu tɨntu hi ghakle kpene shyəma nyɨ̀mû hi ba ndasu ghɨna su atɨ̂n.”
41004033	Jisòs fôktì gha Fùyènì ha ghɨna tohna a sù ngàn su dô kə ni wu lum na ghɨna ywo khɨli.
41004034	Wu tà tì fôktì jə gha ha ghɨna nâ yì mòk bu atɨ̂n à ngàn. Wù ndùku fôktè ya, wu ne kahi yen a yi bàm, wu fati fôktì gha ye ngànsu tɨnsu yike ha jùmtìbàmsu wunsu.
41004035	À hi mò kəbi wu tuk afu metì te wù ndùku yike ghɨta yâ, leŋ yu kolô kpên, wù jis ha jùmtìbàmsu wunsu na, “Ghàhnà daŋ à yen a yi jin yi lwi a fokô.”
41004036	Ghɨna de a nôn à ghɨta lyi daŋ nì Jisòs, wu baha mo kəbi te wù ye lyi ndokò a ngwùk. Ngwùksù lesu tì daŋ kəbi a wun yi bàm.
41004037	Ghɨna shihi daŋ, fuf ale yîmì hi chyà ta kə ni, hi china jwò yi bê kun à ngwùk, kwoka lye atɨ̂n, yi hì khɨŋa hi sàŋà.
41004038	A mô yâ ma Jisòs ti niŋì atɨ̂n à ngwùk, yikti a to wuna wu kpòk wu tu khɨ̀ hì bwunê. Ghɨna yemhì wùn buf ha wun na, “Chichà ba yi ni mò na ghàh ni kpute yê ni wo khə wi agha?”
41004039	Wù yemà kântì agha ha fuf atɨ̂na jis ha jwò na, “Bona timi kə yâ!” Kə wu yu fuf atɨ̂na bot luktu china kə moŋ.
41004040	Wù ki buf ha ghɨna na, “Ghàn fànà ghə ni? Ba yi ni mò na ghàn bime wi Yènfù ma?”
41004041	Gha tɨni nî ghɨna hì fânà nâ haŋaŋ, ki buf kə na “Wùna mò nâ nde a fufa ywo wûn nì jwò?”
41005001	À ndùku mô te Jisòs dàŋa lwî Galìlî ghê jùmtìbàmsu wunsu yen fwu a bàh à lak afa a ghɨ ndùku toŋte na Gèlègosà,
41005002	hì fwo bê a ngwùk ni, kwônà ghê wùt, wu kəta a yohnà be, ma wù lo a sù gùma.
41005003	A mô yâ wùt àtɨ̂n yê chyə ye kə gùma, wùt bu nâ wù mòk hi kwuta lèma wûn wu lùk kəbi nâ nì chyaksu,
41005004	beka ghɨ ndùku faŋa wi hi fà fwəni wuni nì chyaksu nì hi kwuta khəna wuna, wu tenti kə yi tentî, nâ wùt laha bu hi kwo lèma wûn wu lùk wù mòk.
41005005	Wu gbê bwate a sù gùma te tuku yula jyə, kwoka bwate a sù kùn, bwate yâ lemhê ngɨŋ à wûn nì te.
41005006	Wu yen yen nì Jisòs hadà nyɨŋ yen fen a wun ashyə̂
41005007	Bwat nâ jyə̂ yì tâ jis na, “Wò khɨŋa ghə ha mu Jisòs Wâ Fùyèn fe fu ngaŋte kpene? Mu chyate wò yi yet yi Fùyènì na kə wò fo ngə̂k ha mu!”
41005008	Wù ndùku jîsà yâ te Jisòs kàna ha wûn jis na, “Fwu a wùt wunâ wu wùn yohnà be ghɨ̂n!”
41005009	Jisòs ki buf ha wùt àtɨ̂n na, “Yet ya mò nde?” Wù fîsì na, “Yet yi mi mò a nôn, beka ghàh mò nâ hidù.”
41005010	Wù jis yâ hì chyate kə yi chyatî Jisòs jîsà na kə wù jum fihi lô yohnà be wûn a bàh à lak afû.
41005011	À ndùku mô yâ nôn à kùnduku a dona ale mô bakhe afu yə̂ a wùnu kunu.
41005012	Yohnù be mu we chyati Jisòs jis na, “Tum ghàh wu lùk wu kùnduku a fokô ma ghàh lye a wunu wu wùn.”
41005013	Wù de ghɨna, ghɨna fwu a wùt we wu wùn yen lye a kùnduku we wu wùn. A mô yâ kùnduk we kwoka chəma yènà kam sùbà, wu shɨ̂ŋ nì nyiŋi yen tan a mbok yìlè yi bi lwi chyəmle a jwô kputilò.
41005014	Ghɨt ghe ghɨ ndùku kine kùnduku tɨnu nyiŋ kolô, fôktì gha ye yi gana yi tèk afû fî gbî fôktì a sù ngûn ha ghɨta. Ghɨta fwu yên, hi yena gha ye yi gana,
41005015	ben yen Jisòs. Wùt we wù ndùku kəta nôn à yohnù be we mô kə na afû ma wù ti mak njusu, hì mô kə nâ wun wu tof. Ghɨt atɨna yen yâ hì fânà.
41005016	Ghɨt ghe ghɨ tì yena te gha tɨni gana fôktì gha ye yi tì gàna nì wùt à yohnù be we nì yê yi ye gana ha kùnduk we.
41005017	Ghɨt atɨ̂na yu ni hì chyate Jisòs, jîsà na wù lo a ghɨna bàh à yi laka.
41005018	Jisòs shihi lyi a ngwùk hi lò wùt à yohnù be we hì chyate wûn na ghê wûn lo.
41005019	Biyani Jisòs tunhî jis ha wun na, “Kahi kolô ndù yen ghɨt gha ma wò fokti gha ghe Bâba ne ha wò, fòkti te wù ye kwohe seni ha wò.”
41005020	Wù boŋ lo kə yâ yen lye a Tèktu Ìwûm hì gbê fôktè yênà gha ye Jisòs ne ha wûn. Fôktè yâ ghɨt à jɨ̀m mô kə nì kani.
41005021	Jisòs kahi daŋ lo yen tan yi jin yile, nôn à ghɨ̂tà ben a wun a ngwùŋ dô kə ni, wù fwu timi yi bi jwôlì.
41005022	Kə ni wùt we wù tihe ghɨta a ndâ yùŋtì, yet yi wuni mô Jalòs bên hì yena bê nì Jisòs ni, fen a wun ashyə̂,
41005023	hì chyate wun nâ haŋaŋ jîsà na, “Wâ mù yafalò kə̂kà hi kpû. Bi kùm kə yi kûm wûn ma wù ta ma wù hi mô.”
41005024	Jisòs yen yen wûn, nôn à ghɨ̂t ale hì kwoka lye yênà kə wun yi bàm.
41005025	À ndùku mô yâ, wùt ywen wùlè mô afû motè kə ni wu yen wu yu wunu ma yafi tɨni ti chyə a wun wu wùn a wu lɨ̀m njwòsù bà,
41005026	wu fê yena ngə̂k nâ haŋaŋ dâŋtè a ghɨt a mfo wô ghɨ dô kə ni, fê lâkà nâbi ghə ghe ghɨna ndùku bufa ha wûn biyani tê bona jə̀ na hakoh yafi tɨni ta yê kə ashyə̂.
41005027	À ndùku mô yâ ma wùt ywen àtɨ̂n ti yu gha ghe Jisòs ndùku nê. Wù fahi ben kə wun yi bàm atɨ̂n a nòn afû kum njusu wunsu,
41005028	kwâktì kə wuna ngɨŋ na wu yu afa mu kùma kə nâ njusu wunsu ma mu ta.
41005029	Te wù kwàkte yâ, hì kumà yênà kə nì njusu tɨnsu ni, yu tɨnu mî, wù yu khɨlî kə wun a ngɨŋ na yi ti tâ.
41005030	Jisòs yu te jyaka fwo a wun wu wùn, shɨŋ kahi wu wun atɨ̂n à nòn afû buf na, “À kum nde nju samsu?”
41005031	Jùmtìbàmsu buf ha wun na, “Wò ti yen kəbi te ghɨta fahe bê kə wo ngwùŋ ni, wo fê bufa na à kum nde wò agha, kum ghə?”
41005032	Jisòs hì ke atɨ̂n à ghɨt na yi kum nde.
41005033	Wùt ywen àtɨ̂n hì chɨŋtê fânà te wù yena gha ye yi gana ha wûn ki yê fen a Jisòs ashyə̂, fôktì gha ye yi gana hamok.
41005034	Jisòs jis ha wun na, “Wâ mù, bimî ya ti ni wò ti tâ. Kolo nì yutìnì, wò kolô, kə wò fi yaf.”
41005035	Te Jisòs baha jîsà kə yi jîs, ghɨta ma ghɨ lo a to ndâ chìnti ghê nda ben jis ha wun na, “Wan wâ we ti kpû, wò fè fo ngə̂k à ghə ha chichà?”
41005036	Biyani Jisòs bukhî jis ha to ndâ chìnte ghe na, “Kə wò fan khɨti kə bimî yâ, ma wù ta.”
41005037	Wù shihi yèn a wùt àtɨ̂n a ndâ tè lyè wut a bu kə Bità ghê Jêms nì Jon wâ nè Jêms.
41005038	Ghɨna yen tan a Jalòs a ndâ Jisòs yen à ghɨ̂t, ghɨ luŋle fê bwate jyê.
41005039	Wù lye a ndâ ki jîs ha ghɨna na, “Luŋlî yîn nì jî mò kum ghə? Wan wûn tà kpu jə̂, wù bwune yi bwunî.”
41005040	Ghɨt atɨ̂na hì chəka wûn. Wù jum fihi ghɨna a bɨn na à jɨ̀m, lyi kə bè wan àtɨ̂n nì nè wan, nì jùmtìbàm se su tì yena wu lùk afa wan we tì nìŋe atɨ̂n.
41005041	Jisòs khɨti a wo wan atɨ̂n, jis ha wun na, “Tàlità, kumi,” ma wù ya jis na “Wan wù ywên, mu jìsà ha wò na wò loti!”
41005042	Kə ni, wan wù ywen àtɨ̂n lôtì hì gbê a baha mô kə wan lɨ̂m njwòsù bà. Te wù lòte yâ, jwo yum ghɨt ghê.
41005043	Jisòs chîhì ha ghɨna na kə wùt nè ywo gha yê yi gana, fî ki jîs na ghɨna fo shyə ma wan àtɨ̂n yə.
41006001	Jisòs lo afû kahi kolo yen yi tèk ye wù tì ləmne kwoka atɨ̂n, jùmtìbàmsu wunsu yen kə wun yi bàm.
41006002	Tuku yû a ghɨna tuku laku, wù yen yîmì hi yikî a ndâ chìnti, ghɨt a dona ghê ghɨna ndùku yute yikî tɨni hì mô nì kani jîsà na, “Wùt wunâ yu afa gha ghɨna agha? À fo nde yina nki tofi ha wûn agha? Wù gbi yàni hi tè mòmà gha kanana ghɨ̂n ni?
41006003	Ba mò kə nâ wâ wùt wuna wù gbè kwoma mwə̀lû ni, kə nâ wâ Mèli. Ba wana ne wuna mò Jêms, Josìs nì Judàs, nì Samùn agha? Ba jâmtù su wunsu chyə kə nâ a ghàhnà fùtɨ̂n agha? Te ghɨna jìsa yâ, yîmì kə hi tè bàn à wûn.”
41006004	Jisòs ki jîs ha ghɨna na, “Ghɨ ngumle lò fòktè Fùyèn nâbi afa, a bu kə wu lùk a afa wù fwo atɨ̂n. Ghɨt a wuna yi laka nì sah yi nda wuni yè ngumle wi wûn.”
41006005	Jisòs tê fè yena wu lûm hi nè gha kanani afû, a bu kə te wù tì lèma wo a ghɨt a yablena wu wùn ghɨ tâ.
41006006	Jisòs yen ya te ghɨna tunhi hi bimî hì mô nì kani. Jisòs lô hì gbê yike yênà nì ghɨta a tu tèktu letu te ndùku bakhe bênà afû.
41006007	Wù toŋa jùmtìbàmsu wunsu njwòsù bà tum ghɨna kə à bà à bà fî fo ghɨna nì jyaka a tô yohnù be.
41006008	-
41006009	Wù jis ha ghɨna na, ghàn shihi yèn, kə wùt nè lyê shyə ale a bu kə mbàŋ nì gwusu wùsu, kə wùt lyi shyə yəna, kə wùt lyi bàlì, kə wùt lem ka a wuna bàlì, kə wùt lyi nju sùbà.
41006010	Wù jis kəbi ha ghɨna na, “Ghàn lye yi tèk ghàn ben nâbi a yìni ndâ, ghɨ fyi ghàn, ghàn hi chyə kə ndâ afû shyəma ghàn bê lo yi tèk afû.”
41006011	Ghàn yen yi tèk ghɨ tunhi hi fye ghàn yi tèk afû, tunhi hi yute gha yani ye ghàn jìsà, ghàn lo afû. Ghàn shihi lò “Ghàn bukti jɨm su wùlu sanisu ha ghɨna shyəma ghɨna hi khə na ghɨna ti ni bobhî.”
41006012	Ghɨna fwu hì yikê na ghɨta kahi təm a ghɨna sùbe.
41006013	Ghɨna tî jum fihi yohnù be a ghɨta wù wùn wu dô kə ni fî yuhi à ghɨ̂t a yablena ghɨ dô kə ni, chwuk ghɨna.
41006014	Ghɨta tî yû gha ghe Jisòs ndùku nê luk tù jɨ̀m, nâbi fə̀n Helòd boŋ yû. À ndùku mô yâ ghɨta gbê jîsà na, à mò Jon Fo Mòlû te wù kaha lote a yi kpû, a ni gha ye wù kəta jyaka hi tè nè a gha ghɨ̂n ni.
41006015	Te ghɨt atɨna jìsa ni, ghɨta jis na, à mò fòktì Ìlajà te wù kaha bena. Ghɨ le hì jîsà na, à mò fòktì wù chìk wùlè te we wù ndùku mô wu tuk wu shyə.
41006016	Helòd yu yâ jis na, “À mò Jon Fo Mòlû hamok. Mu tî nì ghɨ kat a to wuna biyani wù ti kahi lôtì a yi kpû!”
41006017	À mô yâ, ma à tì jis nâ wûn a wun a ngɨŋ na ghɨ kwo Jon Fo Mòlû ma kwut wûn ma lem a chyâk, ne yâ nâ te wun Helòd khɨte fye Hèlodiyàs a malâ, nâbi te à ndùku mô ywê wâ nè wûn Filîb.
41006018	Yi bàm yi tɨ̂n Jon Fo Mòlû faŋ hì kumtè kə yi kûmtì ha wun na, “Wò ti ni gha ye saki bime wi na wò mala ywê wâ nâ!”
41006019	Hèlodiyàs hì bâŋhè wu lâ ha Jon, khɨŋa wu lum hi ywe wûn biyani yena wi,
41006020	beka Helòd ndùku fânà Jon fê khə na Jon mò wùt à chilichili mô kə nâ wùt à Fùyèn. Helòd ndùku bime wi na ghɨ ni gha be ha Jon, kôŋà hi tè yute gha ghe wù jìsà nâbi te ghɨ ndùku fumhe wûn nâ haŋaŋ.
41006021	To Hèlodiyàs jwof tuk lefu Helòd hì yə tuk we ghɨ tì bwə wûn atɨ̂n ghê ghɨt ghe ghê ghɨna ndùku saka laki nì tu sù sojà nì ghɨt a ta ale yi lak yi Galìlî.
41006022	Wâ Hèlodiyàs wù ywên lyi ben hì binâ, gha tɨni hì foma ha Helòd nì ghɨt a wuna benana, Helòd jis ha wan wù ywên àtɨ̂n na, “Buf nâbi ghə wò kòŋà ma mu fo ha wò.”
41006023	Fî jis ha wun na, “Wò buf nâbi ghə ha mu ma mu fo ha wò, wò shìki kôŋ ma mu jyati lak yi mi fùtɨ̂n, fùtɨ̂n ma mu fo ha wò.”
41006024	Wan àtɨ̂n fwu yen buf ha nè wûn na yi mò hi buf nâ ghə agha? Nè wun jis na, “Ndù jis na wù kat a fo to Jon Fo Mòlû ha wò.”
41006025	Wù kahi nyâŋhì lyi jis kə ha fə̀n na, “Mu bufa kə shyə à mòk, kàt lèm to Jon Fo Mòlû a khət à khɨ̀ŋa ma wò fo ha mu kə chîn.”
41006026	Gha tɨni ni fə̀n hì jyê wu wun nâ haŋaŋ biyani kôŋà wi hi bobhe chwunu wunu ha wan we beka wù mò ma wù tì jis nì kântìnì a ghɨt a benana ashyə̂.
41006027	Wù tum sojà wùlè atɨ̂n à se su ndùku chînà tôk jis na wù yê ben nì to Jon Fo Mòlû. Wù yên wu lùk afa Jon ndùku mô atɨ̂n a chyâk kat a to wuna,
41006028	ben nì ghɨna a khət à khɨ̀ŋa fo ha wan wù ywên atɨ̂n wù yen fo ha nè wûn.
41006029	À hì mô te jùmtìbàmsu Jon su ywo, ghɨna yen lyi gun yi Jon gûmàlò.
41006030	Ghɨt a Jisòs ghɨ tumana tî kahi yen ha wûn fôktì gha ghe ghɨna gbe ne fî yikilò,
41006031	Jisòs ki jîs ha ghɨna na, “Ghàn tet à ben ma ghàhnà yen wu lùk wu letenu ma ghɨ yuti.” Wù ndùku jîsà ni beka ghɨta hidù ndùku motè kə ni ghɨ benlò ghɨ le motì kə ni ghɨ lolò, ghɨna kəta wi nâ yu ghɨna wu ngɨŋu hi yə̂.
41006032	Ghɨna lyi a ngwùk kə ghɨna nòn lô hì yênà wu lùk wùt bu afû.
41006033	Ghɨta fî yen dô kə ni te ghɨna yena khɨli na mò ghɨna, fwu kə tèk tù jɨ̀m nyɨŋ yen a ghɨna ashyə̂.
41006034	Wù lo hì fwo yênà kə ni fî yen kə ghɨt ghe ghɨ dô kə ni, seni kwo wûn ha ghɨna beka ghɨna ndùku mô kə ni te sù njyə̀ kəta wi chìn. Wù hì yike ghɨna nì gha ghɨ dô kə ni.
41006035	Yu hì chyâlà jùmtìbàmsu wunsu ben jis ha wûn na, “Luk wuna mò yi bàm ma tuku hi jə bênàlò.
41006036	Jis ha ghɨt ghɨ̂n ma ghɨna kahè lye yen a sù ngûn se su bakhe, ma fê lye a tu tèk ma yun mwə̀ mù yə̂mù afû ma yə.”
41006037	Jisòs jis ha ghɨna na, “Nâ ghàn fo shyə ale ma ghɨna yə.” Ghɨna buf ha wûn na, “Ba yi mô na ghàh yê yun mwə̀ mù yə̂mù a wu ka yi ghə yì bà ma fo ma ghɨna yə ma?”
41006038	Wù fî buf kə na, ghàn kəta tuku ban wu wù sek? Ghàn kina. Ghɨna kinâ jis na, “Wu mô kə wù tân nì yila à bà.”
41006039	Jisòs jis na ghɨna ndoko a chyə̂ a to wù wə̀lâ kə wu nòn wu nòn.
41006040	Ghɨna ndoktì, nôn ale hì kəta à ghɨ̂t wu wə ghɨ le mtân.
41006041	Wù fihi tuku bân we wù tân nì yila ghê à bà ki kokhi a nyə̂, fo àyòŋnà ha Yènfù, ki bəkte ban wu tɨnu fo na jùmtìbàmsu wunsu tomte a ghɨt ashyə̂. Wù fî lyi yila ghê à bà jyâtì ha ghɨna à jɨ̀m.
41006042	Ghɨna yə̂ kwut kə à jɨ̀m.
41006043	Jùmtìbàmsu Jisòs sù kumti beku ban we nì beku yìlu, wu lûn sùkà njwòsù bà.
41006044	À mô yâ ma ghɨta ti yə̂ mwə̀ mù yə̂mù tɨ̂n dô kə ni, lɨmànà mô a ghɨna fùtɨ̂n kamsu tân.
41006045	Ghɨt ghe yə mihì nâbi a wùni yu, Jisòs jis ha jùmtìbàmsu wunsu na, su lyi a ngwùk ma daŋ à yen yi jin yi Bèsadà ashyə̂, ghàn ndokò ghàn jis na nôn à ghɨ̂t ghê kolo.
41006046	Te wù jìsa yani ghê ghɨna toŋtî, wù lo kwok a tô kùn hì jə̂mà.
41006047	Tuku hì jyə bênà jùmtìbàmsu wunsu baha daŋà yênà kə ngwùk afâ wu baha mô yi jin yile ye kə wù nɨ̂ŋ.
41006048	Wù yen ghɨna fuma nì ngwùk te fufa ndùku bênà a ghɨna ashyə̂. À hì mô te tuku yula bênà wù lô hì gbê yênà a tô mòlû hi yè yena jùmtìbàmsu wunsu, yen tan a ghɨna ngwùŋ hì khɨŋa hi chyà.
41006049	Ghɨna yen te wù gbè bênà a tô mòlû, kpu sanlò beka ghɨna ndùku kwâktè na à mò wut à chyə̂, ghɨna bwat.
41006050	Kə à jɨ̀m kə wu yu wù jis jyan ha ghɨna na, “Kə ghàn fan. À mò mu. Ghàn kwut təmi.”
41006051	Te wù jìsa yâ lyi chîntì ghê ghɨna a ngwùk, kə wu yu fufa tɨna tənâ kə yi tənâ, jwo yum ghɨna,
41006052	a mô kə beka ghɨna tà tì kwâktì jə gha kani ye yi tì gàna nì ban we ya, yi ye hì chwûtè na ghə agha, bukhi kə yi bukhî.
41006053	À hì mô te ghɨna dàŋa mihe jwò, tan yi tèk yi Gènesalèt, ghɨna tom ngwùk su ghɨna su yi bì jwôlì,
41006054	hì fwo bê kə ngwùk ni, kə wu yu, ghɨta yen khɨli Jisòs,
41006055	nyɨŋ lyi kə tù lùk tù jɨ̀m a bàh a yi lak afû hì buŋa ghɨt a yablena a fù shɨ̂ŋ yênà nì ghɨna nâbi afa ghɨna ywo na Jisòs mò afû.
41006056	Jisòs hì yênà nâbi afa, kə à hi mô nâbi yi tèk yi tetani makə à mò nâbi atɨ̂n à tèk yi chiki, kəbi a ngunsu fùksù ghɨ fwo lêmà kə ghɨt a yablena wu fàf, ghɨ chyate wûn na wù de ma ghɨna kum nâ kə ghaŋi wuni sùnju, ghê ghɨ kuma tâ kə nâ à jɨ̀m.
41007001	Ghɨt a Falàsî ale nì chichàsu sak sulesu tî lô a Jèlusalèm ben yûŋtì kat a Jisòs à ngwùŋ,
41007002	shihi kî, yen te jùmtìbàmsu Jisòs su yə teka ghɨ su wo, wu lum afa chyənà ghɨna yi lak chwùtè na ghɨna hi sô atɨ̂n
41007003	-
41007004	Ghɨt a Falàsî, nâ nì ghɨt a Jûs à jɨ̀m tî chyə chyənà ghɨna yì lak kə te be ghɨna ndùku chyə. Ghɨna ndùku kolo wù lùk wu bəklenu, ghɨna tà shyə yə teka su wunu kə te chyəna yi laka ghɨna chwùtè, yə wi nâ shyə ale teka su wo wu lum afân, fê lêmà tu sak te tu jîsà na ghɨ hi sô bomsu, sô a khɨŋ, sô wu kâŋ kə te chyəna yi lak chwùtè.
41007005	Ghɨt ghe ghɨ tì yena te ghɨt a Jisòs yə teka ghɨ su wo ki buf ha wun na, “Njwô ghə te jùmtìbàm sasu chyə wi chyənà be ghàhnà, yə nì wo tu fiŋu agha?”
41007006	Jisòs njâŋ jis ha ghɨna na, “Ghɨt ghɨna ghɨ kam kama nê ni. Fôktì Ìsayà tì fôktì kə nâ tum à Fùyèn kum ghàn hamok na, ‘Ghɨt ghɨ̂n kokhe kə mu nì jwo, biyani lyê wi mu ha shyə̀ ale.
41007007	Ghɨna yena ngə̂k halô jyâna ghɨ kokhe mu, beka ghɨna yike agha ma à fate à ghɨ̂t lemlò na à mò tu sak tamtu.’
41007008	Ghàn ti mâkà chyəna Fùyènà bɨlì khɨti lô chyənà su ghɨ̂t sù.”
41007009	Wù fî jis na, “Ghàn teta sak yi Fùyènì wu lum wu tofu shyəma ghàn khɨli hi khɨte chyənà yanì yì lak.”
41007010	Beka Musìs tì nyàka sak yi Fùyènì jîsà na, ‘Ngumli ba wâ nì nìni wâ,’ fî jis na, ‘À sùli kəbi nde bè wûn makə nè wûn ma ghɨ hi kəta hi ywe wûn.’
41007011	Biyani yi ni yike na wùt shìki kəta a shyə hi fo ha bè wûn makə ha nè wûn fî ki kaha jìs na a shyə tɨna kəta Kobàn, ma wù ya ni jìs na ‘Yi chehì mô ma yi ti chwûnà hi fo shyə tɨna ha Yènfù,
41007012	ma wù hi kəta wi hi fo a shyə tɨna ha bè wûn makə ha nè wûn.’
41007013	A ni lum we ghàn kùnà gha Fùyènì atɨ̂n wu lum afa ghàn yike gha ghana ghɨ chyəna yi laka ha ghɨta. Ghàn nê nki gha mɨ ghɨ̂n ghɨ dô kə ni.
41007014	Jisòs jis yâ, fî toŋa a nôn à ghɨ̂t ghe ghɨ tì bèna, jis ha ghɨna na, Ghàn yuti kə nâ ghàn à jɨ̀m ma ghàn hi khə.
41007015	Shyə wijə wùt mò hi yə̂ na ghɨ ni wûn ma wù hi bu nì yulînì.
41007016	À hì kəta nâbi nde tofu wu tok yuti gha mi yîn.
41007017	À hì mô te Jisòs de a nôn à ghɨ̂t mi ghê lye a ndâ, jùmtìbàmsu wunsu jis ha wun na wù fokti gha ye jis yi wuni yê chwûtè.
41007018	Jisòs jis ha ghɨna na, “Ghàn baha mô kə wù ngwò te ghɨt ale agha? Ba yi mô na ghàn yena wi kəbi nâ ghə ghe wùt yə wi hi nì na wùt hi bu nì yulînì agha?”
41007019	“Yi mô ni beka wùt yə a shyə ghɨ tà yen a wun yi təm, wù yə ghɨ yen a wun wu là, yen ya, ghɨ chya fwu kə yi fwô a wun wu wùn.” Wù ndùku jîsà hi chwùtì na kəbi ghɨ̀ni shyə yəna yule kpenelò hi yə̂.
41007020	Wù jis yani ki jîs na, “À mò kə yi gha ye yi fwo a wùt wù wùn a yi nê na wùt hi bu nì yulînì.
41007021	Kwâktì yi be fwo kə wùt wù wùn, kə nâ a wun yi təm nê na wù hi momà gha be, nê na wù hi jûmtè ywena, chwoŋâ, ywe à ghɨ̂t,
41007022	chyə nì ywena ghɨ̂tà, nâ kəbi nì lɨma ghɨ̂tà, kəta se fwona, kəta təm a be, lehe à ghɨ̂t, wume wi, ghə̂kà à ghɨ̂t, lêmà kowòŋ, ghaŋhe wu wun, fê jîŋtè.
41007023	Nâ gha mɨ ghɨ̂n à jɨ̀m fwo kə wùt wu wùn, nê na wù hi bu nì yulînì.”
41007024	Te Jisòs lòte lo afû yen a bàh a lak afa tèk yi Tayà nì Sidòn ndùku mô atɨ̂n, yen be a ndâ yìlè kôŋà wi na wùt khɨli, ghɨta fî khɨli kə yi khɨlî.
41007025	-
41007026	Wùt ywên wùlè afû kəta wan wu kəta a yohnà be. Te wùt ywên we ywo na Jisòs mò a ndâ afû, ben fen kə wun ashyə̂ hì chyate wun na wù jum à fihi yohnà be ghê. À mô ya wùt ywên àtɨ̂n bu wùt à Jûs, à mô wùt à Fònisìyà a Siliyà.
41007027	Te wù jìsa ni, Jisòs jis ha wun na “De ma ghɨ yəhi mwəlà laŋ beka yi jwôfà wi na ghɨ lyi mwə̀ mù yə̂mù mwəlà ma maka ha busu.”
41007028	Wùt ywên àtɨ̂n bimî jis ha wun na, “Mu khəlò ni a bâ, biyani khə kəbi na busu ndòkò bakhe lò wu lùk wu yənu su hi boŋte yə chyàksù mwə̀ mù yə̂mù mwəlà su!”
41007029	Kum nì jîs yi wuni, Jisòs jis na wù hi kolê, yohnà be tɨna ti de wâ wûn.
41007030	Wu kolo yen yen wan wu mô wu khɨ̀ ma yohnà tɨna ti fwu a wun wu wùn.
41007031	Jisòs lô a bàh a Tayà tohna a Sidòn, yen chya lumu a bàh à Tèksù Ìwûm, yen fwu yi bi lwi Galìlî.
41007032	Ghɨ ben nì wùt ha wûn afû ma to ti kpû, wu khə wi hi tòkà jìs ghɨ hì chyate wûn na wu kum wùt àtɨ̂n ma wù ta.
41007033	Jisòs lyi fwu nì wûn atɨ̂n à nòn, wù lihî a wana wo wuna a wùt àtɨ̂n wu tûŋlu, fî chwu chwâmù kum chwûlù wùt àtɨnu atɨ̂n,
41007034	ki kokhe a nyə̂ dumlìlò, ki jîs ha wûn na, “Efatà,” ma wù jis na, “Yàhî!”
41007035	Tûŋlu wunu yâhì, chwûlù wunu boŋ yâhì wù hì jîsà kə nâ a jûŋ.
41007036	Jisòs hì jîsà ha ghɨta na kə ghɨna nè fôktè ha wùt, ghɨna bɨlì fôktì yen kə yi yên.
41007037	A ywo nâbi nde yâhè kə yi jwô, ghɨ hì jîsà yê kə na wù ne gha à jɨ̀m kə jûŋ, nê ghɨt ghe to kpo ghɨ ywo a ghâ, kwùkù jîsà.
41008001	À hì mô tuk lefu a mu tuk afû ghɨta fî ben yûŋtì a Jisòs a ngwùŋ, shyə hì bu shyəma ghɨna yə, wù toŋti jùmtìbàmsu wunsu jis ha ghɨna na,
41008002	“Seni kwolalò mu ha ghɨt ghɨ̂n. Ghɨna ti chyə̂ ghàh à ghɨna a mu tuk mù tât chîn, hi fê kəta wi shyə hi yə̂.
41008003	Mu ki jîs na ghɨna lô hi kole yê kə ha jiŋ, ma ghɨna nê fwo bot ma fen wu lûm, beka ghɨna lo a tu lùk tu dâ tù.”
41008004	Jùmtìbàmsu wunsu buf ha wun nâ, “Wùt ni mò hi lyè afa mwə̀ mù yə̂mù wu lùk wu ghə̀nù te wûn hi yəhe à ghɨ̂t atɨ̂n ghɨ dô ni agha?”
41008005	Jisòs buf ha ghɨna na, Ghàn kəta tuku ban wù sek afâ? Ghɨna kaha fîsì na, “Ghàh kəta tuku banu sàmba.”
41008006	Wù jis ha ghɨt ghe na ghɨ ndoko a chyə̂; ki fye tuku ban we sàmba ki fo àyòŋnà ha Yènfù hì bəkte tuku ban we fo yênà ha jùmtìbàmsu wunsu na su hi tomte yênà a ghɨt atɨna ashyə̂.
41008007	Ghɨna ndùku kəta kə yìlâ mu sek ni. À hì mô te Jisòs fo yòŋnà ha Yènfù wù jis jùmtìbàmsu wunsu jyâtì ha ghɨt atɨ̂na.
41008008	-
41008009	Ghɨt mɨ ghɨ̂n ndùku kwoka yênà kamsù kìk, nâbi nde yə kwût, jùmtìbàmsu kumti bəklà me mù faŋa mù lun sùkà sàmba.
41008010	Jisòs jis na ghɨna lô hi kolê. Ghɨna shihi kolô, wù lye a ngwùk ghê jùmtìbàmsu wunsu daŋ yen a Dàlàmànutà.
41008011	Ghɨt a Falàsî bên hì gufnà a ghâ ghê Jisòs, lanti hi kwo wûn, jis na wù ni gha kanana ale hi chwùtè chwena na jyaka wuna bènà kə nâ ha Yènfù.
41008012	Jisòs dûmlì chamlò jis na, “njwô ghə te mbye chîn yîn khɨŋa hi yen a chwena Fùyènà? Mu jìsà ha ghàn hamok na yì nè yena wijə chwena ale.”
41008013	Te wù jìsa ni, de ghɨna kahi lye a ngwùk ghe jùmtìbàmsù wunsu daŋ yi jin yi lwi yile.
41008014	À ndùku mô ni, ma jùmtìbàmsù ti yità hi lyè a bân ghɨ kpene ha ghɨna à jɨ̀m, a mô kə a tuk a bana à mòk ghe ghɨna ndùku kəta a ngwùk.
41008015	Jisòs jis ha ghɨna na, “Ghàn hi tôknè kum nì shìk fe ghɨt a Falàsî nì Helòd kəta a ghɨna fùtɨ̂n.”
41008016	Ghɨna hì bitè gha tɨni a ghɨna sù ngɨŋ jîsà na, “Wù jìsà ni beka ghàhnà kəta wijə bana.”
41008017	Jisòs khɨli gha ye ghɨna jìsà buf ha ghɨna na, “njwô ghə te ghàn jìsà na ghàn kəta wijə bana agha? Nâbi ya, mò na ghàn tà yê baha khɨli jə gha agha? Təm ghana ta ghə ni?
41008018	Njwô ghə te ghàn kəta se yena wi, kəta wu tûŋlu ywo wi agha? Ghàn baha kwâktè wijə gha nâ hakoh!
41008019	À ndùku mô te mu tì bəkte tuk wu ban we wù tân yəhi à ghɨ̂t kam sù tân, ghàn ti kumti bəklà me mù lun kà sù sek?” Ghɨna jis na, “À ndùku mô sùkà njwòsù bà.”
41008020	Jisòs fî buf na, “À hì fê mô kəbi te mu bəkte tuk we sàmba jyâtì ha ghɨta kamsù kìk, ghàn tì kumti bəklà mù lun kàsù sek?” Ghɨna jis na, “À ndùku mô sùkà sàmba.”
41008021	Jisòs buf ha ghɨna na, “Ghàn tà baha yu khɨle?”
41008022	Jisòs ghê jùmtìbàmsu wunsu ben a Bèsadà, ghɨt ale bên nì wùt ha wûn ma wù ti fêf hi chyati na wù kum wûn.
41008023	Jisòs khɨti wun a wu kpên ghe wûn fwu yi tèk afû, à hì mô ni te wù chwute chwâmù a wun a sê lem a wô a wun a tû, buf ha wun na, “Wò ti yen nâ shyə ale?”
41008024	Wù ki kokhî a nyə̂ jis na, “Mu ti yen ghɨta te ghɨna gbê kə ni te mkâk.”
41008025	Jisòs fî lem kpenhi a wô a wùt wù fèfa we sê, kə wu yu se wuna yâhì. Wù fati kî hì yena tu luk kə yi ghəl.
41008026	Jisòs jis na wù kahà hi kolê, biyani kə wù nè lye yi tèk.
41008027	Jisòs ghê jùmtìbàmsu wunsu lo hì yênà a tu tèk yi lak yi Sìsaliyà Fìlibây. À hì mò te ghɨna gbè yênà wu lum wù buf ha ghɨna na, “Ghɨta jìsà na mu mò nde?”
41008028	Ghɨna jis ha wun na, “Ghɨta jìsà na wò mò Jon Fo Mòlû, ale jîsà na wò mò fòktì Ìlajà, ghɨ le jîsà na wò mò fòktì wù chìk wùlè.”
41008029	Jisòs buf ha ghɨna na, “Nâ ghàn jìsà na mu mò nde?” Bità jis ha wun na, “À mò wò Klistù we Yènfù chwoka lema.”
41008030	Jisòs ki kân na kə ghɨna nè fôktè gha mi yina ha wùt.
41008031	Jisòs jis yâ ki yîmì hi yike jùmtìbàmsu wunsu na, “Wâ wùt kəta kə nâ hi yena ngə̂k yì chìk na chəhsu nì ngàŋsù ndâ Fùyènsu chiksu nì chichà su saksu mana wûn ma ywi wûn, ma à nê hi mô a mu tuk mù tât ma wù kahà lote a yi kpû.”
41008032	Jisòs jis banhi ha ghɨna ni, kə wu yu Bità gûftì wûn a yi bàm hì njaŋa ha wûn jîsà na kə wù hi jîsà wu lum afân.
41008033	Wù bɨ̂nhì ki jùmtìbàmsu wunsu, njaŋ ha Bità jis na, “Kahi a mu yi bàm a Satàn! Wò kəta wi kwâktì Fùyènì, wò kwàktè kə te wùt.”
41008034	Jisòs toŋa à ghɨ̂t ghê nì jùmtìbàmsù wunsu jis ha ghɨna na, À hì kôŋà nâbi nde hi jùmtè mu, wu mâkà ngɨŋ à wûn wu bêkà kâkfùtàfù wun fu wu jûmtì mu.
41008035	Beka à mòmhi nâbi nde hi bònhè ngɨŋ à wûn ma wù kpu, ma kpu nâbi nde kum mu nì tum à mì yì jùŋ ma wù chyə̂ faŋ.
41008036	Wùt mò hi kwote mbè ghə wu yu afa wù khɨte mbyî yì jɨ̀m biyani lesì a yohnà wuna?
41008037	Wùt ni mò hi yun a to wuna nâ nì ghə?
41008038	Nâbi nde hì wumê kum mu nì yiki mi a ghɨt a mbye ashyə̂ gha be afân ye yì fânà wi Yènfù ni, ma Wâ Wùt bê wumi kum wûn te wù bè kaha bênà atɨ̂n ban yi bè wuni yi chiki nì anjèlsu wunsu yulesu.
41009001	Jisòs fî jis ha ghɨt ghe na, “Mu jìsà ha ghàn hamok na, ghɨt ale mò kə nâ afân chîn, bu hi bè kpû teka ghɨ yen te Yènfù saka Fə̂n wu wunu nì jyaka.”
41009002	À hì mô yi bàm yi mu tuk tufa Jisòs lyi Bità nì Jêms nì Jon ghê ghɨna kwok yen a tô kùn yì chìk yìlè yi dâfà kə ni, wùt bu afû, wù yen tan afû kə̂k yi wuni bûŋhì kwuna kə ni a ghɨna ashyə̂.
41009003	Njusu wunsu kahi hì fufa kə ni, fê njêntè ma wùt wi hi sù njusu a mbye afân na su yulè hi fufâ yâ.
41009004	Kə ni Ìlajà ghê Musìs fwo a wun ashyə̂ hì jîsà ha wûn.
41009005	Bità ki jîs ha Jisòs na, “Yi jwôfàlò a chichà te ghàhnà mò afân. Ghàh ti balò wì mù tât, ma wò nê hì kəta a mòk, Musìs kəta a mòk, Ìlajà kəta ale.”
41009006	Wù ndùku jîsà ni ma à bu kə nâ yi gha hi jìs beka yi ndùku mô ma yi ti bəm ghak ghɨna.
41009007	Kə ni mbàksù chwo baŋ ghɨna, jyə̀ fwu atɨ̂n jîsà na, “Wùna mò wâ mù wù kòŋ. Ghàn hi ywo ha wûn.”
41009008	Ghɨna bûŋhì shihi kî te fê yena jə̀ wut, a mô kə Jisòs.
41009009	Ghɨna shihi kaha chwo a kun Jisòs chîhì na kə ghɨna nè fôktè gha ye ghɨna yena ha wùt hì bè tàn wu tuk afa Wâ Wùt bè lôtè a yi kpû.
41009010	Ghɨna yu gha ye Jisòs jìsa biyani hì kante kə ghɨna sù ngɨŋ na, “Wùt ni mò hi lòtì yàni a yi kpû?”
41009011	Ghɨna buf ha Jisòs na, “Njwô ghə te chichà su saksu jìsà na, à kə te hi bèn Ìlajà ashyə̂ agha?”
41009012	Wù fîsì ha ghɨna na, “Yi mô kə nâ hamok na Ìlajà nè bênàlò ashyə̂, ma wù bakti nâ gha à jɨ̀m. Biyani njwô ghə te ghɨ nyaka a ŋwàklù Fùyèn na Wâ Wùt nè yenalò ngə̂k nâ haŋaŋ, ma ghɨ fê tunhi na wù wi a shyə ale agha?
41009013	Mu jìsà ha ghàn hamok na Ìlajà ti bên, ghɨta ti nî nâbi ghə ghɨna kòŋà ha wûn ni ha wûn kə yi ghəl te ghɨ tì nyàka a ŋwàklù Fùyèn kum wûn.”
41009014	À hì mô te ghɨna kaha bena chinte nì jùmtìbàmsù Jisòs su lesu, yen nôn à ghɨta nì chichà su saksu nâ hidù te ghɨna bèna jiŋ kat ghɨna hì gufnà a ghâ ghê ghɨna.
41009015	Nôn à ghɨt mɨ ghɨ̂n yen Jisòs kə wu yu hì mô nì kani, nyiŋ yen toŋti ha wûn.
41009016	Jisòs buf ha jùmtìbàmsu wûn mu se na, “Ghàn gùfnà ghə nì ghɨt ghɨ̂n?”
41009017	Wùt lè atɨ̂n à nòn afû jis na, “Chichà, mu ben nì wâ mù wù lɨmà wunâ ha wò, wu kəta yohnà be ghɨ nê na wù hi jîsà wi.
41009018	Ghɨ kwola nâbi yini wûn ghɨ tum wun a chyə̂, wu nântì hi ta kə ni fwufwutu hi fwo a wun yi jwô, wu hi kuta a soŋ. Mu ye ben chyati jùmtìbàm sasu na su jûmà fihi yohnà be atɨna ghɨ ti ghak ghɨna.”
41009019	Jisòs jis ha ghɨna na, “À mò yini ngwàk ni yì ta hi bimî ni? Mu nè chyə tânà yàni nì ghàn shyəma ghàn bimi? Bî nì wan àtɨ̂n ha mu.”
41009020	Ghɨna lyi ben nì wan àtɨ̂n ha Jisòs. Te yohnà be ghe yena be nì Jisòs mak wan àtɨ̂n a chyə̂, wù hì bɨŋlê fwufwutu fwo a wun yi jwô.
41009021	Jisòs buf ha bè wan àtɨ̂n na, “Yaf yîn ti chyə a wun wu wùn yàni agha?” Wù jis na, “Kə ha wan wù bot.
41009022	Ghɨ faŋa wi hi màkà wûn wu wùs makə atɨ̂n à mòlû kə hi ywe wûn. Biyani, à hì mô na wò làhi nè yi ghâ wo kwohi seni ha ghàh wo gâmtì ghàh.”
41009023	Jisòs buf ha ghɨna na, “Njwô ghə te wò jìsa na mu mò hi nè yi ghâ agha? À bimi nâbi nde ghɨ làhi nì nâbi ghə ha wûn.”
41009024	Kə te wù jìsa mihe ni, bè wan àtɨ̂n bwat jis na, “Mu ti bimî biyani gàmti mu ma mu tòkà bimi.”
41009025	À hì mô te Jisòs yena ghɨta ghɨ yûŋtè bênà nâ hidù, wù kântì yohnà be ghê jis na, “Chyà fwu a jìsà bênà mu ha wò yohnà be ghɨ̂n, wò nè na kə wan wûn hi jîsà fê ywo a ghâ. Wò fwu ni kə wò bè fê kaha lye.”
41009026	Yohnà be atɨna khək jyə̂, shik wan àtɨ̂n nâ haŋaŋ fwu lò, wan àtɨ̂n hì kə̂kà kə te kpo wûtà ghɨta dona hì jîsà na, “Wù ti kpû.”
41009027	Biyani Jisòs khɨti a wo wuna tôktì wûn wù lôtì timî.
41009028	À hì mô te Jisòs lye a ndâ, jùmtìbàmsu wunsu nyamti buf ha wun na, “Njwô ghə te yi ye hì ta ghaka ghàh hi jùm à fihe yohnà be atɨna agha?”
41009029	Wù jis ha ghɨna na, “Ghɨ̂n meti ghɨ mô hi jùm à fihi kə nì jə̂mì.”
41009030	Ghɨna lo afû gbi tohna a bàh à lak a Galìlî, Jisòs hì kôŋà wi na wùt khɨli na yi mò afû,
41009031	beka à ndùku mô ya wu yike jùmtìbàmsu wunsu jîsà ha ghɨna na, “Ghɨ nè folò Wâ Wùt ha ghɨta ma ghɨ ywi wûn, ma à nê hi mô a mu tuk mù tât ma wù kahà loti a yi kpû.”
41009032	Biyani ghɨna tà yu khɨli jə gha mi yîn hì fânà ghaka hi buf.
41009033	Ghɨna yen tan a Kàbanùm hì mô a ndâ, Jisòs buf ha ghɨna na, “Ghàn yê hì gufnà bênà nì yìni gha wu lum yâ?”
41009034	Biyani, ghɨna china kə moŋ beka a ndùku mô wu lum gufnànì mô na, à mò nde wù ngaŋte chyâ a ghɨna fùtɨ̂n agha?
41009035	Jisòs ndokò a chyə̂ jis ha jùmtìbàmsu wun se njwòsù bà na, ghɨna khɨŋtè bakhe ben ha wûn. Jis ha ghɨna na, nâbi nde we wù kòŋà hi tè mo ashyə̂ wu lem ngɨŋ à wûn a ghɨta yi bàm à jɨ̀m ma wù hi fê mô wut yi fèt ha ghɨt à jɨ̀m.
41009036	Te wù jìsa ni gûftì wan wù tetana tom a ghɨna ashyə̂, fî tuti wan àtɨ̂n ki jîs ha ghɨna na,
41009037	“a tòknà nâbi nde nì walà te wùna, kum mu ma à hi mô na wù ti tôknà nì mu, we wù tòknà nì mu, wù hi khə na wù ti tôknà nì we wù tuma mu.”
41009038	Jon jis ha Jisòs na, “Chichà, ghàh che yen wùt wu jûmà fihe yohnù be a wo yi yet, ghàh jis na kə wù fî mom beka wù wijə wùt lè a ghàhnà fùtɨ̂n.”
41009039	Biyani, Jisòs jis ha ghɨna na, “Kə ghàn nè fê tâmtè wûn, beka nâbi nde wù ne gha kanani a mu yi yet wù wi hi kaha bɨ̀nlì hi tè jìsà gha be kum mu.
41009040	Nâbi nde wù nò wi ghàhnà, wu mò a ghàhnà bàh.
41009041	Mu jìsà ha ghàn hamok na, nâbi nde we wu fo bòm à mòlû na ghàn nyu beka ghàn jùmtè mu ma wù bê tè faŋa jə̀ hi kwote maktu wunu.”
41009042	À ki nê nâbi nde na wan wù mòk atɨ̂n à mwəlà afân a ghɨ bime ha mu ni, na wù ni be, ma yi hi jwôfà na ghɨ chuŋ ti a wun wu mɨ̀ ma tum a jwô yì chìk.
41009043	-
41009044	Wo gha ki nî na wò ni be, wo kat fihilò. Yi jwôfà na wò khɨti chyəna ghe ghɨ bè mê wi wo mòk bu, chyâ na wò hi kəta wo wù jɨ̀m ma ghɨ bê mak wò wu wùs wu bamê lɨmne wi.
41009045	-
41009046	Wu gha ki nî na wò ni be wo kat fihilò. Yi jwôfà na wo khɨti chyəna ghe ghɨ bè mê wi wula mòk bu, chyâ shyəma wò hi kəta wulu wa wù jɨ̀m ma ghɨ bê mak wò wu wùs.
41009047	Se ya ki nî na wò ni be wo boklì fihilò. Yi jwôfà na wò lyi wù lùk wu Fə̀n wù Fùyènù nì se yì mòk chyâ shyəma mak wò wù lùk wu wusu nì se bà.
41009048	Ma mak yâ a mô wù lùk we gutsu kuta gbê a wùt wù wùn kpo wi, wusu bame afû ghɨ bu hi lɨmhî.
41009049	“Beka mbaŋ fe ghɨ bè fate nâbi nde atɨ̂n bè hì mô kə wu wùs.”
41009050	Mbaŋfu jwôfàlò, biyani fu hì fê tofa wi ma ghɨ nê ni yàni nì funfu na fu fê tof agha? Ghàn hi kəta mbaŋfu a ghàn a wu wùn. Nâbi nde hi chyə nì yutìnì ghê wâ nè wûn.
41010001	Jisòs lo wu lùk afû daŋ yen a bàh à Jùdiyà yi jin yi Jodàn. Nôn à ghɨ̂tà fî ben kə yi bên ha wûn, wù hì yike ghɨna kə te wù yè yike.
41010002	Ghɨt a Falàsî ghɨ le hi yute jwo wuni, ki buf na, “Saki bimelò na wùt jum ywê wuna?”
41010003	Wù fîsì buf ha ghɨna na, “Musìs tì jis na ghə ha ghàn?”
41010004	Ghɨna jis na, “Musìs tì bimî na wùt làhi jùm à ywê wûn ma wù nyak ŋwàklù ma wù fo ha wûn, yi chwûtè na yi ti jum wûn.”
41010005	Jisòs jis ha ghɨna na, “Musìs tì nyak yi sak mi yîn ha ghàn beka ghɨ yiki gha təm ghana ta hi yû.”
41010006	Biyani, ma ndùku mô a yìmi mbyî, Yènfù fati wùt lɨmà nì wùt ywên, ki jîs na,
41010007	kum ni, wùt lɨmà bê lô a bè wûn a ngwùŋ nì nè wûn, wu yen chîntì nì ywê wûn,
41010008	ghɨna à bà hi mô kə ha shyə̀ à mòk, wùt bu hi fè khɨte gha wuni yi ngɨŋi.
41010009	Yi chwûtè na Yènfù kwut nâbi ghə kə wùt nè yêntè.
41010010	À hì mô te ghɨna kaha kolo a ndâ, jùmtìbàmsu wunsu fî jis ha wun na wù jis a banhi tu ghɨna kum gha malâ mi yîn.
41010011	Wù jis ha ghɨna na, “À ki jûm nâbi nde ywê wûn, ki lyê wùlè ma à hi mô na wù ti ni be ha wùt ywen wù shyə̂,
41010012	ma wùt ywên ki fwo lɨm, yen lyi wùlè ma à hi mô na wù ti khɨm sak yi malâ.”
41010013	Ghɨta hì lye bênà nì mwəlà ha Jisòs tuk lefu na wù kum ghɨna ma wù bonhi ghɨna, biyani jùmtìbàmsu wunsu yen yâ hì njaŋa ha ghɨt atɨ̂na.
41010014	À hì mô te Jisòs yena ghɨna nê ni, wù bâŋhì wu lâ jis ha ghɨna na, “Ghàn de ma mwəlà ben ha mu. Kə ghàn fi tamti ghɨna beka Fə̂n wù Fùyènù kəta à ghɨ̂t ghe ghɨ mô te ghɨna.
41010015	Mu jìsà ha ghàn hamok na, à faŋ nâbi nde hi bime Fə̂n wù Fùyènù te walà ma wù bê tê lye jə̀ wù lùk wu Fə̀n wù Fùyènù.”
41010016	Wù jis ni, hì tuti ghɨna lem a wo a ghɨna tû bonhi ghɨna.
41010017	Te Jisòs lo hì yênà wu lûm, wùt lè nyiŋ ben tum sù ngwuk a wun ashyə̂ buf ha wun na, “Chichà wù jùŋ, mu mò hi nì nâ ghə hi bè kwote chyəna ghe ghɨ bè mê wi?”
41010018	Jisòs buf ha wun na, “Njwô ghə te wò toŋte mu na wùt wù jùŋ agha? Nâ wùt wù jùŋ wi a bu kə Fùyèn.”
41010019	Wò hì khə tu sak tɨ̂n tu jîsà na, ‘Kə wùt ywi, kə wùt chyə nì ywê wùt makə lɨm à wùt, kə wùt chwoŋ, kə wùt timi bɨ̀n à sak yì fə̂m, kə wùt yə wùt wu tof, ngumli bâ nì nâ!’
41010020	Wùt àtɨ̂n fîsì ha wun na, “Chichà mu tì lem sak tɨna nâ tù jɨ̀m kə hi yìmi ha wan wù bot.”
41010021	Jisòs ki wun ni hì kôŋà, ki jîs ha wun na, “Gha làwû yì mòk teka wò ni. Ndù bəkli mwə̀ mâ nâ mù jɨ̀m me wò kəta ma wò fo ka tɨnu ha ghɨt a fufana, ma wò khɨti ghaki a nyə̂. Wò ni ni, wò ben jûmtì mu.”
41010022	Te wù ywo jîs yi Jisòs yina ni, kə̂kì bef a wun a tû, wù lo saŋle wi beka wù ndùku kəta mwə̀lû mu dô kə ni.
41010023	Jisòs ki tala nì ghɨta a wun a ngwùŋ ni, ki jîs ha jùmtìbàmsù wunsu na, “Yi bè hì talò nâ haŋaŋ shyəma ghɨt a chika bê lye a lak yi Fə̀n wù Fùyènù.”
41010024	Jwo yim jùmtìbàmsù wunsu. Jisòs ki fê jìs na, “ Mwəlà mâmù yi ta nâ ni hi lye lak yi Fə̀n wù Fùyènù.
41010025	Yi bonelò ha nyàm à kwaŋ hi tohna a bùk à saka chyâ shyəma wùt wù chìk lye lak yi Fə̀n wù Fùyènù.”
41010026	Gha tɨni bəm ha jùmtìbàmsù wunsu, su hì bufa ha ngɨŋsu ghɨna su na, “Yi hì mô ni ma à bê bon nâ nde agha?”
41010027	Jisòs ki ghɨna ni ki jîs na, “Gha yina ta ghaka kə à ghɨ̂t, biyani ta ghaka wi Yènfù beka gha jɨ̀m bone kə ni ha Yènfù.”
41010028	Bità jis ha Jisòs na, “Ba wò ti yen na ghàh ti de nâbi ghə ghaha hì jûmtè kə wò?”
41010029	Jisòs jis ha ghɨna na, “Mu jìsà ha ghàn hamok na, wùt wijə we wù de bɨn a wuna, makə wù de wana ne wuna makə jâmtìsù makə nì, nì bì, makə wana makə fùkmù kum mu nì tum yì jùŋ,
41010030	ma wù nê tê faŋ hi khɨti a ghan wu wə, binû, wana ne, jâmtìsù, nì ne, nì mwəlà nì fùkmù kəbi yâ. Wù nè khɨtelò mwə̀ munâ a mbyî afân chîn, ma ghɨta hi fê nyâblè nì wûn, ma tuku bê ben ma wù kwoti chyəna ghe ghɨ bè mê wi.
41010031	Ghɨt a dona mò chîn mò ashyə̂ biyani, mô hi bè tè mò a yi bàm, ma ghɨt a dona ghe ghɨ mô yi bàm ma ghɨ bê hi mô ashyə̂.”
41010032	Jisòs lo ghê ghɨta hì kwoka yênà a Jèlusalèm, Jisòs yênà ashyə̂, jùmtìbàmsù wun se njwòsù bà kante yê nì gha, ma fânì ti boŋ kwo ghɨt ghe ghɨ ndùku jûmtè ghɨna. Jisòs fî gûftì jùmtìbàmsù wunsu njwòsù bà yi bàm fôktì gha ye yi nè gânà ha wûn.
41010033	Wù jis na, “Ghàn hi khə na ghàhnà kwoka yênà a Jèlusalèm chin ni, ghɨ kəta hi yè fo Wâ Wùt ha ngàŋsù ndâ Fùyènsu chiksu nì chichàsu saksu na ghɨna chyahi saki na wù kəta hi kpû, ma fê lyê fo wun ha tumu,
41010034	ma ghɨna nyikhi wûn ma chwuli chwâmù a wun wu wùn ma sam wûn nì wànsù ma fê kwô ywi wûn, ma à hi mô yi bàm yi mu tuk mù tât ma wù kahà lòti a yi kpû.” (Mat 20.20-28)
41010035	Jêms ghê Jon, a wana Sebedì fwuti ben ashyə̂ jis ha Jisòs na, “Chichà, ghàh khɨŋa na wò ni nâbi ghə ghê ghàh bufa ha wò.”
41010036	Jisòs buf ha ghɨna na, “Ghàn khɨŋa na mu ni ghə ha ghàn?”
41010037	Ghɨna fîsì na, “Bimi na a bè hì mô a tuk afa wò hì saka fə̂n wa wu yulenu ma ghàhnà hi mô hamok, wùlè mô a wo kpen wu wo ta, wùlè mô a wo kpen wu wo nkôwì.”
41010038	Biyani, Jisòs jis ha ghɨna na, “Ghàn khə wi gha ye ghàn bufa”. Fî ki buf ha ghɨna na, “Ghàn làhi yen a ngə̂k ye mu kəta hi yen hi fè kpo?”
41010039	Ghɨna bimî. Jisòs jis ha ghɨna na, “Hamok ghàn nè yenalò ngə̂k ye mu mò hi yên hi fè kpû.
41010040	Biyani, à wijə luk wu mu hi jìs na wùt ndoko a mu kpen wu wo ta makə kpen wu wô nkôwì. Luktu tɨntu mò, a kəta à ghɨ̂t ghe ghɨ tì fate lema ha ghɨna.”
41010041	Te jùmtìbàmsù wunsu lesu ìwûm ywo gha tɨni hì bâŋhè wu lâ ha Jêms ghê Jon.
41010042	Jisòs yûŋtì ghɨna jis ha ghɨna na, “Ghàn hi khə na fə̂ntù mbyi tu kətalò jyaka saka yikte yi yiktî, ghɨta ghɨna.
41010043	Biyani, yi kəta wi hi tè mò ya ha ghàn. Nâbi nde we wù khɨŋa hi tè mò te wùt wù ngaŋtena a ghàn a fùtɨ̂n kəta hi tè mò wut wù fètana ha ghàn,
41010044	nâbi nde mò hi te mò te wut wù tihena a ghàn a fùtɨ̂n kəta hi tè bɨlà mò te a kwôs ha ghɨt à jɨ̀m.
41010045	Beka Wâ Wùt tà tì ben na ghɨ hi fêtà ha wûn. Wù tì ben hi tè fèt ha ghɨta, hi fè fo ngɨŋ à wûn hi kpû hi yun a tu ghɨt a dona.”
41010046	Te ghɨna bè tana à Jèlikù, à hì mô te Jisòs ghê jùmtìbàmsù wunsu bakhi nì nôn à ghɨt a dona ale hì lô, wùt wu fèfana wùlè ghɨ toŋte na Bàtìmayòs a mô wâ Tìmayùs wu mô yi bi lumi lonâ.
41010047	Te wù ywo na à mò Jisòs wù Nasalì te wù chyàlà bwat jis na, “Jisòs, Wâ fə̀n Defìt, kwohi seni ha mu!”
41010048	Ghɨt a dona hì kântè wûn jyâna wù china moŋ, wù fî bɨlì bwat yen kə ashyə̂ jîsà kə na, “Jisòs Wâ fə̀n Defìt, kwohi seni ha mu!”
41010049	Jisòs timî ki jîs na, “Ghàn toŋà ben nì wûn ha mu.” Ghɨna toŋa wùt wù fèfana àtɨ̂n jis ha wun a yu mefû na, “Kə wò fan. Lòti bî. Jisòs toŋa wò.”
41010050	Wù yât mâkà njusu wun se wù tì wafte nyiŋ yen ha Jisòs.
41010051	Jisòs buf ha wun na, “Wò khɨŋa na mu ni ghə ha wò?” Wu fîsì na, “Chichà, nì ma mu hi yena luktu.”
41010052	Jisòs jis ha wun na, “Kaha kolo. Bimi ya ti ni wò ti tâ.” Kə wu yu, wù yen tu luk lo hì jûmtè yênà nì Jisòs wu lûm.
41011001	Te Jisòs tì gbe ghê jùmtìbàmsù wunsu, yen hì bakhe yênà a Jèlusalèm, a ngwùŋ à tèktu letu ghɨ toŋte na Betfàs nì Betanì a mô a ngwùŋ à kun à sù Olìfs. Jisòs tum jùmtìbàmsù wunsu sù bà
41011002	jis ha ghɨna na, “Ghàn lye yen atɨn à yi tèk afân a ghàn ashyə̂. Te ghàn nè lye yênà kə ni ma ghàn nê yen wâ njàkâs te ghɨ chwuŋa teka wùt yè timè kwok a tû. Ghàn yen ghàn yêntì ben nì yinì.”
41011003	Ghàn shihi yèntì, à buf nâ nâbi nde ha ghàn na a jyan nde na ghàn yenti, ghàn jis na, “Bâba kətalò gha hi nì nì yinì mô hi kaha chinhe bèn kə afu yulâ!”
41011004	Ghɨna yen yen wâ njàkâs wu mô wu lûm, ma ghɨ ti chwuŋ yi jwô mbàn, ghɨna yêntì.
41011005	Te ghɨna shihi yèntì ni, ghɨt ghe ghɨ ndùku mô afû, buf nâ, “Ghàn yèntè hi nè ghə nì njàkâs àtɨ̂n agha?”
41011006	Ghɨna fîsì kəta Jisòs tì jìsa ha ghɨna. Ghɨt atɨna de ghɨna lo nì yinì.
41011007	Jùmtìbàmsù wun se sùbà ben nì wâ njàkâs àtɨ̂n ha Jisòs, yîmhì njumù ghɨna mù wafamù a tô àtɨ̂n, Jisòs kwok ndokò a tû.
41011008	Ghɨt a dona hì chwokte njumù ghɨna mù wafamù sâŋtè wu lûm, wu gbê a tû àtɨ̂n, ghɨta khɨmte kpoŋtu mù mkàk tù a mu fùk lêmà wu lûm.
41011009	Ghɨt ghe ghɨ ndùku yênà ashyə̂, nì ghê ghɨ ndùku bênà yi bàm hì yênà bwata jîsà na, “Hòsanà! Yutìnì mò ha we wù bènà a Bâba yi yet!
41011010	Yutìnì mô ha fə̂n wu bè ghàhnà Defìt, a we wù bènà. Hòsanà mô ha Yèn fe fu mô a lùk wu ngaŋtenu!”
41011011	Jisòs lye Jèlusalèm yen a ndâ Fùyèn yì chìk, ki tala nâbi ghə biyani fwu kə yi fwû ghê jùmtìbàmsù wunsu njwòsù bà yen a Betanì, beka yu ndùku mô ma wu ti chyâ.
41011012	Te tuku yula, ghɨna kahi ben a Betanì, jìŋ hì yafa Jisòs.
41011013	Wu ki yen yen kâk fù fikfù, fu mô nâ ha ghaf sa kə ni. Wù yen a sah àtɨ̂n hi yen na yi ti yenalò tamu atɨ̂n agha, biyani yen kə tufu, beka à ndùku wijə yu we tamu yè mo atɨ̂n.
41011014	Wù sûlì kâk fù tɨn fu jis na, “Wùt bè fê kuta wi tamu ma ghɨ kon a wo tû!” Jùmtìbàmsù wunsu yu gha ye wù jìsa.
41011015	Te ghɨna ye tana a Jèlusalèm lye bɨn a ndâ Fùyèn yì chìk hì jûmà fihe ghɨt ghe ghɨ ndùku bəkle afû. Wù bâklì baŋ we ghɨ ndùku kwune ka a tô àtɨ̂n, fi bâklì mâkà mu kpok me ghɨta ndùku ndokò atɨ̂n hì bəkle wù làt.
41011016	Wù ndùku nê yani fê bime wi na wùt beka shyə ma wù tohna a bɨn a ndâ Fùyèn yì chìk,
41011017	te wù yike ghɨna ki buf na, “Ba ghɨ ti nyak a ŋwàklù Fùyèn na, ‘Ghɨta bè hì toŋte ndâ mì na ndâ jə̀mana a mbyî yì jɨ̀m,’ biyani ghàn ti kahi chîn a wu lùk wu ghɨt a chwoŋana?”
41011018	Ngàŋsu ndâ Fùyènsu chiksu nì chichàsu saksu yu ni, hì khɨŋa wu lum hi ywe Jisòs. Ghɨna hì fânà wun beka nôn à jɨ̀m ndùku mô nì kani kum gha ghe wù ndùku yike.
41011019	À hì mô a yu kolô, ghɨna fwu yi tèk afû.
41011020	Te tuku yula ghɨna shihi kahe yèn, yen kâk fù fik fê Jisòs tì sùle yâ, ma fu ti yîm nâ nì ghaŋtu yîm.
41011021	Bità kaha kwâktì gha ye yi tì gàna jis ha Jisòs na, “Chichà yên, kâk fe wò te sule yâ fu ti yîm.”
41011022	Jisòs fîsì jis ha ghɨna na, “Ghàn samhi kə ha Yènfù.”
41011023	Mu jìsà ha ghàn hamok na, a jis nâbi nde ha kùn yì chìk yina na, ‘Chwokâ, ma yè fen a jwô yì chìk, jîsà ni kante wi yi kantî, bime na gha ye wù jìsa na yi nè gànàlò, ma ni ma yi gan kə te wù jìsa.’
41011024	Mu wu hì jîsà bênà ha ghàn na, ghàn shìki jə̂m, buf nâbi ghə ha Yènfù, bime na ghàn nè kwotelò, ma ghàn nê kwoti.
41011025	Nâbi yini te wò time hi jə̀m, hì kəta gha ghàn à wùt, wò lehìfo wûn shyəma Ba wâ we wù mò a nyə̂ nê boŋà lehêfo be sasu.
41011026	Wò ki fâŋ hi lèhèfo wùt, Ba wâ we wù mò a nyə̂ ma wù nê tè boŋa lèhèfo jə̀ be sasu.
41011027	Jisòs ghê jùmtìbàmsù wunsu fî kahi yen a Jèlusalèm. À hì mô te wù gbe ghane bɨn a ndâ Fùyènà, ngàŋsu ndâ Fùyènsu chiksu nì chichà su saksu nì chəhsu ben buf ha wun na,
41011028	“Wò nè gha ghɨ̂n ma jyaka lo afa? À fo nde jyaka na wò hi nê gha mɨ ghɨ̂n atɨ̂n agha?”
41011029	Jisòs fîsì ha ghɨna na, “Mu te bufalò gha ha ghàn, ma ghàn ki fîsì ma mu fôktì wùt we wù fo jyaka ha mu na mu hi nê gha ghɨna atɨ̂n.
41011030	Ghàn fokti ha mu na, à tì fo Fùyèn jyaka ha Jon na wu hi fo mòlû ha ghɨta ma, à tì fo à ghɨ̂t agha?”
41011031	Ghɨna yìmì hi tè gùfnà a ghɨna fùtɨ̂n jîsà na, ghàhnà ki jîs na, ‘À tì fo Yènfù jyaka ha wûn,’ ma wù buf na, ‘Ghàn tê bimi gha ye wù tì jìsà njwô ghə?’
41011032	Biyani, ghàhnà ki jîs na, ‘Ghɨ tì lo ha ghɨta?’ Ghɨna hì fânà ghɨta beka ghɨt à jɨ̀m ndùku khəlò na Jon mò fòktì wù chìk.
41011033	Ghɨna kwâktì ni, jis ha Jisòs na, “Ghàh khə wi” Jisòs ki jîs ha ghɨna na, “Nâbi mu ti boŋa fôktè wi luk afa mu lye jyaka hi tè nè gha ghɨ̂n atɨ̂n.”
41012001	Jisòs yîmì hi tè ma sù ngàn jîsà na, “Wùt lè tî jîmì fuk à wuna mu tama gɨlèb, chɨm kat mbàn, chɨm yi be shyəma ghɨ nê hi nûkà tamu atɨ̂n fate mu lûk, fî chɨm a baŋ a chìnà atɨ̂n à fùk, ki fo fuk àtɨna na ghɨta hi fêtà, jyatè fo wûn nì mwə̀ me mu fwo a fùk à afû. Te wù tì fo ni, lo yen yi gbî yi lak yile.
41012002	Yu kpenu kpên, wù tum wùt wù fètana wù wûn wùlè na wu yê jis ha ghɨt a fetana ghe wù tì fo fûk ghe ha ghɨna na ghɨna fo tam wule ha wûn.
41012003	Ghɨt a fetana ghe yen khɨti wùt we wù tì tuma yâ, sam wûn jûmlò, wù kahi kolo kə nì wo yumu.
41012004	Bè fùk wuna fî tum kpenhi wùt wù fètana wùlè, ghɨna fî sam buk a to wuna fî nyâblì nì wûn nâ lum wu be.
41012005	Wù fî tum wùlè, à hì mô a ghɨt a tât, ghɨna kwo ywî. Wù tum à ghɨ̂t hidù, ghɨ sam ywiti ghɨ lè.
41012006	Wùt wù mòk we wù tì faŋa teka bè fùk wuna tum ndùku mô kə nâ wâ wûn wù kòŋ. Wù shihi tuma mihè wâ wûn wuna kwâktì a wun a ngɨŋ na, ‘Ghɨna nè fànàlò wâ mù.’
41012007	Ghɨt a fetana ghe yen wun ni, jis ha ghɨna sù ngɨŋ na, ‘Wunâ mò kə na yə̂ ndâ bè fùk wuna. Ghàhnà kwô ywi wûn ma kwoti mwə̀ me wù ye hì mô hi bè khɨtî.’
41012008	Ghɨna jis ni kwo wûn ywilò, tum fihi gun yi wuni a fùk.”
41012009	Jisòs ki buf ha ghɨna na, “Yi ki gân ni, ma bè fùk wunâ nê ni ghə agha? Yi hì mô ni ma wù nê bê ywiti ghɨt a fetana atɨna ma wù kahà fi fûk àtɨna ma wù fo ha ghɨta lô.”
41012010	A yi mô na ghàn tà timi taŋ jə̂ gha yin a ŋwàklù Fùyèn na, Ti ye ghɨt a bana tì màka ti kahi ha ti bûlà ndâ.
41012011	A mô fêt yi Bè tɨni; Gha lo afa yi jwôfà ni?
41012012	Ghɨt ghe Jisòs tì jìsa ha ghɨna ni mômhì hi khɨte wûn beka ghɨna tì ywo khɨle na wù ti ma ngàn yina kum ghɨna, biyani hì fânà nôn à ghɨt ghe ghɨ ndùku mô afû, ghɨna ki de wûn ki lô.
41012013	Ghɨna yen tum ghɨt a Falàsî ghɨ le nì ghɨt a Helòd ghɨ le na ghɨ yê ni ma Jisòs jis à njah ma khɨti wûn.
41012014	Ghɨna ben jis ha Jisòs na, “Chichà, ghàh khəlò na wò yè jîsà kə hamok, bisà wi na ghɨta kwàktè na ghə agha beka à mò ha wò ghɨt à jɨ̀m mò kə yi ghəl, wo yike yi gha ye yi mô hamok kum Fùyèn. Fòkti ha ghàh na à mò a wo yi kwàktì saki bimelò na ghɨ hi mâkà ŋwàklànà ha fə̀n wù chìk a Lûm ma yi bime wi agha? Ghàh hi mâkà ma ghàh hi mâkà wi agha?”
41012015	Jisòs yen khɨlî na ghɨna ye hì kama bufalò, buf ha ghɨna nâ, “Ghàn khɨŋa gha a mu yi jwô njwo ghə? Ghàn lyê ben nì ka kahu ma ghàn chwuti ha mu ma mu yen.”
41012016	Ghɨna ben chwûtìlò, wù buf na, “À mò a lîŋhà kə̀kà nde atɨ̂n ni, nì yeti?” Ghɨna jis ha wun na, “À mò kə̂k yi fə̀n wù chìk a Lûm nì yet yi wuni.”
41012017	Jisòs ki jîs na, “Yi shìki mô ni, ghàn hi fo mwə̀ mù fə̀n kə ha fə̀n, fo mwə̀ mù Fùyèn kə ha Yènfù.” Te wù jìsa ni jwo yum ghɨna.
41012018	Ghɨt a Sadùsî ben ha Jisòs a mô ghɨt ghe ghɨ bime wi na wùt bè lôtè lò a yi kpû, buf ha wun na,
41012019	“Chichà, ba Musìs tî nyak ha ghàhnà na, wâ nè wùt ki kpû kəta ywi, biyani kəta wijə wan ma wâ nè wùt wù kpona lyi ywê nkwô àtɨ̂n, ma ghê wûn bwɨ mwəlà ha wâ nè wûn wù kpona we agha?”
41012020	Wana ne ale ndùku lâwû sàmba wù shyə̂ lyi ywi kpulò teka ghê wun bwɨ mwəlà.
41012021	Jùm à wûn lyi wùt ywên àtɨ̂n fî kpu kəbi yâ, kùmti fî lyî kpu kəbi yâ, teka wù bwɨ mwəlà.
41012022	Ghɨna à jɨ̀m sàmba yâ lyi wùt ywên àtɨ̂n, kputî teka ghɨ bwɨ mwəlà shyəma wùt ywen àtɨ̂n boŋà kpu.
41012023	À bè hì mô wu tuk afa ghɨ kahe lôtè a yi kpû ma wùt ywên àtɨ̂n bê hi mô ywê nde, beka wana ne ghɨ̂n tî lyi wûn à jɨ̀m ha ywi agha?
41012024	Jisòs jis ha ghɨna na, “Ghàn jyàblè jîsà ni beka ghàn khə wi gha ye ŋwàklù Fùyèn jìsà, fê khə wi gha ye Yènfù mò hi nì.
41012025	À bè hì mô te ghɨta lòtè a yi kpû, ma wùt bê hi lyê wi ywi, wùt ywên bime wi lɨm. Ghɨta bê hì mô kə te anjèlsù Fùyènsu mò a nyə̂.
41012026	Kum lôtì kpu, ba yi mô na ghàn tà taŋ jə luk wu ŋwàklù we Musìs tì nyàka kum kâk fe wusu tì bame atɨ̂n yâ? Yènfù tî jis ha Musìs afû na, ‘Mu mò Yèn fu Ablàhâm fù, mô Yèn fu Isìk fù, mô Yènfù Jakòb fù,’
41012027	fê mô Yènfù ghɨta ta fu, bu Yènfù ghɨt a kputena fu. Ghàn ti njah nâ haŋaŋ.”
41012028	Chichà wù sak wùlè ben bakhâ yu te ghɨna sakte gha a ghɨna sù ngɨŋ, khɨli na Jisòs tê fô jîs yi jûŋì ha ghɨna ki buf ha Jisòs na, “À mò yìni saki atɨ̂n à saktu Musìs tù a yi ta chyà sak tù jɨ̀m agha?”
41012029	Jisòs fîsì na, “Sak yi ta mò yìna na, ‘Ghàn yu ghɨt a Isalì, Bâba mò Yènfù ghàhnà fu. À kpene kə funfu fù mòk.
41012030	Wò kəta hi tè kòŋà Bâba Yèn fafu nì təm gha à jɨ̀m, nì yohnà gha à jɨ̀m, nì kwâktì ya yì jɨ̀m, nì jyak gha à jɨ̀m.’
41012031	Kùmti sak yi ta mô na, ‘Wò hi kôŋà wâ nâ kə yi ghəl te wò kòŋà ngɨŋ yâ.’ Saktu letu fî wijə a tu chyâ tɨna tù bà.”
41012032	Chichà wu sak we jis ha Jisòs na, “Wò fisi kə nâ yi ghəl a chichà. Yi mô kə nâ hamok te wò jìsa na Yènfù mò fù mòk, fu lefu fê bu.
41012033	Ma wò shìki tê kòŋà funfu nì təm gha à jɨ̀m, nì kwâktì yâ yì jɨ̀m, nì jyak gha à jɨ̀m, fê kôŋà wâ nâ kə yi ghəl te wò kòŋà ngɨŋ yâ, ma yinâ nê hi jwôfà chyâ fotu nyoka tu nì fo te ghɨ se ha Yènfù.”
41012034	À hì mô te Jisòs yena na chichà sak wuna ti fîsì kə nâ jûŋ, wù jis ha wun na, “Wò hì bakhe yênà kə fə̂n wù Fùyènù.” Yi bàm yi tɨ̂n, wùt wù mòk te fè mômhì hi bufa yi gha ha Jisòs.
41012035	Te Jisòs ndùku yike a ndâ Fùyèn yì chìk, wù buf na, “Njwô ghə te chichàsu saksu ndùku jîsà na we ghɨ chwoka lema mò wâ Defìt agha?
41012036	Yohnà Yulena tî nî Defìt jis na, ‘Bâba Yènfù tî jis ha Bâba mù na, Ndòko a mu kpen wu wo ta hi tàn shyəma mu bê lem bànà sasu a wo sah à wô.’
41012037	À shìki mô ma Defìt tì toŋti wûn na Bâba, ma wù nê hi fê mô yàni wâ Defìt agha?” Nôn à chik mu ghe yu gha ye wù ndùku jîsà hì saŋlê.
41012038	Jisòs hì yike yênà ni jîsà na, “Ghàn hi tôknè nì chichà su sak sîn. Ghɨna kòŋà hi tè gbè chyà nì dàlasu chiksu, fê fwo yênà a fwəh tu lumtu ghɨta nyiŋa bè toŋte ha ghɨna,
41012039	yênà a ndâ su chintesu ghɨ kwok ndokò kə ashyə̂, yênà wu lùk wu yənu ghɨ hi kôŋà kə hi kwok a ndòkò wù lùk wu ngaŋtenu.
41012040	Ghɨna kôŋà hi fye mwə̀ mù ywena nkwô kə mù jɨ̀m kama chwùtè na ghɨna mò ghɨt a jûŋà, ghɨna hi làtè jə̂mà. Yènfù bè folò ngə̂k ha ghɨna yi bəma kə ni.”
41012041	Jisòs ndokò hì ke daŋhè yênà nì luk we ghɨ ndùku fo fotu a ndâ Fùyèn yì chìk hì ke te ghɨta lèmà fotu ghɨna tu. Ghɨt a chika dona hì kwoka lêmà mkâ hidù.
41012042	Biyani ywê nkwû wù fufana wùlè ben lem fukatà fu wun fu, fu bu yi gha yile.
41012043	Jisòs toŋti jùmtìbàmsu wunsu jis ha ghɨna na, “Mu jìsà ha ghàn hamok na, ywê nkwû wù fufana wuna ti fo fo yi chyâ nâ yi ghɨt à jɨ̀m.
41012044	Beka ghɨna ye fabte kə ka we wu dô ghaka ghɨna ben folò, biyani wùt ywên wuna nâbi te wù fufa ni, ti fo mihì katà fu wun fu kəta wi bi hi yə̂.”
41013001	À ndùku mô te Jisòs shihi lô a ndâ Fùyèn a Jèlusalèm jùmtìbàm yì wûn yìlè ben jis ha wun na, “Chichà, yen te jûŋà, nâ ni ba jûŋì te ghɨ fate ba nì ghɨna!”
41013002	Jisòs fîsì jis ha wun na, “Te wò yena ba jûŋ yin ni, yu kpene bênàlò shyəma ghɨ bwuti nâ à jɨ̀m ma ti nê hi fê bu a tô yile ghɨ bè bwutè bɨn atɨna nâ à jɨ̀m.”
41013003	À hì mô te Jisòs kwoka ndoko a kùn à Olìfs yi jin yi ndâ Fùyèn yì chìk, Bità ghê Jêms nì Jon nì Andùlù nyamti jis ha wun na,
41013004	“Fòkti ha ghàh na gha mɨ ghɨ̂n bè gânà a wùni tuku agha? À bè hì mô ghɨ̀ni chwena hi chwùtì na gha ghɨ̂n kəta hi gàn agha?”
41013005	Jisòs jis ha ghɨna na, “Ghàn hi tôknè kə ghɨ bê lehi ghàn.”
41013006	Ghɨta bè hì bênà dô kə ni na ghɨ bênà a mu yi yet, a bênà nâbi nde jîsà na, ‘À mò kə nâ mu mu we ni!’ Ma bê lehi ghɨt a dona wu lum afân.
41013007	Ghàn bê ki yû na ghɨ tuma a tu woŋ hadà fî yu na tu letu bakhe bênàlò kə ghàn fan beka gha ghɨ̂n kətalò hi gàn, biyani gokhini baha mô hi bèn.
41013008	Lak tu bè hì nô tu letu, fə̂ntù nô tu letu, kunsu senâ, ma jìŋ fê kwo a tu lùk a tu lùk, gha mɨ ghɨ̂n bè hì gânà ni a baha mô kə mu lɨ̂m mù ngə̂k yì chìk.
41013009	“Ghàn hi tôknè, ghɨ bè kwolò ghàn ma fo na ghɨ sak ghàn, ma sam ghàn a ndasu yuŋtesu, ma ghàn fê timi a ghɨt a saka ashyə̂ nì fə̂ntù kum mu, ghàn fokti tum yì jùŋ kum mu ha ghɨna.
41013010	Ghɨ kəta hi fòktì tum yì jùŋ a tu lak tu mbyi tu tù jɨ̀m shyəma gokhini ben.
41013011	Ghɨ kwo ghàn hì yênà nì ghàn wù lùk wu sù saku, kə ghàn hi kana nâ ghàn nè yê jîsà na ghə agha. Ghàn yên, ghàn jis kə gha ye yi fwo na ghàn jis kə yu mefû beka à bè hì jîsà wijə ghàn, à bè hì jîsà a Yohnà Yulena.
41013012	Tuk muna bè bê ni, ma wùt bê hi lyê wâ nè wûn fo na ghɨ ywi, bì lyê wan fo na ghɨ ywi, ma mwəlà bê lote a bê ghɨna nì ghɨna wù wùn hi fê nì na ghɨ ywiti ghɨna.
41013013	Nâ ghɨt à jɨ̀m bè bânàlò ghàn kə kum mu biyani ma à wunhi nâbi nde hi tàn a gokhi, ma wù bê bon.”
41013014	(Wùt wu taŋana tòkà yuti yinâ). “Ghàn bê ki yen a ngòŋngòŋ yì bəmana yìlè yi bobhe tu luk, yi mô wu lùk ma yì yê hì kəta wi hi tè mò afû, nâbi nde a Jùdiyà let à kwok a sùkùn.
41013015	Wùt hì mô nâbi a tô ndâ kə wù fî kaha chwo, kə wùt fî lyi nâbi a ndâ hi lyè a shyə.
41013016	Wùt hì mô nâbi a fùk kə wù fi kahi kolo hi lyè waf a wuna a ndâ.
41013017	Tuk mù tɨ̂n bè hì bəmalò hanɨ̂ŋ ha ywen ghe ghɨ mô mu lâ nì ha ywen ghe ghɨ lê mwəlà.
41013018	Ghàn hi jə̂mà na kə gha ghɨ̂n bê gan ma bɨ̀ŋ ti chwû tə̂mnà.
41013019	Beka à bè hì mô a mu tuk afû ma ghɨta yen ngə̂k yìlè teka ghɨ timè yen nâ te Yènfù tì fate mbyî, bu hi bè fè yên.
41013020	Yi ni mò na Bâba ti fâbtì tuk mu ngə̂k muna, bu ni ma wùt bê tè bòn. Wù fàbti tuk muna kə kum ghɨt a wuna ghe wù chwoka hi bònhì.”
41013021	À bè hì mô a mu tuk afû, wùt jis ha ghàn na, ‘Ghàn yen Klistù wuna afân makə wù jis na, wù wokô a fokô kə ghàn bimi gha ye wù jìsa.’
41013022	Klistù su fəmsu nì fòktì su fəmsu bè fwolò a mu tuk afû chwûtè chwènu, mômà gha kanana kə hi mômhì hi yen na ghɨna làhi lehi nâbi ghɨt ghe Yènfù mò ma fu ti chwok lem hi bònhì.
41013023	Ghàn hi tôknè! Mu ti fôktì lem gha mɨ ghɨ̂n ha ghàn kə à jɨ̀m ghɨ baha yê mô hi bè gàn.
41013024	“À bè hì mô a mu tuk afû, a yu afa ngə̂k yì chìk mi yê me, ma yu chwi kahà fin, ma njoŋ hi fê bana wi,
41013025	ma njèn me mù mò a nyə̂ ma mù hi chemlê, ma mwə̀ me mù mò a nyə̂ nâ mù jɨ̀m ma mù hi nêkà.
41013026	Yi bàm yi tɨ̂n, ma ghɨ yen Wâ Wùt wu chwo bênà atɨ̂n à sù mbàk kəta a jyak a kanana nì ban yi chiki.
41013027	Wù bê tum anjèlsù Fùyènsu a bûlà tu nyə tu nì tu chyə tu tù jɨ̀m na su gbê yuŋti ghɨt ghe Yènfù chwoka hi bònhì.”
41013028	Ghàn yiki gha ha kâk fù fikfù. Ghàn yen nâbi yini te fu kaha sa bênà, ghàn hi khə na bɨ̀ŋ chwô bênàlò.
41013029	Yi mô kəbi yi ghəl te ghàn bè yena gha ghɨ̂n te ghɨ gânà, ghàn yên, ghàn hi khə na bên yì Wâ Wùtì hì bakhe bênàlò.
41013030	Mu jìsà ha ghàn hamok na, ghɨt a mbye ghɨ̂n chîn bè kpute mihè wi bu na gha ghɨ̂n à jɨ̀m be ganlô.
41013031	Nyə bè chyâlàlò ma chyə bê chya, biyani ma gha yile bê tè kwunâ atɨ̂n à gha afâ mu jìsa.
41013032	“Nâ wùt wù mòk khə wi tuk we makə yu we gha ghɨ̂n bè gânà atɨ̂n. Nâbi anjèlsù Fùyènsu a nyə̂ khə wi, nâbi Wâ Wùt khə wi, a bu kə Bì.
41013033	Ghàn hi tôknè fê gbûtè beka ghàn khə wi yu we gha ghɨ̂n bè gânà atɨ̂n.
41013034	Yi mô kəbi yi ghəl te wùt shihi yèn à yi gbî wu lem ghɨt a fetana wuna na ghɨna faŋ à hi nê fêt yì wuni, wu jis ha we wu mô yi jwô mbàn na wù hi fate kê.
41013035	Ghàn hi mô gbûtè beka ghàn khə wi nâ bè ndâ nè bênà wu yu kolô ma, a ntên ntuksu ma, ma wù nè bênà a yu afa lɨm à ngwû toŋa ma, ma wù nè bênà mbisìmbisi agha?
41013036	Wù ki bûŋtè bèn yi bên kə wù yen ghàn bwunê.
41013037	Gha ye mu jìsà ha ghàn yi yênà kə ha ghɨt à jɨ̀m. Ghàn hi gbûtè!”
41014001	À ndùku mô ma à faŋ kə tuk mù bà a wu tuk wu Daŋa chyalanu nì tuk mù chìk me ghɨ ndùku yə bana chɨmlana bu atɨ̂n, ngàŋsù ndâ Fùyèn su chiksu nì chichà su saksu hì khɨŋa wu lum hi nyama kwo Jisòs atɨ̂n hi ywî,
41014002	ki kaha jìs na, “Kə ghàhnà nè kwo wûn a tuk mù yə̂mù kə ghɨta nê yimi nô.”
41014003	Te Jisòs yèna a Betanì hì mô a wùt lè ndâ ghɨ toŋte na Simùn ma wù tî yaf nì kùhà. À hì mô te wù ndòko hì yə̂ wùt ywen lyi bên nì shàŋfù yûhìfù ma ghɨ fati nì ti yile ghɨ toŋte na àlàbastà, yûhì yì lɨ̀mtena yì jùŋ yìlè mô atɨ̂n, ma ghɨ fati kə nâ nì nât yi ta wu kâ nâ jûŋ bêkà khɨŋi tɨni, buk yûhè àtɨ̂n suh a Jisòs a tû.
41014004	Ghɨt ale afû yen ni, hì bufa nì lâ baŋanu na, “Njwô ghə te wù bobhe yûhì yinâ ni?
41014005	Ghɨ làhi bəkle yûhì yinâ wu kâ wu dô kə ni ma fo ka tɨnu ha ghɨt a fufana.” Ghɨna njaŋ ha wùt ywên atɨ̂n nâ haŋaŋ.
41014006	Biyani Jisòs jis ha ghɨna na, “Kə ghàn fî fo ngə̂k ha wûn, ghàn de wûn! Wù ti nî gha ha mu yi jwôfà kə ni.
41014007	Ghɨt a fufana mò kə yu mù jɨ̀m ghàn à ghɨna, ma ghàn koŋ nâbi yini, ma ghàn gamti ghɨna. Biyani, mu bu hi faŋ nì ghàn amok.
41014008	Wùt ywên wuna ni kə yi gha ye wù yê mô hi nì. Wù nyàŋhi yuhi wunu mu shyəma wu kpen hi gùmà.
41014009	Mu jìsà ha ghàn hamok na ghɨ nè hì fôktè nâbi afa tum yì jùŋ a mbyî, ghɨ boŋ fôktì gha ye wùt ywên wuna ne shyəma ghɨta hi kwâktè wûn.”
41014010	Judàs Ìskaliyòt a mô kəbi wùt wù mòk atɨ̂n à jùmtìbàmsù Jisòs su njwòsù bà, lo yen yen ngàŋsù ndâ Fùyèn su chiksu hi bəkle Jisòs ha ghɨna.
41014011	À hì mô te ghɨna ywo gha ye Judàs jìsa hì saŋlê nâ jûŋ, chwûnà hi fo wu kâ ha wûn. Judàs hi khɨŋa wu lum hi bəkle Jisòs.
41014012	À hì baha mô wu tuk wu shyə a mu tuk afa ghɨ nè yə bana chɨmlana bu atɨ̂n, a mô wu tuk afa ghɨ yè sela njyə̀là Dàŋa chyala atɨ̂n, jùmtìbàmsù Jisòs su buf ha wûn na “Wò khɨŋa na ghàh yê fati afa mwə̀ mù yə̂mù Dàŋa chyàla muna ha wò agha?”
41014013	Jisòs tum jùmtìbàmsù wunsu sùbà jis ha ghɨna na, “Ghàn lyê yen atɨ̂n à yì tèk, te ghàn nè hì lye yênà kə ni, ma ghàn nê kwona nì wùt ma wù ti bêkà khɨŋi mòli. Ghàn yen wûn ghàn yen kə wun yi bàm.”
41014014	Wù lyi nâbi yìni ndâ ghàn lyi kə atɨ̂n ghàn jis ha bè ndâ tɨ̂n na, ‘Chichà buf na lûm à ndâ ghɨt a benana lâ ma mu bê yə mwə̀ mù yə̂mù Dàŋa chyalamù atɨ̂n ghàh à jùmtìbàm samsu?’
41014015	Ghàn buf ni ma wù nê chwuti lûm à ndâ yì chìk ha ghàn a nyə̂, nâbi ghə mô atɨ̂n ma ghɨ ti bakti lem ma ghàn fati mwə̀ mù yə̂mù afû ha ghàhnà.
41014016	Ghɨna yen atɨ̂n yì tèk yen nâbi ghə kə yi ghəl te Jisòs tì jìsa, fati mwə̀ mù yə̂mù dàŋa chyalamù afû.
41014017	À hì mô wu yu kolô, Jisòs bên ghê jùmtìbàmsù wunsu njwòsù bà.
41014018	Ghɨna ndokò hì yə̂ Jisòs jis ha ghɨna na, “Mu jìsà ha ghàn hamok na wùt wù mòk làwû a ghàn a fùtɨ̂n, mô hi bəkle mu, ghàh à wûn yə kə nâ amok.”
41014019	Te wù jìsa yani, gha tɨni hì fo ngə̂k ha ghɨna, ghɨna hì bufa ha wûn kə wù mòk, wù mòk na, “À mò mu ma?”
41014020	Wù jis ha ghɨna na, “À mò wùt wù mòk a mu fùtɨ̂n à jùmtìbàmsu njwòsù bà, ghàh à wûn yə kə nâ a kaŋ a mòk.
41014021	Wâ Wùt yênà kə yi ghəl te ghɨ mô ma ghɨ ti nyak a ŋwàklù Fùyèn, biyani ngə̂k yì chìk mò ha wùt we wù bəkle wûn! Yi ndùku bɨlà jwôfàlò a wu yu afa ghɨ tì faŋa hi bwɨ wun hakoh.”
41014022	Te ghɨna ndùku yə, Jisòs lyi a bân fo àyòŋnà ha Yènfù bəktilò fo ha ghɨna jis na, “Ghàn ko wunâ mò wun wu mu.”
41014023	Wù fî lyi bom à mù lùk fo àyòŋnà ha Yènfù, fo ha ghɨna, ghɨna hì nyo tumnê.
41014024	Wù jis ha ghɨna na, “Mùna mò mu luŋ mâmù me mu sùha ha ghɨt a dona hi baŋa mu kân mù Fùyèn.
41014025	Mu jìsà ha ghàn hamok na mu bè fê nyo wijə lùkû hi bè tàn wu tuk afa mu bè kaha nyo wu fê wù lùk wu fə̀n wù Fùyènù.”
41014026	Ghɨna yə mihì yem njàŋ fwu kwok a kùn à sù Olìfs.
41014027	Jisòs jis ha ghɨna na, “Nâ ghàn à jɨ̀m nè tet a dêlò mu, kə yi ghəl te ghɨ mô ma ghɨ ti nyak a ŋwàklù Fùyèn na, ‘Mu nè ywelò chìn à sù bwû ma su waŋli.’
41014028	Biyani, ma à nê hi mô te ghɨ lohe mu a yi kpû ma mu nê lo yen a Galìlî a ghàn ashyə̂.”
41014029	Bità jis ha Jisòs na, “Ghɨ hì mô nâbi hi tet a wò kə à jɨ̀m ma mu nê tê tet à dè jə̀ wò.”
41014030	Jisòs jis ha wun na, “Mu jìsà ha wò hamok na lɨm à ngwû nè shihi toŋ a ghan à bà lân ntuksu ma wò ti tunhi mu a ghan à tât.”
41014031	Bità fî jîs kə nâ a jyak na, “Mu mò hi kpu nâbi yi kpû ghàh à wò, mu wi hi bè tunhe wò.” Jùmtìbàmsù wunsu nâ sù jɨ̀m boŋ jis kə yâ.
41014032	Jisòs ghê jùmtìbàmsù wunsu lo yen tan wu lùk ghɨ toŋte na Gètsemanì, Jisòs jis ha ghɨna na, “Ghàn ndòko afân ma mu yê jəm.”
41014033	Wu jis ni lyi Bità ghê Jêms nì Jon ghê ghɨna hì yênà amok, gha yîmì hi tè fo ngə̂k a wun yi kwàktì nâ haŋaŋ.
41014034	Wù jis ha ghɨna na, “Gha ale fo ngə̂k a mu yi kwàktì nâ haŋaŋ ma ghɨ làhi ywe mu. Ghàn ndòko kə afân ma ghàn hi gbûtè.”
41014035	Wù khɨŋti yen ashyə̂ kə fùjiti ni, niŋì yen a chyə̂ hì jə̂mà na, yi hì bonê, Yènfù gâmtì ni na kə yi tohna atɨ̂n à ngə̂k mi yinâ.
41014036	Fî jis na, “Bâba, gha wi hi ghak a wò. Fyi bom à ngə̂k yinâ a mu wô, nâ biyani nì kə gha ye yi kpene ha wò, kə wò ni yami.”
41014037	Wù jəm mihì shihi yèn ma jùmtìbàmsu wun se sù tât bwunê. Wù buf ha Bità na, “Samùn, ghàn bwune yi bwunê? Ba yi ni mò na ghàn wi hi boŋa ndòkò a nyə̂ hi tè gbùtì kə fu yula ni agha?
41014038	Ghàn hi gbûtè jə̂mà kə mômhìnì nê ben ha ghàn. Mu khə na a mò a ghàn yi təm, ghàn kòŋàlò hi nì te ghɨ jîsà, biyani a bu a jyak a ghàn wu wùn.”
41014039	Te Jisòs jìsa yani, kaha yen hì jə̂mà, jîsà kə gha ghe wù yê hì jîsà ashyə̂,
41014040	wù shihi kaha bèn, fî yen, ghɨna bwune kə yi bwunî beka bwunisu ndùku laha mô a ghɨna sê. Ghɨna hì khə wi na ghɨ jîsà na ghə ha Jisòs.
41014041	À hì mô te wù kaha bena, na hi mô a ghan à tât, wù jis ha ghɨna na, “Ba yi mò na ghàn tòkà bwune kə yi bwunî yùtè agha? Kə ghàn fi bwuni, yu ti kpenû. Ghɨ mô hi fô Wâ Wùt ha ghɨt a be wô.
41014042	Ghàn loti ma ghɨ lo. Ghàn yen lê wûn bênà wùt we wù bəkle mu.”
41014043	À hì mô te Jisòs baha jîsà kə yi jîs, Judàs we wù ndùku mô kəbi wùt wù mòk atɨ̂n à jùmtìbàmsu wunsu njwòsù bà kwok ben nì nôn à ghɨ̂tà ghɨ kəta fâtù nì mbàŋsù. A mô ni ma à tum ngàŋsù ndâ Fùyèn su chiksu nì chichàsu saksu nì chəhsu.
41014044	À ndùku mô ni ma wùt we wù bəkle wûn mô ma wù ti fo chwena ha nôn atɨna jis na, “Mu ne baŋli nâbi nde ghàn khɨli na à mò wùt we ghàn khɨŋa, ghàn khɨti kə yi khɨtî wûn, wu gbi kə wu wo wu wô.”
41014045	Judàs ben ni, nan yen kə ha Jisòs “Jis na Chichà!” Kə wu yu, ghɨ baŋli kə yi baŋlî wûn.
41014046	Ghɨt atɨna ben khɨti Jisòs.
41014047	Biyani, wùt we wù ndùku mô afû chwok yi fâ wuni baŋ fihi a tûŋla wùt fètana wù ngàŋ à ndâ Fùyèn wù ngaŋtena.
41014048	Jisòs buf ha ghɨna na, “Ba yi ni mô na ghàn fwu nì fâtù nì mbàŋsù ni te ghàn nyiŋa wùt wù chwoŋa yi bàm kə nâ hi khɨte mu ni agha?
41014049	Ba mu chehì yusa kə ghàhnà ghɨ̂n a ndâ Fùyèn yì chìk, yike à ghɨ̂t afû ghàn khɨte wi mu njwô ghə? Nâ biyani, gha ye yi mô a ŋwàklù Fùyèn kətalò hi kpên.”
41014050	Jùmtìbàmsù wunsu tet de wûn nâ sù jɨ̀m.
41014051	Ghɨ hì yênà nì wûn, wan wù kpuŋ wùlè hì yênà a wun yi bàm ma wù ti tâm kə kpen wu sùnju. Ghɨ kwo wûn a sùnju.
41014052	Wù sot tet nì sah yi yumi.
41014053	Ghɨ lyi yen nì Jisòs a ngàŋ à ndâ Fùyèn yì ngaŋtena ashyə̂, nâ ngàŋsu ndâ Fùyènsu chiksu sù jɨ̀m nì chəhsu lak su nì chichàsu saksu chîntì ben yûŋtì afû.
41014054	A mô ni, te ghɨna ndùku yênà Bità hì jûmtè yênà nì wûn nâ ha ghaf, yen lye a bɨn a ngàŋ à ndâ Fùyèn yì ngaŋtena yen ndokò hì yote wu wus ghê ghɨt a fetana ale a bɨn a afû.
41014055	Ngàŋsu ndâ Fùyènsu chiksu nâ nì nôn à ghɨt a sakana à jɨ̀m, hì khɨŋa ghɨta na bê jis gha kum Jisòs shyəma ghɨ ywi wûn, biyani tê yena jə̀ gha yì mòk.
41014056	Ghɨt a dona hì wama tu fə̂m a Jisòs a tû, biyani gha ghe ghɨna ndùku jîsà ghɨ kwônà wi.
41014057	Ghɨta fî wam yi fəm yile kum wun jis na,
41014058	“Ghàh che yu wu jîsà na, ‘Mu nè shyâktèlò ndâ Fùyèn yì chìk yina ghɨ ba nì wo ni, ma mu kahà ba yìlè kə mu tuk mù tât, a fê bu nì wo.’”
41014059	Biyani a gha afa ghɨna ndùku jîsà, jîs yi ghɨna kwônà wi.
41014060	Ngàŋ à ndâ Fùyèn yi ngaŋtena lôtì timi a ghɨna fùtɨ̂n buf ha Jisòs na, “Wò jìsà wijə agha? Wò kəta wi gha hi jìs kum nì gha ghɨna ghɨ ngane wò atɨ̂n ni agha?”
41014061	Jisòs china kə moŋ, ngàŋ à ndâ Fùyèn yi ngaŋtena fî buf ha wun na, “Ba wò mò kə nâ Klistù agha? Kə nâ Wâ Fùyèn fe ghàh kokhe agha?”
41014062	Jisòs fîsì na, “À mò kə nâ mu. Ghàn bè yenalò Wâ Wùt, ma wu ti ndokò a Bè jyak à jɨ̀m a kpen wu wo ta chwo a bênà a nyə atɨ̂n à sù mbàk.”
41014063	Ngàŋ à ndâ Fùyèn yi ngaŋtena yê kaha khɨti bàh njusu wunsu kə wun a ngɨŋ buf na, “Ghàhnà fè khɨŋa hi nè ghə ni bɨ̂n à sak agha?
41014064	Ghàn ti yu te wù jìsa gha be kum Yènfù. Ghàn khɨŋa na ghɨ ni yàni nì wûn?” Ghɨna jis kə à jɨ̀m na, wù kəta hi kpû.
41014065	Ghɨ le yîmì hì chwule chwâmù a Jisòs wu wùn, kwut baŋ kə̂k yi wuni nì bâh à sùnjwo, sam wûn, jis na, “Fòkti lê na wò sam nde agha?” Chìnsù ngàŋsù ndâ Fùyènsu boŋ fyi wûn samlò.
41014066	Te Bità ti baha mô a ngàŋ à ndâ Fùyèn yi ngaŋtena wu wən, walà ywên wùlè we wù ndùku fêtà a bɨn a afû,
41014067	yen Bità te wù yoha wusu, duŋ ki kə wun ni, jis na, “Nâbi wò ndùku gbêlò nì Jisòs wùt Nasalì wunâ.”
41014068	Biyani Bità tunhî jis na, “Mu khə wi gha mi yîn, ywo khɨle nâbi wi na wò jìsà na ghə agha?” Wù jis ni lo fwu yen lumu a jwô bɨn. Kə ni lɨm à ngwû toŋ.
41014069	Wan wù ywên àtɨ̂n fî yen ben nì Bità afû ni, fî jis ha ghɨt ghe ghɨ ndùku mô afû na, “Wùna mò wùt wùlè a Jisòs à nòn.”
41014070	Bità fî tunhî. Ghɨ motì kə afu yulâ ni, ghɨt ghe ghɨ ndùku mô afû fî jis ha Bità na, “Yi mô kə nâ hamok na wò mò wùt wù mòk a Jisòs à nòn beka wò mò kə nâ wùt wù Galìlî.”
41014071	Bità jis na, “Mu hì wamâ ma Yènfù fo ngə̂k ha mu. Mu khə wi wùt wuna ghàn jìsà kum wun ni!”
41014072	Kə wu yu, lɨm à nkwû fî tôŋ à hì yênà a ghan à bà. Bità kaha yɨ̂ŋtì te Jisòs tî jìsa ha wun na, “Lɨm à ngwû nè shihi tôŋ a ghan à bà lân ma wò ti mana mu a ghana tât,” ki bɨn nì jî.
41015001	Kə te tuku yula bana kə ni ngàŋsu ndâ Fùyènsu chiksu nì chəhsu ghê chichàsu saksu nâ nì ghɨt a sakana à jɨ̀m khɨti yi yûŋtì kum Jisòs, kwut wûn yen fo wun ha Balèt.
41015002	Balèt buf ha wun na, “Wò mò fə̀n ha ghɨt a Jûs agha?” Jisòs fîsì jis na, “Yi mô kə yâ te wò jìsa.”
41015003	Ngàŋsu ndâ Fùyènsu chiksu hì ngane Jisòs a ghâ ghɨ dô kə ni.
41015004	Balèt fî buf kpenhi ha Jisòs na, “Ba wò ti yû gha ghe ghɨ ngane wò atɨ̂n ni?”
41015005	Biyani, Jisòs tê fè fîsì. Balèt hì mô nì kani.
41015006	À ndùku bê tânà wu yu afa ghɨ yə, Yə Daŋa chyalani, Balèt jis ghɨ fihi wùt à ndâ chyâk we ghɨta kòŋà na wù fihi a ndâ chyâk.
41015007	À hì mô kəbi a mu tuk afû wùt lè mô a ndâ chyâk ghɨ toŋte na Bàlabâs. Wù mô afû ghê ghɨt ale te ghɨna tì yime nô yi tèk fî ywi wùt.
41015008	À hì mô te nôn à ghɨta yùŋte hì jîsà ha Balèt na, wù ni kə te wù yè nê.
41015009	Balèt kaha buf ha ghɨna na, “Ghàn kòŋà na mu fihi fə̀n à ghɨt a Jûs ma?”
41015010	Wù buf ya beka wù tì khə na à mò kə ghə̀k, à ngàŋsù ndâ Fùyènsu chiksu na su khɨtè fo wûn ha yi.
41015011	Ngàŋsù ndâ Fùyènsu chiksu nì nôn à ghɨ̂t ghɨ̂n, jis ha Balèt na, wù bɨlà fihi Bàlabàs.
41015012	Balèt fî buf ha ghɨna na, “Ghàn kòŋà na mu fihi wûn ma mu ni ghə nì wùt wunâ ghɨ toŋte na fə̀n à Jûs ni?”
41015013	Ghɨna kaha bwat jis na, “Ghɨ banti wûn a kàkfùtàfù!”
41015014	Wù buf na, “Njwô ghə, wù bobhi nâ ghə?” Ghɨna fî bwat yên kə ashyə̂ na, “Ghɨ banti wûn a kàkfùtàfù!”
41015015	Balèt fihi Bàlabàs a ndâ chyâk hi nì na nôn à ghɨta tɨna hi saŋlê fo Jisòs na ghɨ sam nì wànsù shyəma ghɨ de wûn ma lyê yê banti a kàkfùtàfù.
41015016	Sojàsù lyi Jisòs lyi nì wûn atɨ̂n à tôk a fə̀n wu wən ghɨ fî toŋa sojàsu lesu nâ sù jɨ̀m.
41015017	Ghɨna mâk njusu a Jisòs wu wùn a mô njumù tùfə̀n su baŋasu, ba a fot nì tûŋtù so a wun a tû,
41015018	yîmì hi tè bɨ̀ŋtè wûn, jîsà na, “Yu chwî satani ghɨt a Jûs.”
41015019	Te ghɨ bɨŋa ni yîmì hì sama to wuna nì mbàŋ, chwule chwâmù a wun wù wùn, kama jyâna ghɨ ngumle wûn.
41015020	Ghɨ nyikhì mihì wûn, chwok njusu baŋa sê ghɨ tì màka a wun wù wùn yâ, kaha mak su wunsu shyəma lyê fwu nì wûn hi yè banti a kàkfùtàfù.
41015021	À hì mô te ghɨna yènà, yen wùt wùlè wu lûm ghɨ toŋte na Simùn a mô bè Àlèksandà nì Lufùs, a mô wùt à Sìlên, ma wù lo a Sù ngun hì kaha kolê. Ghɨna kân na wù beka kâkfùtàfù Jisòs,
41015022	lyi yên nì Jisòs wu lùk ghɨ toŋte na Golgotà, a mô na wu luk wu wok yi tu.
41015023	Te ghɨna yèna ni, fo mu lûk ha wun afû ma ghɨ ti lem wəlâ le atɨ̂n ghɨ toŋte na moy. Biyani, wù tunhi hi nyû.
41015024	Ghɨna banti wun lem njusu wunsu hì tuma byè atɨ̂n hi yen na ghɨ nè shihi jyàtè njusu wunsu ma à khɨti nde ghɨ̀ni bâhà agha?
41015025	Ghɨ banti wun ma yuchwî kə te sata kə ni,
41015026	Ghɨ nyak kəbi gha ye ghɨ tì jìsa na wù ti bobhî a tô bàŋ à shyə̀ ale, banti a wun a tô kàkfùtàfù na, “Fə̀n à ghɨt a Jûs.”
41015027	Ghɨ tî bantî kəbi ghɨt a chwoŋa ale à bà a Jisòs a ngwùŋ, banti wù mòk a kàkfùtàfù a wun wu kpen wu wo ta, banti wùlè a tô ghɨ le a wun wu kpen wu wo kôwì.
41015028	Kə wu yu gha ye ghɨ tì nyàka atɨ̂n à ŋwàklù Fùyèn na, ghɨ tî taŋ wûn te wut wù mòk atɨ̂n à ghɨt afa ghɨ khɨma saki.
41015029	Ghɨta hì chyâlà wu lum shikà wu tû sûlè wûn, jîsà na, “Ba wò chehì jîsà na wò làwû hi shyàktè ndâ Fùyèn yì chìk hi kaha ba a mu tuk mù tât agha?
41015030	Bònhî lê ngɨŋ yâ chîn, ma chwo a kàkfùtàfù ma ghàh yen!”
41015031	Ngàŋsu ndâ Fùyènsu chiksu nì chichàsu saksu hì boŋa nyikhè kəbi Jisòs, jîsà kə ghɨna fùtɨ̂n jyâna, “Wù chehì bônhè à ghɨ̂t chin wu mô bu hi bònhè ngɨŋ à wûn.
41015032	Ghàhnà yen te we ghɨ chwoka lema te fə̀n à Isalì, chwo a kàkfùtàfù chîn ma ghàh ki bimi ha wûn.” Ghɨt ghe ghɨ ndùku mô ghê Jisòs yâ hì boŋa sûlè kəbi wûn.
41015033	Te chwì bana ta kə ni luktu kaha fin kə tù jɨ̀m, ne fî kaha ban kə a leŋ a mbɨŋlu sù tât a bɨn a bonana.
41015034	Jisòs bwat jis kə nâ a jyə̂ yì tâ wu yu afû na, “Èli, Èli, lamasàbàtanì?” Ma wù ya jis na, “Yèn famfu, Yèn famfu, njwô ghə te wò yìta mu?”
41015035	Ghɨt ale ghe ghɨ ndùku mô afû, yu ni jis na, “Ghàn yu te wù hì toŋte Ìlajà.”
41015036	Wùt lè nyiŋ yen lyi kùncha chwu a mu lùk ma mù ti tâ, fahe a jwô fùkàk hì fo kokhe yê na wù nyu, jîsà na, “Ghàhnà yen na Ìlajà nè bê chwohelò wun agha?”
41015037	Jisòs khək jyə̂ tum a yohnà gokhena.
41015038	Bâh à sù nju ghe a ghɨ tì ghaŋhe na ghɨ jyahi ndâ Fùyèn yì chìk wu bàh wù bwà, bâhà kə fùtɨ̂n, fùtɨ̂n hi yìmì a tô, hi chwo fwu a yi sah.
41015039	To sù sojà ghe ghɨ ndùku mô afû yen lum we Jisòs kpo atɨ̂n ni, ki jîs na, “Hamok wùt wunâ ndùku mô kə nâ Wâ Fùyèn.”
41015040	À ndùku mô yâ ywen ale ke bênà ha ghaf, a mô Mèli wù Màtalà nì Mèli nè Jêms wù tetana wâ nè Jisòs kəbi nì Sàlmonè.
41015041	A ghɨna ndùku gâmtè Jisòs te wù ndùku mô a Galìlî, jûmtì bên nì wûn a Jèlusalèm. Ywen ale ndùku mô nâbi afû ma ghɨ lo Jèlusalèm kwok a Jisòs yi bàm dô kə ni.
41015042	-
41015043	À ndùku mô yê te wu yu kolô wu tuk afû, a ghɨ ndùku bakte na tuku yu ma ghɨ yə tuk wu laku atɨ̂n, Josèf a wut wù Àlìmàtiyà ben kwut a təm yen jis ha Balèt na, yi khɨŋa hi lyè gun yi Jisòs hi gùmà. Josèf wuna tì tâ atɨ̂n à ghɨt a tihena, chyə gbûtè yu we Yènfù bè yîmè hi saka mbyî atɨ̂n.
41015044	Balèt hì mô ni kani nâ Jisòs mò ma wù shyə kpû agha, wù tum toŋa to sù sojà buf ha wun na, Jisòs ti kpû hamok agha.
41015045	Wù bimî. Balèt fo a jyak na Josèf lyi gun yi Jisòs.
41015046	Josèf yun a mbalaŋ, yen chwohi gun yi Jisòs a kàkfùtàfù, lɨm nì ghɨna, gumàlò a yi sì yile ma ghɨ chuf yi wo, gumà yâ bɨŋhi yi ti yile baŋ yi jwo yi sì tɨni.
41015047	Mèli wù Màtalà ghê Mèli nè Josìs hì ke yênà luk we ghɨ guma Jisòs atɨ̂n.
41016001	À hì mò te tuk wu laku chyàla, Mèli wù Màtalà nì Sàlmonè nì Mèli nè Jêms yun yûhìsu lɨmtesu hì yênà hi yuhe gun yi Jisòs atɨ̂n.
41016002	Tuku yû wu tuk wu shyə a ngâm, ghɨna bis fwu tan yi jwô yì sì, kə te yuchwî sata bênà.
41016003	À hì mô ni te ghɨna ye tana wu lûm, hì kante na, à nè yê bɨŋhe chyâkhè nde ti ye yi jwô yì sì ha ghɨna.
41016004	Biyani, yen tan afû shihi ke yèn, yen ma ghɨ ti bɨŋhi chyâkhì ti yi tɨni, a mô yâ ti tɨni laha ghaka.
41016005	Ghɨna shihi lye yèn yi sì yen walà wù kpuŋ wùlè wu mô a ghɨna kpen wu wo ta ma wù ti mak njusu fufasu, jwo yum ghɨna.
41016006	Wù jis ha ghɨna na, “Kə jwo yim ghàn. Jisòs we ghàn khɨŋa a mô Wâ Wùt à Nasalì we ghɨ te bante ti lôtì a yi kpû. Wù wijə afân. Ghàn tà yen jə̂ luk we ghɨ tì nìŋhe wun atɨ̂n agha?
41016007	Ghàn yê fokti ha Bità nì ha jùmtìbàmsù wunsu lesu na wu chwo yênà a ghɨna ashyə̂ a Galìlî, ma ghɨna yê yen wûn afû te wù tì fòkte ha ghàn.”
41016008	Ghɨna fwu yi sì afû hì nyiŋa kə yi nyîŋ fê jîsà wi ha wùt beka ghɨna ndùku fânà nâ haŋaŋ chiŋtê.
41016009	Jisòs tì bɨs loti a yi kpû wu tuk wu shyə a ngâm, yitì fwu kə Mèli wù Màtalà yi kə̀k a mô Mèli we Jisòs tì jùma fihe yohnù be we a wun wu wùn sàmba yâ.
41016010	Mèli yen yen ghɨt ghe ghê Jisòs ghɨ̂n ndùku mô amok, ghɨna kwohe yi sen jyê. Wù fôktì gha ye yi gana ha ghɨna.
41016011	Ghɨna yu nâbi ya na Jisòs ti lôtì a yi kpû, Mèli ti fî yen wûn, biyani tê bime jə̀.
41016012	Yi bàm atɨ̂n Jisòs fî fwu a jùmtìbàmsu wunsu yi kə̀k sùbà wu lum wule hanɨ̂ŋ wu lûm a ngunsu mu fùksù.
41016013	Ghɨna kaha yen fôktì ha jùmtìbàmsu lesu biyani nâbi ghɨna tê bime jə̀.
41016014	À hì mô yi bàm atɨ̂n Jisòs fî chwûtì ngɨŋ à wûn ha jùmtìbàmsu wunsu njwò yì mòk, ghɨna yə̂. Wù njâŋ ha ghɨna beka ghɨna ndùku mô ma ghɨna ti tahi təm a ghɨna hì bime wi gha ye ghɨt ghe ye yena wûn ndùku jîsà.
41016015	Jisòs ki jîs ha ghɨna na, “Ghàn yen luk tù jɨ̀m a mbyî ma ghàn fokti tum yì jùŋ ha ghɨt à jɨ̀m.
41016016	À ki bime nâbi nde fyi mòlû ma wù bê bon. À ki faŋa nâbi nde hi bimî, ma Yènfù bê bobhi wûn.
41016017	Ghɨt ghe ghɨ bime, ma Yènfù bê fo jyaka ha ghɨna ma ghɨna hi chwûtè chwènu, nê gha kanana ghɨna ni; ghɨna bè hì jûmà fihelò yohnù be a mu yi yet fê jîsà jis tu letu teka ghɨna timè hi jîsà;
41016018	ghɨna kwo nâbi sù ywô nì wo, makə ghɨna yə lef nâ gha yile bê tè gàn ha ghɨna. Ghɨna bè hì lêmà wu wô a ghɨt a yablena tû ghɨna tâ.”
41016019	À hì mô te Bâba Jisòs jìsa mihe ha jùmtìbàmsu wunsu, Yènfù fî ni, wù kwok a nyə̂ ndokò a Yènfù kpen wu wo ta.
41016020	[Jùmtìbàmsu lyi tum yì jùŋ yina hì fôktè yênà nì yinì, Bâba ni gha a ghɨna fùtɨ̂n kə sù chwe hi chwûtì na tum yì jùŋ yina mò kə nâ hamok. Àmèn.]
42001001	Bèbɨn Tìyofilòs: Ghɨt a dona tî mômhì hi nyàk gha ghe ghɨ ndùku gàna a ghàhnà fùtɨ̂n.
42001002	Ghɨna nyak gha ma ghàn à jɨ̀m tì ywô ha ghɨt ghe ghɨ tì yena gha tɨna kə yìmi faŋ hì fôktè.
42001003	Mu ti yen na yi jwôfàlò, bèbɨn na mù boŋà nyak à fokti gha atɨna ha wò a mbaŋi a mbaŋi te mu tòka kine kwoka nì ghɨna kə te ghɨ tì yìme hì gânà kwokâ.
42001004	Mu fòktè ni shyəma wù nê hi khə hamok atɨn à gha afân a ghe a ghɨ fokte ha wò.
42001005	Yi mô na, a ndùku mô te Fə̀n Helòd saka lak yi Jùdiyà. Wùt lè mô tuhe mwə̀lû a ndâ Fùyèn ghɨ toŋte na Sàkàliyà a mô wùt a Àbijà yi sah yi nda, ywê wûn mô Èlisabèn ma wù fwu kəbi a Alòn yi sah yi nda.
42001006	Ghɨna à jɨ̀m ndùku chyə chilichili a Yènfù ashyə̂, nê gha ghe Bâba jìsa nâ à jɨ̀m, lêmà saktu Fùyèn tù nâ tù jɨ̀m, kəta wi njahi nâ hakoh.
42001007	Ghɨna ndùku mô ma ghɨna ti ləma nâ jûŋ kəta wi mwəlà beka Èlisabèn ndùku bwɨ wi.
42001008	Tuku yû tuk wule a kəta ghɨt a Sàkàliyà a ndâ hi nè yi fêt a ndâ Fùyèn, Sàkàliyà yen hi yè nè fêt yi wuni te wùt we wù tuhe mwə̀lû a ndâ Fùyèn.
42001009	Ghɨ tum byè kə te ngàŋsù ndâ Fùyènsu ndùku tuma hi kine a yi ghâ, yi fwu na à kəta Sàkàliyà hi lye nyòk yi leŋ a ndâ Fùyèn.
42001010	Yu kpen wù lyi hi nyòk, ghɨt à jɨ̀m ndokò a bɨn hì jə̂mà.
42001011	Kə ni, anjèl à Bâba bûŋhì fwu timi a ngwùŋ à baŋ afa a ghɨ ndùku nyôkà leŋi atɨ̂n, a bàh à kpen wu wo ta.
42001012	Ni te wù yena anjèl ye ni, lɨmalɨma bâh wûn, fânì fî kwo wûn.
42001013	Biyani anjèl à Fùyèn yê jis ha wun na, “Kə wò fan a Sàkàliyà, beka Yènfù ti yu jə̂m yâ. Ywî wâ Èlisabèn nè bwəlò wan wù lɨ̂mà ma wò nê chwu yet yi wuni na Jon.
42001014	Wò nè hì saŋlê nâ jûŋ kum nì bên yì wan àtɨni ma ghɨt a dona nê hi boŋa saŋlê kum nì bên yì wuni.
42001015	Beka wù bè hì koknelò a Bâba ashyə̂, ma wù bê hi nyo wi lùkû nâ hakoh ma wù bê hi mô ma wù ti lun nì Yohnà Yulena a wun yi təm kə nè wun a wù là.
42001016	Wù bè nê ma wana Isalì kahà ben ha Bâba Yènfù ghɨna fu.
42001017	Wù bè hì bênà a Bâba ashyə̂ nì chyəna nì jyaka Fùyènà kəbi yi ghəl te Ìlajà, hi nì na be mwəlà bakti chyəna nì wana ghɨna, hi fè nì na ghɨt ghe a ghɨ ta nì tu kahà bona nì tofu te ghɨt ghe a ghɨ kpene, wù bê nê gha ghɨ̂n hi gàmtì na ghɨta bakti hi fye Bâba.”
42001018	Sàkàliyà ki buf ha anjèl à Fùyèn yê nâ, “Mu mò hi khɨlî yàni na gha yina mù hamok agha? Ma ghàh à ywê mù ti jûn nâ haŋaŋ.”
42001019	Anjèl àtɨ̂n jis na, “À mô mù, Gabliyà a mu we mu mò a Yènfù a ngwùŋ. À tum Yènfù mu na mu bê fokti tum yì jùŋ yìna ha wò.
42001020	Wò hi khə na wò nè kwûkàlò hi bè tàn a wu tuk afa gha yîn bè gânà beka wò tà bimi jə gha ye mu jìsa. Biyani yi bè kpenalò kə wu yu afa ghɨ tì lèma.”
42001021	À ndùku mô ni, ghɨta yute Sàkàliyà a bɨn, kana nâ wù bìti lala ghə a ndâ Fùyèn ni agha?
42001022	Sàkàliyà fwu ben hì fè jîsà wi ha ghɨt ghê, hì jîsà kə nì wo ha ghɨta. Ghɨt atɨna khɨli chin na anjèl ti chwûtì gha a wun a yi kə̀k a ndâ.
42001023	Te tuk mù fèt mù tɨ̂n tì me, wù kaha kolo a wun a bɨn.
42001024	Te tuk mù tɨ̂n tì chyàla, ywê wûn Èlisabèn timi wu lâ let a ndâ a sù njoŋ sù tân jîsà na,
42001025	“A ni kə̀kà nâ mu ni. Bâba ti ni gha kanani ha mu; wù ti ghaŋ gha fihi wumînì a mu a tû. Wùt lè bè fê chyəka wi mù.”
42001026	À ndùku mô te Èlisabèn ndùku mô wu lâ njoŋ tufa, Yènfù fî tum anjèl à wûn Gabliyà na wù yen a yi tèk yi yile a yi lak yi Galìlî, ghɨ toŋte na Nasalì,
42001027	na wù yê yen wan wù ngòn wùlè wu baha mô teka wù khɨli wùt lɨmà, ghɨ toŋte na Mèli, ma wùt ti fo tabaŋa a wun a tû yet yi wuni mô Josèf, a mô wùt a Defìt a yi sah yi nda.
42001028	Wù yen yen wûn jis na, “Mu wu toŋte bênà a nàk tum, Bâba mò ghàn à wûn!”
42001029	Gha tɨni fumhi Mèli nâ haŋaŋ, wù hì kana nâ a mò yìni nki toŋtî ni agha?
42001030	Biyani anjèl mu yê jis ha wun na, “Kə wò fan a Mèli, Yènfù ti fo wò.
42001031	Wò hi khə na wò nè timelò wu lâ ma wò nê bwɨ wan wù lɨmà ma ghɨ nê chwu yet yi wuni na Jisòs.
42001032	Wù bè hì bəma kə ni, ma ghɨ bê hi toŋte wun na Wâ Fùyèn fu ngaŋte fu, ma ghɨ bê toŋti wûn ma fo kpok wu tu fə̀n wù bè wûn ha wûn a mô kpok wu Defìt.
42001033	Yi chwûtè na, wù ti kwok fə̂n wu Jakòb wu nda hi faŋa kə yi fâŋ. Fə̂n wu wunu bè hì kəta wi gokhini.”
42001034	Mèli ki buf ha anjèl à Fùyèn yê na, “Yìna mò hi gàn nâ yàni mu khə wi wùt lɨmà agha?”
42001035	Anjèl à Fùyèn yê fîsì ha wun na, “Yohnà Yulena nè bê lò ha wò ma jyak a Yèn fe a fu ngaŋte kpene ma ghɨ nê ben ha wò, yi chwûtè na wan wunâ bè lô kə nâ ha Yènfù ma wù ben. Ghɨ bè hì toŋte wûn na Wâ Fùyèn.
42001036	Yên lê nâbi wùt wâ wù ndâ Èlisabèn, ti boŋ wan yi jùn nâbi te ghɨ ndùku jîsà na wù mò a kân, chin hì mô njoŋ tufa.
42001037	Yi chwûtè na gha yile wi hi bè ghak a Yènfù.”
42001038	Mèli ki jîs na, “À hi mô na yi kəta hi tè mò te wò jìsa beka mu khə na mu mò kə a Bâba yi dèt yi làŋ.” Anjèl à Fùyèn yê lô.
42001039	Mèli lô kə mu tuk afû nyâŋhì yen a yi tèk yile a Jùdiyà a yi lak yi sù kuni.
42001040	Wù yen lye a Sàkàliyà a ndâ toŋti Èlisabèn.
42001041	Yu we Èlisabèn tì ywo toŋti wuni, wan shɨŋ a wun wù là.
42001042	Èlisabèn lun nì Yohnà Yulena ki jîs a jyə̂ yì tâ na, “Yènfù ti bonhi wò chyâ ywen à jɨ̀m, fî bonhi wan we wù mò a wo wu là!
42001043	Mu mò nâ nde shyəma nè Bâba mù ben hi jikte mu?
42001044	Yu we mu ye ywo toŋti ya, wan ti shɨŋ a mu wù là nì saŋlînì mu ti yû.
42001045	À mò yi saŋlî ha wò te wò bime na gha ghe Bâba Yènfù jìsa na ghɨ kpen nâ à jɨ̀m.”
42001046	Mèli yîmì hi tè tuma tukum ha Yènfù jyâna: “Təm a ma fo yi kokhî ha Bâba,
42001047	fê saŋlê ha Yènfù, Bònhì à mì.
42001048	Beka wù ti chwok mu a wùt a wûn wù fèt nâbi te mu kwok a kpene wi ha shyə̀ ale. À bè hì kwoka bênà nâbi yìni ngwàk, toŋte mu na yi saŋlî,
42001049	beka Bè jyak à jɨ̀m ti nî gha kanana ha mu. Nâ wùt lè wijə te wûn.
42001050	Seni kwo lò wûn nâbi ha nde we wù fânà wûn hi yê tàn nâbi yini.
42001051	Wù ti chwûtì jyak a wuna, banhi sah a ghɨt ghe a ghɨ kəta ghaŋhi wùni a ghɨna təm.
42001052	Wù ti chwohi fə̂ntù a ghɨna mu kpòk, tuk a ghɨt a yuma.
42001053	Wù ti yəhi ghɨta jiŋa nì mwə̀ mù jùŋ, ghɨna yə̂ kwut, biyani jum kə yi jûm ghɨt ghe a gha wi shyə ale.
42001054	Wù ti yɨ̂ŋtì chwunu wunu ha wùt à wûn wù fèt a mô ghɨt a Isalì, kwohi seni ha ghɨna
42001055	kə yi ghəl te wù tì jìsa ha be ghàhnà ghɨ shyə Ablàhâm, nì ngwìk à wun yi sah yi nda, na yi nè chwûtèlò seni kwolani ha ghɨna yu mù jɨ̀m.”
42001056	Mèli jis ni, chyə ghê Èlisabèn njoŋsù tât ki kaha kolô.
42001057	Yu bwɨnu Èlisabèn tì kpên, wù bwɨ wan wù lɨmà.
42001058	Ghɨt ghe ghɨ ndùku chyə kûmhè ha wûn nì sah yi nda wuni yu jùŋ a yi gha yi chik ye Bâba ne ha wûn hì boŋa saŋlê.
42001059	Tuk mù chyâ sàmba, à hì mô a mu tuk fama ghɨna ben na ghɨ fati nam a wana hì khɨŋa hi chwù wan a bè wûn yi yet na Sàkàliyà.
42001060	Biyani nè wûn tunhî jis na, “Yet yi wuni mò Jon.”
42001061	Ghɨna jis ha wun na, “Jon wijə yet yani yi sah yi nda.”
42001062	Ghɨ jis ni, ki buf a yet yi wani ha Sàkàliyà kə nì wo beka wù ndùku baha mô ma wu ti kwûkà.
42001063	Wù buf a bâŋà nama nyak atɨ̂n na, “Yet yi wuni mò Jon.” Jwo yum ghɨna.
42001064	Kə wu yu, chwûlù wunu yâhì, wù yîmì hi tè jìs kokhe Yènfù.
42001065	Gha tɨni hì bəmâ ha ghɨta yi tèk afû nâ haŋaŋ, gha tɨni gbî yi lak yi sù kuni Jùdiyà yì jɨ̀m.
42001066	À ndùku ywo nâbi nde gha yìna wu hi mô nì kani, bufa nâ, “Wan wunâ bè kwoka nâ ha ghə?” Ghɨna ndùku mô ma ghɨ ti yên hamok na Yènfù làwû a wan wunâ a tû.
42001067	Yohnà Yulena lun a bè wûn yi təm Sàkàliyà, wù jis a jyə̂ Fùyèn jyan na:
42001068	“Kokhînì mò ha Bâba Yènfù ghɨt a Isalì beka fu ti bên hi kina ghɨt a wuna, fî ben hi yun a ghɨna.
42001069	Fu ti fî fo mbàŋ yì nòna ha ghàhnà ma yì fwo a Defìt yi sah yi nda a wùt à wûn wù fètana,
42001070	kəta fu tì jìsa ashyə̂ tohne ha fòktìsu chiksu.
42001071	Fu tì jis na, fu bè bônhèlò ghàhnà a bànàsù ghàhnà su a wô sù jɨ̀m, ma ghɨna bê hi fê kəta wi lumu hi mìhè ghàhnà.
42001072	Fu nê gha ghɨ̂n hi chwùtè seni kwolani wuni ha be ghàhnà ghɨ shyə nì hi fè chwùtì na, fu baha kwâktè kə yi kwâktì chwunu wunu we wù tì chwùne ha ghɨna.
42001073	A mô mu kân me wù tì yə ghê bè ghàhnà wù shyə̂, Ablàhâm,
42001074	shyəma ghàhnà fwo mihi a bànàsù ghàhnà sù wô nâbi wùni yu nê fêt yì wuni fê fânà wi,
42001075	yulê mô kə chilichili a wun ashyə̂ nâ shyəma tuk mù ghàhnà bê kwok à yê mi.
42001076	Ha wò wâ mù, ghɨ bè hì toŋte wò na fòktì wù chìk a wù Fùyèn fe fu ngaŋte kpene beka wò bè hì yênà ashyə̂, fate lumu, Bâba bênà a wò yi bàm,
42001077	fo wu tof ha ghɨt a wuna shyəma ghɨna bê bon, a wu yu afa ghɨ lèhìfo besu ghɨna su.
42001078	À bè nê seni kwolani ghakani Yènfù ghàhnà fù na yuchwî yinâ sat a ghàhnà tû.
42001079	Hi fo yi bân ha ghɨt ghe ghɨ mô a fùtɨ̂n à bɨn a finana, lîŋhè a yi kpo bakhe ha ghɨna, hì fè chwùtì lumu yutenu ha ghɨna.”
42001080	Wâ Sàkàliyà wùna tî ləmâ hì ta a tu lum tù jɨ̀m. Wù hì chyə yi lak yi sùsi hi bè tàn a wu tuk afa wù tì chwùte ngɨŋ à wûn ha ghɨt a Isalì.
42002001	À ndùku mô mu tuk afû fə̀n à Lûm Àgustùs fihi yi sak yile na ghɨ nyak nâbi yet yi nde.
42002002	Yìna ndùku mô yu shyə hi nyàk a yet te Kwilinùs kwoka ha bì yì tèk a Siliyà.
42002003	Nâbi nde kahi yen a wun a yi lak hi nyàk yi yet yi wuni.
42002004	-
42002005	Josèf fwu a yi tèk yi Nasalì a Galìlî kwok a Betùlùhêm a Jùdiyà a mô yi tèk yi fə̀n Defìt beka wù ndùku mô a wut a Defìt yi sah yi nda. Wù tì yen hi nyàk yi yet yi wuni ghê Mèli we wù ndùku gbê ha ywi. À ndùku mô yani Mèli mô wu lâ.
42002006	À hì mô te ghɨna baha mô afû, yu kpên shyəma wù bwɨ
42002007	Wù bwɨ wâ wûn wù ngòn, a mô wan wù lɨmà, lim wûn nì kôm wù sùnju, nîŋhì a ngwùk afa nyamsu ndùku yə atɨ̂n, beka luku ndùku wi a nda afa ghɨt a benana ndùku bênà chyə atɨ̂n.
42002008	À hì mô kəbi wu tuk afû, ghɨt ale mô a bàh à yi lak afû chînà bwusu ghɨna su a ghə̀n ntuksu.
42002009	Kə ni, anjèl à Bâba yìlè fwu a ghɨna yi kə̀k, ban yi chiki Fùyènì jiŋ kat ghɨna, ghɨna hì mô nì fânì nâ haŋaŋ.
42002010	Anjèl à Bâba yê jis ha ghɨna na, “Kə ghàn fan, mu ti ben nì tum yì jùŋ ha ghàn, a ye yi nè fo saŋlînì ha ghɨt à jɨ̀m.
42002011	Ghɨ ti bwɨ̂ Bònhì ha ghàn wu tuk wu lân a Defìt yi tèk, a mô Bâba we ghɨ chwoka lema.
42002012	Chwena ghe ghàn nè yena mò ni. Wan àtɨ̂n mò ma ghɨ ti lîm wun nì kôm wù sùnju, nîŋhì a ngwùk ye nyamsu yə atɨ̂n.”
42002013	Kə wu yu nôn à anjèlsù Fùyènsu lesu fwu ben bakha hì kokhe Yènfù jîsà na:
42002014	“Kokhi Fùyènì tan nâ wu lùk wu ngaŋtenu a nyə̂, bonanì mô a chyə̂ ha ghɨt ghe wù saŋle nì ghɨna!”
42002015	Te anjèlsu Fùyènsu tì lo de ghɨna kaha kwok a nyə̂, ghɨna ndokò hì jîsà ha ngɨŋsu ghɨna su na, “Ghàhnà daŋ à yen a Betùlùhêm ma yê yen gha ye yi gana te Bâba ne na ghàhnà khɨli.”
42002016	Ghɨna jis ni, lo kə yi lô yen yen Mèli nì Josèf nì wan àtɨ̂n ma ghɨ ti nîŋhì a ngwùk.
42002017	Ghɨna yen ni, hì fòktè gha ye anjèl à Fùyèn ye tì fòkte ha ghɨna kum nì wan àtɨ̂n.
42002018	À hì ywo nâbi nde gha ye ghɨt ghe ghɨ ndùku chînà bwusu ndùku jîsà hì kante kə yi kantî.
42002019	Biyani Mèli fati lem gha ghɨ̂n a wun a tû ghɨ faŋ kə yi fâŋ.
42002020	Chìnsù bwu sê kahi lô yen hì kokhe Yènfù tuma tukum ha wûn a yi gha afa ghɨna ywo fî yenlò kə te ghɨ tì jìsa ha ghɨna.
42002021	À ndùku mô te ghɨ fate wan yi bàm mu tuk fama, ghɨ chwu yet yi wani na Jisòs, kə yi ghəl te anjèl à Fùyèn tì be jisa ghɨ baha mô teka ghɨ boŋ wûn.
42002022	Tuku tì kpên shyəma ghɨna yê su ngɨŋsu ghɨna su kə te sak yi Musìs tì chwûtè, ghɨna lyi kwok nì wan a Jèlusalèm hi chwùtì ha Bâba,
42002023	beka sak yi Bâba ndùku chwûtè na, “À fwu nâbi wùni wan wù lɨmà wù shyə̂, ghɨ lem na a mò wù Bâba.”
42002024	Ghɨ kwok nì wûn kəbi hi ye lunhe yi sak yi Bâba ye yi ndùku jîsà na, ghɨ kəta hi fo mbwu mù bà makə làtùta mù bà.
42002025	À ndùku mô ni, wùt lè mô a Jèlusalèm ghɨ toŋte na Simùn, wu mô ma wù ti lun nì Yohnà Yulena, chyə chilichili, a wun a chyənà, lyê wu yu hi nì fêt yì Fùyènì. Wù ndùku chyə yute kə tuk we Bâba bè yâhà mihè semù ghɨt a Isalì atɨ̂n.
42002026	Wù ndùku mô ma Yohnà Yulena ti chwûtì ha wûn na wù bè kpo wi bu na wù yen wùt we Bâba chwoka tuma.
42002027	À hì mô te bè Jisòs ghê nè wûn lye Jisòs ben nì wûn a ndâ Fùyèn na ghɨ ni ha wûn te saki ndùku jîsà, Yohnà Yulena chinhi Simùn, wù lô yen afû kəbi wu yu tɨnu.
42002028	Wù fyi wan, khɨti wûn a wô hì kokhe Yènfù jyâna:
42002029	“Nì chîn a Bâba wùt wâ wù fèt làhi lò nì bonanì kə te wò tì chwùne,
42002030	beka se ma ti yen te wò bè bonhe ghɨt gha
42002031	Te wò fate lema ghɨt à jɨ̀m ti yên.
42002032	Bôn yinâ bè hì mô yi ban ye yi chwûtè lumu ha tumu, fo yi kokhî ha ghɨt a Isalì, a ghɨt gha.”
42002033	Bè Jisòs ghê nè wûn hi mô nì kani a gha afa Simùn ndùku jîsà kum wâ ghɨna.
42002034	Simùn bonhi ghɨna, ki jîs ha Mèli na, “Wò hi khə na, Yènfù ti lem wan wunâ na wù bê lohi ghɨt a Isalì nâ hidù, kəbi ni ma wù bê fenhi ghɨ dona. Wù bè faŋa te a chwena ghe ghɨta bè hì nyîkhè,
42002035	ma gha ghe ghɨta lètè a ghɨna a təm, ma fwo mihi a ndan. Ma nywifu bê so təm ya kum nì wan wûn.”
42002036	À ndùku mô ni, fòktì wù ywên wù chìk wùlè mô afû ghɨ toŋte na Anà, a mô wâ Fàmùwêl a wut a Ashà yi sah yi ndâ, ma wù ti ləma nâ a jûŋ, a mò ma wù tî malâ chyə kə ghê lɨm à wûn wu lɨ̂m sàmba,
42002037	wù kpû, à hì mô chîn ma wù ti ləmâ hì mò lɨ̂m mfama njwòsù kìk, nâbi yani, mô kə a ndâ Fùyèn kokhe Yènfù, bama yi jwô, chyate nchwì nì ntuksu.
42002038	À ndùku mô wu yu afa ghɨ tì be nì Jisòs a ndâ Fùyèn, wù lyi ben hi fo yòŋnà wana ha Yènfù, nì hi fê fòktì gha wan àtɨ̂n ha nâbi nde we wù ndùku yute na Yènfù bê fihi ghɨt a Jèlusalèm a ngə̂k.
42002039	Josèf ghê Mèli mihì nâbi yìni gha te sak yi Bâba ndùku chwûtè, kaha kolo a ghɨna yi tèk, a Nasalì yi lak yi Galìlî.
42002040	Jisòs hì ləmâ kə nâ jûŋ tofu wunu ləma yênà ashyə̂, Yènfù fê bonhi wûn.
42002041	Bè Jisòs ghê nè wûn hì kwoka a Jèlusalèm kə lɨ̂m wù jɨ̀m, hi yè yə tuk wu Daŋa Chyalanu.
42002042	Jisòs ləma tan lɨ̂m njwòsù bà, ghɨna kwok a Jèlusalèm kəbi te ghɨna yè kwoka.
42002043	Te ghɨ tì yə mihe yə Daŋa Chyalani, ghɨna lô hì kolê, Jisòs faŋ yi bàm a Jèlusalèm, biyani bè wûn ghê nè wûn ndùku khə wi,
42002044	kwâktè na wù mò a ghɨna fùtɨ̂n. Ghɨna gbî tuk wu fublùnù kaha hì bufa wûn ha ghɨt a ghɨna ghɨ sah yi nda, nì ha ghɨt ghe ghɨ ndùku khə wûn,
42002045	tê yên, kaha kwok a Jèlusalèm hi khɨŋa wûn afû.
42002046	Ghɨ khɨŋ wûn a mu tuk mù tât yen yen wûn a ndâ Fùyèn, wu mô ghê chichàsù, yute gha ghe ghɨna ndùku jîsà fê bufte ale.
42002047	À ndùku ywo nâbi nde te wù jìsà, wu hi kana kə yi kân nâ, wù lyi afa tofu hi tè fìsì a gha ni agha?
42002048	À hì mô te bè wûn ghê nè wûn yena wun ni, gha tɨni hì bəma ha ghɨna! Nè wûn buf ha wun na, “Wâ mù, njwô ghə te wò ne nki gha yin ha ghàh? Ghàh à ba wâ ti khɨŋ wò hì fânà.”
42002049	Wù buf ha ghɨna na, “Ghàn yê hì khɨŋa yi khɨ̂ŋ mu njwô ghə? Ghàn yê malò na mu kəta hi tè mò a Bom a ndâ agha?”
42002050	Biyani ghɨna tê ywo khɨlî gha ye wù jìsa.
42002051	Wù lô kə wu yu kaha chwo a Nasalì ghê ghɨna, hì ywo ha ghɨna. Nè wûn lem gha ghɨn a wun yi təm nâ à jɨ̀m ghɨ faŋ kə yi fâŋ.
42002052	Jisòs hì ləma kwoka kə nâ a jûŋ, tofu wunu tâ ləma yen kə ashyə̂, Yènfù hì kôŋà wûn, nâ ghɨta boŋa kôŋà wûn.
42003001	-
42003002	À ndùku mô te Tàbeliyùs saka te fə̀n wù chìk a Lûm, à hì kwoka yênà lɨ̂m njwòsù tân, tum à Fùyèn ben ha Jon wâ Sàkàliyà, a lak yi Sùsi. À ndùku mô ni, ma ghɨ ti lem Bontiyùs Balèt na wù hi saka bâh à lak ale ghɨ ndùku toŋte na Jùdiyà, Helòd hì saka Galìlî, wâ nè wûn Filîp hì saka bâh à lak ale ghɨ toŋte na Ìtulìyà nì Tìkanotìs, Làsinàs hì saka Àbilèn. À hì mô a mu tuk afû, ngàŋsù ndâ Fùyènsu su ngaŋte su ghɨt a Jûs mô Anàs ghê Kàyafàs.
42003003	“Jon fwu yen a bi jwô à Jodàn, hì gbê kata kə lak tu tɨntu tù jɨ̀m, fôktè tum à Fùyèn yinâ, jîsà na ghɨna kahi təm a ghɨna, ma ghɨ fyi mòlû ma Yènfù nê lehêfo besu ghɨna su.
42003004	Yi mô kə yi ghəl te fòktì Ìsayà tì nyàka na: Wùt lè toŋa jîsà yi lak yi Sùsi na, Ghàn fati lumu Bâba; ghàn fati lumlà mù wûn, ma mù hi nânà.
42003005	Nâbi ghɨ̀ni foŋlana kəta hi lûn, kunsu chiksu nì su tetasu chwo. Lumtu ngonletu kəta hì nàntì, na ghɨ lunhi bùklàmù a tu lum nâ tù jɨ̀m ma luk tù jɨ̀m hì mô yi bat.
42003006	Ma nâbi nde bê yen bôn yê Yènfù bè bê nì yini.”
42003007	À hì mô te nôn à ghɨta fwo bena hi fye mòlû, Jon njaŋ ha ghɨna jyâna, “Ywosu be sîn, a ghàn tobhi nde na ghàn momhi hi teta ngə̂k ye Yènfù khɨŋa hi tum ha ghàn?
42003008	Ghàn mu tamu a ghàn a sù chyənà hi chwùtì na ghàn ti kahi təm ghana a ghàn a sùbe. Kə ghàn hi kwâktè na ghàn làhi tet a ngə̂k à Fùyèn yina beka ghàn jìsà na, ghàn mò wana wana Ablàhâm. Mu fòktè ha ghàn na, Yènfù làhi nì ti ghɨ̂n kahi ha mwəlà, ma wù fo ha Ablàhâm.
42003009	Ghàn hi khə na njàm làwû a sah à mù kàk kə nâ chîn ma à faŋ nâbi fùni kâk fù hi mo tamu jûŋù, ma ghɨ bê gbet à mak wu wùs.”
42003010	Nôn à ghɨt ghe buf ha wun nâ, “Ghàh ti nê nâ ghə chîn?”
42003011	Wù jis ha ghɨna na, “À hì kəta nâ nâbi nde nju sùbà, wu fo sù mòk ha wùt we wù kəta wijə hakoh, à hì kəta nâbi nde mwə̀ mù yə̂mù, wu jyatì fo ghɨt ale.”
42003012	Ghɨt ghe ghɨ ndùku fenà ŋwàklànà boŋ ben hi fye mòlû buf ha wun nâ, “Ghàh ti nê nâ ghə a Chichà?”
42003013	Wù boŋ jis ha ghɨna na, “Kə ghàn fi ni na wùt lak ka ŋwàklànù wu chyâ te wu kəta hi tè mò.”
42003014	Sojàsù boŋ ben hì bufa na, “Nâbi ghàh ni ghə?” Wù jis na, “Kə ghàn fî fyi shyə ha wùt ha jyak, kə ghàn fi jis na wùt ti ni gha teka wù ni njwô ghàn khɨŋa shyə ale. Ghàn hi yə kə ka we ghɨ lâkà ghàn atɨ̂n.”
42003015	À nê hì mô te ghɨta hì ke Jon hì nyama kana kə ghɨna ngɨŋ nâ a mò wun we a ghɨ chwoka lema ma.
42003016	Jon kahi jis ha ghɨna à jɨ̀m na, “Mu fo mòlû ha ghàn kə nì mòlû mu jwò, biyani wùt bènàlò a mu yi bàm chyâ mu, mu kpene wi hi tè fèt te kwôs ghe ghɨ mô hi yèntè kùlsù gwusu wùsu wunsu, wù mô hi bè fo mòlû ha ghàn nì Yohnà Yulena, nì wusu.
42003017	Nâ chîn, wù kəta khət à khɨ̀ŋa à wûn, a wun a wô hi febti a saŋ hi lèm a wun wu tân, biyani ma wù nyok kpûlànù wu wùs wu bame limne wi.”
42003018	Wù jis ni, hì fôktè tum yì jùŋ ha ghɨta kaha tobhe ghɨta a tu lum tu dô kə ni.
42003019	À ndùku mô ni, ma Jon ti njâŋ ha Helòd we wù ndùku saka bâh à laka ale, a mô te wù khɨte fye Hèlodiyà, ywê wâ nè wûn, fî ni gha be ale.
42003020	À hì mô te Jon njaŋa ha wun ni, wù fî ni kə yile kwo fa Jon a ndâ chyâk.
42003021	Gha mɨ ghɨ̂n ndùku shihi gàn ni, ma Jon ti fo mihì mòlû ha ghɨta, wu tuk wule Jisòs bên, wù boŋ fo mòlû ha wûn, wù hì jə̂mà. Kə ni, nyə jîmì.
42003022	Yohnà Yulena chwo ben a wun a tû kə te fùlàtà, jyə̀ fwo a nyə̂ jyana, “Wò mò kə nâ Wâ mù wù kòŋ, mu saŋle kum wò hanɨ̂ŋ.”
42003023	Jisòs ti shihi yìmì fêt yi wuni a chyə afân, mô wu lɨ̂m mtât, mô wâ Josèf nâ te ghɨta ndùku kwâktè, ma bè Josèf ndùku mô Helì,
42003024	Helì mô wâ Matàt, Matàt mô wâ Lefì, Lefì mô wâ Melkì, Melkì mô wâ Janay, Janay mô wâ Josèf,
42003025	Josèf mô wâ Màtàtiyàs, Màtàtiyàs mô wâ Emòs, Emòs mô wâ Nawùm, Nawùm mô wâ Èsilì, Èsilì mô wâ Nagày,
42003026	Nagày mô wâ Mât, Mât mô wâ Màtàtiyàs, Màtàtiyàs mô wâ Simùn, Simùn mô wâ Josèk, Josèk mô wâ Jodà,
42003027	Jodà mô wâ Jùwanàn, Jùwanàn mô wâ Lesà, Lesà mô wâ Sèlobabèl, Sèlobabèl mô wâ Shetlèl, Shetlèl mô wâ Nelì,
42003028	Nelì mô wâ Melkì, Melkì mô wâ Adì, Adì mô wâ Kosàm, Kosàm mô wâ Èmadàm, Èmadàm mô wâ Êl,
42003029	Êl mô wâ Joshwà, Joshwà mô wâ Èliyesà, Èliyesà mô wâ Yolìm, Yolìm mô wâ Matàt, Matàt mô wâ Lefì,
42003030	Lefì mô wâ Simùn, Simùn mô wâ Judà, Judà mô wâ Josèf, Josèf mô wâ Jonàm, Jonàm mô wâ Èliyakìm,
42003031	Èliyakìm mô wâ Mìliyà, Mìliyà mô wâ Menà, Menà mô wâ Màtatà, Màtatà mô wâ Natàn, Natàn mô wâ Defìt,
42003032	Defìt mô wâ Jesì, Jesì mô wâ Obèt, Obèt mô wâ Bowàs, Bowàs mô wâ Salmùn, Salmùn mô wâ Nashòn,
42003033	Nashòn mô wâ Àminadàb, Àminadàb mô wâ Adɨ̀mîn, Adɨ̀mîn mô wâ Anì, Anì mô wâ Hesilòn, Hesilòn mô wâ Belìs, Belìs mô wâ Judà,
42003034	Judà mô wâ Jakòb, Jakòb mô wâ Isìk, Isìk mô wâ Ablàhâm, Ablàhâm mô wâ Telà, Telà mô wâ Nawò,
42003035	Nawò mô wâ Selùk, Selùk mô wâ Lû, Lû mô wâ Belèk, Belèk mô wâ Ebà, Ebà mô wâ Shelà,
42003036	Shelà mô wâ Kenàn, Kenàn mô wâ Afasàt, Afasàt mô wâ Shêm, Shêm mô wâ Nuwà, Nuwà mô wâ Lamèk,
42003037	Lamèk mô wâ Mètuselà, Mètuselà mô wâ Enòk, Enòk mô wâ Jalèt, Jalèt mô wâ Malalè, Malalè mô wâ Kenàn,
42003038	Kenàn mô wâ Enòs, Enòs mô wâ Sêt, Sêt mô wâ Adàm, Adàm mô wâ Fùyèn.
42004001	Jisòs kahi fwu lo a jwô à Jodàn, ma wù ti lûn nì Yohnà Yulena, ghɨ lyi wûn yen nì wûn a yi lak yi Sùsi.
42004002	Afû deblì mômhì wûn a mu tuk mù kìk. Wù chyə tuk muna ni, teka wù yə shyə ale nâ hakoh, jìŋ hì yafa wûn.
42004003	Deblì ki jîs ha wun na, “Wò hì mò kə nâ wâ Fùyèn, jìs lê ha ti ghɨ̂n ma ghɨ kahi ha mwə̀ mù yə̂mù ma wò yə.”
42004004	Jisòs ki fîsì ha wun na, “Ghɨ ti nyak a ŋwàklù Fùyèn na, ‘Wùt wi hi tè chyə kə kum nì shyə yəna.’”
42004005	Deblì lyi wun afû kwok nì wun a lùk wu ngaŋtenu wule, kə afu yulâ ni, wù chwûtì lak tu mbyi tu ha wun kə tù jɨ̀m,
42004006	ki jîs ha wun na, “Mu nè folò jyaka ha wò na wò sak luk tù jɨ̀m nì dɨ̀ŋ ghe ghɨ mô atɨ̂n, beka ghɨ ti fo ha mu nâ tù jɨ̀m, ma mu ki kôŋ ma mu fo nâbi ha nde.
42004007	Wò ki ngumle mu, ma à nê hi kəta kə wò nâ tù jɨ̀m.”
42004008	Jisòs ki fîsì na, “Ghɨ ti nyak a ŋwàklù Fùyèn na, ‘Wò kəta kə hi ngumle Bâba Yènfù fêtà kə ha wûn.’”
42004009	Wù lyi Jisòs afû yen nì wûn a Jèlusalèm kwok tom wun a fùdòŋndôŋfu ndâ Fùyèn yì chìk, jis ha wun na, “Wò hì mô kə nâ Wâ Fùyèn, chyàkti chwo wu lùk afân ma mu yen,
42004010	beka ghɨ ti nyak kəbi a ŋwàklù Fùyèn na: ‘Wù nè tumalò anjèlsù wunsu a wò yi bàm, na su nê kina wò;
42004011	su nè kwo njiŋhelò wò a nyə̂ teka wò kun nâbi wulu wa a yi ti.’”
42004012	Biyani, Jisòs jis ha wun na, “Ghɨ ti nyak a ŋwàklù Fùyèn na, ‘Kə wò nè mômhè Bâba Yèn fafu.’”
42004013	À hì mô te deblì mòmhe wun kə lum tù jɨ̀m, wù kahi a Jisòs yi bàm wu tuk afû.
42004014	Jisòs kaha kolo yen a Galìlî, baha gbê kə Yohnà Yulena jyak. Gha kum wûn gbî kə yi lak afû yì jɨ̀m.
42004015	Wù hì gbê yike a ghɨna ndasu yuŋtesu, nâbi nde kokhe wûn.
42004016	Jisòs lo yen a Nasalì, a mô yi tèk ye wù tì ləma kwoka atɨ̂n, yen lye a ghɨna ndâ yùŋtì a ghɨna tuk wu laku, kə te wù ndùku nê, wù lôtì chya yen hi taŋa ŋwàklù Fùyèn.
42004017	Ghɨ fo ŋwàklù fòktì Ìsayà ha wûn, wù bəh khɨŋ yen luk we ghɨ tì nyàka atɨ̂n na:
42004018	“Yohnà Bâba mò a mu tû beka wù ti chwok mu na mu fokti tum yì jùŋ ha ghɨt a fufana. Wù ti tum mu na mu toŋà laka ha ghɨt ghe ghɨ ndùku mô ma ghɨ ti khɨti ghɨna, na tuku ti kpên shyəma ghɨ yat ghɨna, fî tum mu na mu laka ha ghɨt a fefana na tuku ti kpên shyəma ghɨna yen luktu, hi fè fihe a ghe ghɨ nyâblè nì ghɨna a ngə̂k.
42004019	Hi lâkà ha ghɨt mɨ ghɨ̂n na ghɨ̂n mò a lɨ̂m ghe Bâba nè bônhè ghɨt a wuna atɨ̂n.”
42004020	Te wù taŋa mihe luk mu we, wù kaha baŋ ŋwàklù atɨ̂n, fo ha wùt we wù ndùku lêmà, ki chwo ndòkò. Nâbi nde a ndâ yùŋte afân hì duŋà ke kə wun ni.
42004021	Wù ki jîs ha ghɨna na, “Gha mɨ ghɨ̂n te ghàn ywo te mu taŋa ni, ghɨ ti kpên lân.”
42004022	Nâbi nde yen na wù ti jis a jûŋ hì kana na jîs yi fomani yîn fwo kə nâ a wun yi jwo ni agha? Kə afu metì ghɨna kahi hì bufa na, “Ba wùna ni mò kə nâ wâ Josèf agha?”
42004023	Wù jis ha ghɨna na, “Mu khə na ghàn nè jîsà lò ngàn yinâ ha mu na, ‘Wùt à ngàŋ, chwok lê ngɨŋ yâ.’ Nì lê gha ghe a ghàh ywo na wò chehì nêlò a yi lak yi Kàbanùm chin a wo yi lak.”
42004024	Wù jis na, “Mu jìsà ha ghàn hamok na ghɨ fye wi fòktì yi Fùyèn a luk afa ghɨ bwə wun atɨ̂n.
42004025	Ghàn hi khə hamok na ghàn mò kəbi yi ghəl te ghɨt a Isalì ghe ghɨ ndùku mô a Ìlajà wu tuk, ywena nkwô ndùku dô kə ni a Isalì, Yènfù nî na kə wuli na a wu lɨ̀m wù tât nì beka, jìŋ yì tâ kwo kə lak yì jɨ̀m.
42004026	Biyani, Yènfù tum Ìlajà kə ha ywê nkwû wù mòk yi tèk yi Selafàt a yi lak yi Sidòn. Nâbi te ywena nkwû ndùku dô yi lak yi Isalì.
42004027	Yi mô kəbi yi ghəl te yi ndùku mô a fòktì Èlashà mu tuk, ghɨta ndùku yafa nì kùhù dô kə ni, nâ biyani Yènfù tê chwuk nâ wùt wù mòk, a bu kə Namàn, a mô wùt à tûm ma wù lô ben a Siliyà.”
42004028	À ndùku mô te ghɨta ywo gha ghe wù jìsa a ghɨna ndâ yùŋtena ni, lâ baŋ ghɨna nâ haŋaŋ.
42004029	A afû ghɨna lôtì guf fwo nì wûn yi tèk afû, lyi kwok nì wûn a tô kùn afa yi ndùku mô yi tèk afû hì khɨŋa hi bɨŋhe wun a ba.
42004030	Biyani wù fî kaha tohna kəbi a ghɨna fùtɨ̂n chya yen a wun wu lùk.
42004031	Wù chwo yen a yi tèk yile a Galìlî. Ghɨ toŋte na Kàbanùm, hì yike a ghɨna wu tuk wu laku.
42004032	Jwo yim à ghɨ̂t beka yikî wuni ndùku kəta jyaka.
42004033	À ndùku mô a ghɨna ndâ yùŋtì wùt lè mô a ghɨna fùtɨ̂n kəta a yohnà a be. Wù bwat a jyə̂ yì tâ jyâna,
42004034	“Fùshâŋ! Wò khɨŋa ghə a ghàh a fùtɨ̂n a Jisòs, wâ wùt à Nasalì wunâ, wò ben hi bobhe ghàh ma? Mu khəlò shyə ghe wò mò ghɨna. À mò kə nâ wò wùt yulena à Fùyèn.”
42004035	Jisòs kântì Yohnà be ghe jis na, “China moŋ, chyà fwu a wùt wunâ wù wùn!” Yohnà be ghê tum wùt atɨ̂n a chyə̂ a ghɨta ashyə̂, fwu a wun wu wùn teka ghɨ lemhi wûn.
42004036	Ghɨna hì mô nì kani bufa nâ, “Wù jìsà na ghə ni agha? Wù kântè a ghâ yohnù be fwo a ghɨta wu wùn beka jyak ghe wù kəta.”
42004037	Gha ghɨ̂n kum wûn gbî kə luk tù jɨ̀m a bàh à yi lak afû.
42004038	Te Jisòs fwo a ndâ yùŋte afa yen a Samùn a ndâ. À ndùku mô ni, nè ywê Samùn kəta gut a ta. Ghɨna jis ha Jisòs na wù gamti wûn.
42004039	Wù timi a wun ashyə̂ wu khɨ̀ kântì a ghâ ha gut atɨna, ghɨ mî. Kə wu yu, wù lôtì chyâhì mwə̀ mù yə̂mù ghɨna yə̂.
42004040	Yuchwî shihì lyî, nâbi nde we wù ndùku kəta wùt yafana, wu yafa nâbi nì ghə, ghɨ lyi bên nì wûn ha Jisòs. Wù lem a wo a ghɨna tû, ghɨna à jɨ̀m tâ.
42004041	Yohnù be fwo a ghɨna fùtɨ̂n, dô kə ni, bwata jîsà na, “Jisòs wò mò Wâ Fùyèn!” Biyani wù kântì na kə ghɨna fî jis beka ghɨna ndùku khəlò na wù mò wùt we Yènfù chwoka lema.
42004042	Tuku yû, Jisòs lo yen wu lùk wu letenu kə wù nɨ̂ŋ. Nôn à ghɨ̂tà fwu yi tèk afû, hì gbê khɨŋa wûn, ghɨna yen yen wun hì mômhè hi tàmtè wûn, na kə wù lo de ghɨna.
42004043	Biyani wù jis ha ghɨna na, “Mu kəta kəbi lò hi fòktè tum yì jùŋ kum fə̂n wù Fùyènù a tèk tu letu, beka a mò gha ye a ghɨ tuma mu, na mu bê ni.”
42004044	Ni, wù lô yen hì gbê fôktè tum àtɨ̂n a tu tèk tu Jûs tù ndasu yuŋtesu a Jùdiyà.
42005001	À ndùku mô wu tuk wule, Jisòs yen time yi bi wu lwi afa ghɨ ndùku toŋte na Gènesalèt, nôn à ghɨ̂tà hì fahe bênà a wun yi kə̀k hi ywo gha Fùyènì.
42005002	Wù yen ngwùksù a bi jwô afû sùbà ma ghɨt ghe ghɨ ndùku kwola yila atɨ̂n ti fwu ndokò yi bàm, hì sô wətu ghɨna tu.
42005003	Wù lyi atɨ̂n à yìlè a kəta Samùn, jis ha wun na, wù chinte liti yinì a jwô. Te Samùn chinte yena nì yinì, wù chwo ndokò atɨ̂n hì yike à ghɨ̂t.
42005004	Te wù yike mihe, kahi jis ha Samùn na, “Liti kpenhi ndù nì ngwùk àtɨ̂n a jwô, ma ghàn tum à chwohi wətu a jwô ma ghàn kwo yila.”
42005005	Samùn jis ha Jisòs na, “Ghàh te chyə hì tumâ a Bâba, tê kwo jə̀ shyə ale, biyani beka à jis wò, mu tê jîsà lò na ghɨ tum à chwohi.”
42005006	Ghɨna tum wətu kwo yila ghɨ dô kə ni, wətu ghɨna tu hì khɨŋa hi tentî.
42005007	Ghɨna lâptì a wô ha ghɨt ghe, ghê ghɨna ndùku fêtà na ghɨna bê gamti ghɨna, ghɨna bên nì ngwùk yìlè, lunhi sunsu sùbà nì yila su hì khɨŋa hi mitâ a jwô.
42005008	À hì mô te Samùn Bità yena gha ye yi gana ni, wù chwo tum ngwuksu a Jisòs ashyə̂ jis ha wun na, “Lô chyà a mo ngwùŋ a Bâba. Mu mò wùt wù be!”
42005009	Wù tì jis ni beka wù ndùku mô nì kani nì ghɨt ghê ghɨna ndùku mô, ha yila dona ghe ghɨna tì kwola.
42005010	Wana Sebedì ghe ghê Samùn ndùku fêtà amok ndùku mô Jêms ghê Jon ghɨna hì mô kəbi nì kani. Jisòs ki jîs ha Samùn na, “Kə wò fî fan, hi yìmì chîn hi yèn ashyə̂, wò nè hì kwo à ghɨ̂t.”
42005011	Ghɨna kaha ben nì ngwùksù yi bi jwolì lo de nâbi ghə ghɨ ghɨna, jûmtì Jisòs.
42005012	Jisòs yen yi tèk yile, wùt lè ben ha wûn ma kùhà ti kût wun wu wunu nâ wù jɨ̀m. Te wù yena Jisòs, fen a wun ashyə̂ chyati wûn na wù chwuk yi jyâna, “Wò hì kôŋà ma wò chwuk mu a Bâba.”
42005013	Jisòs nâhì a wo kum wûn jis na, “Mu kòŋàlò, ta lê.” Kə wu yu kùh àtɨna mî a wun wu wùn.
42005014	Jisòs chîhì ha wun na, “Kə wù mom hi fòktì ha wùt, ndù, chwùti ngɨŋ yâ ha tu ndâ Fùyènù, ma wò fo fo ye sak yi Musìs tì jìsa na, wùt ki tâ nì kùhà wu fo yi fô shyəma ghɨta khɨli na wò ti tâ.”
42005015	Gha mi yîn kum Jisòs waŋ kə luk tù jɨ̀m, nâbi te wù ndùku khɨŋa na wùt yafa we let gha tɨni. Nôn à ghɨ̂tà hì bênà hi ywo yikî wuni fê bênà na wù chwuk yaftu ghɨna tu.
42005016	Biyani, wù ndùku faŋa wi hi lò dè ghɨta hi yèn wu lùk wule kə wù nɨ̂ŋ hi jə̀m.
42005017	À hì mô wu tuk wule kəbi afû, Jisòs hi yike wu lùk wule ghɨt a Falàsî nì chichàsù saksu mô afû ma ghɨna fwu ben a tu tèk tù jɨ̀m a Galìlî nì Jùdiyà nâbi nì Jèlusalèm. À ndùku mô ni, jyaka Bâba mô ha Jisòs wu chwuka tu yâf.
42005018	Kə ni, ghɨta ben nì wùt ma wù ti kə̂blì, ma ghɨ ti nîŋhì wûn a fughàm, hì khɨŋa lumu hi lyi nì wûn a ndâ afa Jisòs ndùku mô atɨ̂n hi nìŋhè a wun a Jisòs ashyə̂.
42005019	Biyani lumu ndùku wi shyəma ghɨna lyi nì wûn beka ghɨta ndùku dô. Ghɨna kwok nì wûn lumu a tô ndâ, chwok a bûk, chwohi wûn atɨ̂n à nôn afû nìŋhì wûn a Jisòs ashyə̂.
42005020	À hì mô te Jisòs yena bimî ye ghɨna ndùku kəta, jis ha wùt kə̀blena we na, “Bə mu ti lehìfo be sasu!”
42005021	Chichàsù saksu nì ghɨt a Falàsî hì bufa ha ngɨŋsu ghɨna su nâ, “Wùna mô nde a wù sùlè Yènfù ni? À mò hi lèhèfo nde besu wûtsù, a bu kə Fùyèn?”
42005022	Jisòs khɨli gha ye ghɨna kwàktè ki buf ha ghɨna nâ, “Ghàn kante gha ghɨna ni kum ghə?
42005023	À bona yìni, hi jìs na, ghɨ ti lehìfo be sasu ma hi jìs na, ‘Lòti gbê’ agha?
42005024	Mu chwùtè ha ghàn chîn na Wâ Wùt kətalò jyaka a chyə afân hi lehèfo besu ghɨ̂tsù.” Wù ki jîs ha wùt kə̀blena we na, “Mu jis ha wò na, wò loti ma wò lyi shɨ̂ŋ fafu ma kolo.”
42005025	Wù lôtì kə yu mòk a ghɨna ashyə̂ lyi ghâm fe a ghɨ tì nìŋhe wûn atɨ̂n hì kolê, kokhe yê nì Yènfù.
42005026	Ghɨt à jɨ̀m afû hì mô ni kani, fânì kwo ghɨna, ghɨna hi bəmhe Yènfù jîsà na, “Ghàhnà ti yen gha kanana lân!”
42005027	Yi bàm yi gha mɨ ghɨ̂n, Jisòs fwu hì yênà, yen wùt lè wu kâtà ŋwàklànà, yet yi wuni mô Lefì, wu mô a wì afa ghɨ kâtà ŋwàklànà atɨ̂n, Jisòs jis ha wun na, “Jùmti mu.”
42005028	Kə wu yu, wù lôtì lo de nâbi ghə yen a wun yi bàm.
42005029	Lefì fî fati tat yi chìk a wun a ndâ ha Jisòs. Ghɨta bên bakhi nì ghɨt ghe ghɨ kâtà ŋwàklànà, ben afû dô kə ni ghê ghɨna hì yə̂.
42005030	Ghɨt a Falàsî ale nì chichàsù làŋsù hì njaŋâ, bufa ha jùmtìbàmsu Jisòs su na, “Kum ghə te ghàn yə fê nyô nì ghɨt ghe ghɨ kâtà ŋwàklànà nì ghɨt a be ghɨ le agha?”
42005031	Jisòs buf ha ghɨna na, “A yule ndâ nde ma wù fê shik hi khɨŋa a fu agha? A shika kə ghɨt a yablena.
42005032	Mu tà ben hi tihe ghɨt ghe a ghɨ mô chilichili, mu ben kum ghɨt a be hi fòktì na ghɨna kahi təm a ghɨna.”
42005033	Ghɨna jis ha Jisòs na, “Jùmtìbàmsù Jon su bama yi jwô jə̂mà, su Falàsî sù bama yi jwô, jə̂mà biyani sasu yə̂ fê nyô kə te ghɨna kòŋà.”
42005034	Jisòs buf ha ghɨna na, “A ghɨ làhi bimi na ghɨta bam jwo wu lùk wu malanu lɨm à wùt ywên baha mò kə afû agha?
42005035	Tuku bènàlò a ghɨ bè lyê lô nì lɨm à wùt ywên a ghɨna fùtɨ̂n, ma ghɨna bê hi bama jwo.”
42005036	Wù jis ni kaha ma kəbi ngàn yìlè ha ghɨna kum chyənu mwu nì wu fe jyâna, “Wùt wi hi lyè bâh à sù nju a fe hi bàt njùsu mwusu atɨ̂n. Wùt ki nî ni, ma wù bobhi njùsu fe sê halô, bâh à fe ghê nè kwônà wijə nì njusu mwu sê.
42005037	Yi mô kəbi yi ghəl te wùt wi hi lyè sìŋ à mù lùk hi lèm a sàlsù gwusu nyâmsù mwusu, beka wù ki nî ni, ma lùk mù tɨ̂n nê shihi tâ ma mù bâtì sàlsù, ma wù gha lùkû nì sàlsù.
42005038	A kəta kə hi lèm à sìŋ à mu lùk a sàlsù fesu.
42005039	Yi mô kəbi hamok na wùt shìki nyo lùk mu tâ, wù nê hi fê kòŋà wi hi nyo lùk mù tofamù, wù faŋ kə na, ‘Lùk mù tâ jwòfàlò.’
42006001	Tuku tî yû wu tuk wu lak wule, Jisòs ghê jùmtìbàmsù wunsu hì tohna chyâ yi bat yi saŋa bota ale, hì yole tû saŋu le, fikhe kutâ.
42006002	Ghɨt a Falàsî ale buf ha ghɨna na, “kum ghə te ghàn nè gha wu tuk wu laku, saki bime wi agha?”
42006003	Jisòs buf ha ghɨna na, “Ghàn tà taŋ yu gha ye Defìt tì ne te jìŋ yafa wun ghê ghɨt a wuna agha?
42006004	Wù lyi yen a ndâ Fùyèn, lyi yə mwə̀ mù yə̂mù Fùyèn, saki chwûtè na a yə kə ngàŋsù ndâ Fùyènsu.”
42006005	Wù jis ni ki jîs ha ghɨna na, “Wâ Wùt kətalò jyaka hi jìs na ghɨ ni nâbi ghə wu tuk wu laku.”
42006006	À hì mô kəbi wu tuk wu lak wule, Jisòs yen lye a ndâ yùŋtì hì yikê, wùt lè mô afû ma kpen wu wunu wu wo ta ti kpû.
42006007	Chichàsu làŋsù, ghê ghɨt a Falàsî lem yi se a wun wù wùn hi yen nâ wù nè chwukalò wùt wu tuk wu laku shyəma ghɨna khɨli gha ye ghɨna nè ngane wûn atɨ̂n.
42006008	Biyani wù khɨli kwâktì ghɨna jis ha kpû kpên we na, “lòti chyà bî timi a ghɨta ashyə̂.” Wù lôtì yen timilò.
42006009	Jisòs buf ha ghɨna nâ, “Saki bimilò na ghɨ nî jùŋ wu tuk wu laku ma be, yi bime na ghɨ bonhi wùt ma ghɨ ywi agha?”
42006010	Wù jis ni, kaha ki tala ghɨna à jɨ̀m, kaha jis ha wùt we na, “Nànti kpen wâ,” Kə wu yu te wù nànte, kpen wu tɨnu tâ.
42006011	Biyani gha tɨni yaf ghɨt atɨna nâ haŋaŋ, ghɨna hì kwàktè gha ye ghɨna mò hi nì ha Jisòs.
42006012	Tuk wule a wu yu kolô, Jisòs kwok a kun chyə jə̂m kə ha Yènfù ni, tuku yû.
42006013	Tuku kpên, wù toŋa jùmtìbàmsù wunsu chwokti ghɨta ìwûm njwòsù bà lem kəbi ghɨna ha ghɨt a wuna ghɨ tuma.
42006014	À hì mô Samùn we wù fo kpenhe yeti ha wun na Bità, a mô wâ nè Bità ghɨ toŋte na Andùlù, nì Jêms, nì Jon, nì Filîp nì Bàtòlòmiyà.
42006015	Màches nì Tomòs, nì Jêms wâ wùt à Àfeyòs nì Samùn wùt lùmana à ghɨt a Jûs.
42006016	Nì Judàs a wâ Jêms ghê Judàs Ìskaliyòt we wù tì kaha bəkle Jisòs.
42006017	Jisòs kaha chwo a kun afû, ghê ghɨna timi wu lùk wule yi bat bakha nì jùmtìbàmsù wunsu su dô kə ni. Nôn à ghɨ̂tà fwu ben kəbi afû dô kə ni ma ghɨ fwu ben kə bûlà tu Jùdiyà tù jɨ̀m nâ nì Jèlusalèm. Ghɨt ale mô kəbi afû ma ghɨ fwu a Tayà nì Sidòn wu luk wu bakhe a bì jwolì chìk.
42006018	Ghɨt atɨna ndùku mô à jɨ̀m ma ghɨ fwu ben kə hi yu yi yikî Jisòs, na wù fê chwuk yaftu ghɨna tu. Nâbi ghɨt ghe ghɨ ndùku yafa kum nì yohnà be ghɨ tâ.
42006019	À ndùku mô nâbi nde a nòn afû nô kə hi kùm à wûn, beka jyaka ndùku fwo a wun wu wùn chwuka kə ghɨt à jɨ̀m.
42006020	Wù lôhì a se ki yen nì jùmtìbàmsù wunsu, jis ha ghɨna na: “Jùŋ mò a ghàn ghɨt a fufana beka jùŋ à Fə̂n wù Fùyènù kəta ghàn.
42006021	Jùŋ mô ha ghàn ghe jiŋsu yafa ghàn chîn, beka ghàn bè yə kpenalò kə te ghàn kòŋà. Jùŋ mô ha ghàn ghe ghàn jyè chîn, beka ghàn bè chəkalò.”
42006022	“Jùŋ mô ha ghàn chîn, te ghɨta bànà ghàn, jùmà ghàn a ghɨna ndasu chintesu, sùlè ghàn fê bobhe a yet ghana kə kum Wâ Wùt.
42006023	Ghɨta shìki nî ha ghàn ni, ghàn hi saŋlê binâ beka maktu chiku yute ghàn a nyə̂. À mò kəbi yi ghəl te be ghɨna ndùku nê ha fòktìsù chiksu.
42006024	Biyani ngə̂k yì chìk mô ha ghàn ghɨt a mu ka beka jùŋ yanì mò a ghàn a wô.
42006025	Ngə̂k yì chìk mô ha ghàn ghe ghàn yə kwuta chîn beka jiŋsu bè fê yafalò ghàn. Ngə̂k yì chìk mô ha ghàn ghe ghàn chəka chîn beka ghàn bè hì kùnà wunu fè jyê.”
42006026	“Ngə̂k yì chìk mô ha ghàn ghe nâbi nde jìsà jùŋ kum ghàn beka à mô kəbi gha ye be ghɨna ndùku nê ha fòktìsù fəmsu.”
42006027	“Biyani ha ghàn ghe ghàn yute ha mu chîn, mu jìsà na, ghàn hi kôŋà bànà sanisu nê jùŋ ha ghe a ghɨ bànà ghàn.
42006028	Ghàn hi bonhê ghe a ghɨ sùlè ghàn, jə̂mà ha ghe ghɨ nyâblè nì ghàn.
42006029	Wùt sam a wô a wo jyə̀k, wo bɨnhì ale, ma wù sam à mihi. Wùt ki fye à waf gha, kə wò ta nâbi nì nju sasu a wò màka a fùtɨ̂n.
42006030	À lon nâbi nde shyə ha wò, wo fo kə yi fô ha wûn. Wùt ki khɨte fye mwə̀ mâ ha jyak kə fi buf.
42006031	Ghàn hi nê gha ha ghɨta te ghàn kòŋà na ghɨ ni ha ghàn”.
42006032	“Ghàn shìki kôŋà kə ghɨt ghe ghɨ kôŋà ghàn, nâ jùŋ àtɨ̂n nê hì mô ghə a Yènfù ashyə̂ agha? Beka nâbi ghɨt a be kòŋà ghɨt ghe ghɨ kôŋà ghɨna.
42006033	Ghàn shìki nê jùŋ kə ha ghɨt ghe ghɨ nê jùŋ ha ghàn, Yènfù nê yen yàni jùŋ àtɨ̂n agha? Beka nâbi ghɨt a be nè kəbi ni.
42006034	Ghàn shìki mô hi samhe a shyə ha wùt kə beka ghàn kwàktè na wù nè kaha folò, nâ jùŋ àtɨ̂n a Yènfù ashyə̂ nê hi mô ghə? Beka nâbi ghɨt a be samhelò mwə̀lû ha ghɨt a ghɨna beka ghɨna khə na ghɨna bè kaha kwotelò shyə ghê ghɨna tì fo.”
42006035	Biyani mu jìsà ha ghàn na, ghàn hi kôŋà bànà sanisu, nê jùŋ ha ghɨna, samhe ghɨna nì mwə̀lû, nâbi ghe ghàn khə wi na ghɨna bè kaha folò. Ghàn ki nî ni, maktu wanu bê hi ghaka kə ni, ma ghàn nê fè chwuti na ghàn mò wana Yèn fe fu ngaŋte kpene, beka fu tôknè ha ghɨt a be nì ghɨt ghe a ghɨ laha yena wi jùŋ.
42006036	Ghàn hi kwohe seni ha ghɨta kəbi te Bì wânù.
42006037	“Kə ghàn sak ghɨta kə Yènfù bê sak ghàn. Kə ghàn nè bobhe ghɨta kə Yènfù bê bobhi ghàn. Ghàn hi lehèfo ghɨta, ma Yènfù bê lehêfo ghàn.
42006038	Ghàn hi fo ghɨta nì mwə̀lû ma Yènfù bê fo ghàn, ghɨ shihi fô tòkà lêmà bàlì sanisu, shikhè, yiktê, fê lunhe nâ ni, na su hi sûlè fwo a chyə̂. Beka ghàn shìki fo mwə̀lû ha ghɨta nâbi a ghɨ̀ni fêkà, ma Yènfù bê fo ha ghàn kəbi a fèk àtɨna.”
42006039	Te wù jìsa ni kaha ma ngàn yìlè ha ghɨna na, “Fèfà wi hi chwùte wu lum ha ghɨ le, beka ghɨ ki môm ma ghɨna fen a yi be kə à jɨ̀m.”
42006040	Wù fî ma kəbi ngàn yìlè na, “Wan wù yikena wi hi bè chyà chichà à wûn, biyani, à fati yiki nâbi nde ma wù nê hi mô kəbi te chichà à wûn.”
42006041	Wù fî ki buf nâ, “Kum ghə te wò ke kə namtà fe fu mô a wâ nâ yi sê, biyani yena wi a fûŋ à fùkàk ghe ghɨ mô a wo yi se?
42006042	Wò ki faŋa kə ni, ma wò nê jis yàni ha wâ nâ na, ‘Tek ma mu fihi namtà fù a wò yi sê wâ nôm,’ mô ni, yena wi a fûŋ à fùkàk ghe a ghɨ mô a wò yi sê agha? Wò, wùt wunâ, wò kama nê gha ni! Fihi fûŋ à fùkàk ghê a mô a wò yi sê, ma yi yuli laŋ, shyəma wò khɨli hi yena namtà fê a fu mô a wâ nâ yi sê.”
42006043	“Ghàn hi khə na kâk fù jûŋ fù tà timi hì mo tamu be, fu be fu mo wi tamu jûŋù.
42006044	Ghɨ yena khɨle fukâk wu tam afa fu mo. Ghɨ bè time kônà wi fiksù a ghə̀n a sù sòndoŋa, nâbi lùkàmù a tàŋsù kwòsù.
42006045	Wùt jùŋ nê jùŋ, yi mô ma yì fwo kə a fùtɨ̂n à gha jûŋà afa wù bakte lema a wun a yi təm, wùt be nê kə be ye wù bakte lema a wun a yi təm. Beka jwo wùtì jìsà kə gha ye yi mô a wun a yi təm ma yi ti lûn.”
42006046	“Njwô ghə te ghàn toŋte kə mu na ‘Bâ, Bâba,’ yu mù jɨ̀m, nê wi gha ye mu jìsà ha ghàn?
42006047	Mu nè chwûtè lò mô ye wùt bènà ha mu wu hi mô hi ywo jyə̂ mì, nê kə te mu jìsa, wu nê hi mô.
42006048	Wù mò te wut we wù tì shihi ba ndâ wûn fati chum a chyə atɨna nâ jûŋ lem a ti, kwuŋa bên chin ndâ àtɨ̂n, yì tê nèklì beka yì ndùku mô ma ghɨ ti fati bâ.
42006049	Biyani wùt we wù ywo jyə̀ mì faŋ hi nì te mu jìsà, mò te wut we wù shihi ba ndâ, faŋ hi lèm a chyə nda, kwuŋa chwo bak ndâ atɨ̂n yì fen bwutì nâ yì jɨ̀m shyə ale tê fâŋ.”
42007001	À ndùku mô te Jisòs jìsa mihe gha ghe wù ndùku khɨŋa na ghɨta yu, wù kahi chwo yi tèk yi Kàbanùm.
42007002	To sù Sojà ghɨt a Lûm ale mô afû, kəta wùt à wun wù fètana kôŋà wûn nâ jûŋ. Wùt fètana àtɨ̂n ndùku yafa nâ haŋaŋ kpo yênà.
42007003	To sù Sojà ghɨ̂n yu kum Jisòs, tum chəhsu Jûs su lesu na su yê chyati wûn ma wù bê chwuk wùt à wûn wù fèt.
42007004	Ghɨna yen yen Jisòs chyati wûn nâ haŋaŋ jis na, “Gàmti wùt wunâ, a mò kə nâ wut shyəma wò gamti.
42007005	Wù kòŋàlò ghɨt a ghàhnà, ma wù tî gâmtì ba ndâ ghàhnà yì chìntì.”
42007006	Ni, Jisòs lo ghê ghɨna. À hì mô te wù gbe hì bakhe yênà a to sù sojà ghe ndâ, to sù sojà ghê tum sunsu wunsu na, su yê jis ha Jisòs na, “Bâba, kə fi yen ngə̂k yâ hi bèn a mo ndâ beka mu kpene wi shyəma wò lye a mu ndâ,
42007007	à mò gha ye yi yê hì bona wi na mu bê yen wò nì ngɨŋ à mì, biyani jis kə yi jîs na wùt à mù wù fètana ta ma wù ta,
42007008	mu jìsà ni beka mu boŋa fètà a ghɨta yi dèt, kəta nâbi sojàsù a mu yi dèt. Mu jîsà ha wun na, ‘Wu yen!’ Wu yen kə yi yên, mu jis ha wùlè na, ‘Bì!’ Wu ben kə yi bên. Mu jis ha wùt mù wù fetana na, ‘Wu nì ni!’ Wu ni kə yi nî.”
42007009	Jisòs yu gha yê wù jìsa ni, jwo yim wûn, wù jis a nôn à ghɨ̂t ghe ghɨ ndùku jûmtè wûn na, “Mu fòktè ha ghàn na, mu tà timi yen jə wùt wù kəta yi nki bimi yîn nâbi a Isalì.”
42007010	Sunsu to sù sojà se kaha kolo a ndâ yen yen kə ma wùt fètana we ti tâ.
42007011	Yi bàm yi tɨ̂n Jisòs lo yen a yi tèk yile ghɨ toŋte na Nân, jùmtìbàmsù wunsu nì nôn à ghɨ̂tà ghɨ dô kə ni, yen ghê wûn.
42007012	À hì mô te wù bakhe bênà yi jwô yi tèk afû, wù yen ghɨta te ghɨ beka wùt kpona hì fwo bênà nì wûn. Wùt kpona wunâ ndùku mô kə wan wù lɨmà wù mòk we nè wûn ndùku kəta, nè wûn àtɨ̂n mô ywê nkwû. Ywê nkwû atɨ̂n ndùku mô ghê nôn à ghɨ̂tà ghɨ dô kə ni te ghɨ lo a yi tèk afû.
42007013	Te Bâba yena wùt ywên wunâ, kwohi yi sen ha wûn nâ haŋaŋ, jis ha wun na, “Chinâ, kə fî ji.”
42007014	Jisòs jis ni fwuti yenlò, yen kum khɨ̀na wùt kpona ghê, ghɨt ghe ghɨ tì bèka timî, wù jis na, “Wan wù kpuŋ, lòtî.”
42007015	Wùt kpona we lôtì ndokò yîmì hi tè jìs. Jisòs khɨti wûn kaha fo wun ha nè wûn.
42007016	Fânì kwo ghɨt à jɨ̀m afû. Ghɨna hì kokhe Yènfù jîsà na, “Fòktì wù chìk ti ben a ghàhnà fùtɨ̂n. Yènfù ti ben hi kina ghɨt a wuna!”
42007017	Gha ghɨ̂n kum Jisòs waŋ Jùdiyà yì jɨ̀m, nâ nì lak tù jɨ̀m a bàh afû.
42007018	Jùmtìbàmsu Jon Fo Mòlû fôktì kwok gha ghe Jisòs ndùku nê. Jon toŋa a ghɨt à bà
42007019	tum na ghɨ yê buf ha Bâba Jisòs na, “À mò wò we wò ndùku kəta hi bèn ma, ma ghàh kəta hi tè yute wùt lè agha?”
42007020	Ghɨt ghɨ̂n yên yen Jisòs, jis ha wun na, “Jon Fo Mòlû tum na ghàh bê buf ha wò na ‘À mò wò we wò ndùku kəta hi bèn ma, ma ghàh kəta hi te yute wùt wùlè agha?’”
42007021	À ndùku mô a yu afû yâ, Jisòs chwuka ghɨta a tu yaf tu dô kə ni, jûmà fihe yohnù be fê nê na ghɨt a fefana kaha yen luktu.
42007022	Jisòs kaha jis ha ghɨt a tum ghe na, “Ghàn boŋà kaha yê fokti ha Jon gha ghe ghàn yena nì ngɨŋ sanisu fî yu lò: Fèfù kaha yena tu luk, ghɨt a kəblena gbê, ghɨt a kuhana tâ, kwùkù ywo a ghâ, ghɨt a kputena lôtè a yi kpû, ghɨ fòktè tum yì jûŋ ha ghɨt a fufana.
42007023	Jûŋ mò ha wùt we wù kante wijə mu.”
42007024	Te ghɨt a tuma Jon ghe tì kaha lo, Jisòs yîmì hi jìs ha nôn à ghɨ̂t ghe kum Jon, buf nâ, “Ghàn tì yèn a yi lak yi sùsi hi yen a ghə? Ghàn tì yen hi yen a wùt wù nêkà te yi jyâŋà a yu afa fufa chyàlà ma?
42007025	Bu yâ, ghàn tì yen hi yen a ghə? A wùt te wù lafa laf yi jûŋì ma? Ghàn hi khə na ghɨt ghe ghɨ lafa wu lum afû fî yə̂ mwə̀ mù jùŋ chyə kə tôk.
42007026	Ghàn tì yen yi lak yi sùsi hi yen a wùt hì khɨŋa hi yen a ghə, a fòktì yì chìk ma? Yi mô kə nâ ni. Mu jìsà ha ghàn na wù chyàlò fòktì yì chìk.
42007027	À mò Jon we ghɨ tì nyàka a ŋwàklù Fùyèn kum wun na, ‘Kike, mu bè tumalò wùt à mù wù tum ma wù yen a wo ashyə̂ ma wù fati lumu ha wò.’
42007028	Mu jìsà ha ghàn na, wùt tà timi hì mô a chyə afân, we wù chyàlà Jon Fo Mòlû, biyani nâbi we wù tobte chyâhè a luk wu fə̀n wù Fùyèn chyàlò wûn.”
42007029	Ghɨt à jɨ̀m tì yu jis yi Jisòs bakhi nì ghɨt ghe ghɨ ndùku kâtà ŋwaklànà bimi gha ye Jisòs ndùku jîsà hì kokhe Yènfù beka ghɨna tì fye mòlû ha Jon.
42007030	Biyani ghɨt a Falàsî nì chichàsu saksu tunhî hi khɨlî kwàktì ye Yènfù ndùku kəta kum ghɨna kəbi yi ghəl te ghɨna tì tunhe hi fye mòlû ha Jon.
42007031	Jisòs fi kahi jis ha ghɨna na, “Mu lyi ma mu fəknà ghɨt a mbyî lân nâ nì ghə, ghɨna mò nâ te ghə agha?”
42007032	Ghɨna mò te mwəlà me ghɨna mò a wu wən, ghɨna toŋa jîsà bênà ha ghɨ le na, ‘Ghàh ti yem njàŋsù fomasu na ghàn bɨn, ghàn tê bɨ̂n, fî yem njàŋsù kpusu na ghàn ji, ghàn tà jì.’
42007033	Mu jìsà ni beka Jon fô Mòlû tî bên yə wi hidù, nyo wi lùkû, ghàn jis na ‘Wu kəta yohnà be.’
42007034	Wâ Wùt ti bên hì yə̂ fê nyô, ghàn ti jis na, yen wùt wunâ ‘Wù yə chyàhèlò fê nyo chyâhè fê mô nì sunu ghê ghɨt ghe ghɨ kâtà ŋwàklànà nì ghɨt a be ale!’
42007035	“Biyani Yènfù chwùtè tof wu wunu wu mô tohna a gha afa ghɨt a wuna à jɨ̀m nè a ghɨna chyənà.”
42007036	Wùt à Falàsî wùlè toŋa Jisòs na wù ben a wun a ndâ, ma ghê wûn yə. Wù yên chwo ndokò a lùk wu yənu.
42007037	Wùt ywên wù gha be wùlè we wù ndùku chyə yi tèk afû yu na Jisòs yə a wùt à Falàsî a ndâ lyi sòk yìlè ma ghɨ fati nì ti yile ghɨ toŋte na àlàbastà, yûhì lìmtena mô atɨ̂n, yen nì yinì afû.
42007038	Te wù yèna yâ, timi a Jisòs a ngwùŋ hì jyê, semù chemle a Jisòs wu wù, wù ngumti yah nì nyuŋsu wunsu tusu, wù baŋli wulu wunu fî yuhi nì yûhì lìmtena yê.
42007039	Wùt à Falàsî we wù tì toŋa Jisòs yen gha ye hì jîsà ha ngɨŋ à wûn na, “Wùt wunâ ye hì mô kə nâ fòktì wù chìk, ma wù khəlò na wùt ywên we wu kùmà wun ni, na wù mò ni mô kə nâ wùt à gha be.”
42007040	Jisòs toŋti Samùn jis na, “Samùn mu kəta lò gha hi jìs ha wò.” Wù fîsì jis na, “Chichà, jìs à bî, mu yutelò.”
42007041	Jisòs jis na, “Ghɨt à bà ndùku kətalò ka ha wùt we wù ndùku samhe ghɨta nì ka, wùt wù mòk ndùku kəta ka wu kwoka yake yi ghə yì tân, wùt lè kəta mtân.
42007042	Nâ wùt mòk a ghɨna ndùku kəta wi ka hi kaha làk. Bì wu kâ atɨ̂n de yen nì ka tɨnu wù jɨ̀m ha ghɨna. Wò ni kwàktè na à mò nde atɨ̂n à ghɨ̂t afân à bà a wù ndùku kôŋà bè wu ka wùna chyâ wùlè agha?”
42007043	Samùn fîsì na, “Mu kwàktè na a mò we a ghɨ tì de ka donu ha wûn.” Jisòs jis ha wun na, “Wò jìsà kə nâ hamok.”
42007044	Wù fî kahi wu wun fî ki wùt ywên àtɨ̂n jis ha Samùn na, “Wò ti yen wùt ywên wùna? Mu ye ben a wò ndâ, wò ti faŋ hi fo mòlû na mu su wulu mu atɨ̂n, biyani wù ti sû wulu mu nì semù yah nì nyuŋsu wunsu tusu.
42007045	Wò tà ye baŋli jə mu a yu afa mu ye bena, nâ kə wu yu afa mu ye bena, wù ti faŋ hi yahlè mu.
42007046	Wò tà ye tânhì jə to ma nâ kəbi nì chìnà mgut, biyani wù ti yuhi wulu mu nì yûhì yì lìmtena.
42007047	Kum ni mu wu jîsà ha wò na, Koŋ yi chik ye wù chwùte ha mu chwùtè na Yènfù ti lehìfo gha wuna be nâ à jɨ̀m, biyani ghɨ lehèfo fùjiti boŋa chwûtè yi kôŋ fùjiti.”
42007048	Jisòs ki jîs ha wùt ywen wùna na, “Mu ti lehìfo gha ghɨ be gha.”
42007049	Ghɨt ale ghe a ndùku mô nì wûn wu lùk wu yənu hì kante a ghɨna sù ngɨŋ na, “À mò nâ nde mu wuna a wù lèhèfo besu ghɨ̂tsù?”
42007050	Jisòs ki jîs ha wùt ywên àtɨ̂n na, “Bimî ya ti bônhì wò. Kolô kə nì yutìnì.” A chyəna ghɨt a Jûs, wùt ki bên a wò ndâ, wò ki fo mòlû na wù su wulu wunu atɨ̂n, ki tânhè mgut a wun a tû chwùtè na wu saŋlelò hi fye wûn a wò ndâ.
42008001	Yi bàm atɨ̂n Jisòs hì gbê fôktè tum yì jùŋ kum nì fə̂n wù Fùyènù a tu tèk tu chiktu nì tu tetatu. A mô ni wu mô ghê jùmtìsùbàmsù wunsu ìwûm njwòsù bà,
42008002	Bakhe nì ywen ale ghe Jisòs ndùku mô ma wù ti chwuk yaftu ghɨna tu nì ghɨt ghe wù tì jùma fihe yohnù wu be a ghɨna fùtɨ̂n. A mô Mèli wù Màgdalà a we Jisòs tì jùma fihe yohnù be we wu ndùku fo ngə̂k ha wûn, sàmba,
42008003	a mô Jùwanà a ywê wùt we wù ndùku fêtà ha Helòd ghɨ toŋte na Chusà, nì Sùsanà bakhe nì ywen a dona ale. Ghɨna hì gâmtè tôknè kwoka nì Jisòs nì jùmtìbàmsù wunsu nì mwə̀ mù ghɨna.
42008004	À ndùku mô te ghɨta fwo bena a tu tèk, a tu tèk, yûŋtì dô kə ni. Jisòs ki mâ ngàn yîn ha ghɨna na:
42008005	“Wùt tì shik hi mò ngwìk à wûn, yîmì hi mù yìlè chemli a sùbelâ, ghɨta jelì, nyɨ̀mû ben chupli kut kə yì jɨ̀m.
42008006	Yìlè chemlî a to mù chyə̂, woli mô a yi dèt yîmì hi ləmâ biyani kaha yimlò beka chyəfu yute fu ndùku wi.
42008007	Yìlè chemlî a lùk wu tù tùŋù, yîmì hì ləmâ nì sònjoŋsu, sònjoŋsu tɨnsu ləma solì.
42008008	Yìlè chemlî kə nâ chyəfu jûŋ fù, saŋ atɨna kwôk bwuslò, bilò ghɨ hi sama nâbi ghɨ̀ni to saŋa, se saŋa fwo atɨ̂n dô chema wu wə.” Jisòs jis ni kahi fî jis a jyə̂ yì tâ na, “Nâbi nde wù kəta tofu ma wù yu.”
42008009	Jùmtìbàmsu Jisòs sù hì bufa ha wûn nâ, “Ngàn yina fòktè na ghə agha?”
42008010	Jisòs fîsì na, “Yènfù ti fô tofu ha ghàn na ghàn hi ywo khɨle gha letena ghe ghɨ mô kum fə̂n wù Fùyènù, biyani ha ghɨt ale mu nè hì jîsà a sù ngàn shyəma ghɨna nê hi ke luktu yena wi shyə ale, ywo ghâ khɨle wi na ghɨ jis na ghə agha.”
42008011	“Ngàn yina yike gha ghɨ̂n ni, ngwìk atɨ̂n mò yi gha Fùyènì.”
42008012	Ngwìk yê yì tì chemle wu lûm yi mò te ghɨt ghe ghɨ ywo gha Fùyènì, deblì ben fihi a ghɨna təm na kə ghɨna bimi ma ghɨ bon.
42008013	Ye yì tì chemle yi wo yì mò te ghɨt ghe ghɨ ywo gha Fùyènì nyâŋhì bimî nì saŋlînì, biyani yi faŋ hi tòkà lye a ghɨna təm. Ghɨna bimi kə afu yulâ mômhìnì ben, ghɨna fen kə yi fên.
42008014	Ngwìk yìlè ye yì tì chemle a tutùŋ yâ, mò te ghɨt ghe ghɨ ywo gha Fùyènì, chyəti yen kə ni, fuma mbye, ghɨna khɨŋa yi ghak, nyɨŋa kə yi bàm yi mwə̀ mù mbyî, gha ghɨ̂n tàhì na kə ghɨna ləma a ghɨna àtɨ̂n yi bimî.
42008015	Ye yì tì chemle a chyəfu jûŋ fù mò te ghɨt ghe ghɨ ywo gha Fùyènì ghɨ khɨti kə hamok nì təm a ghɨna a jûŋà hì wunhê yi mo wu tam a ghɨna chyənà.
42008016	“Wùt wi hi dàn a lâm hi baŋ nì shyə ale, bu hi lèt yi dèt wu khɨ̀, biyani wù kəta hi dàn à tom a lùk wu ngaŋtenu, a lùk afa à lyi nâbi nde ma wù yen ban yi tɨni.”
42008017	Ghàn hi khə na ghɨ let kat chya nâbi nì ghə, ghɨ bè yenalò, ghɨ leti nâbi yìni gha, yi bè faŋa wi hi fwo a ndan.
42008018	“Ghàn hi tôknè wu lum afa ghàn yute atɨ̂n. À hì kəta nâbi nde ma ghɨ fo kpenhi ha wûn, à hì gha nâbi nde ma ghɨ fyi nâbi fu teta fe wù khə na yi kətalò.”
42008019	Kə yu mefû nè Jisòs nì wana ne wuna ben hi yena wûn, lumu hì bu kum nôn à ghɨt ghe a ghɨ ndùku mô afû.
42008020	Wùt lè fôktì ha wun na, “Nìni wâ, nì wana na mò a bɨn khɨŋa hi yen a wò.”
42008021	Jisòs jis ha ghɨna na, “Nìni mù nì wana noma mò ghɨt ghe ghɨ ywo gha Fùyènì nê te yi jîsà.”
42008022	À ndùku mô tuk lefu, Jisòs lyi a ngwùk ghê jùmtìbàmsù wunsu jis ha ghɨna na, “Ghàhnà daŋ à yen yi jin yi lwi fokô.” Ghɨna lô hì yênà.
42008023	Te ghɨna ndùku daŋà yênà, Jisòs hì bwunê. Fufa ta yîmì hi chyà shikà mòlû mu lye a ngwùk. Ngwùk atɨ̂n hi khɨŋa hi sàŋà.
42008024	Ghɨna yen shik yemhì wûn jis na, “Bèbɨn, Bèbɨn, yemâ, ghàh te kputelò!” Wù yemà kântì fuf atɨna nì jwò ghɨ tenâ luktu china kə ni moŋ.
42008025	Jisòs buf ha ghɨna na, “Kum ghə te ghàn kəta wi bimînì agha?” Ghɨna hì mô nì kani fê fânà, buf ha ngɨŋsu ghɨna su nâ, “Wùna mò nâ nde wù kàntè fufa nì jwò ghɨ ywo wûn.”
42008026	Yi bàm yi tɨ̂n, Jisòs nì jùmtìbàmsù wunsu daŋ yen yi lak yi Gelàsèn yi jin yi lwi yi ke dâŋhè Galìlî.
42008027	À hì mô kə te Jisòs fwo toma bê nì wula yi bi jwolì tɨni ni, kwônà nì wùt ma wù lo yi tèk yile afû. Wùt àtɨ̂n kəta yohnù be a wun a fùtɨ̂n, ma wu ti chyə̂ nâ hadà, wu mâkà wi shyə ale a wun wu wùn, chyə wi a ndâ, chyə kə sù gùma.
42008028	Te wù yena bena nì Jisòs ni, khək yi jî fen a wun ashyə̂ bwat nâ a jyə̂ yì tâ jis na, “Wò khɨŋa ghə ha mu a Jisòs, Wâ Yènfù ngaŋte fu? Mu chyate wò kə fo ngək ha mu.”
42008029	Wù ndùku jîsà ni, beka Jisòs tì kànte na yohnù be we fwu a wun wu wùn. Yohnù tɨnu ndùku fo ngə̂k ha wûn a mu yu, a mu yu. Ghɨ hì mô hi fo ngə̂k ha wûn nâbi wùni yu, ghɨ kwut khəni wuni nì fwəni wuni nì chyaksu ghɨ lem wûn wu lùk. Ghɨ lem ni, wu tenti kə yi tentî chyaksu tɨnsu, yohnù be tɨnu lyi yen nì wun a yi lak yi sùsi.
42008030	Jisòs ki buf ha wùt àtɨ̂n nâ, “Yet ya mò nde?” Wù fîsì na, “Yet yi mi mò ‘A nôn’” beka yohnù be tì lye a wun wu wùn dô kə nì.
42008031	Yohnù be tɨnu chyati Jisòs na kə wù jum à fihi wunu hi tum a lihi yi be afa yi lye gokhe wi yâ.
42008032	À ndùku mô ni, nôn à kùnduku a chika ale bakhe afû, yə a wùn wu kunu, yohnù be we chyati Jisòs na wù de ghɨna ma ghɨna yê lyi a kùnduku we fùtɨ̂n, Jisòs dê.
42008033	Yohnù tɨnu fwu a wùt we wùn yen lye a kùnduku we fùtɨ̂n, wu shɨ̂ŋ nì nyiŋi yen fen a ba yìlè a yi bi lwi, chemli a jwô kputilò.
42008034	Ghɨt ghe ghɨ ndùku kine kùnduku we yen gha ye yi gana nyiŋ kolo yen fôktì gha ye yi gana a yi tèk afû, hì gbê fôktè ha ghɨta a mu fùk.
42008035	Ghɨ yû ni, yen hi yè yên gha ye yi gana. Ghɨna ben yen Jisòs fî yen wùt we yohnù be we tì fwo a wun wu wùn, ma wù ti ndokò a Jisòs ashyə̂, ma wù ti mak njusu, mô kə nâ a wun wu tof. Ghɨt atɨna yen ni, hì fânà.
42008036	Ghɨt ghe ghɨ ti yena te gha tɨni gana, fôktì te wùt àtɨ̂n tì gbê shyəma wù ta.
42008037	Ni, nâ ghɨt à jɨ̀m a bètu lak tu Galìlî jis ha Jisòs na wù lo a ghɨna fùtɨ̂n, beka ghɨna ndùku fânà nâ haŋaŋ. Jisòs lye a ngwùk hì khɨŋa hi lò.
42008038	Wùt we yohnù wu be we tì fwo a wun wu wùn yen chyati na wù lo ghê wûn. Biyani Jisòs tunhî jis ha wun na,
42008039	“Kahi kolô, ma ye fokti gha ye Yènfù ne ha wò.” Wùt àtɨ̂n lô kolo hì gbê kata yi tèk yi tɨni yì jɨ̀m, fôktè kə gha ye Jisòs ne ha wûn.
42008040	À hì mô te Jisòs kaha daŋa bena a bàh a lwi afa a wù tì lo atɨ̂n, nôn à ghɨ̂tà ben fyi wûn beka ghɨna à jɨ̀m ndùku mô yute wûn.
42008041	Kə ni, wùt lɨmà wùlè a mô wùt wù tihena a ndâ chìnti, yet yi wuni mô Jalòs, ben fen a Jisòs ashyə̂ chyati wûn na wù ben a wun a ndâ,
42008042	beka wù ndùku kəta kə wan wù ywên wù mòk, wu mô lɨ̂m njwòsù bà wu kpo yênà. Te Jisòs lo hì yênà ghê wûn, nôn à ghɨ̂tà hì fahe yênà kə wun a yi bàm.
42008043	À ndùku mô atɨ̂n à nòn afû wùt ywên wùlè mô afû, motè kə ni yena yu wunu, ma yaf yi tɨni ti chyə̂ na wun wu wùn a wu lɨ̀m njwòsù bà, teka wùt a ngàŋ wùlè chwuk wûn na wu ta.
42008044	Wùt ywên wunâ fahi yen lyi a wun a yi bàm kum soŋ yi wuni yi sùnju, kə wu yu, yu wun we mi kə yi mî.
42008045	Jisòs shɨ̂ŋ buf nâ, “À kum nde mu agha?” Nâbi nde tunhî na yi tà kum jə wûn. Bità ki jîs ha wûn na, “Bâ, ghɨta ti jɨŋ kat wò a mô nâbi nde kumlè kə wò?”
42008046	Biyani Jisòs jis na, “Wùt ti kum mu beka mu ti yu te jyaka fwo a mu wùn.”
42008047	Wùt ywen wuna yen na ghɨ ti khɨli na à kum yi wûn, fwu ben, chiŋtê, fen a Jisòs ashyə̂ fôktì gha ye yi ne na wù kum Jisòs. Ghɨt à jɨ̀m yû. Wù fî jis na yi ye kum Jisòs nâbi wùni yu ta kə yi tâ.
42008048	Jisòs ki jîs ha wun na, “Wâ mù, bimî ya ti ni na wò ta. Kolo kə nì yutìnì.”
42008049	Te Jisòs ndùku baha jîsà, wùt bên ma wù lô tô ndâ chintena ghê, jis ha wûn na, “Wan wâ we ti kpû. Kə wò fi fô ngə̂k ha chichà.”
42008050	Jisòs yu ni, jis ha Jalòs na, “Kə wò fan, khɨti kə bimî ya ma wù ta.”
42008051	Jisòs yen tan a ndâ afû, shihi lye a ndâ, kan na kə wùt lye ndâ ghê wûn, a bu kə Bità nì Jon nì Jêms kə nì bè wan nì nè wan.
42008052	Ghɨt à jɨ̀m afû hì jyê, fê sama wu wun kum wan àtɨ̂n. Jisòs jis ha ghɨna na, “Ghàn china, kə ghàn fi ji. Wù tà kpu jə̂, wù bwune kə yi bwunî.”
42008053	Ghɨna yu ni, hì chyəka kə yi chyə̂k wûn, beka ghɨna ndùku khə na wù ti kpû.
42008054	Biyani, Jisòs lyi khɨti a wo wuna jis a jyə̂ yi tâ na, “Wan lòtî!”
42008055	Yohnà wuna kaha ben kə wu yu afû, wù lôtì kə yi lôtì, Jisòs jis na ghɨ khɨŋ à fô shyə ale ma wan àtɨ̂n yə.
42008056	Jwo yim bè wan àtɨ̂n nì nè wûn, biyani Jisòs chîhì na kə ghɨna nè fôktè ha wùt gha ye yi gana.
42009001	Jisòs toŋa yûŋtì ghɨt a tuma wuna njwòsù bà fo a jyak à jɨ̀m ha ghɨna shyəma ghɨna nê hi jûmà fihe yohnù wu be nâ wù jɨ̀m, fê chwuka yaftu,
42009002	chinhi ghɨna na ghɨna fwo yen ma ghɨ hi fôktè gha kum Fə̂n wù Fùyènù fê chwuka ghɨt a yablena.
42009003	Wù fî kaha jis ha ghɨna na, “Kə ghàn nè lyê shyə ale, kə wùt nè lyê mbàŋ yì gbèna nâbi nì bàlì, kə wùt nè lyê shyə yəna nâbi nì ka, kə wùt nè lyê nju sùbà.
42009004	Ghàn yen nâbi yìni tèki, lye a ndâ, ghàn hi chyə kə atɨ̂n hi bè tàn a wu tuk afa ghàn bè lô a yi tèk afû.
42009005	Ghàn yen nâbi afa, ghɨt atɨna faŋ hi fye ghàn, ghàn yah wulu wanu shyəma ghɨna nê khɨli na ngə̂k bè bênàlò ha ghɨna.”
42009006	Ghɨt a tuma ghê fwu hì gbê yênà a tu tèk, a tu tèk, fôktè yênà nì tum yi jùŋ, fê chwuka ghɨta nâbi afa te ghɨna yènà.
42009007	Helòd we wù ndùku saka bâh à Galìlî ale yu nâ gha à jɨ̀m ghe ghɨ ndùku gânà, gha atɨna hì fumhe wûn, beka ghɨt ale ndùku jîsà ha wun na, Jon Fo Mòlû ti kaha lôtì a yi kpû,
42009008	ale jîsà na fòktì Ìlajà ti kaha bên, ale jîsà na à mò fòktì wù chìk wùlè kə te se su ndùku mô ashyə̂ te yì kaha lote a yi kpû.
42009009	Helòd yu gha tɨni, hì kante kə wun a ngɨŋ jîsà na, “Mu tì nî ghɨ kat tô Jon Fo Mòlû. À fè mô nde wuna ghɨ jîsà gha ghɨ̂n kum wûn agha?” A yu mefû wù yîmì hì khɨŋa hi yena Jisòs.
42009010	À ndùku mô te ghɨt a tuma Jisòs kaha kolo bena, ghɨna fôktì nâ gha à jɨ̀m ghe ghɨna tì ne, wù nyamti lyi ghɨna, ghɨna yen lumu yi tèk yile, ghɨ toŋte na Bèsadà.
42009011	Ghɨta tì khɨli nâbi wùni yu na a mò luk we wù mò atɨ̂n ni, jûmtì yen nì wun afû. Jisòs fyi ghɨna nâ jûŋ jis ha ghɨna kum fə̂n wù Fùyènù, fî chwuk ghe ghɨ ndùku yafa.
42009012	À hì mô wu yu kolô, jùmtìbàmsù wunsu njwòsù bà yen jis ha wun na, “Jìs ha ghɨt ghɨna na ghɨna jyahi ma lyê yen a tu tèk, ne a tu lùk afa fùkmù mò bakhe, ma ghɨna khɨŋ shyə ma ghɨ yə nì luku hi chyə̂ beka luk wûn mô a yi bàm.”
42009013	Biyani Jisòs fîsì ha ghɨna na, “Nâ ghàn fo shyə ma ghɨna yə.” Ghɨna jis ha wun na, “Ghàh kəta kə ban wu kwaŋu wù tân nì yila à bà. Wò khɨŋa na ghàh yê yun mwə̀ yə̂mù ha nôn à ghɨ̂t ghɨna à jɨ̀m ma?”
42009014	Ghɨt a lɨmànà ndùku mô a nôn à afân kwoka tânà yê kamsù tân. Jisòs jis ha jùmtìbàmsù wunsu na, “Nê ma ghɨna ndoko wu tuk, wu tuk mtân, mtân.”
42009015	Ghɨna jis ghɨt atɨna chwo ndokò a chyə̂.
42009016	Jisòs fyi ban wu kwaŋ we wù tân nì yila à bà ki kokhe yen a nyə̂, fo àyòŋnà ha Yènfù bəkti fo ha jùmtìbàmsù wunsu na ghɨna jyati ha ghɨt ghê.
42009017	Ghɨna à jɨ̀m yə̂ kwut, jùmtìbàmsù wunsu kumti chyàksù bansu su lun kà sù ìwûm njwòsù bà.
42009018	À ndùku mô tuk lefu, Jisòs hì chyate wu lùk kə ghê jùmtìbàmsù wunsu, ki buf ha ghɨna nâ, “Ghɨta jìsà na mu mò nde?”
42009019	Ghɨna jis na, ghɨta jìsà na, “Wò mò Jon Fo Mòlû, ale jîsà na, wò mò fòktì Ìlajà, ghɨ le jîsà na wò mò fòktì wù chìk wùlè te wù kaha lote a yi kpû.”
42009020	Jisòs buf ha ghɨna na, “Nâ ghàn jìsà na mu mò nde?” Bità jis na, “À mò wò Klistù, a we Yènfù chwoka lema.”
42009021	Jisòs kântì na kə ghɨna nè fôktè gha mi yîn ha wùt,
42009022	Fî jis na, “Wâ Wùt kəta hi yena ngə̂k yì chìk, na chəhsu nì ngàŋsù ndâ Fùyènsu chiksu nì chichàsu saksu mana wûn, ma ywi wûn, ma à nê hi mô yi bàm yi mu tuk mtât ma wù kahà loti a yi kpû.”
42009023	Jisòs jis ni, ki jîs ha nôn à ghɨ̂t ghe ghɨ ndùku bênà na, “À kòŋà nâbi nde hi jùmtè mu, wu mâkà ngɨŋ à wûn, wu hi bêkà kâkfùtàfù tuk mù jɨ̀m jûmtè mu.
42009024	À mòmhi nâbi nde hi bònhè ngɨŋ à wûn, ma wù ləha, ma à lesi nâbi nde ngɨŋ à wûn kum mu, ma wù bê bon.
42009025	Mbè wùt mò ghə a yu afa wù khɨte mbyî jɨ̀m lesì ngɨŋ à wûn agha?
42009026	Nâbi nde shìki wumî kum mu nì yiki mi, wu hi khə na Wâ Wùt bè boŋa wumelò kum wûn a yu afa Wâ Wùt bè kaha bênà atɨ̂n à ban yi chiki bè wûn nì anjèlsù wunsu yulesu.
42009027	Mu jìsà ha ghàn hamok na, ghɨt ale mò afân lân, bu hi bè kpû nâ hakoh, bu na ghɨna yen fə̂n wù Fùyènù.”
42009028	À hì mô kwoka yênà mu tuk fama te Jisòs jìsa gha ghɨ̂n ni, wù lyi Bità nì Jon nì Jêms ghê ghɨna kwok a kun hi jə̀m.
42009029	Te Jisòs ndùku jə̂mà, kə̂k yi wuni kwuna, njusu wunsu hì fufa kə ni, njêntè.
42009030	Kə ni, ghɨt a bà timi hì bitè a gha nì wûn. À ndùku mô Musìs nì Ìlajà.
42009031	Ghɨna hì mô nâ fùtɨ̂n à ban yi chiki. Ghɨna hì jîsà kum nì kpu yê Jisòs kəta hi kpû a Jèlusalèm hi lunhe gha yê Yènfù ndùku mô ma wù ti lem ha wûn.
42009032	À ndùku mô yâ, Bità ghê ghɨt ale bwunê nâ haŋaŋ ghɨna yemà, yen yi ban yi chiki Jisòs, fî yen kəbi ghɨt à bà ghe, ghê Jisòs mô amok.
42009033	Ghɨt atɨna shihi lò, Bità ki jîs ha Jisòs na, “Yi jwôfàlò a bèbɨn na ghàhnà hi mô afân. Ghàh nè balò wìmù mù tât, ma wò nê hi kəta à mòk, Musìs kəta à mòk, Ìlajà kəta ale.” Wù ndùku jîsà ni, khə wi gha ye wù jìsà.
42009034	Kə te Bità ndùku baha jîsà kə yi jîs, bàksù chwo baŋ ghɨna, fânì kwo ghɨna.
42009035	Jyə̀ fwu fùtɨ̂n à sìmbàk afû jis na, “Wùna mò wâ mù we mu chwoka. Ghàn hi ywo ha wûn!”
42009036	Te jyə̀ àtɨ̂n tì jìsa mihe, ghɨna yen Jisòs mô afû kə wù nɨ̂ŋ. Ghɨna china kə yi chinâ, tê fòktì ha wùt mòk gha ye ghɨna yena mu tuk afû.
42009037	Tuku yû, Jisòs ghê jùmtìbàmsù wunsu sù tât kaha chwo kun, nôn à ghɨ̂tà bên, dô kə ni hi bè yen a wûn.
42009038	Wùt lè atɨ̂n à nòn afu metì bwat a jyə̂ yì tâ jis ha Jisòs na, “Chichà, chichà gàmti wâ mù lɨmà wunâ, beka mu kəta kə wûn.
42009039	Yohnà be faŋa wi hi khɨte wun na wù shɨŋ à bwat à ji, ma wù fen a chyə̂, fufutu fwo a wun a yi jwô. Ghɨ ni ya, ghɨ fo ngə̂k ha wun ghɨ de wûn ma wù ti bôt nâ haŋaŋ.
42009040	Mu ye chyati jùmtìbàm sasu na su jum à fihi, biyani ghɨ ti ta ghak ghɨna.”
42009041	Jisòs fîsì jis na, “À mò nâ yìni mbyi yì be ni a yì ta hi bimî ni, mu nè chyə tânà yàni nì ghàn shyəma ghàn bimi?” Wù jis ni, ki jîs ha wùt àtɨ̂n na, “Bi nì wan wâ we afân.”
42009042	Wù shihi fwo yèn nì wûn, yohnà be atɨna mak wan àtɨ̂n a chyə̂, wù hì tâkà. Biyani Jisòs kântì yohnà be ghê, ghɨ fwû, wan àtɨ̂n tâ. Wù kaha lyi fô wun ha bè wûn.
42009043	Nâ ghɨt à jɨ̀m afû hì mô nì kani kum a jyak a Fùyènà. Ghɨta ndùku baha kante kə gha à jɨ̀m ghe Jisòs ndùku nê, Jisòs jis ha jùmtìbàmsù wunsu na,
42009044	“Ghàn fatè yu gha ye mu khɨŋa hi jìs ha ghàn. Ghɨ nè bəklelò Wâ Wùt ha ghɨta.”
42009045	Biyani ghɨna te ywo khɨlî gha tɨni beka à ndùku mô ni, ma gha yile ti ni na kə ghɨna ywo khɨli. Ghɨna hì fânà ghaka hi buf ha wûn nâ gha tɨni mò na ghə agha?
42009046	Gùfna tì lôtì a jùmtìsùbàmsu Jisòs sù a fùtɨ̂n, nâ a mò nde we a wù ngaŋte chyâ a ghɨna fùtɨ̂n agha?
42009047	Jisòs khɨli gha ye ghɨna ndùku kwâktè, lyi walà tom bakhi a wun a ngwùŋ
42009048	jis ha ghɨna na “À tòkna nâbi nde nì wan wù teta wuna kum mu, ma à nê hi mô na wù ti tôknà nì mu. We wù tòkne nì mu, ma wù hi khə na wù tòknà ha we wù tuma mu. Ghàn hi khə na we wù tobte gokhè a ghàn a fùtɨ̂n mò we wù ngaŋte chya.”
42009049	Jon jis yi wuni na, “Bèbɨn, ghàh tê yen wùt, wu jûmà fihe yohnù wu be a wo yi yet, ghàh ti jis na kə wù fi mom beka wù wijə wùt mòk a ghàhnà fùtɨ̂n.”
42009050	Jisòs jis ha ghɨna na, “Kə ghàn fi tamti lô wûn, beka we wù nò wijə ghàn mò a ghàn a bàh.”
42009051	Jisòs tî lem na yi nè kwoka lò a Jèlusalèm beka yu ndùku bakhe bênà shyəma ghɨ lyê kwok nì wûn a nyə̂.
42009052	Wù tum ghɨta na ghɨ yen ashyə̂ yi tèk yile a Sàmaliyà ma yê fati nâbi ghə ha wûn afû.
42009053	Biyani ghɨta afû tê fye jə̀ Jisòs beka yi ndùku mô na wù ndùku chyâ yê kə a Jèlusalèm.
42009054	Jùmtìbàmsù wunsu mô Jêms nì Jon yen gha yîn ni, jis na, “Bâba, wò khɨŋa na ghàh toŋa wusu a nyə̂ ma wu chwo ywiti ghɨna agha?”
42009055	Biyani Jisòs bɨ̂nhì wu wun ki ghɨna kan na kə ghɨna nè mômà.
42009056	Ni, Jisòs ghê jùmtìbàmsù wunsu lô yen a yi tèk yile.
42009057	Ghɨna hì gbê yênà wu lum, wùt wù lɨmà wùlè ben jis ha Jisòs na, “Mu nè jûmtèlò wò hi yèn nâbi afa wò yènà.”
42009058	Jisòs fîsì jis ha wûn na, “Sòŋàtù kətalò bûkù ghɨna, nyɨ̀mû kəta ndasu, biyani Wâ Wùt kəta wi luku hi nìŋhè a tô wuna àtɨ̂n hi yùtì.”
42009059	Jisòs fî jis ha wùt lè na, “Jumti mu.” Biyani wùt atɨ̂n jis ha wun na, “bâ. de ma mu kolò yê guma bôm shyəma mu bê jumti wò.”
42009060	Biyani Jisòs jis ha wun na, “De ma ghɨt ghe ghɨ mô te ghɨt a kputena guma ghɨt a ghɨna ghɨ kputena. Biyani ha wò, wò kəta hi tè fòktè yèn gha kum fə̂n wù Fùyènù.”
42009061	Wùt le fî jis na, “Mu nè jûmtè lò wò Bâba, biyani de ma mu yê toŋte ha ghɨt a ma laŋ.”
42009062	Jisòs jis ha wun na, “Nâbi nde we wù yìmi fêtì hì kaha ke yi bàm kpene wi a fə̀n wù Fùyènù.”
42010001	À hì mô yi bàm yi gha afân, Bâba chwokti ghɨt ale msàmba njwòsù bà tum ghɨna, à bà, à bà na ghɨna yen ashyə̂ a tèk tù jɨ̀m nì luk te wù ndùku kəta hi yèn atɨ̂n,
42010002	fî jis ha ghɨna na, “Mwə̀ mù yə̂mù hi kpì dô kə ni, biyani ghɨt a kpene tobte kə ni. Ghàn jəm lê ha Yèn fe fu mô bè fùk, ma wù tum à kpenhi ghɨt a fetana ma ghɨ shik à kpê kolo nì ghɨna.
42010003	Ghàn yen. Ghàn shihi yèn, ghàn hi khə na mu tuma ghàn te wana sù njyə̀ atɨ̂n à nyamsu basu.
42010004	Kə ghàn lyi ka nâbi nì bàlì wafana. Kə ghàn lyi kpenhi gwusu wùsu lesu. Kə ghàn lyi yu hi toŋte ha wùt wu lûm.
42010005	Ghàn yen lyi nâbi ghɨ̀ni bɨna, ghàn yitì toŋti ghɨt atɨna jis na, ‘Yènfù fo yutìnì ha ghàn a bɨn a afân.’
42010006	Wùt shìki tê mò a bɨn afû kpenâ hi tè kəta yutìnì, ma yutìnì yen ha wûn. Wùt shìki bu ma yutìnì tɨni kahà ben ha ghàn.
42010007	Ghàn lyi, ghàn faŋ kə bɨn a afû, yə, nyo nâbi ghə ghe ghɨ fo ha ghàn, beka ghɨ kəta hi tè làk a wùt fètana. Kə ghàn hi dâŋtè bɨnû.
42010008	Ghàn lyi nâbi yini tèki, ghɨ fyi ghàn lem nâbi afa ghàn, ghàn yə nâbi ghə ghe ghɨ fo ha ghàn.
42010009	Ghàn lyi yi tèk afû, ghàn chwuk ghɨt a yablena ghe ghɨ mô afû, fòktè ha ghɨna na fə̂n wù Fùyènù ti bakha ha ghɨna.
42010010	Biyani ghàn ki lyi yi tèk, ghɨ tê fye ghàn, ghàn fwu yen a lumtu tatu jis ha ghɨt atɨna na,
42010011	‘Ghàh bukte châkhè but wanu tèku a ghàh wu wù ni, hi chwùtè chwena na ngə̂k ti fâŋ ha ghàn.’
42010012	Mu jìsà ha ghàn hamok na, à bè hì mô a wu tuk wu saku Fùyènù, ma ngə̂k bê hi mô ha ghɨta a yi tèk afû chyâ te yì ndùku mô ha ghɨt a Sodòm.”
42010013	“Ngə̂k yì chìk bè hì mô ha ghàn ghɨt a Kolasîn kəbi nì ha ghàn ghɨt a Bèsadà! À ndùku mô na ghɨ ni gha kanana ghɨ̂n ha ghɨt a Tayà nì ghɨt a Sidòn, ma ghɨna tî ndokò a wu bùt fuk wu bwû a ghɨna wùn mâk njusu finasu kahi təm a ghɨna a sùbe.
42010014	À bè hì mô wu tuk wu saku Fùyènù, ma ngə̂k bê hi mô ha ghàn chyâ te yì ndùku mô ha ghɨt a Tayà nì Sidòn.
42010015	Ghàn ghɨt a Kàbanùm, ghàn kwàktè na Yènfù bè kokhe ghàn na ghàn kwok à tan a nyə̂ ma?” Yi wijə yâ. Ghɨ bè bɨlà tumhe ghàn a yi be afa yi lye kokhè wi yâ.
42010016	Wù jis ni, kaha jis ha ghɨt a tuma ghe na, “Nâbi nde we wù ywo ha ghàn, wù ti yû ha mu. Nâbi nde we wù tunhe hi yu ha ghàn, wù ti tunhi hi yu ha mu, we wù tunhe mu, wù ti tunhi we wù tuma mu.”
42010017	Ghɨt ghɨ̂n msàmba njwòsù bà tî gbi kaha kolo nì saŋlînì jîs ha Jisòs na, “Bâba nâbi yohnù wu be tì yu ha ghàh a wu yu afa ghàh kàntè gha a wo yi yet!”
42010018	Jisòs jis ha ghɨna na, “Mu tê yên te Satàn lô a nyə̂ fen te wuli mwanani.
42010019	Ghàn hi khə na mu ti fô jyaka ha ghàn na ghàn jeli yosu besu nì nyak mù chyə̂, fî fô a jyak na ghàn ta chya bànà sanisu, kə tu lum tù jɨ̀m. Nâ shyə ale bè fo wi ngə̂k ha ghàn.
42010020	Biyani kə ghàn hi saŋle na yohnù wu be ywo ha ghàn, ghàn hi bɨlà saŋle na ghɨ ti nyak yet ghana a ŋwàklù a nyə̂.”
42010021	À hì mô kə yu afû, yohnà yulena ni Jisòs hì saŋle nâ haŋaŋ ki jə̂m na, “Bâ mù, Bâba we wù saka nyə nì chyə, mu fô àyòŋnà ha wò beka wò ti let gha ghɨ̂n ha ghɨt ghe ghɨna kwàktè na ghɨna tofalò. Chwûtì ha ngwònu hamok a Bâ, à kòŋà kə wò hi nì ni.”
42010022	Te wù tì jìsa ni, kaha jis ha jùmtìbàmsu wunsu na, “Bom ti fô mwə̀ mù jɨ̀m ha mu. Wùt fate khə wi wùt we Wan wùna mò wunù, a bu kə Bì. Wùt fate khə wi wùt we Bì mò wunù a bu kə Wan nì ghɨt ghe Wan chwoka hi chwùtè Bì ha ghɨna.”
42010023	Wù jis ni, kahi wu wun nyamti jis ha jùmtìbàmsu wunsu lesu na, “Jùŋ mò ha ghɨt ghe ghɨna yena gha ghe ghàn yena!
42010024	Mu jìsà ha ghàn na, fòktìsù chiksu dosu nì fə̂ntù ndùku kôŋàlò hi yen a gha ghe ghàn yena, fê kôŋà hi ywo gha ghe ghàn ywo, biyani yi faŋ hi gàn.”
42010025	Chichà yì sak wùlè timi a nyə̂ hi mòmhè Jisòs buf na, “Chichà, mu mò hi nè nâ ghə hi bè khɨti chyəna ghe ghɨ bè mê wi agha?”
42010026	Jisòs kaha buf ha wun na, “Ghɨ nyak na ghə a Musìs ŋwàklù làŋ agha? Wò taŋa ywo na ghə atɨ̂n?”
42010027	Wùt àtɨ̂n fîsì na, “Wò kəta hi tè kòŋà Bâba Yènfù nì təm gha à jɨ̀m nì yohnà gha à jɨ̀m nì jyak gha à jɨ̀m nì kwâktì ya yì jɨ̀m fê kôŋà wâ nâ te wò kòŋà ngɨŋ yâ.”
42010028	Jisòs jis ha wun na, “Wò ti fîsì kə nâ jûŋ. Ndù ma hi nê yâ ma wò bê khɨti chyəna ghe ghɨ bè mê wi.”
42010029	Chichà yi sak wuna mômhì hi chwùtì na gha ye yi ye hì bufa yi yê mò yi ghəl, fî kaha buf ha Jisòs na, “Wâ nôm mò nde agha?”
42010030	Jisòs fîsì ki jîs na, “Wùt tì lo a Jèlusalèm hì chwo yênà a Jèlikù. Ghɨt a chwoŋana khɨti wûn chwokti njusu wunsu, sam wûn, wù faŋ kə fùjiti hi kpû.
42010031	Yi gan na ngàŋ à ndâ Fùyèn yìlè ndùku chwo yênà kəbi wu lum afû, wù yen te wùt àtɨ̂n nìŋe, wù mbâmtì chyâ.
42010032	Wùlè hi fê chyâ kəbi wu lum afû, a mô wut yì fèt a ndâ Fùyèn, ma wù fwo a Lefì sah yi nda yen te wù nìŋe a chyə̂ boŋ chyâ kə yâ.
42010033	Biyani wùt yi lak yi Sàmaliyà wùlè hì yênà yi gbî chya kəbi wu lum afû, boŋ yen wûn, seni kwo wûn
42010034	Wù su lemtu wun tê, yok nì fo, kwut nì bâh à sùnju, lyi wûn kokhi a wun a tô nyàm, yen nì wûn a ndâ ghɨt a benana, chyə tôknà nì wûn afû.
42010035	Tuku yû, wù fihi ka a wun a bàlì fo ha bè à ndâ àtɨ̂n jis na, ‘Wò tokna nì wùt wunâ. Wò faŋ kpenhi nâbi ghə a tô wu ka afân, ma mu nê bu hi kaha bèn, ma mu lak ha wò.’”
42010036	Jisòs jis mihì ki buf ha chichà yì sak wuna na, “A wo yi kwàktì à mò wùni atɨ̂n à ghɨt ghɨ̂n à tât a wù tì chwute na yi mò wâ nè wùt mu we ghɨt a chwoŋana tì khɨte?”
42010037	Wù fîsì na, “À mò we wù tì chwùte seni kwolani ha wûn.” Jisòs ki jîs ha wun na, “Wù yen, ma wù hi nê kə yâ.”
42010038	Jisòs ghê jùmtìbàmsù wunsu hì gbê yênà, lyi a yi tèk yile, wùt ywên wùlè mô atɨ̂n ghɨ toŋte na Matà. Jisòs lye a wun a ndâ, wù fyi wûn nâ jûŋ.
42010039	À ndùku mô Matà kəta wâ nè wun wùlè yet yi wuni mô Mèli. Mèli ben ndokò a Bâba ashyə̂ hì yute yikî wuni.
42010040	Matà hi fuma nì fêt yì doni, ben ha Jisòs jis na, “Bâba, wò yena wi na wâ nôm ti de mu na mu hi fuma nì fêtì kə mu nɨ̂ŋ agha? Jìs ha wun na wù bê gamti mu.”
42010041	Bâba toŋti Matà jis ha wun na, “Matà, Matà, wò nè gha fo ngə̂k ha wò dô kə ni.
42010042	Biyani à mò kə yi gha yì mòk ye wùt kəta hi kwàktì. Mèli ti lyi gha jûŋì tɨni, ghɨ bu hi fê fyi ha wûn.”
42011001	À ndùku mô tuk lefu Jisòs hì jə̂mà wu lùk. À hì mô te wù jə̀ma mihe, jùmtìbàmsù wunsu lesu jis ha wun na, “Bâba, yiki ghàh nì gha ghe ghàh kəta hi tè jìs a wu yu afa ghàh jə̂mà, kəbi yi ghəl te Jon tì yike jùmtìbàmsù wunsu.”
42011002	Jisòs jis ha ghɨna na, “Ghàn mò hi jə̀m, ghàn hi jîsà na: ‘Bâ, nì ma ghɨta hi kokhe yet ya, nì ma fə̂n wa ben.
42011003	Yəhi ghàh lân, ma wò yəhi ghàh tuk mù jɨ̀m.
42011004	Lèhifo ghàh a ghàh a gha a be beka ghàh lèhèfo lò nâbi nde we wù ne be ha ghàh. Kə wò de na mômhìnì ben ha ghàh.’”
42011005	Wù fî jis ha ghɨna na, “Wùt a ghàn a fùtɨ̂n làhi yèn a sô wùn a ndâ ntên ntuksu hi jìs ha wûn na, ‘Sô mù, fo mu nì ban wù tât,
42011006	beka sô mù wùlè ti lyi ben a mô ndâ chyâ yênà gbî, mu kəta wi shyə yəna hi fo ha wûn.’
42011007	Sun wâ we làhi kaha fîsì kə fùtɨ̂n à ndâ na, ‘Kə wò fi fo ngə̂k ha mu. Mu ti nîŋì nì mwəlà mâmù, mu wijə hi kaha lòtì hi fo a shyə ha wò,’
42011008	ma wò ni ghə? Mu fòktè ha ghàn na, wù shìki bu hi lòte fô a shyə ha wò kum wu sun, ma wù nê lòtê fo nâbi ghə te wò khɨŋa beka wò mò kə afû chyate kə wûn.
42011009	Kum ni, mu jìsà ha ghàn na, ghàn hi bufa kə yi bûf, ma ghɨ nê fo ha ghàn, khɨŋa kə yi khɨ̂ŋ, ma ghàn nê yen, kûmtè kə yi kûmtì ndâ ma ghɨ nê jimi ha ghàn.
42011010	Beka à buf nâbi nde, ma ghɨ fo, à khɨŋa nâbi nde wù yen lò, à kùmti nâbi nde jwo ndâ, ma ghɨ jimi ha wûn.
42011011	À mò wùni bè wan a ghàn a fùtɨ̂n a we wù mò hi fô ywò ha wan, a wu yu afa wan bufa yili agha,
42011012	à mò wùni wù mò hi fô nyakfu chyəfu ha wan, a wu yu afa wan bufa wumi agha?
42011013	Ghɨt a be te ghàn hì khə hi fô mwə̀ mù jùŋ ha mwəlà, nâ Bì wânù we wù mò a nyə̂ nê faŋ hi fo Yohnà Yulena ha ghɨt ghe ghɨ bufa ha wûn agha?”
42011014	À ndùku mô tuk lefu Jisòs hì jûmà fihe yohnù wu be a wùt wu wùn, a mô yani, wù nê na wùt àtɨ̂n hi mô jîsà wi. Te wù jùma ya, wùt àtɨ̂n yîmì hi tè jìs. Nôn à ghɨ̂t ghe ghɨ ndùku mô afû, hì mô nì kani.
42011015	Biyani ghɨt ale jis na, “Wù jùmà fihe yohnù wu be a Bèlsibùl a jyak, fə̀n wù yohnù wu be.”
42011016	Ghɨta kəbi a nòn afû, hì khɨŋa lumu hi kwo Jisòs atɨ̂n, ki jîs na wù ni gha kanani yile hi chwûtì na jyak a wuna lo kə nâ ha Yènfù.
42011017	Jisòs khɨli kwâktì tu ghɨna tu jis ha ghɨna na, “À mò nâbi yìni laki a yi kəta jyàhè wùna, ma yi nê fen. Sah yi nda shìki bu jwo yì mòk, ma yi bê jyahi.”
42011018	Kum ni, Satàn shìki nô ngɨŋ à wûn, ma fə̂n wù wunu nê timi yàni? Mu jìsà ni, beka ghàn jìsà na mu jùmà fihe yohnù wu be a jyak a fo Bèlsibùl.
42011019	Mu shìki jûmà fihe yohnù wu be nì jyaka a fo Bèlsibùl, ghɨt ghana ghê jûmà fihe ya, a fo nde jyaka ha ghɨna agha? À nè chwûtè kə ghɨt ghɨ̂n na ghàn wàmalò, ma ghàn jìsà hamok kum mu.
42011020	À fo Yènfù jyaka na mu hi jûmà fihe yohnù wu be wûn. Yi chwûtè na fə̂n wù Fùyènù ti ben ha ghàn.
42011021	“À hì mô wu yu afa wùt à jyak bakte mwə̀ mù wûn mù wòŋ hì chînà bɨn a wuna, mwə̀ mù wûn mù jɨ̀m bonlò.”
42011022	Wùt à jyak wùlè ki bên, tâ chyâ wûn, nô yə wûn, ma wù kumti mwə̀ mù wòŋ mù wun me wù ndùku samhe atɨ̂n bakhe nì mwə̀ mù wûn mù jɨ̀m, ma wù jyàtê yen ha ngwàk à wûn.
42011023	“À shìki bu nâbi nde a wô mòk ghàh à wûn, ma yi nê hi chwûtè na wù nòlò mu. À shìki gâmtè wi nâbi nde mu hi tè chìntè ghɨt a Fùyènà, ma wù hi sahà yi sâh.”
42011024	“À yè mô a wu yu afa yohnà be fwo a wùt wù wùn, ghɨ yen hi gbê kata kə luktu yim tù jɨ̀m, khɨŋa wu luk hi yutì, ghɨ faŋ hi yên, ghɨ jis a wun a ngɨŋ na, ‘Mu nè kaha yênàlò a ndâ afa mu ye fwo atɨ̂n.’
42011025	Ghɨ kaha yen a ndâ afû, ma ghɨ ti fî fati yah bakti mwə̀lû atɨ̂n,
42011026	wù kaha yen lyi ben nì yohnù wu be wùlè sàmba, wù bəma chya ghê ma wu lyê hi chyə a wùt atɨ̂n wu wùn. Yi gan ni, wùt atɨ̂n hi bəma chyâ te wù ndùku mô ashyə̂.”
42011027	A ndùku mô te Jisòs jìsa mihe gha ghɨ̂n, wùt ywên wùlè atɨ̂n à nòn afû bwat jis na, “Jùŋ mò ha we wù tì bwə wò nyoŋhi kwok nì wò!”
42011028	Jisòs fîsì na, “Jùŋ bɨlà mô ha ghɨt ghe ghɨ ywo gha Fùyènì, nê te yi jîsà!”
42011029	Nôn à ghɨ̂tà hì dûtè bênà a Jisòs a ngwùŋ, wù jis na, “Ghɨt a mbyî chîn yinâ mò kə nâ ngwàk yì be. Ghɨ khɨŋa hi yena chwena ha mu. Ghɨna nè yena wi chwena ale, a bu kə yì Jonà.
42011030	Wâ Wùt boŋa mô chwena ha ngwàk kəbi yi ghəl te Jonà ndùku mô chwena ha ghɨt a Ninifì.
42011031	À bè hì mô a Yènfù tuk wu saku, ma nè fə̀n, a mô wùt we wù saka lak yi bûlà mbyi, bàh à nchwô, timi hi ngane ngwàk yina beka, wù tî lô a wun yi lak a lum wu dâ hi yute yikî tofini fə̀n Sòlomùn. Biyani ngwàk yinâ kəta wùt lè wù chyâ Sòlomùn ywo wi yikî wuni.
42011032	À bè hì mô a Yènfù tuk wu saku, ghɨt a Ninifì bê timi ma ghɨ hi ngane ngwàk yinâ beka ghɨna tì yu yikî Jonà kahi a təm a ghɨna sùbe. Ngwàk yinâ kəta wùt lè wù chyâ Jonà, kahe wi təm a ghɨna a sùbe.”
42011033	Jisòs fî kaha jis ha ghɨna na, “Wùt tà timi dan lâm hi baŋ a kà. Wù dan, wù tum a lùk wu ngaŋtenu, shyəma à hi lye nâbi nde a ndâ wu yen ban yi tɨni.
42011034	Se ya mò te lâm a wò wùn. Se ya shìki mô a jûŋ, ma wun wa wù jɨ̀m hi mô nì bani. Biyani se gha ki fêf, ma wun wa nê hi mô finâ.
42011035	Ghàn hi tôknè kə ban ye ghàn kəta nê kahi a yi fîn.
42011036	Wun wa wù jɨ̀m hì kəta yi bân, ma fini hi fê bu atɨ̂n, ma wu nê hi bana kəbi te lâm a wu yu afa ghɨ dana mihe, yi hì bana ha wò.”
42011037	À ndùku mô te Jisòs jìsa mihe, wùt à Falàsî wùlè jis ha wun na, wù ben ma ghê wûn yê yə a wun a bɨn.
42011038	Wùt à Falàsî we hì mô nì kani hi yen na Jisòs ti yə teka wù su wo.
42011039	Bâba ki jîs ha wun na, “Ghàn ghɨt a Falàsî, ghàn lyè kaŋ wanu nì bom sanisu, ghàn tôk su kə jumsu tɨnsu, biyani tɨna atɨna mô ma ghɨ lun kə nì gha be.
42011040	Ghàn mò kə nâ wù ngwò ghɨ̂tù! Ghàn kwàktè na Yènfù tì fati kə jumsu tê fate jə̀ fùtɨ̂n ma?
42011041	Ghàn hi fô fihe mwə̀ me ghàn kəta ha ghɨt a fufana nì təm a jûŋà, ma nâbi ghə hi mô nì yulînì ha ghàn.”
42011042	“Ngə̂k yì chìk mò ha ghàn ghɨt a Falàsî, beka ghàn lyè nâbi mwə̀ mù tetamù me mù fwo a ghàn a fùk, ghàn jyâtì luktu ìwûm ghàn lyi bâh à mòk ghɨ fo ha Yènfù, nê wi gha ghe ghɨ mô chilichili ha ghɨt ale, kəta wi kôŋì ha Yènfù, ghàn hi nê gha ghɨ̂n de wijə yile.”
42011043	“Ngə̂k yì chìk mô ha ghàn, ghɨt a Falàsî, beka ghàn kòŋà hi yèn a ndâ su chintesu kwoka ndokò kə ashyə̂, fê fwo yênà wu fwəh, ghàn hi kôŋà na ghɨta hi nyiŋa bê toŋte ha ghàn.
42011044	Ngə̂k yì chìk mô ha ghàn, a ghàn mò te tusî te ghɨ gumà ghɨta atɨ̂n, teka lem chwena, ghɨta gbê chyâ a tû khə wi.”
42011045	Chichà wùlè jis ha Jisòs na, “Chichà, wò jìsà gha ghɨ̂n sûlè nâbi ghàh.”
42011046	Jisòs jis ha ghɨna na, “Ngə̂k yì chìk mò kəbi ha ghàn, chichàsu saksu, beka ghàn tòktè na ghɨta hi nê gha ghe, ghɨ ta ghaka ghɨna, ghɨna bêkà ghɨ jîtà kə ni, kôŋà wi hi gàmtì nâbi fùjiti.
42011047	Ngə̂k yì chìk mô ha ghàn ghe ghàn bwɨma Sîtù fòktìsù chiksu se bì ghana tì ywite.
42011048	Yi chwûtè kə nâ na ghàn tòkàlò gha ghe bì ghana ndùku nê, beka ghɨna tì ywite fòktì mu se, ghàn ghɨ hì ba Sîtù ghɨna tu.”
42011049	Kum ni, ye ghɨ toŋte na, ‘Tof wu Fùyènù’ jis na, ‘Wù nè tumalò fòktìsù chiksu nì ghɨt a tuma ha ghɨna, ma ghɨna nê ywiti ghɨna, ma fo ngə̂k ha ghɨna.’
42011050	Kum yìna, mbyê chin yina bè fòktè jwo ghɨna kum mu luŋ mù fòktìsù chiksu sù jɨ̀m se ghɨ ywite, hi yìmì kə te ghɨ tì fate mbyî,
42011051	hi yìmì a Abèl hi kwok à tàn a Sàkàliyà we ghɨ tì ywi a faklu su baŋ nì luk we wu lye a ndâ Fùyèn. Mu jìsà ha ghàn na ngwàk yinâ bè fòktèlò jwo ghɨna ha Yènfù.
42011052	“Ngə̂k yì chìk mò ha ghàn chichàsu saksu beka ghàn ti letì chwok ghe ghɨ chwoka jwo yi tofi, nâ ghàn bè lye wi atɨ̂n, fê tâmtè ghɨt ghe ghɨ khɨŋa hi lye a ndâ yi tof afân.”
42011053	À hì mô te Jisòs lô a ndâ afû, chichàsu saksu ghê ghɨt a Falàsî yîmì hi tè fumhe wûn, bufte agha dona,
42011054	jîsà, tama hi kwo jyə̂ wûn, hi khɨte wûn.
42012001	À ndùku mô te Jisòs lo afû, ghɨta hi yûŋtè bê ha wûn nâ hidù ghɨ mô hi tè jèlè ale a chyə̂, wù yîmì hi tè jìs ha jùmtìbàmsu wunsu na, “Ghàn hi tôknè nì ghɨt a Falàsî ghɨ̂n ghɨ kama nê gha ni, chyəna ghɨna mò te fùshìk atɨ̂n à ban a kwaŋa.”
42012002	Ghàn hi khə na shyə ale wijə a ghe ghɨ baŋa, ghɨ bè faŋa hi ŋakhî, kəbi we ghɨ lete ghɨ bè khɨlelò.
42012003	Kum ni, nâbi yìni gha te ghàn nyamte jîsà, yi bè fwolò a ndan, ghɨ bè taŋa fòktèlò gha ye ghàn nyamte jîsà wu wən.
42012004	“Sun samsu, mu jìsà ha ghàn na, kə ghàn hi fânà ghɨt ghe ghɨ mô hi ywi kə chyak a wùna, biyani fê kəta wi gha yile hi nì yi bàm atɨ̂n.”
42012005	Mu tè fòktèlò we ghàn kəta hi tè fàn. Ghàn hi fânà kə Yènfù. A wun we wù kəta jyaka hi ywe ghàn, fê kəta a jyak hi lèm a ghàn a wu wùs. Mu jìsà ha ghàn na, ghàn hi fânà kə wûn!
42012006	“Ba ghàn bəkle mbwu mù tân kə fu katà ni, biyani ma Yènfù wi hi yìtà nâ fù mòk.
42012007	Nâbi nyuŋ sasu tusu mò, Yènfù khə te su mô. Kə ghàn hi fânà beka ghàn kokne chyâlò, mbwu mù nâ hidù.”
42012008	“Mu jìsà ha ghàn na, a chwùtì nâbi nde a ghɨta ashyə̂ na yi mò wut à mù, ma Wâ Wùt bê boŋà timi anjèlsù Fùyènsu ashyə̂, ma wù jis na wù mò wut à wûn.”
42012009	Biyani à mana nâbi nde mu a ghɨta ashyə̂, ma Wâ Wùt bê boŋà mana wûn a anjèlsù Fùyènsù ashyə̂.
42012010	“Yènfù bè lehèfo lò nâbi nde we wù jìsa gha be kum Wâ Wùt, biyani ma wù bê tè lehèfo jə̀ wùt we wù jìsa gha be kum Yohnà Yulena.”
42012011	“Ghɨ bè khɨte yênàlò nì ghàn a ghɨt a saka ndâ yùŋtì, kə ghàn nê hi kana mbyî kum nì gha ye ghàn nè jîsà, kə ghàn hi kana na ghàn nè jîsà nâ ghə agha,
42012012	beka Yohnà Yulena nè fòktèlò gha ye ghàn nè jîsà kə yu afû.”
42012013	Wùt lè atɨ̂n à nòn afû jis ha Jisòs na, “Chichà, jìs ha wâ nôm na wù jyati mwə̀ me bom tì de ha ghàh ma wù fo mâmù.”
42012014	Jisòs fîsì ha wun na, “Ghɨ tà chwôk jə mu na à mò mu wùt we mu nè jyâhè gha yîn ha ghàn,”
42012015	Jisòs fî jis ha nôn ghe na, “Ghàn hi tôknè kum se fwona, beka chyəna wûtà wijə kə kum mwə̀ mù dô me wù kəta, wù kôŋ wù hi kəta nâbi yàni.”
42012016	Chîn, Jisòs ma ngàn yinâ na, “Wùt chìk wùlè ndùku kəta a fûk ma mwə̀lû ti kwok atɨ̂n nâ jûŋ,
42012017	wù buf ha ngɨŋ à wûn na, ‘Mu nè nê ghə nì mwə̀ munâ ni, kəta wi luku hi lèm atɨ̂n agha?’
42012018	Wù fî kaha jis kə a wun a ngɨŋ na, ‘Mu ti khɨli gha ye mu mò hi nì. Mu nè shàktèlò ndâ sîn ma mu kahà ba su chiksu, ma mu nê lem mwə̀ munâ atɨ̂n, nì nâbi ghə ghe mu kəta.
42012019	Ki jîs ha ngɨŋ à wûn na, Jwòf à tû, wò kəta lò mwə̀ mù jùŋ hi yə nâ wu yu dâ. Wo dɨ̂ŋhè chyə kə yi chyə̂. Wo yə̂, nyô fê saŋlê.’
42012020	Biyani Yènfù jis ha wun na, ‘Ngwòna shyə ale, wò nè kpo lò lân ntuksu ma à bê yə nde mwə̀ mâ muna a wò bakte lema ha ngɨŋ ya agha?’”
42012021	Jisòs jis mihì jyana, “À mò te yi bè hì mô ha wùt we wù bakte lema mwə̀lû ha ngɨŋ à wûn, bu a shyə ale a Yènfù ashyə̂.”
42012022	Jisòs jis ni, kaha jis ha jùmtìbàmsù wunsu na, “Mu jìsà ha ghàn na, kə ghàn hi kana mbyî kum nì chyəna ghana. Kə wùt hi kana mbyî na yi nè yə ghə agha nâbi nì wunu, nâ yi nè mâkà ghə agha.”
42012023	Beka yohnà wûtà chyàlò mwə̀ mù yə̂mù, wunu wûtù chyâ njusu.
42012024	Ghàn yen lê ngwòngwòtù. Ghɨna fètà wi mwə̀ mù yə̂mù, kpo wi jìŋ, kəta wi saŋkwàsù nì tantu hi yane mwə̀lû atɨ̂n, biyani Yènfù yəhe ghɨna. Nâbi ghàn tà yen jə na ghàn chyàlò nyɨ̀mû?
42012025	Wùt wi hi dàbhè yu wunu wu kpu nâ hakoh njwo wù kana mbyî.
42012026	Ghàn shìki bu hi nè fu ghalà te fùna ni, ghàn hi kana mbyî kum nì gha ale njwô ghə?
42012027	Ghàn ke yen te flawà ləma kwoka bwuslò. Wù tà yê timi fet jə shyə ale kəbi hi taha sù nju hi màk. Mu jìsà ha ghàn na, nâbi fə̀n Sòlomùn a wun yi ghak nâ yì jɨ̀m ndùku lafa tânà wi te flawà yìna.
42012028	Yènfù shìki tê labhe flawàsu a ghə̀n sîn ni, a se su bè hì mô yi bîs ma ghɨ təm à nyok a wu wùs, ma fu nê labhi yàni ghàn agha, bimî yani tobte ghə ni?
42012029	Kə ghàn hi fumhe kwâk tanitu na ghàn nè yə ghə, ma ghàn nyu ghə agha.
42012030	À nyiŋa ghɨt a mbye yi bàm yi mwə̀ afân, biyani Bì wânù khəlò na ghàn khɨŋalò mwə̀ mù tɨ̂n.
42012031	Ghàn bɨlà mô hi khɨŋa jùŋ à fə̂n wù Fùyènù a nyə̂ ma fu nê fo kpenhi mwə̀ munâ ha ghàn.
42012032	“Kə ghàn hi fânà, kəbi te nôn ghana tobte, beka Bì wânù ti kôŋ ghàn fo luk wu wunu tu fə̀nù ha ghàn.
42012033	Ghàn bəkli mwə̀ mânù ma ghàn fo ka tɨnu ha ghɨt a fufana. Ghàn fati bàlì se su wi hi bêf ma lem nâbi ghə atɨ̂n, a me mù bu hi mì ma lema a nyə̂ afa ghɨt a chwoŋana wi hi yè tàn hi lyì, fulu bu hi yè tàn afû hi kut a bobhî.
42012034	Ghaki wûtì mò nâbi afa, to wuna hi mô kə afû.”
42012035	Jisòs fî jis ha jùmtìbàmsù wunsu na, “Ghàn bakti ngɨŋ sanisu hi nì yi fêt, ghàn ndan lâm sanisu ma ghàn hi yutê
42012036	te ghɨt a fetana ghe ghɨna yute bì fèt à ghɨna na wù kahà kolo wu lùk wu malanu ma jimi jwo nda nâbi wùni yu te wù kùmte.
42012037	Bì fèt ki kaha kolô ki yen ghɨt a fetana wuna kə̂kà ma saŋlînì hi mô ha ghɨna. Mu jìsà ha ghàn hamok na, ma wù nê ni ma ghɨna ndoko wu lùk wu yənu ma wù fati ngɨŋ à wûn ma wù chyahi mwə̀ mù yə̂mù ha ghɨna.
42012038	Wù ki bên, ntênàsê makə wu yu afa tuku yula bênà, yen ghɨna kə̂kà ma saŋlî yi chiki nê hi mô ha ghɨna.
42012039	Ghàn hi khə na, bè ndâ shìki khə yu we wùt wù chwoŋana mò hi bèn, wù wi hi dè na wù bê khɨm ndâ wûn.
42012040	Nâ ghàn kəta hi tè mò nâbi wùni yu gbûtè beka Wâ Wùt bè bênà wu yu afa wùt lè kwàktè wi na wù bè kaha bênà atɨ̂n.”
42012041	Bità buf ha Jisòs na, “Bâba, wò ma ngàn yina kə ha ghàh ma, wò ma ha ghɨt à jɨ̀m agha?”
42012042	Bâba fîsì na, “Wùt wù fètana we wù ywo ha bì fèt à wûn fê tofâ mò wùni? À mò we bì fèt à wûn bu hi yèn a yi gbî, wu lem wûn ashyə̂, wù fo a jyak ha wûn shyəma wù nê hi tôknè nì ndâ wûn, fo mwə̀ mù yə̂mù ha ghɨta a wu yu afa ghɨna khɨŋa.”
42012043	Wùt fètana àtɨ̂n hi saŋlê a wu yu afa bì fèt à wûn kaha bena yen wûn, wu nê gha ye wù tì jìsa.
42012044	Mu jìsà ha ghàn hamok na, yi ki gân ni, ma bì fèt à wûn nê lem wûn ma wù hi tôknè nì mwə̀ mù wûn nâ mù jɨ̀m.
42012045	Biyani wùt fètana àtɨ̂n ki ndokò kwàktì a wun a ngɨŋ na, bì fèt à wûn nè chyətelò shyəma wù kahà kolo, ki yîmì hi tè sama mwəlà me mù fètà a ndâ, sama mwəlà mù lɨmà, sama mwəlà mù ywên fê yə chyâhè, nyu mu lûk, mu kwo wûn,
42012046	ma bì fèt a wûn bê kahà ben tuk wule wu yu afa wù kwàktè wi na wù nè kaha bê atɨ̂n, ma wù nê fo ngə̂k ha wûn nâ haŋaŋ, ma wù chinti wûn nì nôn à ghɨ̂t ghe ghɨ tà bimi jə Yènfù.
42012047	Wùt wù fètana we wù khə gha ye bì fèt à wûn khɨŋa, faŋ hi fate wu wun hi nì yini, ma ghɨ nê sam wûn nâ haŋaŋ.
42012048	Biyani wùt we wù khə wi gha ye wù nè na ghɨ nê sam wûn haŋaŋ, “Ma ghɨ nê sam wun kə fùjiti. Ghɨ fo nâ nâbi nde hidù ma ghɨ nê hi kaha khɨŋa kəbi hidù ha wûn, ghɨ ki samhe nâbi nde hidù, ma ghɨ nê hi khɨŋa nâbi hi fye hidù ha wûn.”
42012049	Jisòs jîs ha jùmtìbàmsù wunsu na, “Mu ben hi kpà wu wus a ghɨta fùtɨ̂n. Nde fo na wu hi mô ma wu hì bamê!
42012050	Mu kəta hi khɨte yi lûm a chyə̂. Gha tɨni fo ngə̂k ha mu nâ haŋaŋ, mu jə̂mà na yi bê chya!
42012051	Ghàn kwàktè na mu ben a ghàn a fùtɨ̂n na ghɨta hi chyə a bonà ma? Yi wijə yâ. Mu bɨ̀li ben nì jyàhè wùna.
42012052	Hi yìmì chîn, yi sah yi nda afa yi kəta ghɨt a tân, yi jyàhè ghɨt a tât nô ghɨt à bà, ghɨt a bà nô ghɨt a tât.
42012053	Ghɨna jyàhè bì nô wâ wûn wù lɨmà, nì nô wâ wûn wù ywên, nâ nè lɨm nô ywê wan.”
42012054	Jisòs ki jîs ha ghɨt à jɨ̀m na, “Ghàn yen a mbàksù a bàh afa yuchwî lye atɨ̂n, nâbi wùni yu, ghàn jis na wuli yi hì bê, yi ben kə yâ”.
42012055	Fî yu te fufa bènà a bàh a nchwô, nâbi wùni yu, ghàn jyan na tùmà nè hì suktèlò, yi nê hì mô kə yâ.
42012056	Ghàn ghɨt ghɨ̂n a kam kama nê gha ni! Ghàn khə hi fòktì te bɨna nè hì mô, Njwô ghə te ghàn yena khɨle wi gha ye Yènfù nè chin agha?
42012057	“Njwô ghə te ghàn yena khɨle wi a ghàn a sù ngɨŋ gha jûŋ ye Yènfù kəta hi nì chin hi bimî?
42012058	Wùt ki lyê wò hì yèn nì wò a lùk wu saku, wo mômhì na ghàn à wûn fati wu lûm, à hì bu yani, wù lye yen nì wò a wùt sak ashyə̂, ma wù sak wò ma wù fo wò ha ghɨt ghe ghɨ fâ ghɨta a ndâ chyâk, ma ghɨ lem wò a ndâ chyâk.
42012059	Mu jìsà ha wò na, yi ki gân ni, ma wò nê faŋ a ndâ chyâk afû hi tàn wu tuk afa wò bè lâkà mihè ka tɨnu nâ wù jɨ̀m.”
42013001	À ndùku mô kəbi a wu yu afû, ghɨt ale afû fwu ben fôktì ha Jisòs kum ghɨt a Galìlî ale te Balèt tì ywite lyi luŋ mù ghɨna chîntì nì luŋ mù sù nyam se ghɨ tì sete hi fo te yi fô.
42013002	Jisòs buf ha ghɨna nâ, “Ghàn kwàktè na ngə̂k yîn tì kwoti ghɨt a Galìlî ghɨ̂n ni beka ghɨna ndùku mô ghɨt a be chyâ ghɨt ale ma?
42013003	Yi ndùku wijə yâ nâ hakoh, biyani mu jîsà ha ghàn na, ghàn ki fâŋ hi kahe təm ghana a ghàn a gha be ma ghàn à jɨ̀m bê ləha kəbi yâ.
42013004	Ghàn fê kwakti gha ye yi tì gàna ha ghɨta njwò fama. Ndâ ti ye ghɨ tì ba ghɨ toŋte na Silàm, yi dàfà kə ni tì fên ywiti ghɨna nâ à jɨ̀m. Ghàn kwàktè na ghɨna tì nilô besu chyâ ghɨt à jɨ̀m a Jèlusalèm ma?
42013005	Yi wijə yâ nâ hakoh, biyani mu jìsà ha ghàn na, ghàn ki faŋ hi kahe təm ghana a ghàn a sùbe, ma ghàn bê ləha kəbi ghàn à jɨ̀m.”
42013006	Jisòs ki mâ ngàn yîn ha ghɨna na, “Wùt lè ndùku kətalò kâk fù wùmfu a wun a fùk te wù yome, hì yênà yu mù jɨ̀m hi yen na fu ti mù tamu agha, biyani yena wi tamu atɨ̂n nâ hakoh.”
42013007	Wù ki jîs ha wùt à wûn wù fèt na, ‘Mu ti ben a sah à fùkàk afan kə yùŋ a yùŋ a wu lɨ̀m wù tât tê yena jə̀ shyə ale a tô àtɨ̂n, gbèt à màka funfu, njwô ghə te fu bobhe chyəfu halô agha?’
42013008	Wùt fètana àtɨ̂n fîsì na, ‘Bâba, dè kə funfu a lɨ̀m afân, ma mu nê chɨm à kat sah yi tɨni ma mu lem mbaŋfu a sah àtɨ̂n’.
42013009	Tamu ki mo atɨ̂n a lɨ̀m à benana ma ghɨ de funfu, biyani fu ki faŋ hi mù ma gbet à màka.
42013010	À ndùku mô wu tuk wu lak wule, Jisòs lye a ndâ chìnti yìlè hì yike ghɨta.
42013011	Wùt ywên wùlè mô afû ma yohnà be ti fo ngə̂k ha wûn a wu lɨ̀m njwò fama, wù guma faŋ hì bu hi lòtè gbì chilichili.
42013012	-
42013013	Jisòs yen wûn ni toŋa wûn, wù fwu bên. Jisòs nâhì a wô kum wûn, jis na, “Wùt ywên, wò ti bonâ, bonlò.” Kə wu yu tɨnu, wù timi gbî chilichili hi bəmhe kokhe yênà nì Yènfù.
42013014	Biyani to ndâ chìnti ghê hì bâŋhè wu lâ beka Jisòs tì chwuk wùt a ghɨna tuk wu laku, wù ki jîs ha ghɨta na, “Tuk mâhù mù fèta mù mò tufa a ngâm, ghàn kəta hi bèn na ghɨ chwuk ghàn a mu tuk afân a bu wu tuk wu laku.”
42013015	Bâba fîsì na, “Fùshâŋ, ghɨt a kama ne ghɨ̂n! Nâ wùt lè làwû a ghàn a fùtɨ̂n, a wù mò hi dè nyàm à wûn hi yèntì na yì nyu mòlû a tuk wu laku agha?
42013016	Wùt ywên wunâ mò wùt a yi sah yi nda bè ghàhnà Ablàhâm ma Satàn ti kwut ghâŋtà wûn a wu lɨ̀m njwò fama, ma ghɨ faŋ hi yèntè wûn a tuk wu laku agha?”
42013017	Te wù jìsa ni, bànàsu wunsu wumî. Ghɨt a dona fwu hi saŋle kum gha kanana à jɨ̀m ghe wù ndùku nê.
42013018	Jisòs ki buf ha ghɨta na, “Fə̂n wù Fùyènù mò te ghə? Mu mò hi fə̀k à wunu nâ nì ghə?
42013019	Wu mô kəbi te sêlà fu ngwìk fùkàkfu lefu ghɨ toŋte na mostà, te wùt tì yome a wun a fùk, fu ləma kwôk ha fùkàk, nyɨ̀mû ben hi bâ ndasu ghɨna su a tô tu kpoŋ tu tɨntu.”
42013020	Jisòs buf kpenhi na, “Mu fè fəknà fə̀nù nì ghə?
42013021	Wu mô kəbi te fùshìk fe wùt ywên lyè lêmà a mu kwùŋ mù kwaŋ nâ hidù fu gbi kùŋ mù tɨ̂n nâ mù jɨ̀m.”
42013022	Jisòs chyâ hì gbê yênà a Jèlusalèm tohna yi tèk yi tèk yike ghɨta.
42013023	Wùt lè buf ha wun na, “Bâba, ghɨt ghe ghɨ bê bônà bè hì tobte kə ni ma?” Wù jis kə ha ghɨt à jɨ̀m na,
42013024	“Ghàn momhi nì jyaka hi tohna yi jwô ndâ falani hi lye lùk wu fə̀n wù Fùyènù. Mu fòktè ha ghàn na ghɨt a dona bè khɨŋalò hi lye atɨ̂n, biyani ma yi tâ ghak ghɨna.”
42013025	Yu kpene bê lò, ma bè ndâ nê lòte à fa jwo ndâ, ma ghàn timè faŋ a bɨn, ma ghàn hi kûmtè jîsà na, ‘Bâba, jìmi jwo nda ha ghàh,’ ma wù fisi ha ghàn na, ‘Mu khə wi na ghàn lô afa agha.’
42013026	Ma ghàn ki yîmì hi tè jìs na, ‘Ghàhnà ndùku yə fê nyô amok, wo fê yike a ghàh a tù tèk.’
42013027	Biyani ma wù fê jis na, mu jis na, mu jìsà ha ghàn hamok na mu khə wi na ghàn lò afa agha? Ghàn lô a mu jwô nda, ghàn ghɨt a be ghɨ̂n!
42013028	Ghàn bè yenalò Ablàhâm nì Isìk nì Jakòb nì fòktìsù chiksu sù jɨ̀m wu lùk wu fə̀n wù Fùyènù ma ghàn hi luŋle jyê ma ghɨ ti fa de ghàn a bɨn.
42013029	Ghɨta bè fwo bê a bûlà tu mbyi tù jɨ̀m ma ghɨ ndoko hi yə̂ wu lùk wu fə̀n wù Fùyènù.
42013030	Mu jìsà na, “Ghɨt ghe ghɨ mô yi bàm chîn bè hì mô ashyə̂, ghe ghɨ mô ashyə̂ chîn, bê hì mô yi bàm.”
42013031	Kə wu yu afû, ghɨt a Falàsî ale ben yen Jisòs jis ha wun na, “Wò kəta hi lò afân beka fə̀n Helòd khɨŋa hi ywe wò.”
42013032	Wù jis ha ghɨna na, “Ghàn yê fokti ha sòŋà ye na, ‘Mu jùmà fihelò yohnù be lân fê chwuka hi bè tàn yi bîs. Ma hi mô yi bàm atɨ̂n, ma mu ki mihè fêt yi mi.’”
42013033	Jisòs kaha jis ha ghɨna na, “Nâbi te yi mò ni, mu kəta hi tè yèn nì fêt yì mi ashyə̂ lân nì yi bîs hi yaka shyəma mu bê tan a Jèlusalèm beka fòktì wù chìk kəta ki hi kpu kə a Jèlusalèm.”
42013034	Wonê, ghàn ghɨt a Jèlusalèm, ghàn tì ywiti fòktìsu chiksu tumli ywiti ghɨt ghe ghɨ tì tuma ha ghàn! Mu ti mômhì a mu yu, a mu yu, hi yùŋtè ghàn te nè ngwû yè yûŋtè wana wuna, a wun a tù ghà. Biyani ghàn ti tet kə yi têt!
42013035	China ni, Yènfù ti tum mâkà tèk yani. Mu jìsà ha ghàn na ghàn bè fè yena wijə mu, bu kə na a bè hì mô wu tuk afa ghàn jìsa na, ‘Bônì mò ha wùt we wù bênà a Bâba yi yet.’
42014001	À ndùku mô wu tuk wu laku wule, Jisòs lo yen a wùt lè ndâ à mô kəbi to ghɨt a Falàsî hi yə̂, ghɨt ghe ghɨ ndùku mô afû lem yi se a wun wu wùn nâ haŋaŋ.
42014002	Wùt lè mô wun ashyə̂ yafa nì kùhà.
42014003	Jisòs ki buf ha chichàsu saksu nì ghɨt a Falàsî na, “Saki bimelò na ghɨ chwuk wùt wu tuk wu laku ma, yi tunhelò?”
42014004	Biyani ghɨna china kə moŋ. Jisòs kum wùt àtɨ̂n, chwuk wûn, jyan na, lô ma wò hi kolê,
42014005	ki kaha buf ha ghɨta na, “À mò nde a ghàn a fùtɨ̂n à wâ wûn makə nyàm à wûn ki fen a yi be yi mòli wu tuk wu laku ma wù faŋ hi fihi kə wu yu agha?”
42014006	Ghɨna hì kəta wi gha hi jìs.
42014007	Jisòs ki yen ghɨt ghe ghɨ laka na ghɨ ben a wu lùk wu yənu afû, ghɨna bên hì khɨŋa kə hi ndòkò wu lùk wu ngaŋtenu. Wù tobhi ghɨna na,
42014008	“Wùt ki lâkà wò na wò ben a wu lùk ma ghɨ yə malâ, wò bên, kə wò ndòko a wu lùk wu ngaŋtenu beka à làhi tè mò ma wù ti lâkà wùt lè wu kokne chyâ wò.
42014009	Ma wù lyi ma wù jis ha ghàn à jɨ̀m na, ‘Lòti fo luku ha wùt wunâ.’ Ni, ma wò nê wumi hi lòtì hi ndòko wu lùk wu tetanu.
42014010	Wùt ki lâkà wò, wò yên, wò bɨlì ndokò wu lùk wu tetanu shyəma wù nê lyê jis ha wò na, ‘So mù, kokti bi ndòko wu lùk wu ngaŋtenu afân.’ Ni, ma wò nê hi ngaŋtê ha ghɨt ghe ghɨ mô a wu lùk wu yənu afû.
42014011	Nâbi nde we wù kokhe ngɨŋ à wûn a nyə̂, ma Yènfù nê chwohi wûn a chyə̂, ma nâbi nde we wù lye ngɨŋ à wûn a chyə̂, ma Yènfù nê kokhi wûn a nyə̂.”
42014012	Jisòs kaha jîs ha wùt we tì wù làka wûn na, “Wò hì lâkà à ghɨ̂t na ben a wo lùk wu gha nâbi wùni yu, kə wò làka kə sun sasu nì wana na, nì ghɨt gha ghɨ sah yi nda nì ghɨt a chik ghe ghàn à ghɨna chyə bakhe, beka ghɨna nè boŋa lâkàlò wò a ghɨna gha, ma kahà lak wò.
42014013	Wò lyi gha ya, wò bɨlì lâkà wù fèf nì ghɨt a fufana, nì ghɨt a ngəhana, nì ghɨt a kəblena.”
42014014	“Wò ki nî ni ma bônhìnì ben ha wò beka ghɨna bè kahà lâkà wijə wò. Ma Yènfù bê lak wò wu tuk afa ghɨt ghe a chyə chilichili a wun ashyə̂ bè kahà lôtè a yi kpû.”
42014015	À hì mô te wùt le atɨ̂n à nòn afû ywo gha ghɨ̂n ni, wù jis ha Jisòs na, “Saŋlînì bè hì mô ha ghɨt ghe ghɨ bè yə wu lùk wu fə̀n wù Fùyènù!”
42014016	Jisòs jis ha wun na, “Wùt lè ndùku kəta bin yi chiki lâkà ghɨta, ghɨ dô kə ni.
42014017	Yu kpên, wù tum wùt à wûn wù fèt na wù gbê fokti ha ghɨt ghe wù tì làka na ghɨna ben beka ghɨ ti fati mihì gha à jɨ̀m.
42014018	Biyani ghɨna yîmì kə wù mòk wù mòk hi lona wu lûm. Wùt ashyə̂ jis na, ‘Mu ti yun fukà kəta hi yè kinâ. Ndù ma chyati ba wâ na kə wù bàŋhi lâ.’
42014019	Wùt lè jis na, ‘Mu ti yun mbòŋsù ìwûm na su fêt fûk a ma, mu yè hi mòmhè sù sîn. Ndù chyati ba wâ na kə wù bàŋhi lâ ha mu.’
42014020	Wù yen ha wùt lè, wù jis na, ‘Mu bè wi beka ghàh à ywê mù ti kwuk malâ kə ni.’
42014021	Wùt fètana wùna kaha yen fôktì gha ghɨ̂n ha bì wûn wù fèt. Lâ baŋ wûn, wù jis ha wan àtɨ̂n na, ‘nyàŋhi fwu ndù a lumtu tatu nì tu tetatu yi tèk ma kumtè ben nì fèfù we wu mô afû nì ghɨt a fufana nì ghɨt a ngəhana nì ghɨt a kəblena.’
42014022	Wùt fètana àtɨ̂n yen kaha ben jis ha wun na, ‘Bèbɨn, mu ti ni nâbi ghə ghe wò jìsa, biyani ndâ tà lun jə̂.’
42014023	Ni, bè wûn wù fèt fî jis ha wun na, ‘Fwu ma wò yen a lumtu fùktù nì lumtu tetatu a nki ghɨt ghɨ̂n mò hi tè mò atɨ̂n ma wò laka ghɨna ma ghɨ ben ma ndâ mì tahi lûn.
42014024	Mu jìsà ha wò na, nâ wùt nè mômà wi shyə yəna atɨ̂n à ghɨ̂t afa mu ye laka ghɨna ti têt yâ.’”
42014025	À ndùku mô te wù lo hì gbê yênà, nôn à ghɨ̂tà lô hì jûmtè yênà wûn. Wù kahi bɨnhì wu wun jis ha ghɨna na,
42014026	“Wùt kpene wi hi tè mò jùmtìbàm à mì a bu kə na wù kòŋàlò mu chyâ te wù kòŋà bè wûn nì nè wûn nì ywê wûn nì wana wuna nì wana ne wuna, nâbi nì ngɨŋ à wûn.”
42014027	À faŋ nâbi nde hi bèkà kâkfùtàfù wun fu hi jùmtè mu, wù wi hi tè mò jùmtìbàm à mì.
42014028	Kî, à mò nâbi nde a ghàn a fùtɨ̂n a we wù khɨŋa hi ba ndâ yì chìk ki faŋ hi ndòko hi khɨli na yi nè lyê afa ka hidù hi mìhè ndâ yîn atɨ̂n agha?
42014029	Wù ki faŋ hi nì ni biyani lem a chyə ndâ, faŋ hi ba mìhè ndâ àtɨ̂n ma à nê hi chyâ nâbi nde wu lûm yena chəka yê nì wûn,
42014030	jîsà na, ‘Wùt wunâ ti yîmì ba hì bu hi mìhì.’
42014031	Bu ni, à mò wùni fə̀n wù bakte hi shika yi woŋ ghê fə̀n wù wùlè kəta kə ghɨta yi wòŋa kam ìwûm, ma wù faŋ hi ndòkò hi yên nâ ghɨt ghɨ̂n ta kpenelò hi nò ghɨt a fə̀n wùlè we kam mbà agha?
42014032	Wù ki yen na wù wi hi mòm, ma wù tum ghɨt a tuma ma ghɨ yê yen fə̀n wùlè we, wu baha yê bè hadà, hi fate gha tɨni.
42014033	Yi mô kəbi yi ghəl te nâbi nde a ghàn a fùtɨ̂n we wù tê faŋ hi dè nâbi ghə te wù kəta ma wù hi bu hi tè mò jùmtè à mì.
42014034	“Ghàn hi khə na mbaŋfu jwòfàlò, biyani ma fu shìki fê tofa wi, ma ghɨ nê ni nâ ghə na fu fê tof agha?
42014035	Fu nè hì jwôfà wi na ni gha yile atɨ̂n, bu kə na ghɨ suh à màka. À tofa nâbi nde wù hi tòkà yutê.”
42015001	Tuk lefu tuku yû, ghɨt ghe ghɨna ndùku kâtà ŋwàklànà nì ghɨt a be ale, chîntì à jɨ̀m hì yênà a Jisòs a ngwùŋ, hi ywo yikî wuni.
42015002	Ghɨt a Falàsî ale nì chichàsu saksu yen ni hì dùmlè njaŋa jîsà na, “Wùt wunâ bimelò na ghɨt a be hi bênà a wun a ngwùŋ, fê yə nâ nì ghɨna.”
42015003	Jisòs ki mâ ngàn ha ghɨna bufa nâ:
42015004	Wùt ha ghàn shìki kəta njyə̀sù wu wə, yì mòk ki ləhà ma wù ni ghə? Yi gan ni, ma wù de sule se mbulamòk njwò bulamòk a ghə̀n ma wù hi gbê khɨŋa yênà yì mòk shyəma wù nê yen.
42015005	Wù ki yên, ma wù nê hi saŋlê nâ jûŋ, ma wù beka yinì a wûn yi wôm
42015006	ma wù kolò toŋa sunsu wunsu nì ghɨt ale ghe ghɨ khə wûn ma wù jis ha ghɨna na, ‘Ghàn ben ma ghàhnà ghɨ̂n hi saŋlê beka mu ti yên njyə̀ mì ye yì tì lèhne, gha tɨni ti jwôf ha mu nâ jûŋ.’
42015007	Mu jìsà ha ghàn na, yi mô kəbi ni a nyə̂. Saŋlînì làwû a nyə̂ kum nì wùt wù be wù mòk we wù kahe təm yi wuni, kaha ben ha Yènfù chyâ ghɨt a dona ghe ghɨna chyə chilichili fê kwàktè wi na ghɨna kətalò hi kahe təm a ghɨna.
42015008	“Nâbi ni, wùt ywên wùlè shìki kəta ka wunu te wù lèma wu ləhà, ma wù ni ghə? Yi gan ni, ma wù ndan lâm, ma wù yah ndâ ma wù fatè khɨŋ hi yè tàn a wu yu afa wù nè yena.”
42015009	Nâbi yini te wù yena ma wù toŋa sunsu wunsu nì ghɨt ghe ghɨ khə wûn, ma wù jis ha ghɨna na, ‘Ghàn ben ma ghàhnà hi saŋlê beka mu ti yen ka mu we wu tì lə̀ha.’
42015010	“Mu jìsà ha ghàn na, wùt wu be wù mòk ki kahe təm yi wuni kahi yen ha Yènfù ma anjèlsù wunsu nê hi saŋlê kəbi yâ.”
42015011	Jisòs tî fî fôktì kəbi na, “Wùt lè ndùku kəta wana wuna à bà,
42015012	wù tetana jis ha bè wûn na, ‘Jyatì mwə̀lû bàba ma wò fo mâmù.’ Bè wûn jyâtì fo mù wûn.”
42015013	Tuk mù tê chyâ jə̀ mù sek, wan wù tetana we bəkli mwə̀ mù wûn nâ mù jɨ̀m yen yi gbî yi lak yile, nâ hadà, te wù ye tana afû, hì chînà chyə kə yi chyə̂, chînà yə kə yi yə̂ ka wunu.
42015014	Wu ghaŋ a ghâ milò. Jìŋ yì tâ kwo lak yi tɨni, wù hì fè kəta wi shyə ale hi yə̂.
42015015	Wù yen chyati hi tè fèt ha wùt lè yi lak afû. Wù tum wûn na wù ye hi kine kùnduku wunu a ngûn.
42015016	Wù yên hì fêtà, wùt lè fo wi shyə na wù yə. Wù hì jyê kə nâ na nde fo ma yi hi mô hi yə mwə̀ mù yə̂mù kùnduk muna agha.
42015017	Tofu wunu kaha bên, wù kwâktì, buf ha ngɨŋ à wun na, ‘Mu kpo yênà nì jìŋ afân ni njwô ghə? Bom kəta ghɨt a fetana, ghɨ dô kə ni, ghɨna yə̂ mwə̀ mù yə̂mù, mu ghakne ghɨna agha?
42015018	Yi jwôfà na mu lo kahà kolo ma mu yê yen bôm ma mu jis ha wun na, Bàba, mu ti ni be ha Yènfù, fî ni be ha wò.
42015019	Mu fè kpene wi ha wo wan. Lyì kə mu te wùt wâ wù fèt.’
42015020	Wù jis ni, lo kaha kolo yen ha bè wûn. “Bè wûn yen wûn wu baha bênà hadà, seni kwo wûn, wu nyɨŋ yên baŋli wûn.”
42015021	Wâ wûn wuna jis kə gha ye wù ndùku kwâktè na, ‘Bàba, mu ti ni be ha Yènfù, fî ni ha wò. Mu fè kpene wi ha wo wan.’
42015022	Bè wûn jis ha ghɨt a wuna ghɨ fètana na, ghàn nyaŋhê ben nì njusu jûŋ sù ma labhi wûn atɨ̂n ma lihi chyakfu a wun a wô, ma tuŋ gwusu wùsu a wun a wù,
42015023	fî jis ha ghɨna na, ‘Ghàn lyê ben nâ nì yaka chik ghe ma ghɨ se, ma ghàhnà yə tuk wu lan nì saŋlînì.
42015024	Wâ mù wuna mò ma mu ndùku khə na wù ti kpû, à mò wûn afan ni, mô wu tâ. Mu chehì jîsà kə na wù ti ləhà yên, wù ti kaha bên.’ Ghɨna yîmì hì yə̂ saŋlê.
42015025	“Gha yîn ndùku gânà ni, wâ wùt wuna wù ləmâ mô a fùk. Te wù ndùku kole bakhe bênà a bɨn, yu te ghɨ yema njàŋsù buka a mwə.
42015026	Wù toŋa wan à bɨn wùlè buf ha wûn nâ, à gànà ghə a bɨn agha?
42015027	Wù jis ha wun na, ‘À kaha ben wâ nâ. Ba wâ ti se nâ yaka chik ghe ha wûn beka wù kaha bena, mô kə nâ wun wu tâ.’
42015028	Wan wù shyə we bâŋhì wu lâ na yi nè fê lye wi a bɨn. Bè wûn fwu yên hì chyate wûn.
42015029	Wù jis ha bè wûn na, ‘Mu ti fêt ha wò a wu lɨ̀m, wò jîsà yi ghâ ha mu, mu nê kə yì yîn. Biyani wò tà timi fo jə kə nâ wâ bwû na ghàh à sun samsu kut.
42015030	Ma wan wâ wunâ yen hi bèn ma wù tî lyi ka wa yen bobhi ghê kpàlànù, wò wu hì mô chîn ma wò ti se nâ yaka chik ghe ha wûn!’
42015031	Bè wûn ki jîs ha wun na, ‘Wâ mù, wò jìsà ni mô kə ghàh à wò nâ yu mù jɨ̀m, nâbi ghə ghe a mu kəta, à kəta wò
42015032	Yi yê hì jwôfàlò na ghàhnà yə tuk wu chik wunâ beka yi chehì kə̂kà na wâ nâ wunâ ti kpû, wu mò chîn mò kə nâ wu tâ, mu ndùku mô ma mu ti lem na wù ti ləhà. Wù ti kaha bên. Wo jyâna kə ghàhnà hi saŋlê agha?’”
42016001	Jisòs fî fôktì màgân fu lefu ha jùmtìbàmsù wunsu na, “Wùt chìk wùlè ndùku kəta wùt fètana lem na wu hi kine mwə̀ mù wûn. Tuk lefu ghɨta hì bê jîsà ha wun na, wù bobhe kə mwə̀ mâ halô.
42016002	Wùt chìk we toŋa wûn buf ha wun na, ‘Mu ywo na ghə ni kum wò? Chwùti ha mu te wò chehì fêtà, beka yu ti kpên shyəma wò de fêtì.’
42016003	Wùt fètana àtɨ̂n hì kana nâ yi nè nê nâ ghə te bì fèt khɨŋa hi fihe yi a yi fèt agha. Yi kəta wi jyaka hi tè gbì chɨm a chyà luktu a wu kâ, wumê ghaka hi tè gbè lun a chyà.
42016004	À fî kaha jis kə wun a wun a ngɨŋ na, ‘Mu ti khɨli gha ye mu mò hi nì a yu afa ghɨ fihe mu a yi fèt ma ghɨta bê hi saŋlê hi fye mu a ghɨna sù ndâ.’
42016005	Wù kwâktì ni, hì toŋa kə wùt wù mòk, wù mòk atɨ̂n à ghɨt afa ghɨ ndùku kəta fôlì ha bì fèt à wûn, ghɨna bênà. Wù shyə̂ bên, wù buf ha wun na wù kəta ghə hi làk ha bì fèt a mù agha?
42016006	Wù jis ha wun na, ‘Yi kəta kaŋ wu mgutu wu wə.’ Wù jis ha wun na wù ko lêŋì ŋwàklù ma wù nyaŋhê nyak na yi kəta kaŋ wu mgutu mtân.
42016007	Wùt kùmtena bên, wù buf ha wûn na wù kəta hi fo ghə ha bì fèt à wûn agha? ‘Wù jis ha wun na mu kəta hi fo bàlìsù wîtsù wu wə.’ Wù jis ha wun na wù ko ŋwàklù ma wù nyak na yi kəta hi fo bàlìsù mfama.
42016008	Bì fèt à wûn yen gha ye wùt fètana wuna ndùku kama nê hì bɨnhì lumu tofanu we wù ne gha yîn atɨ̂n.” Jisòs jis ni, ki jîs na, “Ghɨt a mbye tofalò wu lum afa ghɨna fate gha ghɨna atɨ̂n, chyâ wana yi bana.”
42016009	“Mu jìsà ha ghàn na, ghàn hi kwo sunsu nì ka wanu we wu bu hi bèn nì ngə̂k a yu afa wu me, ma ghàn bê hi kole yênà yi laka afa yi bè mê wi ma ghɨ bê fyi ghàn wo bwà.”
42016010	Wùt ki fate khɨte mwə̀ mù tetamù ma ghɨ bê fo mwə̀ mù chìk, ma wù fatè khɨti kəbi yâ. Wùt shìki bu hi khɨte mwə̀ mù tetamù, wò fo nâbi mwə̀ mù chìk ma wù tê fate khɨtî.
42016011	Ghàn shìki mô ma yi ti ghak ghàn hi khɨte ghak yi mbyi, ma à bê fo nde kàntè ghak ha ghàn agha?
42016012	À hì mô na wùt lè wi hi fo a shyə wuna na ghàn fatè lem, ma à bê fo nde ghana agha?
42016013	“Wùt wi hi tè mò wùt fètana ha ghɨt à bà. Yi hì mò ni ma wù nê hi bânà wù mòk, kôŋà wùlè; à hì bu yâ ma wù nê hi ngumle wù mòk, kehe wùlè. Wò wi hi tè fèt ha Yènfù nì ha ka.”
42016014	Ghɨt a Falàsî ale yû jis yîn kum ka hì chəka Jisòs beka ghɨna ndùku kôŋà ka.
42016015	Jisòs ki jîs ha ghɨna na, “À mò ghàn ghe a ghàn gbè kata chwûtè ha ghɨta na ghàn mò ghɨt a jûŋà, biyani Yènfù khə təm ghana. Shyə ghe ghɨta ke na ghɨ kpenelò mò te wu chyâklù a Yènfù ashyə̂.”
42016016	“Ghɨ bè hì gbê a Musìs sah à yì sak, fê gbê yi yiki fòktìsù chiksu hi kwoka chem a tuk wu Jon Fo Mòlû. Chîn ghɨ fôktè yênà tum yì jùŋ kum fə̂n wù Fùyènù, nâbi nde hì nô kə yi nô hi lye lùk wu fə̀nù afân.”
42016017	Biyani yi chwûtè wi na saki Musìs ti mî. Yi bonelò shyəma nyə nì chyə mi, chyâ te silàfu sakfu a làŋ à Fùyènà bê chyâ a chyə̂.
42016018	“À jùm nâbi nde ywê wûn, yen lyi wùlè, ma à hi mô na wù ti khɨm sak yi malani, wùt lɨmà wùlè lyi wùt ywên àtɨ̂n, ma à hi mô kəbi na wù ti khɨm sak yi malani.”
42016019	Wù jis ni, fî fôktì màgân fu lefu na, “Wùt wù chìk wùlè ndùku mô ma wù ti mak mwə̀ mù tù fə̀n, fê yəhe wun wu wunu nì nâbi ghə kə mu tuk mù jɨ̀m.
42016020	A mô ni ma ghɨ ti ben lem wùt wù jɨ̀ŋana wùlè a wun a jwô bɨn, ghɨ toŋte na Lasalòs, wun wu wunu wù jɨ̀m mô wù jì.
42016021	Wu jə̂mà nâ na nde fo beka shyə yəna ha yi ma yi yə, kə nâ me mù chemle a chyə̂ a wùt chìk we baŋa yəna. Wu jîsà ni, busu bê la luktu wun tu yable tê.
42016022	Wù kpû, anjèlsù Fùyènsu lyi wûn yen lem a Ablàhâm a ngwùŋ. Wùt chìk we boŋ kpû, ghɨ gûmà wûn.
42016023	Wù yen wu lùk wu ghɨt a kpona hì yena ngə̂k yì kanana afû, wù lôhì a se wuna ki yen Ablàhâm hadà Lasalòs mô a wun a ngwùŋ
42016024	Wù toŋti wûn jis na, ‘Ablàhâm kwohi seni ha mu a bâ, ma wò tum Lasalòs ma wù tuŋ kə nâ wan à wô wûn a mòlû ma wu bê chemhi a mu yi jwô beka toŋu mu yima kə ni. Mu ywolò lûmì kanani atɨ̂n à wu wùs afân.’
42016025	Ablàhâm jis ha wun na, ‘Wan, khɨlî na wò ndùku yəlò jùŋ te wò ndùku baha mô a chyə̂, Lasalòs boŋa yena ngə̂k. Chin mò, wu mô yi yùtì ywo jùŋ afân wo boŋa ywo yi lûm.
42016026	Nâbi ha kàn, foŋlana ale mò ghaka kə ni, a ghe ghɨ jyâhè ghàhnà, ma wùt lo a ghàh a bàh afân hì khɨŋa hi dàŋ à bèn afâ, ma wù tê yena jə̀ lumu, wùt ki lô afâ hì khɨŋa hi dàŋ à bèn ha ghàh, ma wù tê khɨlî hi dàŋ.’
42016027	Wù jî, jis ha Ablàhâm na, ‘Mu chyate wò a bâ te yi mô ni, kaha tum Lasalòs ma wù yen a bom a ndâ,
42016028	ma wù yê tobhi wana noma kum nì gha yîn kə ghɨna bê boŋa lyi a nki ngə̂k afân. Ghɨna baha faŋ à tân.’
42016029	Ablàhâm jis na, ‘De ghɨna kətalò ŋwàklù sù Musìs sù ghê fòktìsù chiksu tì nyàka.’ Ghɨna yu ha ghɨna.
42016030	Wù jis ha Ablàhâm na, ‘Ngàŋ a bâ, wùt ki lôtì a yi kpû yen ha ghɨna ma ghɨna nê kahi təm a ghɨna a sùbe.’
42016031	Ablàhâm ki jîs ha wun na, ‘Ghɨna ki fâŋ hi yu gha ye Musìs ghê fòktìsù chiksu tì nyàka, ma ghɨna bê tê yû, nâbi wu yu afa wùt kahe yena ha ghɨna ma wù lòte a yi kpû.’”
42017001	Jisòs tî jîs ha jùmtìbàmsù wunsu na, “Gha ghe ghɨ nê na ghɨta hi nê be wi hi faŋ hi gàn, biyani ngə̂k yì chìk mò ha wùt we wù nè na ghɨt ale njah lumu!”
42017002	Yi jwôfàlò hi chuŋ a yi ti a wun wu mɨ̀, hi tum a màkà wun a jwô yì chìk chyâ shyəma wù ni na wan wù mòk atɨ̂n à mwəlà afân na wù ni be.
42017003	Ghàn hi tôknè ha ngɨŋ sanisu! “Wâ nâ ki nê be ha wò, wò njaŋti ha wûn, wù de gha tɨni, wo lehìfo wûn.
42017004	Wù ni gha be ha wò kəbi ghan à sek wu tuk, nê kəbi wùni yu ben chyati wò, jis na, yi bè fê mômà wi, wò lehìfo wûn.”
42017005	Ghɨt a tuma Jisòs kahi jis ha Bâba na, “Nì ma ghàh tôkà khɨti bimînì ha Yènfù!”
42017006	Bâba jis ha ghɨna na, “Ghàn hì kəta yi bimî yi tobte nâbi te yi se ngwìk yi mostà, ghàn làhi jìs ha kâk fun na fu chyâ lyê timi ma fu hi ləmnê atɨ̂n à jwò yì chìk, ma fu nê kə yâ.”
42017007	“Ghàn lem lê na wùt a ghàn a fùtɨ̂n shìki kəta wùt wu fêtà a wun a fùk ma wù chìnà nâbi sù bwû. Wù ki kaha kolo bèn a ngûn ma wù jis ha wûn na nyàŋhi bi yə ma?
42017008	Ba wù kolo bê ni, wo jis na wù kwuna njusu, wù khɨŋ shyə wu fo wò yəlò wu fî fo a shyə wo nyu lò shyəma nâ wûn boŋà yə ma wù nyu?
42017009	Wùt fètana àtɨ̂n wi hi tê ki na ghɨ fo yòŋnà beka wù nè kə fêt ye ghɨ ye jisa.
42017010	À mò ni te yi kəta hi tè mò ha ghàn. Ghɨ ki fo yi fêt ghàn nì mihì, ghàn lem na ghàn fet te wu kwôs, ghàn ni kə yi fêt ghàn yê hì kəta hi nì.”
42017011	Jisòs lô hì fê yênà a Jèlusalèm lyi lum we wu tohne wu kpì nì Sàmaliyà ghê Galìlî,
42017012	ben hì lye yênà kə yi tèk yile ni, ghɨt a kuhana ale ìwûm yen wûn afû timi kə hadà
42017013	toŋa jis ha wun na, “Bâ, Jisòs kwohi seni ha ghàh.”
42017014	Jisòs yen ghɨna jis na, “Ghàn yen ma ngàŋsù ndâ Fùyènsu kina ghàn.” Ghɨna fwu tan wu lum yen kə ma ghɨna ti tâ.
42017015	Wùlè atɨ̂n, te wù yena na yi ti tâ, kahi hì bəmhe yê nì Yènfù nâ jyə̂ yì tâ
42017016	te wù ye yena ye nì Jisòs ni, fen a wun ashyə̂ kuhi kə̂k yi wuni fo àyòŋnà ha wûn. Wùt wunâ mô wut à Sàmaliyà.
42017017	Jisòs ki buf na, “Mu ye chwuk ghɨta ìwûm, ghɨta bulamòk ti yen afa agha?
42017018	Ba yi mô na wùt ha ghɨna tà kwâktì jə hi kaha bè fo yòŋnà hi kokhe Fùyèn, a bu kə wùt à tum wuna agha?”
42017019	Te wù jìsa ni, ki jîs ha wùt à Sàmaliyà we na, “Lô ma wò yen a wo lùk. Bimî ya ti nî wò ti tâ.”
42017020	Ghɨt a Falàsî ale buf ha Jisòs na, “Yènfù bè yîmè yini hi sak a fə̂n wù wunu?” Wù jis ha ghɨna na, “Chwena ale bè hì wijə hi chwùtì na fə̂n wù Fùyènù ti yîmì hi tè bèn ni.
42017021	Wùt bè jîsà wi na yen ke, a yìmè bê wunu ni, ghàn hi khə na Yènfù hì sakalò fə̂n wu wunu kə nâ ghàn a fùtɨ̂n chîn.”
42017022	Wù ki kaha jìs ha jùmtìbàmsù wunsu na, “Tuk mù bènàlò ghàn bè hì jyê hi yena Wâ Wùt kə nâ afu yulâ ni, biyani yena wi.”
42017023	À bè hì mò a mu tuk mù tɨ̂n ma ghɨta hi jîsà na, ‘Wù mò a fokô, wù wunâ afân!’ Ghàn ki yû, kə wùt yen afû.
42017024	Bên yì Wâ Wùt bè hì mô kə a ndan kəbi te wuli yè shihi mwàn, ghɨ yen kə te yi bana bûlà tu mbyi tù jɨ̀m.
42017025	Shyəma gha mɨ ghɨ̂n gan, wù kəta hi yena ngə̂k a tu lûm tu dô kə ni, na ghɨt a mbyî mana wûn shyəma gha ghɨ̂n gan.
42017026	Wâ Wùt bè shihi bèn ma gha hì gânà te ghɨ ndùku gânà Nuwà mu tuk.
42017027	Ghɨta ndùku yə̂, nywô, lyê a ywên, lyê lɨmà, fê fo wana ha lɨm atɨna hi kwok a tàn a wu tuk afa Nuwà tì lye a bâŋ, kwuŋa bên ywiti ghɨt ghe ghɨ tì faŋa nâ jɨ̀m.
42017028	Gha bè gânà kəbi wu tuk afa Wâ Wùt bè bênà kəbi te ghɨ tì gàna wu tuk nì Lôt. À ndùku mô a mu tuk afû ghɨta yə̂, nywô, yuna mwə̀lû, bəkle mwə̀lû, yome mwə̀lû, ba sù ndâ.
42017029	À ndùku mô wu tuk afa Lôt fwo a Sodòm, Yènfù suh chwohi wusu a nyə̂ te fimi te mu kân, ywiti ghɨt ghe Lôt tì lo de nâ à jɨ̀m.
42017030	À mò kəbi te gha bè hì mô a tuk afa Wâ Wùt bè bênà.
42017031	“Gha ghɨ̂n bè shihi gàn, wùt mô nâbi a tô ndâ, kə wù chwo hi lyè shyə atɨ̂n à ndâ shyəma wù tet. Wùt hì mô kəbi a fùk, kə wù fi kahi kolo a ndâ hi lyè a shyə shyəma wù tet.
42017032	Kə wùt nè yità gha ye yi tì gàna ha ywê Lôt.
42017033	À mòmhi nâbi nde hi chìnà yohnà wuna, ma wù kpu, à màka nâbi nde yohnà wuna ma wù nê lem ghɨna.
42017034	Mu jìsà ha ghàn na à bè hì mô mu tuk afû ma ghɨt à bà bê hi mô wu khɨ̀, ma ghɨ bê lyi wù mòk ma de wùlè.
42017035	-
42017036	Ywena bè hì gwô bana yi ti à bà, ma ghɨ bê lyi wù mòk ma ghɨ de wùlè.”
42017037	Jùmtìbàmsù wunsu ki buf ha wun nâ, “Gha mɨ ghɨ̂n bè gânà afa a Bâba?” Wù jis ha ghɨna na, “Shyə kpona mò nâbi afa, à mò wu lùk afa ngùluŋu nè yûŋtè.”
42018001	Jisòs tî fî ma kəbi ngàn yìlè ha jùmtìbàmsù wunsu yike ghɨna na ghɨna kəta hi tè jə̀m yu mù jɨ̀m bota wi.
42018002	Wù jis na, “Tô sù sak ale ndùku mô yi tèk yile fânà wi Yènfù, lyê wi na wùt mò a shyə ale.
42018003	Ywê nkwû wùlè hì mô kəbi yi tèk afû, yênà a wun a ndâ tuk mù jɨ̀m, jîsà na, ‘Sak fyi to ma ha bànà mì.’
42018004	Wù bê jîsà to sak ghɨ̂n bukhe kə yi bukhî. Te wù faŋa hì yênà kə yi yên, à be kaha kwâktì kə wûn hi kâtà sak atɨ̂n, nâbi te yi fànà wijə Yènfù, lyê wijə na wùt mò a shyə ale,
42018005	bu ni, ma bên yì wuni a mu ndâ yu mù jɨ̀m nê hi fo ngə̂k ma mu nê hi kəta wijə yutìnì.”
42018006	Bâba jis ni, ki jîs ha jùmtìbàmsu wunsu na, “Ghàn yu lê na to sù sak ghɨ̂n tì jis ni yàni bu chilichili agha.
42018007	À bɨlà mò lô hi faŋa Yènfù hi ywo jî ghɨt a wuna ghe wù mò ma wù ti chwokti ghɨ jyê ha wûn, ntuksu nì nchwì agha? Fu làhi tê wunhe kə yi wunhî ghɨna agha?
42018008	Mu jìsà ha ghàn na, Yènfù wunhe wi hi sak a fo sak yâ. Nâbi yâ Wâ Wùt bè shihi kaha bèn a mbye afân ma wù yen ghɨta ghɨ baha samhe ha Yènfù agha?”
42018009	Wù tì fî ma ngàn yìlè ha ghɨna ghe ghɨna ndùku ke ngɨŋsu ghɨna su na ghɨna mò chilichili, kehe ghɨt ale, jis na,
42018010	“Ghɨt ale à bà tî kwok lyi yen a ndâ Fùyèn hi jə̀m, wù mòk mô wùt à Falàsî, wùlè kâtà ŋwàklànà.
42018011	Wùt à Falàsî we yen timi hanɨ̂ŋ hì jə̂mà, jyana, ‘Mu fo àyòŋnà ha Yènfù beka mu wijə ni te ghɨt ale ghe ghɨna nyâŋhè fye mwə̀ mù ghɨt halô, bu te ghê ghɨna khɨma saki, jûmtè wijə ywen a ghɨ̂tà. Mu wijə ni te wùt wunâ wù kàtà ŋwàklànà ni.
42018012	Mu bama yi jwô a ghan à bà a ngâm, jyâtè mwə̀ mâmù wu bàh ìwûm, mu fo à mòk ha wò.’
42018013	Wùt we wù ndùku kâtà ŋwàklànà yîmì hi jə̀m, timi kə hadà te kòŋ hi ke kwok a nyə̂ biyani lem wo wuna a ngàŋtù kwohe yi sên jîsà na, ‘Yènfù, kwohi seni ha mu, mu mò wùt wù be!’
42018014	Mu jìsà ha ghàn na wùt mu we tì shihi kolo lye a wun a ndâ mô chilichili biyani wùt à Falàsî we kolo bu chilichili. Nâbi nde we wù kokhe ngɨŋ à wûn a nyə̂ ma Yènfù nê chwohi wûn a chyə̂, nâbi nde wù lye ngɨŋ à wûn a chyə̂ ma Yènfù nê kokhi wûn a nyə̂.”
42018015	Ghɨta ndùku lye bê nì mwəlà ha Jisòs na wù kum ghɨna ma wù bonhi ghɨna. Jùmtìbàmsù wunsu yen yâ hì njaŋa ha ghɨt atɨna.
42018016	Biyani wù toŋa mwəlà mù tɨ̂n jis na ghɨna ben, ki jîs ha jùmtìbàmsù wunsu na, “Ghàn de mwəlà ma ghɨna ben ha mu. Kə ghàn fi tamti ghɨna beka fə̂n wù Fùyènù kəta ghɨt ghe ghɨ mô te ghɨna.
42018017	Mu jìsà ha ghàn hamok na, à faŋ nâbi nde hi bimî fə̂n wù Fùyènù te wan wù bot ma wù bê tê lye jə̀ wu lùk wu fə̀nù tɨnu.”
42018018	Wùt wù tâ ghɨt a Jûs wùlè ki buf ha wun na, “Chichà wù jùŋ, mu mò hi nè nâ ghə hi khɨte bôn ye yi bè mê wi agha?”
42018019	Jisòs buf ha wun na, “Njwô ghə te wò toŋte mu na wùt wù jûŋ agha? Nâ wùt wù jùŋ wi a bu kə Fùyèn.
42018020	Wò khəlò sak te tu jîsà na, ‘Kə wùt chyə nì ywê wùt makə nì lɨm à wùt, kə wò ywi, kə wùt chwoŋ, kə wùt timi bɨ̀n à sak yì fə̂m, ngumli bâ nì nâ.’”
42018021	Wùt tâ we ki jîs na, “Mu ti lem sak tɨ̂n hi yìmì ha wan wù bot.”
42018022	Jisòs yu ni ki jîs ha wun na, “Wò baha kətalò gha yì mòk hi nì, ndù bəkli mwə̀ mâ nâ mù jɨ̀m ma wò fo ka tɨnu ha ghɨt a fufana ma wò tahi khɨte ghaki a nyə̂. Wò ni yâ, wò ben jûmtì mu.”
42018023	Wùt wù ta we yu gha ghɨ̂n ni, wun wu wunu bôt beka wù ndùku mô nâ wùt wù chìk.
42018024	Jisòs ki wun ni ki jîs na, “Yi ta nâ haŋaŋ ha ghɨt a chika shyəma ghɨna bê lye lùk wu fə̀n wù Fùyènù!
42018025	Yi bonelò ha nyàm à kwaŋ hi lye tohna a bùk à saka chyâ shyəma wùt wù chìk lye yi lak yi fə̀n wù Fùyènù.”
42018026	Ghɨt ghe yu jis yîn ki buf ha wun nâ, “Yi hì mô ni, ma à bê bon nâ nde?”
42018027	Wù jis ha ghɨna na, “Gha ye yi ghaka wùt yi bone kə ni ha Yènfù.”
42018028	Bità buf ha wun na, ba wò ti yen te ghàh de mwə̀ mâhù hì jûmtè kə wò agha.
42018029	Jisòs kahi fîsì ha ghɨna na, “Mu jìsà ha ghàn hamok na, wùt chin ma wù ti de bɨn a wuna, de ywê wûn nì wana ne wuna, kəbi bè wùn nì nè wûn, kəbi mwəlà mù wûn kum gha fə̂n wù Fùyènù,
42018030	ma Yènfù nê kpenhi mwə̀ mù tɨ̂n ha wûn nâ hidù a chyə afân, ma wù bê hi kəta bôn ye yi bè mê wi a mbye afa yì bè bênà.”
42018031	Jisòs lyi lô nì ghɨt a tuma wuna njwòsù bà jis ha ghɨna na, “Ghàn hi khə na ghàhnà kwok a yênà a Jèlusalèm chin ni, nâbi ghə fòktìsù chiksu tì nyàka kum Wâ Wùt mô hi kpên.
42018032	Ghɨ nè lyê folò wûn ha tumu, ma ghɨna nyikhi wûn, ma ni gha wumena ha wûn, ma fê chwuli chwâmù à wun wu wùn.
42018033	Ghɨ nê sam wûn nì wànsù ma khɨtè ywi wûn, ma à nê hi mô yi bàm mu tuk mù tât, ma wù kahà lòti a yi kpû.”
42018034	Te wù jìsa ni, ghɨna tê khɨlî na wù jis nâ ghə agha, beka tof ye yi ndùku mô atɨ̂n à gha tɨna ndùku mô ma ghɨ ti lêt ha ghɨna.
42018035	Te Jisòs ndùku bakhe yê a Jèlikù, wùt wu fèfana wùlè mô yi bi lumi lonâ.
42018036	Wù yu te nôn à ghɨ̂tà chyàlà buf nâ, à gànà ghə agha?
42018037	Ghɨ jis ha wun na a chyàlà Jisòs wâ wùt a Nasalì.
42018038	Wù bwat jis na, “Jisòs Wâ Fə̀n Defìt, kwohi seni ha mu!”
42018039	Ghɨt ghe ghɨ ndùku yênà ashyə̂ kântì wûn jîsà na wù china moŋ. Wù fî bɨlì bwat yen kə ashyə̂ jîsà kə na, “Wâ Fə̀n Defìt, kwohi seni ha mu!”
42018040	Jisòs timi jis na ghɨ lyê ben nì wûn ha yi. Ghɨ lyi bakhi bên nì wûn a wun ashyə̂, Jisòs buf ha wun nâ,
42018041	“Wò khɨŋa na mu ni ghə ha wò?” Wù jis na, “Bâba, nê ma mu kahà yen luktu!”
42018042	Wù ki jîs ha wun na, “Bimi ya ti nî wò ti tâ. Kaha yen luktu.”
42018043	Kə wu yu tɨnu, wù kahi yen tu luk lô hì jûmtè yê nì Jisòs, kokhe yênà nì Yènfù. Nâbi nde ndùku ywo gha ye yi gana, hì boŋa kokhe yê Yènfù.
42019001	Jisòs yen lye a Jèlikù hì tohne chyâlà.
42019002	Wùt lè mô yi tèk afû, a toŋte na Sàkiyòs, a mô to ghɨt ghe ghɨ ndùku kâtà ŋwàklànà, wu kəta wu kâ nâ jûŋ.
42019003	Wù hì khɨŋa hi yen a Jisòs, hì yena wijə beka ghɨta ndùku dô chyâhè, wu fê tumhe chyâhè.
42019004	Wù nyiŋ yen ashyə̂ kwok a tô fùkàk fu sikamò fù shyəma Jisòs shihi bèn hi chyà ma wù yen beka Jisòs ndùku yênà hi chyà lumu afû.
42019005	Jisòs ben tan afû ki kokhe a tô fùkàk afa Sàkiyòs ndùku mô atɨ̂n, jis ha wun na, “Sàkiyòs, nyàŋhi chwo bî, mu kəta hi chyə a wo ndâ lân.”
42019006	Wù nyâŋhì chwo ben hì mô nì saŋlînì hi lyè yèn nì Jisòs a wun a ndâ.
42019007	Ghɨta yen ni hì sunnê, fê njaŋa, jîsà na, “Wù ti shik jiki a wùt wù be a ndâ.”
42019008	Sàkiyòs lôtì timi jis ha Bâba na, “Kike, a Bâba, mu nè jyâtèlò mwə̀ me a mu kəta ghàh à ghɨt a fufana kə yi ghəl, à hì mô ma mu tì lehi wùt fyi a shyə wuna ma mu nê kaha fo mù kìk.”
42019009	Jisòs jis ha wun na, “Ghɨt a ndâ afan ti bôn lân. Wùna mò kəbi wâ Ablàhâm.
42019010	Gha ye yi tì ne na Wâ Wùt ben mò hi khɨŋa ghɨt ghe ghɨ lehne nì hi bònhè ghɨna.”
42019011	Te ghɨta tì baha yute jîs yì Jisòs yê, wù ma ngàn ha ghɨna beka wù ndùku bakhe yênà a Jèlusalèm, ghɨna hi kwâktè kə na Yènfù khɨŋa hi yìmì hi saka fə̀nù a yu mefû.
42019012	Jisòs ma ngàn yina jis na, “Wan tôk wùlè tî lô hì yênà yi gbî wu lùk wule, nâ hadà na ghɨ yê tuk wûn ma wù kahà bê sak bâh a ghɨna ghɨ laka,
42019013	wù toŋti ghɨt a wuna ghɨ fetana ìwûm hì jyàtè bàlì wu kâ ha ghɨna jis na, ghɨna hi bəkle atɨ̂n hi tàn wu tuk afa yi bè kaha bênà.”
42019014	À ndùku mô ni, ghɨta bàh à lak afû bânà wûn. Wù lo ni, ghɨna tum na ghɨta yê jis wu lùk afa wù yènà na ghɨna kòŋà wi na wù hi saka ghɨna.
42019015	“Wù tì kaha ben ma ghɨ ti tuk wûn na wù hi saka ghɨt a wuna, wù ki jîs na ghɨ toŋti ghɨt a wuna ghɨ fetana ghe wù tì fo ka ha ghɨna yâ, ghɨna ben ma yi yu na ghɨna che bəkli mbì ti fwu yàni agha.”
42019016	Wù shyə̂ bên jis na, ‘Bâ, bàlì wu kâ yâ yê yì mòk ti ben nì mbì kam malàm.’
42019017	Wù jis ha wùt wù fètana atɨ̂n na, ‘Wò ti nî kə nâ afû! Wò mô kə nâ wùt wù fètana wù jùŋ! Wò nè hì saka tu tèk ìwûm chîn beka mu ti yen na wò khəlò hi tòknà nì mwə̀ mù tetamù.’
42019018	Kùmtê wùt wù fèt bên jis na, ‘Bâ, bàlì wu kâ yê yì mòk ti bên nì mbì kamsu tân.’
42019019	Wù jis ha wun na, ‘Wò nè hì saka tù tèk tù tân.’
42019020	Wùlè bên jis na, bâ, à mò bàlì wu kâ yâ ye ni à mu tì kwute lema a bàh à sù njwo,
42019021	beka mu ndùku fànà wò. Wò mò ni bəmâ, khə hi lyè a shyə teka wò lem, ‘khə hi kpì teka wò yomi.’
42019022	Wan tok we jis ha wun na, ‘Mu nè saka wò kə wu lum afa wò jìsa atɨ̂n. Wò mò kə nâ wùt wù fètana wù be! Wò ndùku khə kə nâ na mu bəmalò, lyê tì lèm, kpê teka mu yomi,
42019023	à tì ni ghə na kə wò lem ka mu a ndâ wu kâ, ma mu nê ben hi lyì, ma mu lyê bakhi nì mbì agha?’
42019024	Wù jis ha ghɨt ghe ghɨ ndùku mô afû na, ‘Ghàn fyi kam ye ha wûn ma ghàn fo ha wùt we wù kəta kam se ìwûm yâ.’
42019025	Ghɨna buf ha wun nâ, ‘Kəbi ha wun agha a bâ! Ma wù hì kəta kamsu ìwûm agha?’
42019026	‘Mu jìsà ha ghàn na, à hì kəta nâbi nde ma ghɨ nê fo kpenhi, à hi gha nâbi nde ma ghɨ nê fyi fu teta fê wù kəta.
42019027	Ha bànà sam sê su chehì kânà na kə ghɨ tuk mu na mu hi saka ghɨna yâ, ghàn lyê ben nì ghɨna ma ghàn ywitè kə mu ashyə̂ afân.’
42019028	Te Jisòs jìsa ni, chya yen a ghɨta ashyə̂ hì kwoka yênà a Jèlusalèm,
42019029	ni te wù ndùku bakhe yê a tu tèk tê ghɨ ndùku toŋte na Betfàs nì Betanì, a kùn ye ghɨ toŋte na kùn à sù Olìf, tum jùmtìbàmsù wunsu sùbà,
42019030	jis na “Ghàn lyê yen a fùtɨ̂n à yì tèk afân a ghàn ashyə̂. Te ghàn nè hì lye yênà ma ghàn yen wâ jàkâs te ghɨ chuŋa teka wùt timè kwok a tû. Ghàn yên, ghàn yêntì ben nì yinì afân.
42019031	Ghàn yen hi yèntì, a buf nâbi nde ghàn jis na, ‘Bâba kətalò gha hi nì nì yinì.’”
42019032	Ghɨt ghe wù tì tuma yâ, lo yên, yen gha à jɨ̀m gan kə te wù ye jisa.
42019033	Te ghɨna tì yèna yîmì hì yèntì, ghɨt ghe ghɨ ndùku kəta nyàm àtɨ̂n buf ha ghɨna na, “Ghàn yèntè jàkâs yina njwô ghə?”
42019034	Ghɨna jis na, “Bâba kətalò gha hi nì nì yinì.”
42019035	Te ghɨna tì jìsa ni, lyi ben nì yinì ha Jisòs yîmhì njumù ghɨna, kokhi Jisòs a tô àtɨ̂n.
42019036	Jisòs hì yênà a tô nyàm afû, ghɨta chwokti njumù ghɨna mak wu lûm, Jisòs hì gbê yênà a tô àtɨ̂n.
42019037	Te wù bakhe a Jèlusalèm hì chwo yênà a kùn à sù Olìf, nâ nôn à jùmtìbàmsù wunsu sù jɨ̀m hì saŋle kə yi saŋlî, kokhe Yènfù nâ nì jyesu tasu kum a gha kanana ghe ghɨna ndùku mô ma ghɨna ti yên.
42019038	Ghɨna hì jîsà na, “Yutìnì mô ha fə̀n we wù bènà a Bâba yi yet. Yutìnì mô a nyə̂. Yènfù kəta yi kokhî wu lùk afa wu ngaŋte kpene!”
42019039	Ghɨt a Falàsî ale ghe ghɨ tì gbê kəbi a nòn afû jis ha Jisòs na, “Kanti jùmtìbàm sa sîn a chichà ma ghɨna china moŋ.”
42019040	Wù jis ha ghɨna na, “Ghɨna china kəbi yi chinâ ma te nê hi kokhe Yènfù.”
42019041	Te wù ndùku bakhe mihè yênà a Jèlusalèm ki yen nì tèk yi tɨni, seni kwo wûn, wù jî,
42019042	jis na, “À nè nê nde na ghàn, ghɨt a Jèlusalèm khɨli yutì yê yi bênà ha ghàn lân, chîn mò ghàn bu hi yên!
42019043	Tuk mù be mu bakhe bênà ha ghàn. Bànà sanisu nè balò mbàn, ma yì jɨŋ à kat ghàn ma yì baŋ à kə yi bâŋ ghàn.
42019044	Ma ghɨna bê chikhi ghàn à jɨ̀m bakhi nì mwəlà me mù mò a ghàn a sù ndâ. Ti bè faŋa wi a tô yile afân beka ghàn tà yen khɨli jə̂ yu we Yènfù bè hi bònhè ghàn.”
42019045	Wù yen lye bɨn a ndâ Fùyèn yì chìk hì jûmà fihe ghɨt ghe ghɨ ndùku bəkle mwə̀lû atɨ̂n,
42019046	jîsà ha ghɨna na, “Ghɨ nyak a ŋwàklù Fùyèn na, ‘Ndâ mì bè hì mô a ndâ jə̀mana’ biyani ghàn ti kahi chîn ha ndâ ghɨt a chwoŋana.”
42019047	Jisòs yîmì hì yusa yikê a nda Fùyèn kə mu tuk mù jɨ̀m. Ngàŋsù ndâ Fùyèn su chiksu nì chichàsu saksu nì chəhsu lak su hì khɨŋa wu lum hi ywe wûn,
42019048	biyani tê yena jə̀ gha ye ghɨna mò hi dàŋ atɨ̂n hi kwo wûn beka ghɨta ndùku mô kə wun a ngwùŋ ywo kə gha ye wù ndùku yike.
42020001	Tuku yû tuk wule, Jisòs hì yike ghɨta a ndâ Fùyèn, fôktè tum yì jùŋ ha ghɨna. Ngàŋsù ndâ Fùyènsu chiksu nì chichàsu saksu bakhi nì chəhsu, fwu bên
42020002	ki buf ha wun nâ, “Fôkti ha ghàh na gha ghɨ̂n wò nè ma jyaka lo afa agha?” À fo nde jyak ghɨ̂n ha wò agha?
42020003	Jisòs jis ha ghɨna na, “Mu ti boŋa bufalò gha ha ghàn. Ghàn fokti ha mu nâ,
42020004	à tì fo Fùyèn jyaka ha Jon na wù hi fo mòlû ha ghɨta ma, à tì fo à ghɨ̂t agha?”
42020005	Ghɨna kanti gha tɨni ha ghɨna sù ngɨŋ jis na, “Ghàhnà ki jîs na, ‘À tì fo Fùyèn jyaka ha wûn,’ ma wù buf na, ‘Ghàn tê bimî gha ye wù ndùku jîsà njwô ghə?’
42020006	Ma ghàhnà ki jîs na, ‘À tì fo à ghɨ̂t jyaka ha wûn,’ ma ghɨt à jɨ̀m nê tumle ywiti ghàhnà nì te beka ghɨna ndùku lyê na Jon mò fòktì wù chìk.”
42020007	Te ghɨna kwàkte ni, jis kə na ghɨna khə wi luk we jyaka wuna tì lo atɨ̂n.
42020008	Jisòs ki jîs ha ghɨna na, “Nâ mu te boŋa fôktè wi luk afa mu lye jyaka hi tè nè gha ghɨ̂n atɨ̂n.”
42020009	Te wù jìsa ni, ki ma ngàn ha ghɨna à jɨ̀m na, “Wùt lè ti jîmì fûk à mu tama fo na ghɨta hi fêtà, jyâtè fo wun nì mwə̀ me mù fwo atɨ̂n. Wu fo ni, yen yi gbî yi lak yile hi chyə a wu yu dâ.
42020010	Yu kpenu kpên, wù tum wùt à wûn wù fèt wùlè na wù yê jis ha ghɨt ghe wù tì fo fûk ghe ha ghɨna na ghɨna fo tam wule ha wûn. Ghɨt a fetana atɨna yen khɨti wùt we wù tuma, sam jûm wûn, wù kahi kolô kə nì wo yumu.
42020011	Wù fî tum kpenhi wùt wù fètana wùlè, ghɨna fî sam kə yi sâm wûn fî nyâblì nì wûn a lum wu wumenu fî jum wûn, wù lo kə nì wo yumu.
42020012	Wu fî tum wùlè na à hi mô ghɨt à tât, ghɨna sam ləmhi wûn, chin fihi wun a fùk afû.
42020013	Bè fùk kwâktì nâ gha ye wù mò hi nì, jis kə wun a ngɨŋ na, ‘Mu nè tuma kə nâ wâ mù wù kòŋ yu lefu ma ghɨna yê fan wûn.’
42020014	Wâ wûn we yên, ghɨna yen wûn jis na, ‘Wûn mò kə nâ yə̂ ndâ bè fùk wuna ni. Ghàhnà khɨtè ywi wûn shyəma ghàhnà kwoti mwə̀ me wù ndùku mô hi bè khɨtî.’
42020015	Ghɨna jis ni, khɨti fwu nì wun a fùk afû yen ywilò.” Jisòs ki buf ha ghɨt ghe ghɨ ndùku yute ha wun na, “Yi ki gân ni ma bè fùk mu wuna hi mô hi nì nâ ghə ha ghɨt ghɨ̂n agha?
42020016	Yi hì mô yâ, ma wu bê ywiti ghɨt a fetana ghê, ma wù kahà lyi fùk à tɨna ma wù fo ha ghɨt a lô.” Jisòs mihì ngàn mi yinâ ghɨt ghe yuti ni, jis na kə Yènfù bè bime na nki gha yîn bê gan ha ghàh ni.
42020017	Jisòs ki ke ghɨna ni buf na, “Luk wu ŋwàklù Fùyèn wûn chwùtè na ghə, wu jîsà na: ‘Ti ye ghɨt a bana tì tuma maka yi ti kahi ha ti bûlà ndâ’ agha?
42020018	A damta nâbi nde yi ti bûlà nda afân, ma wù fen ma wù kati kə wu kòm a wu kòm ma yi fen nâbi a nde tû ma yi gwohi kə yi gwôhì wûn.”
42020019	Jisòs ma mihì ngàn mi yina, chichàsu saksu nì ngàŋsu ndâ Fùyènsu chiksu khɨlî na wù yê hì mâ ngàn yina kum ghɨna, hì mòmhè hi khɨte wûn kə yu mefû fî fan kə se ghɨ̂tà.
42020020	Ghɨna lem yi se a wun wu wùn fî lem à ghɨ̂t a wun a yi bàm na ghɨna hi kama nê kə te ghɨna mò ghɨt a jûŋà, hì yute kə na wù jis gha ma ghɨ kwo wûn ma fo ha wùt à Lûm we wu ndùku saka bâh à lak mi ghê.
42020021	Ghɨna ki jîs ha wun na, “Chichà, ghàh khə na wò jîsà kə nâ hamok, yike kə gha ghe ghɨ mô hamok, chwûtè wi na wùt lè chyàlò wùlè, fate yike kə te sak tu Fùyèn tu mò.
42020022	Fòkti ha ghàh chîn nâ saki bimelò na ghàhnà mak ŋwàklànà ha Fə̀n wù chìk Sisà a Lûm, ma yi bimi wi agha?”
42020023	Kə wu yu, Jisòs kwo tof yi ghɨna ki jîs na,
42020024	“Ghàn chwùtê ben nì ka kahu ha mu ni.” Ghɨna chwûtì, wù buf na, “À mò lîŋhà nde atɨ̂n nì yeti agha?” Ghɨna jis na, “À mò yi kə̂k yi Sisà fə̀n wù chìk a Lûm nì yet yi wuni.”
42020025	Jisòs ki jîs na, “Yi hì mô ni, ghàn hi fo mwə̀ mù fə̀n Sisà ha Sisà, fo mwə̀ mù Fùyèn ha Yènfù.”
42020026	Yi ghak ghɨna, ghɨna tê yena jə̀ gha ye ghɨ mô hi khɨte wun a ghɨta fùtɨ̂n kum yini, jwo yim ghɨna, ghɨna china kə moŋ.
42020027	Ghɨt a Sadùsî ben ha Jisòs, a mô ghɨt ghe ghɨ bime wi na wùt bè lôtèlò a yi kpû, buf ha wun nâ,
42020028	“Chichà, ba Musìs tì nyak ha ghàhnà na, ‘Wâ nè wùt ki kpû, kəta ywi, biyani kəta wi mwəlà, ma wâ nè wùt kpona lyi wùt ywên àtɨ̂n, ma ghê wûn bwɨ mwəlà ha wâ nè wûn wù kpona we agha?’
42020029	Wana ne ale ndùku lâwû sàmba, wù shyə̂ lyi wùt ywên kpulò, kəta wi mwəlà.
42020030	Jɨ̀m à wûn lyi wùt ywên àtɨ̂n fî kpu kəbi yâ.”
42020031	Kùmti fî lyî wùt ywên àtɨ̂n fî boŋ kpu kəbi yâ kəta wi mwəlà. Ghɨna à jɨ̀m ghe sàmba a ghɨna tì lye wùt ywên àtɨ̂n kputî mihì mwəlà bu,
42020032	shyəma wùt ywên àtɨ̂n bê boŋà kpu.
42020033	“À bè hì mô wu tuk afu metì a ghɨ bè lôtè a yi kpû, ma wùt ywên àtɨ̂n bê hi mô ywê nde, beka wana ne wùt wù mòk ndùku kəta kə wûn kə ghɨna à jɨ̀m ha ywi agha?”
42020034	Jisòs jis ha ghɨna na, “Ghɨt a mbyî chîn lyè a ywên, ywena bime à lɨmà,
42020035	Biyani yi bè kwunalò ha ghɨt ghe a ghɨ kpene hi lòtì a yi kpû hi tè chyə te wù bênà.
42020036	Yi bè hì mô yâ beka ghɨna bè fê kpo wi. Ghɨna bè hì mô kə yi ghəl te anjèlsù Fùyènsu, fê mô wana Fùyènà beka ghɨna ti lôtì a yi kpû.
42020037	Nâbi Musìs ti chwûtì gha mi yîn na ghɨ lôhèlò ghɨta a yi kpû a lùk wu ŋwàklù Fùyèn we wu jîsà kum fukâk fe wusu bame atɨ̂n yani. À mò wu lùk wu ŋwàklù afân ma wù ti toŋti Bâba Yènfù na à mò fù Yèn fe Ablàhâm nì Isìk nì Jakòb ndùku ngumle.
42020038	Yènfù wijə Yènfù ghɨt a kputena, fu mô Yènfù ghɨt ghe ghɨ chyə, ha wun ghɨt à jɨ̀m mò wu tâ.”
42020039	Jisòs jis mihì chichàsu saksu lesu jis ha wun na, “Wò jìsà kə nâ a jûŋ ni a chichà.”
42020040	Ghɨna jis yâ, nâ wùt wùlè wù mòk tà fî mômhì jə hi buf a yi gha ha wûn.
42020041	Wù ki buf ha ghɨna na, “Wùt ni mò yàni hi fè jìs na wùt we a ghɨ chwoka lema mò wâ Defìt agha?
42020042	Defìt nì ngɨŋ à wûn tî jis a ŋwàklù Sù njàŋ na: ‘Bâba Yènfù jis ha Bâba mù na, Ndòko a mu bàh à kpen wu wo ta
42020043	ma wò hi yutê hi tàn te mu nè nê bànà sasu ma su lye a wo sah yì sak.’
42020044	À shìki mô ma Defìt ti toŋti wun na Bâba, ma wù hi fê mô yàni wan ha Defìt agha?”
42020045	Wù yîmì hi tè jìs ha jùmtìbàmsù wunsu wu lum afa nâbi nde mò hi yû, jis ha ghɨna na,
42020046	“Ghàn hi tôknè nì chichàsu sak sîn. Ghɨna kòŋà hi tè gbê chyâ nì dàlasu chiksu, fwo yê wu wən na ghɨta hi nyiŋa bênà toŋte ha ghɨna, yênà a ndasu chintesu, ghɨ kwok ndokò kə ashyə̂, ghɨ yena luk wu yənu ghɨ kwok ndokò kə lùk wu ngaŋtenu.
42020047	Ghɨna kôŋà hi fye mwə̀ mù ywena nkwô kə mù jɨ̀m, biyani kama chwùtè na ghɨna mò ghɨt a jûŋà jə̂mà làtè. Yènfù bè folò ngə̂k ha ghɨna a tu lum hanɨ̂ŋ.”
42021001	Jisòs ndùku baha mô kə a ndâ Fùyèn ki yen nì luk we ghɨ ndùku fo fotu atɨ̂n yen te ghɨta chika fo fotu ghɨna tu,
42021002	yen kəbi te fufa ywê nkwû ale boŋa be fo katà fu wun fu.
42021003	Wù ki jîs na, “Mu jìsà ha ghàn hamok na, fufa ywê nkwû ghɨ̂n ti fo fo yi chyâ na fotu ghɨt ghɨ̂n nâ à jɨ̀m,
42021004	beka ghɨna ye fabti kə ka we wu dô ghakne ghɨna ben folò, biyani wùt ywên wunâ nâbi te wù fufa ni, ti fo mihì kə yi mihì katà fu wun fu kəta wi nâbi hi yə̂.”
42021005	Ghɨta hì jîsà kum ndâ Fùyèn, na ghɨ ti fati bâ nì te jûŋà fê jîsà kum mwə̀ mù jùŋ mùlè ghɨta fo na ghɨ lem a ndâ Fùyèn àtɨ̂n. Jisòs ki jîs na,
42021006	“Ghàn yena bɨn ghɨ̂n ni, yu khɨŋte bè lò shyəma ghɨ shyakti ndasu tɨnsu ma nâ ti yì mòk bê hi bu a tô yile.”
42021007	Ghɨna buf ha wun nâ, “Chichà, gha mɨ ghɨ̂n bè gânà a wùni tuku agha? Ghɨ bè shihi yìmì hi gàn, ma chwena bê hi mô ghə?”
42021008	Wù jis na, “Ghàn hi tôknè, kə wùt bê jìŋhi ghàn. Ghɨta bè hì bê lò, dô kə ni, ghɨna bênà jîsà na ghɨna bènà a mu yet. A bê nâbi nde jîsà na, ‘À mò kə nâ mu we ni!’ Fê jîsà na, ‘yu ti kpên chîn! Ghàn yu yâ, kə wùt yen a ghɨna yi bàm.’
42021009	Ghàn bê ki yû na woŋtu ti yîmì, fî yu na ndùm sù ti yîmì, kə ghàn hi fânà na gokhini ti bakhâ beka gha ghɨ̂n kəta hi yìtà gàn ashyə̂.”
42021010	Te wù jìsa ni, fî jis na, “Lak tu bè hì nô lak tu letu, fə̂ntù nô tu letu.”
42021011	Chyə bê hi senalò, ma jìŋ fê kwo kə a tu lùk a tu lùk. Yaf tê tu dâŋà bê hi fwô, ma chwesu bəmasu fwu a nyə̂ fânhè à ghɨ̂t.
42021012	Ma gha ghɨ̂n bê shihi gàn ma ghɨ ti khɨti ghàn fo ngə̂k ha ghàn, lyi yen nì ghàn ashyə̂ yì sâk a ndasu chintesu lem ghàn a chyâk. Ghɨ bè lyê yênà nì ghàn a fə̂ntù ashyə̂ nì ghɨt a sakana ale ashyə̂ kum mu.
42021013	À mô kə wu tuk we ghàn bè fôktè tum à mì yì jùŋ ha ghɨna atɨ̂n.
42021014	Ghàn lem a ghàn a təm na ghàn bè kwâktè wi gha kum lum we ghàn bè fîsè gha ghe ghɨ bufte ha ghàn
42021015	beka nâ mu bè folò jîs yi tofani ha ghàn, wùt bê tê gàn hi tunhe gha ye ghàn jìsa.
42021016	Nâbi bì ghana nì wana ne ghana nì sun sanisu nì sah yani nda bè folò ghàn, na ghɨ hi nê gha mɨ ghɨ̂n ha ghàn ma ywiti ghàn ghɨ le.
42021017	Nâ ghɨt à jɨ̀m bè hì bànàlò ghàn kə kum mu.
42021018	Biyani nyuŋ yì mòk wi hi bè ləhà a ghàn a tû.
42021019	Wunhî yani bè nêlò ma ghàn kwoti yohnà ghana.
42021020	“Ghàn bê ki yên ma sojàsù ti jɨ̂ŋ kat Jèlusalèm ni, ghàn khɨli na tuku ti kpên na bobhi Jèlusalèm.”
42021021	Yi gan ni, nâbi nde a Jùdiyà wu tet kwok a su kùn, ghɨta tet atɨ̂n à yi tèk afû. Wùt hì mô a fùk, kə wù kaha lyi a yi tèk afû.
42021022	Munâ mò mu tuk me Yènfù bè chə̂bhè ghɨta atɨ̂n te ghɨ ti nyàka, hi nì na gha ghɨ̂n à jɨ̀m a ghɨ tì nyàka lema a ŋwàklù Fùyèn na ghɨ kpen.
42021023	Tuk mù tɨn bè hì bəma hanɨ̂ŋ ha ywen ghe ghɨ mô mu lâ nì ghe ghɨna lè mwəlà, beka lùmchuŋ, nì ngə̂k yì kanana bè hì mô ha ghɨna.
42021024	Ghɨ bè sòlè ywiti ghɨna nì nywimù, ma ghɨ kwoti ghɨna ma yê lem ha wu kwòs kə bàh wù mbyi wù jɨ̀m. A mô kə te tumu tì yikte kə Jèlusalèm ni fî nyâblì nì ghɨna hi yaka te yu we Yènfù lèma ha ghɨna kwok à kpen.
42021025	“À bè hì mô a wu yu mefû ma yuchwî chwuti chwesu, njoŋ nì njènû chwûtè. Jwò yì tâ bê hi nêkà fè dûmà bê nì lùmchuŋ a mbyî ma tu ghɨt à jɨ̀m bê fwu.
42021026	Ghɨta fentê kum yi fân kum gha ye yi mô hi gàn a mbyî, beka mwə̀ me mù mò a nyə̂ bê hi nêkà.
42021027	Ma à nê hi mô yi bàm yi tɨ̂n ma ghɨna yen Wâ Wùt, wu chwo bênà atɨ̂n à sù mbàk kəta jyaka nì ban yi chiki.
42021028	Gha ghɨ̂n ki yîmì hi tè gàn nâbi wùni yu, ghàn lôhì tu wanu ki a nyə̂ beka yu wu bakhe bênà shyəma Yènfù yun tu wanu.”
42021029	Jisòs fî ma gàn yina ha ghɨna jis na, “Ba ghàn yenalò kâk fù fikfù nâ nì kàk mùlè.”
42021030	Ba futu tɨntu yàtàlò, tu yîmì nâbi wùni yu hi tè kaha tô, ghàn yen yâ ghàn hi khə ha ghàn a sù ngɨŋ na bɨ̀ŋ hì chwô bênàlò.
42021031	Yi mô kəbi yi ghəl te ghàn bè yena gha mɨ ghɨ̂n te ghɨ gânà. Ghàn yên, ghàn hi khə na fə̂n wù Fùyènù wu hi bakhe bênà.
42021032	“Mu jìsà ha ghàn hamok na ghɨt a mbye ghɨ̂n chin wi hi bè kpute mìhì teka gha mɨ ghɨ̂n gan à jɨ̀m.
42021033	Nyə bè chyàlàlò, ma chyə chya, biyani ma gha bê tè kwuna atɨn à gha afa mu jìsa.”
42021034	“Ghàn hi tôknè nì ngɨŋ sanisu, bu yani ma jwo yəni nì se mu lùkà nì lâ lumanu kum gha mbye ma ghɨ bukhi se ghana wu tuk afân ma wu bê bûŋtê kwo kə ghàn te a tâm.
42021035	Yen lê bûŋhì ben yì tɨni ha ghɨt à jɨ̀m a mbye afân.
42021036	Ghàn hi mô yu mù jɨ̀m, gbûtè kə yi gbûtì, jə̂mà na Yènfù fo jyaka ma ghàn bê timi a Wâ Wùt ashyə̂.”
42021037	Jisòs yike a ndâ Fùyèn a mu tuk afu metì ni, tuku jyə̂, wù kwok chyə a tô kùn à sù Olìfs,
42021038	à hì mô mbisìmbisi ghɨt à jɨ̀m yen yûŋtì a ndâ Fùyèn hi yute yikî wuni.
42022001	À hì mô te tuk mù chìk kpene bênà hi yə bana kwaŋa chɨmlana bu atɨ̂n, ghɨ toŋte na hi Dàŋà Chyà.
42022002	Ngàŋsù ndâ Fùyènsu chiksu nì chichàsu saksu hì khɨŋa wu lum hi ywe Jisòs, nyamte yi nyamtî beka ghɨna ndùku fânà ghɨta.
42022003	Satàn lye a Judàs yi təm we ghɨ ndùku toŋte na Ìskaliyòt, a mô kəbi wùt wù mòk atɨ̂n à ghɨ̂t a tuma Jisòs njwòsù bà.
42022004	Wù lo yen yen ngàŋsù ndâ Fùyènsu chiksu nì tu ghɨt ghe ghɨ ndùku chînà ndâ Fùyèn, sîhì lum we wù mò hi bəkle Jisòs ha ghɨna atɨ̂n.
42022005	Ghɨna hì saŋlê lem na ghɨ nè folò ka ha wûn.
42022006	Wù bimî, yîmì hi khɨŋa wu lum hi bəkle wûn ha ghɨna a wu yu afa ghɨta lo a wun à ngwùŋ.
42022007	Tuk we ghɨ ndùku mô hi se njyə̀su Dàŋa Chyala su atɨ̂n à mu tuk afa ghɨ ndùku mô hi yə bana kwaŋa chɨmlana bu atɨ̂n bên,
42022008	Jisòs tum Bità ghê Jon jis na, “Ghàn yê fati mwə̀ mù yə̂mù Dàŋa Chyalamù ma ghàhnà yə.”
42022009	Ghɨna buf ha wun na, “Wò khɨŋa na ghàh yê fati afa mwə̀ mù yə̂mù mù tɨ̂n agha?”
42022010	Wù fîsì ha ghɨna na, “Ghàn yuti, te ghàn nè hì lye yênà atɨ̂n à yi tèk yi tɨni ma wùt nê kwona ghàn à ghɨna ma wù ti bêkà khɨŋi mòli. Ghàn yen wûn, ghàn yen kə wun yi bàm, wù yen lyi kəbi yìni ndâ, ghàn lyi kə atɨ̂n,
42022011	ghàn jis ha bè ndâ àtɨ̂n na, ‘Chichà buf na, Lûm à ndâ ghɨt a benana yê lâ ma mu tahi yə mwə̀ mù yə̂mù Dàŋa Chyalamù atɨ̂n ghàh à jùmtìbàm samsu agha?’
42022012	Ma wù nê chwuti lûm à ndâ yi ghaka kə ni ha ghàn a nyə̂, nâbi ghə ghɨ mô atɨ̂n ma ghàn fati mwə̀ mù yə̂mù àtɨ̂n afû.”
42022013	Ghɨna yen yen nâbi ghə ghɨ mô kə yi ghəl te Jisòs ye jisa, fati mwə̀ mù yə̂mù Dàŋa Chyalamù afû.
42022014	Yu kpên, Jisòs ben ndokò hi yə̂ ghê ghɨt a wuna ghɨ tuma
42022015	ki jîs ha ghɨna na, “Mu chehì jyê kə nâ yi jî hi yə̂ mwə̀ mù yə̂mù Dàŋa Chyalamù muna nì ghàn shyəma mu yen ngə̂k ma mu kpu.
42022016	Mu jîsà ha ghàn na, mu bè fè yə wi mwə̀ mù yə̂ muna nâ hakoh hi bè tàn a tuk afa gha yi yə yîn bè kwoka kpene a fə̂n wù Fùyènù.”
42022017	Wù lyi bòm fo àyòŋnà ha Yènfù fî jis na, “Ghàn ko lùk muna, ghàn jyàtê nyu.
42022018	Mu jìsà ha ghàn na, hi yìmì chîn hi yèn ashyə̂, mu bè fê nyo wi lùkû hi bê tàn a wu tuk afa fə̂n wù Fùyènù bè bênà.”
42022019	Wù lyi a ban a kwaŋa fo àyòŋnà ha Yènfù fî bəktilò fo ha ghɨna jis na, “Wùna mò wun wu mu te mu fo ha ghàn. Ghàn hi nê yìna ni, hi tè kwàktè mu.”
42022020	Wù fî nì kəbi yâ ni bòm à mù lùk te ghɨ yə mihe fî jis na, “Bòm yinâ mò bòm à mu kàn mu fê te Yènfù baŋa nì luŋ mâmù lunhi na mù sùha ha ghàn.”
42022021	“Mu jìsà ni, wùt we wù nè bəkle mu wù mô kə nâ ghàh à wûn wu lùk wu yənu afân.
42022022	Wâ Wùt nè lô kə te Yènfù tì lèma, biyani yi nè hì bəma nâ haŋaŋ ha wùt we wù bəkle wûn!”
42022023	Ghɨna yìmì hì bufa nâ, yinâ nki gha ni mò hi mòm à nde a ghàhnà fùtɨ̂n agha?
42022024	Gufnânì tì lôtì a ghɨna fùtɨ̂n na, a mò nde we wù ngaŋte chyâ ghɨna à jɨ̀m agha?
42022025	Jisòs ki jîs na, “Fə̂ntù mbyi tu kətalò jyaka, saka yikte kə yi yikî ghɨt a ghɨna, biyani khɨŋa na ghɨ hi toŋte ghɨna na gàmtìsù ghɨ̂tsù.”
42022026	Yi kəta wi hi tè mò yani ha ghàn. Wùt ngaŋtena a ghàn a fùtɨ̂n kəta hi tè mò te wùt we wù tobte gokhe, wùt we wù mò a tû, mò hi tè mò te wùt wù fètana ha ghàn.
42022027	Wùt ngaŋtena mô hi tè mò wun we wù ndòkò yə kə yi yə̂ ma, ma we wù chyàhè kə yi chyâhì agha? Ba à mò we wù ndòkò yə agha? Ha mu, mu mò a ghàn a fùtɨ̂n te wùt wù fètana.
42022028	À mò ghàn ghe ghɨ faŋa kə yi fâŋ a mu atɨ̂n à tu mômhì,
42022029	mu ti fô fə̀nù ha ghàn kəbi te Bôm fo ha mu
42022030	shyəma ghàn bê hi yə̂ fê nyô a mu wu lùk wu yənu wu tuk te mu saka fə̂n wu mu. “Ghàn bè ndokò a mu kpòk mù tù fə̀n njwòsù bà, saka a te Isalì ghɨ̂n njwòsù bà.”
42022031	Jisòs fî toŋti Samùn jis na, “Samùn, Samùn, wò hi khə na Satàn ti chyati mu hi sèkà ghàn te ghɨ sêkà kùŋû
42022032	biyani mu ti jə̂m ha wò na kə bimî ya fen à mihi. Wò kaha bên ha mu, wo ni ma təm a wana na hi tâ.”
42022033	Bità jis ha wun na, “Bâ, mu gbùtè hi yè chyâk ghàh à wò, hi fè kpû ghàh à wò.”
42022034	Wù jis ha wun na, “Mu fòktè ha wò Bità na, Lɨm à ngwû nè shihi tôŋ lân ma wò ti mana mu a ghan à tât.”
42022035	Jisòs fî buf ha ghɨna na, “À mò wùni tuku a mu ndùku tuma ghàn ka bu, bàlì bu, gwusu wùsu bu, ghàn tî gha shyə ale agha?” Ghɨna fîsì na, “Ghàh tà shyə ale tì gha jə̂.”
42022036	Wù ki jîs ha ghɨna na, “Chîn, à hì kəta nâbi nde ka makə bàlì wu lyi lò. À shìki gha nâbi nde fâ wu bəkli waf a wuna wu yunlò.
42022037	Mu jìsà ha ghàn na, gha ghɨ̂n ghɨ mô ma ghɨ ti nyak a ŋwàklù Fùyèn ghɨ kəta hi gàn ha mu. Ghɨ tì nyak na, ‘Ghɨ ti taŋ wûn te wùt wù mòk atɨ̂n à ghɨ̂t ghe ghɨ khɨma saki.’ Yi mô ni beka nâbi ghə ghɨ tì nyàka kum mu yi kəta hi gàn.”
42022038	Ghɨna jis ha wun na, “Yen ke bâ, afân mô tufâ tù bà.” Wù jis ha ghɨna na, “Ghàn de yen.”
42022039	Jisòs fwu yi tèk afû kwok à kùn à sù Olìfs, kəbi te wù ndùku kwoka, jùmtìbàmsù wunsu kwok a wun yi bàm.
42022040	Ghɨna kwok tan afû, wù jis ha ghɨna na, “Ghàn jəm kə ghàn lye a yi mômhì.”
42022041	Jisòs jis yani lô a ghɨna ngwùŋ khɨŋti yen timi kəbi te wùt mò hi tum a yi ti ma yi yê chem, tum sù ngwuk a chyə̂ hì jə̂mà, jyana,
42022042	“Bâ mù, wò hì kôŋà wo fihi bòm à ngə̂k yinâ a mo wô. Nâ biyani, nì kə gha ye wò khə na yì kpenalò ha wò, kə wò ni yami.”
42022043	(Kə yu tɨnu, anjèl à Fùyèn lo a nyə̂ ben fo a jyak ha wûn.
42022044	Wù kwâktì ngə̂k yì chìk ye wù ndùku mô atɨ̂n, yi bəma chyâhè, wù fî tôk chyati yukhênà fwo a wun wu wùn, kə̂kà te mu luŋ chemle a chyə̂.)
42022045	Wù jəm mihì lôtì shihi kaha yèn, yen jùmtìbàmsù wunsu bwunê te gha tɨni fo chyâhè ngə̂k ha ghɨna, ghɨna bôt.
42022046	Wù jyan ha ghɨna na, “Ba ghàn mò na ghàn bwune kə yi bwunî agha? Ghàn lòti ma ghàn hi jə̂mà kə mômhìnì ben ha ghàn.”
42022047	Te Jisòs ndùku baha jîsà kə yi jîs, nôn à ghɨ̂tà fwu ben, ashyə̂ mô Judàs, kəbi wùt wù mòk atɨ̂n à jùmtìbàmsù wunsu njwòsù bà. Wù khɨŋti ben hì khɨŋa hi baŋle Jisòs.
42022048	Jisòs buf ha wun na, “Judàs, a wò jyana wò baŋle Wâ Wùt hi fo ha ghɨta agha?”
42022049	À hì mô te ghɨt ghe a ndùku mô ghê ghɨna yena gha ye yi mô hi gàn, ghɨna buf ha wun na, “Bâba, ghàh kakli nì fâtù agha?”
42022050	Kə ni, wùlè fihi yi fâ kak fihi tûŋla wo tâ wùt wù fètana à ngàŋ à ndâ Fùyènà yì ngaŋtena.
42022051	Jisòs kân jis na, “Kə ghàn fî mom; kə wu yu tûŋla tɨna ta kə yi tâ.”
42022052	A mô yâ ma ngàŋsù ndâ Fùyènsu chiksu nì tû ghɨt ghe ghɨ ndùku chînà ndâ Fùyèn yi ghakana nì chəhsu lak su ma ghɨ ye fwu ben hi khɨte wûn. Wù buf ha ghɨna na, “Ghàn fwu ben nì fâtù nì mbàŋsù te ghàn nyiŋa a wùt chwoŋana yi bàm njwô ghə?
42022053	Ba mu chehì yusa kə ghàhnà tuk mù jɨ̀m a ndâ Fùyèn, ghàn khɨte wi mu? Nâ ha nkàn, à kpen kə nâ yu wanu a bè jyaka bɨn a finana saka atɨ̂n.”
42022054	Te wù jìsa ni, ghɨ khɨti wun yen nì wun a bɨn a ngàŋ à ndâ Fùyèn yì ngaŋtena, Bità jûmtè yênà mô nâ hadà.
42022055	Ghɨ yen kpa wusu atɨ̂n à bɨn hì yohâ. Bità boŋ yên ndokò chîntì ghê ghɨna.
42022056	Wusu shihi bamî, wan wù ywên wùlè we wù ndùku fêtà a bɨn afû, yen te wù ndòkne a ngwùŋ à yì tê, wù duŋ ki kə wun ni, jis na, “Wùt wunâ ndùku boŋa gbêlò ghê wûn.”
42022057	Bità tunhî jis na, “Wùt ywên, mu khə wijə wûn.”
42022058	Ghɨ motì kə afu yulâ, wùt lɨmà wùlè fî yen wûn jis na, “Wò mò bi a wùt wunâ à nòn.” Bità bəm wûn jis na, “Yema, bə wunâ nyâ mu!”
42022059	Mbɨŋlu yì mòk shihi chyà, wùt wùlè fî kûmtì jis kə na, “Yi mô kə nâ hamok na bə wunâ chehì gbêlò ghê wùt wunâ beka wù mô kə nâ wùt à Galìlî.”
42022060	Biyani Bità fîsì jis na, wùt wuna jìsà na ghə ni? Te wù jìsà mihè yênà kə ni, lɨm à ngwû tôŋ.
42022061	Kə wu yu Bâba bɨ̂nhì ki yen kə Bità yi kə̀k, wù kaha kwâktì gha ye Jisòs ye jisa ha wûn na, “Lɨm à ngwû nè shihi tôŋ lân ma wò ti mana mu ghàn à tât.”
42022062	Kə wu yu, Bità fwo a bɨn ji nâ haŋaŋ.
42022063	Ghɨt ghe ghɨ tì khɨte Jisòs shìki nyikhè wûn fê sama wûn,
42022064	ma ghɨ ti kwut se wuna hì bufa ha wun na, “Fôkti lê na wò sam nde agha?”
42022065	Ghɨna tî jîs gha dona ha wûn ghɨ yafa kə ni.
42022066	Tuku yû, chəhsu lak su nì ngàŋsù ndâ Fùyènsu chiksu nì chichàsu saksu khɨti yi yûŋtì, ghɨ ben nì Jisòs ashyə̂ yì yùŋtì,
42022067	ghɨna jis ha wun na, “Wò hì mô kə nâ Klistù we Yènfù chwoka, wò fôktì ha ghàh.” Wù fîsì na, “Mu fòkti nâbi yi fôktì, ma ghàn tê bimî,
42022068	nâbi mu nè bufalò gha ha ghàn, ma ghàn tê fìsì.
42022069	Biyani hi yìmì chîn hi yèn ashyə̂, Wâ Wùt nè ndòkò lò a Yènfù kpen wu wò ta, bè jyak à jɨ̀m.”
42022070	Ghɨna chîntì buf kə à jɨ̀m na, “Ba yi ni mò na wò mò Wâ Fùyèn agha?” Wù fîsì na, “Yi mô kə ni te ghàn jìsa.”
42022071	Kum ni, ghɨna jis na, “Ghɨ fê khɨŋa nâ hi nè ghə nì bɨ̀n à sak, ba ghàhnà ti yû kə nâ a wun a yi jwô?”
42023001	Kə wu yu, yûŋtì tɨni yì jɨ̀m lôtì lyi yen nì Jisòs ha Gòbnà Balèt,
42023002	yîmì hi tè ngane wûn jyana, “Ghàh kwo wùt wunâ wù gbê lehe à ghɨ̂t a ghàhnà yi lak jîsà na, kə ghɨ hi mâkà ŋwàklànà ha fə̀n wù chìk a Lûm, fê mô kə nâ à mò yi we ghɨ chwoka lema na yi mò fə̀n.”
42023003	Ni, Balèt buf ha wun na, “Wò mò fə̀n ha ghɨt a Jûs?” Jisòs fîsì jyan na, “Yi mô kə te wò jìsa.”
42023004	Balèt ki jîs ha ngàŋsù ndâ Fùyènsu chiksu nì ha nôn à ghɨ̂t ghe ghɨ ndùku mô afû na, “Mu yena wijə gha be yile ye wùt wuna ne.”
42023005	Ghɨna hì kântè a ghâ jîsà na, “Yiki wuni bènà nì nô atɨ̂n à yì lak yi ghɨt a Jûs nâ yì jɨ̀m, hi yìmì a Galìlî hi bè tàn yi tèk afân.”
42023006	Balèt yuti gha mɨ ghɨ̂n buf na, wù mò ni a mô wùt à Galìlî?
42023007	Wù yu na Jisòs fwo a bàh a lak afa Helòd ndùku saka, jis na ghɨ kwok nì wûn ha Helòd beka wù ndùku mô a Jèlusalèm a mu tuk afû.
42023008	Helòd yen yen Jisòs hì saŋlê nâ jûŋ beka wù ndùku mô ma wù ti yu gha ale kum wûn hì chyə kôŋà hi yen a wûn na wù mom gha kanani yile ma yi yen.
42023009	Wù lyi wu yu bufte a gha ha Jisòs wù tê fìsì jə̀ nâ yì mòk.
42023010	Biyani, ngàŋsù ndâ Fùyènsu chiksu nì chichàsu saksu hì mô kə afû, kântè kə a ghâ ngane wûn.
42023011	Helòd ghê sojàsu wunsu nyâblì nì Jisòs nyikhì wûn fî mak dàla yì jùŋ a wun wù wùn kaha tum wûn ha Balèt.
42023012	À mò kə wu tuk afân a Balèt ghê Helòd kaha kwo sunu atɨ̂n beka à ndùku mò ni ghɨna bânnè.
42023013	Balèt toŋa ngàŋsu ndâ Fùyènsu chiksu nì ghɨt a tihena ale nì ghɨt ale
42023014	jis ha ghɨna na, “Ghàn ye ben nì wùt wunâ jis ha mu na, wù jɨ̀ŋhè à ghɨ̂t nê na ghɨna hi ta nì to. Biyani ba ghàn ti yen te mu bufte gha ha wûn kə nâ a ghàn ashyə̂ faŋ tè yena jə̀ gha be yile ye ghàn jìsa na wù ti nî.
42023015	Nâbi Helòd tà boŋ yen jə̂ gha beka wù ti kaha tum ben nì wun ha ghàhnà. Yi mô kə hamok na wù tà ni jə gha shyəma ghɨ ywi wûn.
42023016	Mu ti jîsà na, ghɨ sam à kə yi sâm ma ghɨ de wûn.”
42023017	(À ndùku mô yâ, a bê nâbi mùni tuk mù Dàŋa Chyalamù, ghɨt a Jûs chwok wùt à ghɨna wù kòŋ, Balèt fihi a ndâ chyâk.)
42023018	Te wù jìsà bê ni, ghɨna bwat kə jyə̂ yì mòk na, “Wù nè yenalò gha! Ghàh khɨŋa na ghɨ bɨlà fihi lô Bàlabàs.”
42023019	Yi mô ni, ma ghɨ tì lihi Bàlabâs wunâ a ndâ chyâk beka wù ti yìme nô yi tèk fî ywi wût.
42023020	Balèt fî jis ha ghɨna beka wù ndùku kôŋà na ghɨ fihi Jisòs.
42023021	Biyani ghɨna hì bwate yè kə ashyə̂, jîsà na, “Ghɨ banti wûn a kàkfùtàfù, ghɨ banti wûn a kàkfùtàfù!”
42023022	Wù fî kûmtì buf, na à hì mô a ghan à tât na, “À mò kum ghə? Ghàn fokti gha be ye wùt wunâ ne. Mu tà yen jə̂ gha be ye ghɨ mô hi ywe wun atɨ̂n. Mu nè jîsà ma ghɨ sam à kə yi sâm wûn ma ghɨ de wûn.”
42023023	Ghɨt ghe fî bwati yen kə ashyə̂ jîsà kə na ghɨ banti wûn a kàkfùtàfù. Yi ghak Balèt,
42023024	-
42023025	wù kat sak bimi na ghɨ banti Jisòs ma fihi wùt we ghɨ tì lèma a chyâk te wù fihe nô yi lak ywi wùt yâ, ma wù ya ni kə gha ye ghɨna yê hì khɨŋa.
42023026	Ghɨ lo nì wûn shihi yên kwônà nì Samùn wùlè wu lûm a mô wùt à Sìlên, ma wù lo a sù ngûn hì kaha kolê. Ghɨ khɨti wûn fo kâkfùtàfù Jisòs ha wûn, kan na wù beka ma wù jumti Jisòs.
42023027	Ghɨta fwu nâ hidù hì yênà a wun yi bàm bakhe nì ywena, ghɨ jyê yênà, khɨmte wu wun kum wûn.
42023028	Jisòs ne kaha bɨnhì wu wun jis ha ghɨna na, “Ywena Jèlusalèm, kə ghàn fi ji mu, ghàn hi jyê ha ngɨŋ sanisu nì ha wan ghana.”
42023029	Ghàn hi khə na tuk mù bakhe bênà lò shyəma ghɨta hi jîsà na, ‘Yi bɨlà mô a jûŋ ha kânù ywenu wù mô teka wu timè bwɨ wana, teka ghɨna yê timè nyoŋhi wan!’
42023030	Ghɨta bè hì jyê a mu tuk afû, jîsà ha kunsu chiksu na, ‘Ghàn fen a ghàh a tû, jîsà ha kunsu tetasu na, ghàn baŋ ghàh.’
42023031	Ghɨ shìki jîf nì kâk fù yûfù te mu ni, ghɨ bê ni nâ ghə nì fu yima fu?
42023032	À ndùku mô yani, ghɨ yênà hi yè ywe wûn nì ghɨt ale à bà, a mô à ghɨ̂t ghê ghɨ ndùku khɨma saktu.
42023033	À hì mô te ghɨ ye tana wu lùk afa ghɨ ndùku toŋte na Wok yi tu, ghɨ banti wûn a kàkfùtàfù afû fî banti ghɨt ghe ghɨna ndùku khɨma saktu yâ, banti wùlè a kàkfùtàfù a bàh a kpen wu wo ta, banti wùlè a kpen wu wo kôwì.
42023034	Jisòs jis ha Bè wûn na, “Lèhifo ghɨna a bâ, beka ghɨna khə wi gha ye ghɨna nè.” Ghɨna lem njusu wunsu hi tuma kàŋ, a yə nâbi nde, lyê.
42023035	Gha mɨ ghɨ̂n tì gânà ghɨta mô ke. Nâbi ghɨt ghe ghɨ ndùku tihe ghɨna hì chəktê kə wûn, jîsà na, “Wù chehì bònhè à ghɨ̂t, wù bònhi lê ngɨŋ à wûn chîn, a yu afa wù mò kə nâ Klistù we Yènfù chwoka lema!”
42023036	Sojàsù hì boŋa nyikhè nâbi wûn, lyi mu lûk ma mù ti tâ yen fo ha wûn
42023037	fî jis ha wun na, “Wò hì mô nâ fə̀n à Jûs hamok, wo bônhì ngɨŋ yâ!”
42023038	Ghɨ nyak yi gha a bàŋ à fùkàk banti a wun a tô kàkfùtàfù na, “Wûn mò fə̀n à ghɨt a Jûs.”
42023039	Wùt lè we ghɨ tì bante ghê ghɨna hì sùlè kə Jisòs, jîsà na, “Ba wò mò kə nâ Klistù wê, bonhi lê ngɨŋ yâ ma wò bonhi ghàh!”
42023040	Wùlè we njaŋ ha wâ nì fî buf na, “Ba yi mô na wò fànà nâbi wi Yènfù, ghɨ nè boŋa ywe kəbi wò ni,
42023041	wò kwàktè wijə na ghàhnà nè kpo hamok kum ni gha be ghe ghàhnà ne biyani wùt wuna kpo kə halô.”
42023042	Wù jyan yâ jis ha Jisòs na, “Wò be shihi saka fə̂n wa, kə wò yìta mu.”
42023043	Jisòs jis ha wun na, “Mu jìsà ha wo hamok na, ghàh à wò nè hì mô a Balàdîs lân hamok.”
42023044	-
42023045	Chwì bân tâ, hi fê bana wi luku kaha fîn, kə tù jɨ̀m ne fî kaha ban kə a bɨn a bonana a mbɨŋlu sù tât. Bâh à sùnju ghe ghɨ tì chuŋa daŋhe na ghɨ jyati ndâ Fùyèn yì chìk bâhà kə fùtɨ̂n fùtɨ̂n wu yu mefû.
42023046	Jisòs jî a jyə̂ yì tâ jis na, “Bâ, mu fo a yohnà ma a wo wô!” Wù jis ben ni, yohnà gokhì lò.
42023047	To sù sojà ghe yen gha ghe ghɨ tì gàna ni hì kokhe Fùyèn jîsà na, “Hamok, wùt wuna chehì kəta wi njahi!”
42023048	À hì mô te ghɨt ghe ghɨna ye bena hi yena gha ye ghɨ nê, yena gha ghe ghɨ gana, ghɨna kahi hì khɨmte kole yê wunu.
42023049	Gha ghɨ̂n ndùku gânà ni, sunsu wunsu mô nâ ha ghaf, ke kə yi kî, ghɨ le mô a ywên ghe ghɨ tì lo a Galìlî ben a wun a yi bàm.
42023050	-
42023051	Wùt lè ndùku mô kəbi wu tuk afu metì ghɨ toŋte na Josèf, a wùt yi tèk yi Jùdiyà ye ghɨ ndùku toŋte na Àlìmàtiyà, a mò kə nâ wùt wù jùŋ, mò kə nâ chilichili, chyə yute kə yu we lak yi fə̀n à nyə Yènfù bè bênà atɨ̂n. Wù ndùku mô kə nâ wùt atɨ̂n à ghɨt afa ghɨ ndùku saka ghɨt a Jûs, biyani tê bime jə̀ gha ye ghɨ tì fate kum Jisòs fî ni ha wûn.
42023052	Te bante mihe Jisòs wu kpû, Josèf yen jis ha Balèt na, yi khɨŋa hi lyè gun yi wuni hi gùmà.
42023053	Balèt bimî. Wù yen chwohi wûn a kàkfùtàfù lim nì mbalaŋa, yen gûmà yi sì ma ghɨ chuf a yi wo, sì tɨni mô teka ghɨ yê timè guma wùt atɨ̂n.
42023054	Wù tì gùmà Jisòs ni, hì fate wunu na tuku jə ma à hi mô tuk wu laku.
42023055	A mô yani ma ywen ghe ghɨ tì lo a Galìlî ben a Jisòs yi bàm yâ, jûmtì Josèf yen yen yi sî ye wù gùma Jisòs atɨ̂n.
42023056	Ni te ghɨ niŋhe gun yi wuni, ghɨna kaha kolo yen bakti yûhìsu lɨmtesu jûŋ sù na ghɨ yuhi wûn atɨ̂n. Te tuku ghɨna wu laku bèna, ghɨna yutì kə te saki ndùku jîsà.
42024001	Te tuku ndùku yula bênà wu tuk wu shyə a ngâm, ywena yen yi jwô yì sì nì Làmindâ yì jûŋ te ghɨna fate
42024002	yen ti ye ghɨ tì baŋa yi jwô yì sì yâ, ma ghɨ ti bɨŋhi chyâkhì.
42024003	Ghɨna lyi yi sì te yena jə̀ gun yi Bâba Jisòs
42024004	time afû hì kante gha ye yi gana. Ghɨt a lɨmànà ale à bà bûŋhì timi bakha a ghɨna ngwùŋ ma ghɨna ti mak njusu fufasu fê njêntè.
42024005	Fânì kwo ghɨna, ghɨna tuŋhi tu ghɨna a chyə̂. Ghɨt atɨna buf ha ghɨna na, “Njwô ghə te ghàn khɨŋa wùt wù tâ atɨ̂n à ghɨt a kpona?
42024006	Wù wijə afân, wù ti lôtì a yi kpû. Ghàn yɨŋti te wù tì jìsà ha ghàn baha mô a yi lak yi Galìlî
42024007	na ghɨ kəta hi fo Wâ Wùt ha ghɨt a be wô na ghɨ banti wûn a kàkfùtàfù, ma à hi mô yi bàm yi tuk mù tât ma wù loti a yi kpû.”
42024008	Kə wu yu ghɨna kaha yɨ̂ŋtì jîs yi wuni.
42024009	Ghɨna kaha kolo yi sì fôktì gha ghɨ̂n à jɨ̀m ha jùmtìbàmsù Jisòs sù njwò yì mòk bakhi nâbi nì nde afû.
42024010	Gha ghɨ̂n ha jùmtìbàmsù Jisòs sù tì fòkti Mèli wù Màtalà nì Juwanà nì Mèli nè Jêms nì ywen ale.
42024011	Biyani ghɨna tê bimî jə̀, beka gha tɨna ndùku fune gha fəma ha ghɨna.
42024012	Biyani Bità nyɨŋ yen tɨ̂ŋtì ki lihi yi sì, yen kə a gûm, lo hì kolê kante kwâktè yênà gha ye yi gana.
42024013	À ndùku mô kəbi wu tuk afû jùmtìbàmsù Jisòs su lesu, sùbà lo hì yênà a yi tèk yile, ghɨ toŋte na Èmayùs, yi mô mâl sàmba hi lò a Jèlusalèm.
42024014	Ghɨna hì gbê jîsà bitè yênà nì gha ghe a ghɨ kwuka gana.
42024015	Te ghɨna ndùku jîsà bitè kwoka yênà nì gha, nâ Jisòs nì ngɨŋ à wûn yen bakha hì gbê yênà ghê ghɨna.
42024016	Biyani gha tàhì ghɨna hi yen a khɨle wûn.
42024017	Jisòs buf ha ghɨna na, “À mô ghə ghàn gbê jîsà yênà kum ghɨna ni agha?” Kə wu yu, ghɨna wuhâ tuŋhi kə̂ktù ghɨna tu a chyə̂ hì jyê wu wun.
42024018	Wùt lè a ghɨna fùtɨ̂n ghɨ toŋte na Kèlobàs, kaha buf ha wun na, “À mò kə wò we wò lo be a Jèlusalèm hì khə wi gha ghe a ghɨ che gana a mu tuk afân agha?”
42024019	Wù buf na, “À mô ghɨ̀ni gha?” Ghɨna fîsì na, “À mò kə ghe a ghɨ gana ha Jisòs wù Nasalì. Wù chehì mô fòktì wù chìk, jîsà gha kanana, nê ghɨ le. Mô wùt wù tâ a Yènfù ashyə̂ nì a ghɨta ashyə̂.
42024020	Ngàŋsù ndâ Fùyènsu chiksu nì tu we wu tihe gha che fo wûn na ghɨ ywi, ghɨ lyi wûn yen banti a kàkfùtàfù,
42024021	ma ghàh chehì kwâktè na à mò wun we wù bè yuna tu ghɨt a Isalì a sù ngə̂k. Nâbi yâ, lân mò tuk mù tât te gha tɨni gàna.
42024022	Fê bakhe na ywen ale a ghàh a nôn te fî nî na ghàh hi mô nì kani te ghɨna bɨsa yena yi jwô yì sì lân,
42024023	tè yena jə̀ gun yi wuni afû, kaha ben jis na anjèlsù Fùyènsu lesu te fwu a ghɨna ashyə̂ afû, te su fwo a jem jis ha ghɨna na wù mò wu tâ.
42024024	Ghɨt ale a ghàh a fùtɨ̂n ti fî lo yen a jwô yì sì afû, yen kə yi sî yimi, kə yi ghəl te ywen ghe ye be jisa, biyani te yena jə̀ Jisòs.”
42024025	Wù ki jîs ha ghɨna na, “Ghàn mò kə nâ wù ngwò, jɨ̂ŋtè ghaka nâ hi bime gha à jɨ̀m ghe fòktì sù chiksu tì jìsa!
42024026	Klistù we, yê hì kəta wi hi yen a ngə̂k ni, shyəma wù lye a wun a wù lùk wu koknenu agha?”
42024027	Wù jis yâ fî jis banhi gha ghe ghɨ tì jìsa a ŋwàklù Fùyèn kum wûn, hi yìmì a ŋwàklù Musìs hi yè tàn a fòktìsu chiksu.
42024028	À hì mô te ghɨna ndùku bakhe yênà yi tèk afa ghɨna ndùku yênà, Jisòs ni te wù khɨŋa hi chyà yèn ashyə̂.
42024029	Ghɨna chyati wûn na wù chyə ghê ghɨna beka yu ndùku mô ma wu ti chyâ, ma tuku ti fî jyə̂. Wù lyi yen hi chyə̂ ghê ghɨna.
42024030	À hì mô wu yu yənu wù lyi a bân bonhilò jyâtì ha ghɨna.
42024031	Se ghɨna yâhì ghɨna yen khɨli wûn kə wu yu, wù ləhà a ghɨna fùtɨ̂n.
42024032	Ghɨna hì bufa ha ngɨŋsu ghɨna su nâ, “Ba à ye hì mô a wu yu afa wù yê hì jîsà ha ghàhnà wu lûm, hi jìsà banhe gha Fùyènì ha ghàhnà yâ, təm a ghàhnà tê hì lumà agha?”
42024033	Kə wu yu ghɨna lôtì kaha yen a Jèlusalèm yen yen jùmtìbàmsù Jisòs sù ìwûm njwò yì mòk nì ghɨt ale ni te ghɨ ndùku mô afû.
42024034	Ghɨna jis na, “Hamok Bâba ti lôtì a yi kpû. Wù ti chwûtì ngɨŋ à wûn ha Samùn!”
42024035	Afû, ghɨt ghe à bà ki fòktì te yi ye gana ha ghɨna a wu lûm, fî fôktì te ghɨna ye yena khɨle Jisòs a yu afa wù ye beka bana fo ha ghɨna.
42024036	Te ghɨna ndùku baha jîsà gha ghɨ̂n, Jisòs nì ngɨŋ à wûn bûŋhì timi a ghɨna fùtɨ̂n jis na, “Yutìnì mò ha ghàn.”
42024037	Lɨmalɨma bâh ghɨna, ghɨna fân, kwâktè na ghɨna ti yen wùt à chyə̂.
42024038	Jisòs buf ha ghɨna na, “Njwô ghə te gha ghɨ̂n fo ngə̂k ha ghàn, fê nê na ghàn hi kwâktè chyâhè agha?
42024039	Ghàn yen wo mu nì wulu mu. À mò mu ni. Ghàn kum mu ma ghàn yen hamok, ma ghàn yen beka wùt à chyə̂ kəta wi jyà wùn nì wuf wu wùnu ni te mu kəta.”
42024040	Wù jis ni ki chwûtè wo wunu nì wulu wunu ha ghɨna.
42024041	Ghɨna hì saŋle nâ jûŋ, yi ghak ghɨna hi bimî, ghɨna hi kante kə yi kantî. Wù buf ha ghɨna na, “Ghàn kətalò shyə yəna afan agha?”
42024042	Ghɨna fo kôm à yila nyokana ha wûn.
42024043	Wù fyi kut kə ghɨna ashyə̂.
42024044	Yi bàm yi tɨ̂n, wù jis ha ghɨna na, “Gha ghɨna ghàn yena ni, à mò gha ghe mu ndùku fôktè ha ghàn te ghàhnà ndùku baha mô amok na, nâbi ghə te ghɨ nyàka kum mu a Musìs ŋwàklù wu làŋ nì ŋwàklù fòktìsù chiksu nì ŋwàklù Sù njàŋ kəta hi bè kpên nâ à jɨ̀m.”
42024045	Te wù tì jìsa ni, banhi mihì tu ghɨna shyəma ghɨna ywo khɨli gha ghe a ghɨ mô a ŋwàklù Fùyèn,
42024046	Wù fî jis ha ghɨna na, “Ghɨ ti nyak na, Wù chwoka lemana kəta hi yen a ngə̂k hi kpû, ma à nê hi mô yi bàm mu tuk mù tât, ma wù kahà loti a yi kpû,
42024047	ma ghɨ nê hi fê kəta hi yìmì a Jèlusalèm hi fòktì gha Fùyèn lak tù jɨ̀m a wun a yi yet, na ghɨta kahi təm a ghɨna ma Bâba Yènfù lehèfo besu ghɨna su.
42024048	Ghàn mô su bɨn à sak hi fòktì a gha ghɨ̂n.
42024049	Ghàn hi khə na, mu nè tuma bè lò we a Bom chwùne ha ghàn. Biyani ghàn faŋ à kə a yi lak afân hi tàn wu tuk afa jyaka bè lô a nyə̂ ma ghɨ chwo a ghàn a tû.”
42024050	Wu jis ni, lyi ghɨna fwu yi lak afû yen bakha yi tèk yi Betanì lôhì wo wunu a nyə̂ hi bonhi ghɨna.
42024051	Ni te wù ndùku baha bonhi kə yi bonhî ghɨna, ghɨ lyi kwok nì wûn a nyə̂. Wù lo de ghɨna.
42024052	Ghɨna kokhi wûn lo kaha kolo yen a Jèlusalèm nì saŋlî chiki
42024053	ghɨna yen faŋ hì yênà a ndâ Fùyèn kə yû mù jɨ̀m kokhe Yènfù.
43001001	À ndùku mô shyəma mbyi yimi, ma tum à Fùyèn hì làwû. Wù ndùku mô ghê Yènfù, a mô kəbi wûn Yènfù,
43001002	À ndùku mô kə nâ a yìmi, tum à Fùyèn mô kə nâ ghê Yènfù amok.
43001003	À tì fate wûn mwə̀ mù jɨ̀m a Yènfù a jyak, ma à ndùku bu ha wun ma ghɨ tà tì fati jə shyə ale ghe ghɨ hì mô ma ghɨ ti fatî.
43001004	Wù ndùku kəta chyənà, chyənà àtɨ̂n fo yi ban ha ghɨta.
43001005	Ban mi yin bana atɨ̂n à bɨn a finana, ma bɨn a finana mɨ ghɨ̂n wi hi lɨmhî.
43001006	Yènfù tì tum wùt, ghɨ toŋte na Jon,
43001007	na wù ben ma wù hi fôktè kum yi ban mi yîn shyəma ghɨta yu gha ghe a wù jìsà ma ghɨ bimi.
43001008	Jon ndùku wijə yi ban mi yê nâ ha wun a ngɨŋ. Wù tì ben kə te fòktì kum yi ban mi yîn.
43001009	Ban mi yinâ Jon ndùku mô fòktì àtɨ̂n, ndùku mô kə nâ yi ban hamok te yi tì bèna a mbyî hi fo yi ban ha ghɨt à jɨ̀m.
43001010	Tum à Fùyèn mi yina ndùku mô a mbyî, biyani ghɨt a mbye mana Wûn nâbi te mbye àtɨ̂n ndùku mô ma à fati Wûn.
43001011	Wù ben, tan kə nâ a ghɨna yi lak, ghɨt a wuna ghɨ laka tunhi hi fye wûn.
43001012	Biyani, ghɨt ale fyi wûn bimi ha wûn, wù fo a jyak na ghɨna hi mô wana Fùyènà.
43001013	Ghɨna tà tì kahi jə a wana Fùyènà wu lum afa wùt kòŋà wu bwɨ mwəlà mù wûn ghɨna hi mô wana wuna. À ndùku mô kə nâ yi lêm yi Fùyènì na ghɨna hi mô wana wuna.
43001014	Tum mi yinâ tî kahi hì mô kəbi wût, ben chyəti a ghàhnà fùtɨ̂n. Ghàh tì yen jyak a wuna, a mô a jyak a Wâ Fùyèn wù mòk we fu ndùku kəta te wù lo a Bè wun à ngwùŋ ben ma wù ti lun nì kwohi seni fî lun nâ kəbi nì ghə ghe ghɨ mô hamok kum Fùyèn.
43001015	À mô wûn we Jon ndùku jîsà bê a jyə̂ yì ta na, “Wùna mò a we mu ndùku jîsà ha ghàn na, wùt bênàlò a mu yi bàm, chyâ mu beka ghɨ tì shihi bwə mu ma wù hì mô.”
43001016	Kwohi seni wuni mô ma yi ti lun kpenâ, ghàhnà à jɨ̀m ghɨ hì kəta yutìnì kə a tô yile.
43001017	Yènfù tì shihi fo yi sâk yi chya a Musìs a wô. Kwohi seni che shihi bèn, nâbi nì ghə ghe ghɨ mô hamok, chya a Jisòs Klistù a wô.
43001018	Wùt tà timi yen jə Yènfù, à chwùti Wâ Fùyèn wù mòk we wù mò kəbi Fùyèn, yê mô kə a Bè wun a ngwùŋ chwûtè te Yènfù mò ha ghɨta.
43001019	Ghɨt a tihena ghɨt a Jûs ghe ghɨ ndùku mô a Jèlusalèm tì tum ngàŋsù ndâ Fùyènsu nì ghɨta yi sah yi nda Lefì na yê buf ha Jon Fo Mòlû na, “Wù mò nde agha?”
43001020	Te ghɨna yèna hì bufa bê ni, Jon fôktì mihì kə yi mîhì na, “À wijə mu we ghɨ chwoka lema.”
43001021	Ghɨna fî buf kpenhi ha wun na, “Wò wu hì mô nâ nde? À mò wò Ìlajà ma?” Jon jis na yi wijə Ìlajà. Ghɨna fî buf na wò mò fòktì yì chìk ye ghɨ tì chwùne ma? Jon fî tunhi kə yi tunhî.
43001022	Ghɨna jis ha wun na, “Fòkti lê ha ghàh na wò mò nde? Ghàh khɨŋa kə nâ hi yu a wo yi jwô shyəma ghàh kahà yê fokti ha ghɨt ghe ghɨ tuma ghàh.”
43001023	Jon ki fôktì te fòktì Ìsayà tì jìsa na, “Mu mò wut we wù toŋa jîsà bê yi lak yi sùsi ya na, Ghàn fati lumu Bâba ma wu hi nânà ma wù shihi bèn ma wù chya atɨ̂n.”
43001024	À ndùku mô yâ, ma à tum ghɨt a Falàsî ghɨt ghɨ̂n ha Jon.
43001025	Ghɨna buf gokhì ha wun na, “Wò wijə we a ghɨ chwoka lema, bu Ìlajà, bu fòktì wù chìk we ghɨ tì chwùne, hì fo mòlû mù ghə?”
43001026	-
43001027	Jon fîsì na, “Mu Fo Mòlû ha ghàn kə nì mòlû mù jwò biyani bênà a wùt ashyə̂, wù mô kə nâ a ghàn a fùtɨ̂n chîn, ghàn khə wi, nâ mu kpene wi hi tè fèt te a kwôs ghe ghɨ yêntè gwusu wunsu wùsu.”
43001028	Nâ gha mɨ ghɨ̂n à jɨ̀m ndùku gânà yi tèk yi Betanì yi jin jwô Jodàn wu lùk afa Jon ndùku fo mòlû.
43001029	Tuku tì yû, Jon yen te Jisòs bènà, wù chwûtì wûn ha ghɨta jis na, “Wùna mò ni a mô Wâ Njyə̀ we Yènfù chinhe na wù lyê chyakhi be a mbyî.
43001030	À mò wûn we mu chehì fôktè ha ghàn na, ‘Wùt nè bênàlò a mu yi bàm, chyâ mu, beka ghɨ tì shihi bwə mu ma wù hì mô.’
43001031	Mu chehì boŋa khə wi wûn biyani gha ye mu che be hì fo mòlû nì mòlû mù jwò mò hi bakte a təm a ghɨ̂tà shyəma wù nê shihi bèn ma ghɨt a Isalì yen à khɨli wûn.”
43001032	Yìna ndùku mô kəbi jîs yi fòktì yìlè te Jon tì jìsa na. “Mu yen te Yohnà Yulena chwo bênà a nyə̂ te à làtàta ben ndokò a wun a tû.
43001033	Mu khə wi wûn. Nâ mu che yen khɨli wûn kə kum gha ye Yènfù tì shihi tum a mu jis na, ‘Wò be yen nâbi nde te Yohnà Yulena chwo ndoko a wun a tû, wo hi khə na à mò wun we wù bèna hi tè fo mòlû ha ghɨta nì Yohnà Yulena.’
43001034	Mu ti yen te gha mi yin gàna, hì fôktè ha ghàn na wùt wunâ mò Wâ Fùyèn.”
43001035	Tuku fî yû, Jon ghê jùmtìbàmsù wunsu sùbà yen timi wu lùk afa ghɨna ndùku yusa atɨ̂n,
43001036	wù yen Jisòs te wù chyàlà jis ha ghɨna na, “À chyàlà Njyə̀ à Fùyèn ni.”
43001037	Jùmtìbàmsu wun se yu ya lo hì yênà kə Jisòs yi bàm.
43001038	Jisòs kaha kî yen ghɨna bênà a wun a yi bàm buf ha ghɨna na, “Ghàn khɨŋa ghə?” Ghɨna fîsì na, “Labi, a mô na chichà, wò chyə afa?”
43001039	Wù jis ha ghɨna na, “Ghàn bê yen.” Ghê ghɨna yen yen luk we wù chyə̂ atɨ̂n, ma à hì mô a mbɨŋlu sù kìk wu yu kolô ghɨna yus kə afû ni tuku jyə̂ ghɨna ki lô.
43001040	Wùt wùlè atɨ̂n à ghɨt afa à bà ndùku mô Andùlù wâ nè Samùn Bità a wù tì ywo gha ye Jon jìsa jûmtì Jisòs.
43001041	Wù lo wu lùk afa Jisòs ndùku mô, khɨŋ yen nì wâ nè wûn Samùn jis ha wun na, “Ghàh ti yen Wùt we ghɨ chwoka lema a mô Klistù.”
43001042	Ni, wù lyi yen nì Samùn ha Jisòs. Jisòs yen wun jis na, “À mò wò Samùn a wâ Jon, biyani ghɨ nè hì toŋte wò chin na Sefàs.” Sefàs nì Bità mò kə yi yet yì mòk mô na yi wo.
43001043	À hì mô wu tuk wu kumtenu Jisòs shihi yèn a Galìlî, yen Filîb jis ha wun na wù jumti yi.
43001044	À ndùku mô ni, ma Filîb fwu ben a yi tèk yi Bèsadà a ye Andùlù ghê Bità ndùku chyə.
43001045	Filîb khɨŋ yen nì Nàtanyèl jis ha wun na, “Ghàh ti yen wùt we Musìs tì nyàka kum wûn a ŋwàklù yì sak, fòktìsu chiksu boŋ nyâk. Wù mò Jisòs wù Nasalì a wâ Josèf.”
43001046	Nàtanyèl buf na, “Nasalì, a shyə a jûŋà làhi fwo a Nasalì?” Filîb fîsì na wù ben ma wù yen.
43001047	Ni te Jisòs yena Nàtanyèl wu bênà, jis ha wun na, “À mò kə nâ wùt à Isalì a wù bênà ni. Wù jìsà kə hamok.”
43001048	Nàtanyèl buf ha wun na, “Wò gbi yàni hi khɨle mu?” Jisòs fîsì na, “Mu ye yen wò a yu afa wò yê hì mô a sah à fùkàk fu fikfù shyəma Filîb toŋa wò.”
43001049	Nàtanyèl ki jîs na, “Labi, wò mò Wâ Fùyèn, wò mò fə̀n à ghɨt a Isalì.”
43001050	Jisòs jis na, “Wò bimi beka mu ye jisa na mu te yen wò a yi sah à fùkàk fu fikfù. Biyani wò nè fê yenalò gha ale ghɨ chyâ yinâ.”
43001051	Wù jis yâ, fî jis kpenhi na, “Mu jìsà kə nâ hamok na, ghàn bè yenalò te nyə jìme ma anjèlsù Fùyènsu bê hi kwokâ chwô gbê kə tum à Wâ Wùt.”
43002001	Tuk mù tî chya mù bà, tuku yû, malâ yìlè hì mô yi tèk yi Kanà a Galìlî, nè Jisòs mô afû.
43002002	A mô ni, ma ghɨ ti boŋ lâkà Jisòs ghê jùmtìbàmsu wunsu a malâ afû.
43002003	Ghɨ ne nyu mihì mu lûk, nè Jisòs ben jis ha wun na, “Lùkû ti mî wu lùk wu malanu afân.”
43002004	Jisòs jis na, “Wò wu hì jîsà na mu ni ghə a wùt ywên? Yu mu tà ye kpen jə̂.”
43002005	Nè Jisòs jis yen ha ghɨt a fetana ghe ghɨ ndùku mô wu lùk wu malanu afû na, “Wù jis kəbi nâ ghə ghàn ni kə yâ.”
43002006	À ndùku mô ni, ma ghɨt a Jûs ti chwuf te ha khɨ̀ŋ tufa lem hi tè lèmà mòlû atɨ̂n nì hi tè sù wulu atɨ̂n na ghɨna hi yule a Yènfù ashyə̂. À ndùku mô a wu lùk wu malanu afân ma ghɨ ti ben tomti khɨŋ ghɨ̂n tufa, ghɨ ghakle kə ni, ghɨ mô hi kpite tom mù mòlû atɨ̂n mtât shyəma yì mòk lun.
43002007	Jisòs ki jîs ha ghɨt a fetana tɨna na, “Ghàn lunhi mòlû a khɨ̀ŋ afân.” Ghɨna tu mòlû lunhi khɨŋa tɨna.
43002008	Wù ki fê jìs ha ghɨna na, “Ghàn sef mùlè ma ghàn yê fo ha wùt we wù tihe gha malani yîn.” Ghɨna sef yen folò.
43002009	Ni te wù mòmà ma mù ti kahi ha mu lùk wù hì khə wi na mù lo afa agha. Biyani ghɨt a fetana ghe ghɨ tì to mòlû mù tɨ̂n khə. Wù ki toŋa lɨm à wùt ywên,
43002010	hì jîsà ha wun na, “Ghɨ yè bɨlà fo mu lûk mu jùŋ na ghɨ nyu ashyə̂ ghɨta nyû shihi tè saŋlî ghɨ ki bên nì me mù tòkà jwôfà wi, à gan ghə shyəma wò hi bênà nì mùna chin agha?”
43002011	Yìna mò gha kanani yi shyə ye Jisòs tì ne yi tèk yi Kanà a Galìlî hi chwùtè mihè a jyak a wuna, jùmtìbàmsu wunsu bimi na à mò we ghɨ chwoka lema.
43002012	À hì mô yi bàm atɨ̂n wù lô ghê nè wûn nì wana ne wuna nì jùmtìbàmsu wunsu hi chwo yèn yi tèk yi Kàbanùm hi chyəte kwok afû a mu tuk mùlè.
43002013	À ndùku bakhe yènà a mu tuk afa ghɨt a Jûs yè yə yi yə Daŋa Chyalani, Jisòs lo kwok a Jèlusalèm,
43002014	yen lye a bɨn a ndâ Fùyènà yen ghɨta mô afû, bəkle nyamsu mbòloŋsu, nì bwusu njyə̀sù, nì làtàmù, ghɨ le mô a tô wu bâŋ kwune mu kâ.
43002015	Wù fati fukwô sam jum fihi nyamsu na sù jɨ̀m a ndâ afû, sah waŋhi ka we ghɨta kwune, fî bâklì baŋ we ghɨna ndùku kwune ka a tô àtɨ̂n,
43002016	yen ha ghe ghɨna ndùku bəkle làtà me, kan jis ha ghɨna na, “Ghàn lyê fwu nì munù afân. Kə ghàn fati ndâ Ba mù te wu wən.”
43002017	Te wù jìsa ni, jùmtìbàmsu yɨ̂ŋtì te ghɨ nyàka a ŋwàklù Fùyèn na, “Səm à mì a wo ndâ, à Yènfù, lùmà kə ni.”
43002018	Ghɨt a Jûs kaha ben buf ha Jisòs na, “Wò làhi ne yi gha kanani hi chwùtì na a fo Fùyèn jyaka ha wò na wò hi nê gha kanana agha?”
43002019	Jisòs fîsì jis ha ghɨna na, “Ghàn shyakti ndâ Fùyèn yinâ, ma mu kahà ba kə a mu tuk mù tât.”
43002020	Ghɨna fî buf ha wun na, “A wò làhi kaha ba nda yinâ a mu tuk mù tât ma ghɨ tì lyi lɨ̂m mkìk njwò tufa hi ba yì yin agha?”
43002021	À ndùku mò ya Jisòs jîsà a ndâ Fùyèn, a mô kə nâ wu wun wu wunu.
43002022	Wù tî kpû kaha lôtì, jùmtìbàmsu kaha yɨ̂ŋtì na wù ndùku jîsà kə nâ ni, bimi gha ye ŋwàklù Fùyèn jìsa nì gha ghe Jisòs ndùku jîsà.
43002023	À ndùku mô te Jisòs mò a Jèlusalèm a mu tuk mù Dàŋa Chyalamù, ghɨta bimi na wù mò wùt we ghɨ chwoka lema, dô kə ni, beka gha kanana ghe ghɨna yena te wù ne.
43002024	Biyani Jisòs tê fo jə̀ ngɨŋ à wûn ha ghɨna beka wù ndùku khəlò chyənà su ghɨna su nâ sù jɨ̀m.
43002025	Wùt hì fê bu hi tè fòktì yi fôktì shyə ghe wùt mò ghɨna ha wûn beka wù khəlò kwâktu ghɨ̂tù.
43003001	Wùt wù tihena ghɨt a Jûs wùlè ndùku lâwû, yet yi wuni mô Nìkòdemùs, a mô wut a yi chìnte ghɨt a Falàsî.
43003002	Tuku jyə̂ tuk wule, wù yen yen Jisòs toŋti wun jis na, “Chichà ghàh khə kə nâ na à tum Fùyèn nì wò na wò bê hi yike ghɨta. Wùt wijə a wù mò hi tè nè chwènasu gha kanana sina a wò nè ni a bu kə na Yènfù mò ghê wûn.”
43003003	Jisòs jis ha wûn na, “Mu jìsà ha wò hamok na, wùt wi hi lye lùk wu fə̀n wù Fùyènù a bu kə na ghɨ kaha bwɨ wûn ha fê.”
43003004	Nìkòdemùs buf ha wun na, “Ghɨ ni mò yàni hi bwə wùt a fê ma wù ti ləma ni? Ba mu khə na wùt ləmâ wi hi kaha lye a nè wûn wu là na ghɨ bwɨ wûn agha?”
43003005	Jisòs fîsì na, “Mu jìsà ha wò kə nâ hamok na, wùt wi hi lye a wu lùk wu fə̀n wù Fùyènù, a bu kə na ghɨ bwɨ wun te ghɨ bwə ghɨta, fî kaha bwɨ wun a Yòhnà.
43003006	Wùt bwə kə a chyak a wùna biyani, Yènfù fo a Yohnà.
43003007	Kə wò hi mô nì kani te mu jìsa ha wò na ghɨ kəta hi kaha bwə ghàn à jɨ̀m a fê.
43003008	Wùt wi hi khɨle lum we Yènfù fo Yohnà ha ghɨta. Yi mô kəbi yi ghəl te fufa shihi chyà wo hi ywo te ghɨ kwô, khə wi na ghɨ lo afa, yênà afa agha? Kə te yi mô nì bwɨ Yòhnà.”
43003009	Nìkòdemùs jis ha wun na, “Mu tà yu khɨli gha mi yîn.”
43003010	Jisòs buf ha wun na, “A ni jìsà nâ wò mô nâ fòktì wù chìk yi lak yi Isalì ni, ywo khɨle wi gha ghɨ̂n?”
43003011	Mu jìsà ha wò kə nâ hamok na ghàh jìsà a ghâ khə, ma ghàh ti yên biyani ghàn bime wi.
43003012	Mu shìki jîs ha ghàn fə̂knà nì gha a chyə̂ afân, ghàn bime wi ma mu nê jis gha nyə ha ghàn ma ghàn bimi yàni?
43003013	Nâ wùt wù mòk tà timi lyi jə̂ a nyə̂ hi tè khə gha ghe ghɨ mô afû, a bu kə mu Wâ Wùt te mu lo a nyə̂ ben a chyə̂.
43003014	Ghɨ kəta hi ghaŋhe Wâ Wùt a tô fùkàk, kəbi yi ghəl te Musìs tì ghaŋhe funà ywô ghe ghɨ fate nì chani a yi lak yi sùsi,
43003015	shyəma nâbi nde we wù bime ha wûn ma wù khɨti chyənà ye yì bè mê wi,
43003016	beka Yènfù tî koŋ ghɨta mbye nâ haŋaŋ tum Wâ wûn wù mòk we wù ndùku kəta na à bimi nâbi nde ha wûn, ma wù nê tè kpû biyani ma wù bê hi kəta chyəna ghe ghɨ bè mê wi.
43003017	Yènfù tà tì tum jə Wâ wûn a mbyî na wù bê bobhi ghɨta kum besu ghɨna su. Wù tì tum na wù bê bonhi ghɨta.
43003018	“À bimi nâbi nde ha Wâ Fùyèn, ma Yènfù nê tê bobhe jə̀ wûn, à faŋ nâbi nde hi bimî ma à hi mô na Yènfù ti bobhi wûn beka wù ti tunhi na yi bime wijə a yi yet yi wan wù mòk we Yènfù kəta.
43003019	Yènfù bè saka à ghɨ̂t kum na bani che ben a mbyî ghɨta hì kôŋà wi, biyani kôŋà kə a bɨn a finana beka ghɨna nè be.
43003020	Nâ kəbi nde we wù nè gha be kòŋà wi bani, kôŋà wi hi fwo atɨ̂n na kə gha wuna ghɨ be ban a ndan.
43003021	Nâ kəbi nde we wù chyə chyəna chilichili fwo bè lò yi bân shyəma ghɨta hi yena hamok na wù nè a gha wu lum afa Yènfù khɨŋa.”
43003022	Te Jisòs jìsa mihe ghê jùmtìbàmsu wunsu, lô lyi yen atɨ̂n à yi lak yi Jùdiyà chyəti kwok ghê ghɨna, fo mòlû ha ghɨta.
43003023	À mô yâ Jon fo kəbi mòlû yi tèk yi Enòn a dâfà wi hi yè tàn a Salèm beka mòlû ndùku dô afû, ghɨta motè kə ni bê yena wûn wù fo mòlû ha ghɨna.
43003024	À ndùku mô yâ teka ghɨ lem Jon a chyâk.
43003025	Tuku yû tuk wule jùmtìbàmsù Jon su yîmì a gùfna ale ghê wùt à Jûs wùlè, kum lum we ghɨt a Jûs sò wunu atɨ̂n a ghɨna chyəna laka hi tè mò na ghɨna yule kpenalò a Yènfù ashyə̂.
43003026	Jùmtìsù Jon mi sê yen yen wûn, jis ha wûn na, “Chichà, wò ti yen wùt we ghàn à wûn chehì mô yi jin yi Jodàn yâ a we wò tì jìsa na à mò wûn we ghɨ chwoka lema yâ agha? Wù hì fo mòlû ha ghɨta chîn ghɨ yênà kə wun à jɨ̀m.”
43003027	Jon jis ha ghɨna na, “Nâbi nde nè kə gha ye Yènfù fo jyaka na wù hi nê.”
43003028	Nâ ghàn khəlò hamok te mu tì jìsa na à wijə mu we ghɨ chwoka lema. Yènfù tum mu ashyə̂ na mu bê fati lum wu wunu.
43003029	À ywê lɨm yè kəta kə lɨm à wùt ywên. Sô lɨm à wùt ywên we wù yè gâmtè wûn yè gbê kə wun a tum. Saŋle nâ haŋaŋ a yu afa wù ywo te lɨm à wùt ywên jìsà. À mò kəbi wu lum we a mu saŋle atɨ̂n ni. Saŋli mi mò chîn, ma yi ti lun kpên.
43003030	Wùt mu wunâ kəta hi tè ngaŋte yèn kə ashyə̂ mu chwote yênà kə a chyə̂.
43003031	We wù lo bena a nyə̂ kokne chyâlò nâbi nde, we wù mò kə wùt à chyə̂, jîsà kum kə a gha chyə. We wù lo bena a nyə̂ ngaŋte chyâlò nâbi nde,
43003032	fôktè kə ye wù yena fî yu lò biyani ghɨta ywo bime wi.
43003033	À ki bime nâbi nde gha ye wù jìsà, ma à hi mô na wù ti chwûtì na Yènfù jîsà kə nâ hamok.
43003034	Wùt mu wuna Yènfù tuma ni fòktè kə gha Fùyènì beka fu ti fo Yohnà wuna ha wûn fo mihì kə yi mihì.
43003035	Bì kôŋàlò Wâ wûn ma wù ti fo jyaka ha wûn na wù hi saka kə mwə̀ mù jɨ̀m a mbyî.
43003036	“À bimi nâbi nde ha Wâ Fùyèn, ma wù khɨti chyənà ye yì bè mê wi, ma à faŋ nâbi nde hi bimî ha Wâ Fùyèn, ma wù bê kpu beka lòn à Fùyèn ti faŋ a wun a tû.”
43004001	Te ghɨt a Falàsî tì ywo na Jisòs ti kwoti jùmtìbàmsu, fo mòlû ha ghɨna nâ hidù chyâ su Jon su.
43004002	Ghɨna ndùku jîsà biyani ma mòlû mù tɨ̂n ndùku fo wi nâbi Jisòs. À ndùku fo jùmtìbàmsu wunsu lesu.
43004003	Jisòs yu gha mi yin a ghɨ ndùku jîsà kum wûn ni, lo a Jùdiyà kaha yen a Galìlî,
43004004	shihi yèn tohna lumu a Sàmaliyà.
43004005	À hì mô te wù chyàlà a Sàmaliyà yen tan a yi tèk yile ghɨ toŋte na Sikà yi bakha yênà wu lùk wu fu chyə we Jakòb tì fo ha wâ wûn Josèf yâ,
43004006	ki bôt, yen chwo ndokò a ngwùŋ yì be ye Jakòb tì chɨma hi tè to mòlû atɨ̂n. Ma à hì mô nchwì tâ.
43004007	Wùt ywen wù Sàmaliyà wùlè ben hi to mòlû, Jisòs lon mòlû ha wûn jis na, “Fo mu nì mòlû ma mu nyu.”
43004008	À ndùku mô ni ma jùmtìbàmsu wunsu ti lyi yen a fùtɨ̂n à yì tèk hi yun a mwə̀ mù yə̂mù.
43004009	Wùt ywen àtɨ̂n jis ha Jisòs na, “Wò mò wut à Jûs mu mô wùt à Sàmaliyà? Wò gbi yàni hi tè lon a mòlû ha mu agha?” À ndùku mô yani ghɨt a Jûs nì ghɨt a Sàmaliyà nê kwonà wi gha.
43004010	Te wù bufa ni, Jisòs ki jîs ha wûn na, “Wò ye hì khə mwə̀ me Yènfù fo ha ghɨta fê khə wùt we wù lona mòlû muna ha wò, ma wò ti lon mòlû, a bu mòlû mù jwò, wù fo ha wò.”
43004011	Wùt ywen àtɨ̂n buf ha wun na, “Wò nè lyê afa mòlû mù tɨ̂n hi fo ha mu a bèbɨn, kəta wi shyə hi tû atɨ̂n, be yi mòlû tɨni laha lye ni agha?
43004012	A wò kwàktè na wò chyàlò bè bì wâhù Jakòb we wù tì fo be yi mòli yîn ha ghàh, nyo kəbi atɨ̂n kəbi nì mwəlà mù wûn nì nyamsu wunsu agha?”
43004013	Jisòs jis ha wun na, “À nyu nâbi nde mòlû munâ, ma toŋu wunu hi yimte kə yi yimtî.
43004014	Biyani, ma à nyu nâbi nde mòlû me mu fo ma kuŋ à mòlû bê tè fè yim a jə̀ wûn. Wùt ki nyo mòlû munâ ma mù kahi te yi tôk ma yi fwo a wun wù wùn, ma mù nì wûn ma wù khɨti chyəna ghe ghɨ bè chyâ mê wi.”
43004015	Wùt ywên à Sàmaliyà àtɨ̂n jis ha Jisòs na, wù fo mòlû mù tɨ̂n ha yi ma toŋu mòlû bê tè fè yima jə̀ yi, ma yi bê tè shik hi to mòlû yi be afân.
43004016	Jisòs fî jis kə ha wun na, “Ndu toŋa lɨm wâ ma ghàn à wûn bê yen mu.”
43004017	Wùt ywen àtɨ̂n jis na yi kəta wi lɨm. Jisòs ki jîs ha wûn na, “Wò jis kə nâ hamok na wò kəta wi lɨm.
43004018	Wò mò ni ma wò ti bimi lɨmànà à tân fwu kə ghɨna à jɨ̀m. Nâ we wò chyə a wûn a ndâ chîn a laha wijə nâbi lɨm wâ. Yi ni chwùtè na wò jìsà kə nâ hamok.”
43004019	Wùt ywen àtɨ̂n ki jîs ha wun na, “Mu ti yen na wò mò fòktì wù chìk a bâ.
43004020	Bì ghaha ndùku kokhe Fùyèn a kun afân biyani ghɨt a Jûs ti lem na ghɨ kəta hi tè kokhe Fùyèn a Jèlusalèm.”
43004021	Jisòs jis ha wun na, “Wùt ywên, mu jìsà ha wò hamok na, yu kwoka bênàlò a we ghɨ bè hi fê kokhe wi Yènfù a kun afân, kokhe wi nâbi a Jèlusalèm.
43004022	Ghàn ghɨt a Sàmaliyà ghàn khə wi nâbi wùt we ghàn kokhe, ghàh ghɨt a Jûs khə wùt we ghàh kokhe beka ghàh làhi fòktè lum we Yènfù mò hi bònhè ghɨt à jɨ̀m atɨ̂n.
43004023	Yu kwoka bênàlò, ghɨ jîsà ni ma wu hì mô kə nâ a chyə̂, ma Yohnà Fùyènà ni ma ghɨta hi kokhe funfu kə hamok a mô nki ghɨ̂t ghe Yènfù khɨŋa na ghɨ hi kokhe wûn
43004024	Yènfù mò a Yohnà, ghɨt ghe ghɨ kokhe wûn ghɨ kəta hi tè kokhe wûn hamok, kokhe kə nì jyak ghe Yohnà wuna atɨ̂na nè fo.”
43004025	Wùt ywên àtɨ̂n ki jîs ha wun na, “Mu khə na we ghɨ chwoka lema, a mô Klistù, nè bênàlò mô hi bèn hi fòktì nâbi ghə ha ghàh.”
43004026	Jisòs ki fôktè mihì ha wun na, “À mò mu we mu jìsà ha wò chin ni.”
43004027	Kə ni, te Jisòs jìsa, jùmtìbàmsu wunsu kaha ben yen te wù jìsà ghê wùt ywen hì mô nì kani, nâ wùt wù mòk a ghɨna fùtɨ̂n tà tì buf jə gha yile ha wùt ywen àtɨ̂n na, wò khɨŋa ghə agha? Tê buf kəbi gha yile ha Jisòs na, “À mò ghə wù jìsà ghàn à wùt ywen wùna agha?”
43004028	Wùt ywen àtɨ̂n lo de nam a wuna ghɨ mòla kaha lyi yen a yi tèk jis ha ghɨta na,
43004029	“Ghàn bê yen wùt we wù fòkte nâ gha ma à jɨ̀m ghe mu ndùku nê. A wi wun we ghɨ chwoka lema agha?”
43004030	Ghɨta fwu yen hi yen a wûn.
43004031	Wu mô afû jùmtìbàmsù chyate wun jîsà na, “Chichà yə shyətàfu.”
43004032	Jisòs jis ha ghɨna na, “Mu hì mô ma mu ti yə shyə yəna, ghàn khə wi gha kum ghə.”
43004033	Jùmtìbàmsù wunsu hì kante a ghɨna sù ngɨŋ bufa na, “Yi ni mò na wùt lè ye ben nì shyə yəna ha wûn ma?”
43004034	Jisòs ki jîs ha ghɨna na, “Shyə yəna ma mò kə hi nè yi fêt yi we wù tuma mu nì kôŋì, hi nè mihè yi fêt yi tɨni.
43004035	Ba ghàn khəlò ngàn yìlè ghɨ mâ na, ghɨ yomelò, a chya kə njoŋ sù kìk ghɨ kpilò. Biyani ghàn yen lê gha yile. Ghàn yusa ke kə yi kî te fùkmù kə̀kà. Mwə̀ mù yə̂mù mò ma mù ti byî mô kə hi tè kpì.
43004036	Nâ chîn mò ni ma wùt wù kpèna hì kpêlò ghɨ lâkà wûn. Wù kpê ghɨt a bime ghe ghɨ khɨte chyənà ye yì bè mê wi shyəma wûn ghê wùt wu yomena chîntè hi saŋlê.
43004037	Yi mô na ngàn yinâ na wùt wùlè yomê wùt wùlè kpê mô kə nâ hamok.
43004038	Mu ti tum ghàn na ghàn shik à kpi mwə̀ mù yə̂mù a fùk teka ghàn fet. Ghɨt a lô che fêt, ghàn mô hi kpì.”
43004039	Ghɨt a Sàmaliyà bimî yi tèk afû dô kə ni kum yi gha ye wùt ywen we ye jisa ha ghɨna na, “Wù ye fôktì nâbi ghə ghe mu time hì nê.”
43004040	Ghɨt a Sàmaliyà ben yen Jisòs ni hì chyate wûn na wù faŋ ghê ghɨna, wù chyə ghê ghɨna tuk mù bà.
43004041	Ghɨta fî ben yu yikî Jisòs bimilò, dô kə ni,
43004042	ki jîs ha wùt ywen we na, “Ghàh ti bimi chîn à wijə kum nì gha ye wò ye fokte ha ghàh. Chîn ghàh ti yu kə nâ yikînì nì ngɨŋ sahisu khɨli na a mò kə nâ wûn Bònhè à mbyî.”
43004043	Jisòs chyə tuk me mù bà lo yen a Galìlî.
43004044	À ndùku mô ni ma wù ti jis kə a wûn a ngɨŋ na, “Ghɨ tà timi hì kokhe fòktè Fùyèn wù lùk afa wù fwo atɨ̂n.”
43004045	À hì mô te wù ye tana a yi lak yi Galìlî ni, ghɨta afû fyi wûn nâ a jûŋ beka ghɨna mò ma ghɨ tî yên gha à jɨ̀m ghe wù tì ne a Jèlusalèm a mu tuk afa ghɨ ndùku yə Yə Daŋa Chyalani atɨ̂n.
43004046	Jisòs fî kaha yen yi tèk yi kanà yi lak yi Galìlî, wù lùk afa wù tì ne mòlû mù kahi a mu lùk yâ, yen wùt wù ta wùlè afû, wu fêtà ha fə̀n, wâ wûn mô wu khɨ̀ yafâ.
43004047	Wùt wù fèt mu wuna ben te wù ywo na Jisòs ti bên a Galìlî ma wù lo ben a Jùdiyà hì chyate Jisòs na wù bê chwuk wâ wûn wù lɨmà wù mò kə hi kpû.
43004048	Jisòs jis ha wun na, “Wùt ha ghàn wi hi bimî a bu na wù yen a chwena gha kanana te mu ne.”
43004049	Wùt wù fètana àtɨ̂n fî jis kə na, “Bèbɨn, nyàŋhi bî ma ghàh wò yen, à bu yâ ma wâ mù kpu.”
43004050	Jisòs ki jîs ha wûn na, “Wo yênà, wan wâ nè talò.” Wùt àtɨ̂n yu kə yâ lo lò,
43004051	shihi kolo yèn kwônà ghê ghɨta wuna ghɨ fetana ale, ghɨna jis ha wun na, “Wan wâ ti bonâ.”
43004052	Wu buf ha ghɨna na, gut atɨna ye mi yini? Ghɨna jis na, “Gut atɨ̂na ye mi nchwì.”
43004053	Bè wan àtɨ̂n khɨli na gut atɨ̂na ye mi kə wu yu afa Jisòs ye jisa ha yi na, “Wan wâ nè talò.” Ghɨt à jɨ̀m a wun yi sah yi nda bimî.
43004054	Yìna mò gha kanani yi kumteni te Jisòs tì ne a Galìlî te wù kaha yena a Jùdiyà.
43005001	À ndùku mô te gha mɨ ghɨ̂n gàna chyala, Jisòs kaha lo kwok a Jèlusalèm hi yə tuk wu chiku ghɨt a Jûs ale afû.
43005002	Chɨm ale mô a Jèlusalèm a ngwùŋ a jwô mbàn à sù njyə̀, ghɨ toŋte na Bèthsidà a jìs yi Hibùlùs. Ma ghɨ ti ba tala wìmù afû mù tân.
43005003	-
43005004	Jisòs kwok yen ni, ghɨt a yablena mô nì ghɨt a ngəhana atɨ̂n à mù wìmù tɨ̂n dô kə ni, ghɨt a fefana mô, nì ghɨta ma bâh wù wùnu ti kpû.
43005005	Wùt lè mô kəbi atɨ̂n à ghɨ̂t afû ma wù ti yaf wu lɨ̀m mtât njwò fama.
43005006	Jisòs ben yen ni te wù nìŋe afû, khɨli na wù ti yaf nâ wu yu dâ ki buf ha wun na, “Wò kòŋàlò hi ta?”
43005007	Wùt wù yafana àtɨ̂n jis na, “Bèbɨn, jwò nèkà nâbi wùni yu wùt hi bu shyəma wù lihi mu atɨ̂n. Yì nèkà mu shihi ghàlì hi yèn, ma à hì mô kə ma wùt shyə lyî a mo ashyə̂.”
43005008	Jisòs jis ha wun na, “Lòti lyì ghâm fafu ma wò hi gbê yênà.”
43005009	Te wù jìsa ni, wùt àtɨ̂n tâ, lyi ghâm fu wun fu hì gbê yênà. À ndùku mô ni a mô tuk wu laku wu ghɨt a Jûs,
43005010	ni ghɨt a tihena Jûs ale yen ni, ki jîs ha wùt mu wunâ na, “Lan mò tuk wu laku, saki bime wi na wò làhi tè gbè chyà nì ghâmfù.”
43005011	Wùt àtɨ̂n jis ha ghɨna na, “À jis wùt we wù chwuka mu na mu lyi ghâm famfu ma mu lo.”
43005012	Ghɨna buf ha wun na, “À mò nâ nde mu we wù jìsa na wò lyi ghâmfù ma wò hi gbê nì funfu agha?”
43005013	Ghɨ ndùku bufa ni wùt we Jisòs tì chwuka yâ khə wi na Jisòs mò nde agha, ma Jisòs ti lo lye a ghɨta fùtɨ̂n ghe ghɨ ndùku mô afû.
43005014	Jisòs fî yen wun a ndâ Fùyèn, jis ha wun na, “Wò ti tâ. Kə wò fî ni be, a bu ni, ma gha nê gan ha wò bəma chyâ yîn.”
43005015	Wùt àtɨ̂n ki lô a yu mefû yen fôktì ha ghɨt a Jûs na à ye chwuk Jisòs yi.
43005016	Ghɨna yîmì hi tè khɨŋle Jisòs, jîsà na à mò te wù chwuka wùt a wu tuk wu laku.
43005017	Biyani Jisòs jis ha ghɨna na, “Bom baha fètà kə yi fêt, mu boŋa kəta kə hi tè fèt kə yâ.”
43005018	Jîs yi wuni mi yê ni ghɨt a Jûs fî tok khɨŋ wu lum hi ywe wûn, beka wù khɨma sak yi tuk wu laku, tê dè kəbi yâ biyani hì fê toŋte Fùyèn na Bè wûn hi fè chwùtì na yi mò kəbi yi ghəl te Fùyèn.
43005019	Ghɨ ndùku ngane wun ni, Jisòs ki jîs ha ghɨna na, “Mu jìsà ha ghàn hamok na, wan wi hi nè yi ghâ a wun a ngɨŋ, wù mò hi nì yi gha ye wù yena Bè wûn nê. Beka Bì nè kəbi ghə a mô kə yì yîn ye wan nè.”
43005020	Yi ni mò ni beka Bì kòŋà wan, chwûtè nâbi ghə ghe wù nè ha wûn. Wù nè chwûtèlò ale ma wan ni, ghɨ chyâlà nâbi ghɨ̂n ma ghàn hi mô nì kani.
43005021	Kəbi yi ghəl te Bì lòhè ghɨta a yi kpû, wu ni ghɨna hi chyə̂, Wan ki kôŋ ma wù ni ma nâbi nde hi chyə̂.
43005022	Nâbi yani, Bì bu hi fè sak a wut. Wù ti fo jyaka na Wan hi saka nâ lum tù jɨ̀m,
43005023	shyəma ghɨt à jɨ̀m nê hi ngumle Wan kə yi ghəl te ghɨ ngumle Bì. Yi ni chwùtè na à faŋ nâbi nde hi ngumle Wan, ma à hi mô na wù tà ngumli jə Bì we wù tuma wûn.
43005024	“Mu jìsà ha ghàn hamok na, nâbi nde we wù ywo gha ye mu jìsà, bimi ha we wù tuma mu ma wù hi kəta chyə ye yi bè mê wi, ma ghɨ bê tè fè saka wùt mu wunâ. Yi chwûtè na wù ti tohna chya yi kpû hì chyə̂.”
43005025	Mu jìsà ha ghàn hamok na, tuku hì bakhe bênàlò mu jìsà ni ma wu shyə bakhâ na ghɨt ghe ghɨ mô te ghɨt a kputena yu jyə̀ Wâ Fùyèn. À yu nâbi nde ni te wù khɨŋa ma wù nê hi chyə̂.
43005026	Yi mô ni beka Bom ti bimi na, Wan hi nê ghɨta chyə̂.
43005027	Wù ti fo kəbi jyaka na mu hi saka beka mu mò Wâ Wùt.
43005028	Kə ghàn hi mô nì kani kum yìna meti beka yu bakha bênàlò na ghɨt ghe ghɨ mô a tu sì yu jyə̀ Wâ Wùt,
43005029	ma ghɨ loti a yi kpû, ma ghe ghɨ ndùku nê jùŋ, kwoti chyə ye yi bè mê wi, ma sak ghe ghɨ chehì nê be.
43005030	Gha yile wijə ye a mu mò hi nì a mu a jyak. Mu saka kə wu lum afa Yènfù jìsa na mu hi saka atɨ̂n. Yi ni chwùtè na mu saka kə yi ghəl beka mu nè wi gha ye mu kòŋà, biyani nê kə ye wùt we wù tuma mu khɨŋa na mu ni.
43005031	Mu ki kahi hì jîsà kum ngɨŋ à mì, ma ghàn tè bime jə̀ na gha ye mu jìsà mò hamok.
43005032	Mu khə na wùt lè jìsà lò kum mu, wù jìsà nâbi ghə kum mu yi hi mô kə hamok.
43005033	Ghàn che tum ghɨta ha Jon, Jon yen jis kə hamok kum mu.
43005034	Mu jìsà wi na wùt à mùsòŋ nê hi fôktè kum mu. Mu jìsà kə ni shyəma ghàn bimi ma ghàn bon.
43005035	Jon chehì mô kə te lâm ha ghàn. À ndùku mô tuk mùlè, ghàn kôŋà hi yute gha ghe wù jìsà, ghɨ bana te lâm, nê na ghàn hi saŋlê.
43005036	Mu kəta wùt wu jîsà kum mu chyâ Jon. Gha mɨ ghɨ̂n a mu nè jîsà kum mu, a mô ghe Bom fo na mu hi nê. A mô à ghɨ̂n ghe ghɨ chwûtè banhe na à tum Bom mu.
43005037	Nâbi Bom we wù tuma mu ti jis kum mu. Ghàn tà timi yu jyə̀ wûn, ghàn tà timi yen te wù kə̀kà.
43005038	Ghàn lèmà wi gha wuni a ghàn a təm beka ghàn tà bimi jə we a wù tuma.
43005039	Ghàn fatè taŋ ŋwàklù Fùyèn beka ghàn khə na ghàn nè yenalò lumu hi khɨte chyə ye yi bè mê wi. Ŋwàklù Fùyèn yinâ jîsà kəbi kum mu.
43005040	Biyani, ghàn bime wi hi bèn ha mu hi khɨte yi chyə mi yê.
43005041	Mu khɨŋa wijə na ghàn hi tuma kumtu ha mu.
43005042	Mu khəlò nki ghɨ̂t ye ghàn mò yini, khə na ghàn kòŋà wi Yènfù a ghàn a təm.
43005043	Mu ben ma à tum kə nâ Bom mu, ghàn faŋ hi bimî ha mu. Biyani ma wùt wùlè ki bên a wun a ngɨŋ ma ghàn bimi wûn.
43005044	Ghàn kòŋà hi tè tuma tu kum ha ngɨŋ sanisu, mômhè wi hi tè khɨte kum we wu bênà ha Yèn fe a fu mô kə fù mòk. Ghàn ni mò ni, ma ghàn bimi yàni?
43005045	Kə ghàn hi khə na à nè ngane mu ghàn ha Bom, à nè ngane kə Musìs ghàn, we ghàn lèmà kwâktì yani ha wûn.
43005046	Ghàn ndùku bime ha Musìs ma à hi mô na ghàn ti bimi ha mu beka wù ndùku nyâkà gha kum mu.
43005047	Ghàn bimi yàni ha mu bime wi gha ye Musìs tì nyàka agha?
43006001	Jisòs ni mihì gha mɨ ghɨ̂n lo daŋ yen yi jin yi lwi Galìlî yê, kəbi wu lwî we ghɨ ndùku toŋte na Tàbeliyàs yâ.
43006002	Shihi dàŋ, ghɨta daŋ a wun a yi bàm dô kə ni, beka ghɨna ndùku mô ma ghɨna ti yen chwesu gha kana se wù ndùku nê ha ghɨt a yablena, ghɨna tâ.
43006003	Jisòs daŋ ni, yen kwok ndokò a tô kùn ghê jùmtìbàmsu wunsu.
43006004	À ndùku mô ni, ma tuk mù Yə Daŋa Chyalani mù ghɨt a Jûs hì bakhe bênàlò.
43006005	Kə ni wù shihi kî yen ghɨta ghɨ dô kə ni, ghɨ bênà, wù buf ha Filîp na, “Ghàhnà nè yuna afa mwə̀ mù yə̂mù hi fo na ghɨt ghɨ̂n yə?”
43006006	Wù ndùku bufa ni khɨŋa kə hi mòm a Filîb, khə kə nâ gha ye wù mò hi nì.
43006007	Wù buf ni, Filîb jis na, “Ghɨ ki fêt wu ka a sù njoŋ fama wu wi hi kpên hi yun à mwə̀ mù yə̂mù shyəma nâbi nde afân môm a kə yi môm.”
43006008	Jùmtìbàm yì wûn yìlè ghɨ toŋte na Andùlù a mô wâ nè Samùn Bità ki jîs na,
43006009	“Wan wù tetana wùlè làwû afân, ma wù ye hì gbê nì tuk wu ban wù tân a mô ban a saŋa balì nì yila à bà. Biyani mwə̀ mù yə̂mù munâ kpene wi ha ghɨt ghɨ̂n.”
43006010	Jisòs jis ha jùmtìbàmsù wunsu na, “Ghàn jis ma ghɨt atɨna ndoko a chyə̂.” À ndùku mô ni wəlânù dô kə lùk wu tɨnu ni. Ghɨt atɨna chwo ndokò a chyə̂, lɨmànà mô a ghɨna fùtɨ̂n te kamsù tân.
43006011	Jisòs ki fye wu ban we fo àyòŋnà ha Yènfù, fo na ghɨ jyati ha ghɨta. Wù fî fyi yila ghê fo àyòŋnà ha Yènfù jyâtì ha ghɨta, nâbi nde yə kwut kə te wù kòŋà.
43006012	À hì mô te ghɨna yə kwuta, Jisòs jis ha jùmtìbàmsù wunsu na, “Ghàn kumti chyàk se su faŋa kə shyə ale lə̀ha halô.”
43006013	Ghɨna kumti chyàk se ghɨta tì yə behe, su lun kàsù njwòsù bà.
43006014	Ghɨt mɨ yen chwena gha kanana yîn a Jisòs ne, hì jîsà na, “À mô kə nâ fòktì yì chìk ye ghɨ tì chwùne na yì bè bênàlò a mbyî ni.”
43006015	Jisòs yen na ghɨ nè bê khɨte lèmàlò yi ha fə̀n a jyak, fî tok tet kwok yen a tô kùn kə wù nɨ̂ŋ.
43006016	À hì mô a wu yu kolô, jùmtìbàmsù wunsu kaha chwo yen a wu lwì,
43006017	lye a ngwùk hì kaha dâŋà yênà a Kàbanùm, tuku hì jyə bênà, Jisòs baha mò teka wù kwoti ghɨna.
43006018	A mô ni fufa ta ale chyâ shikà jwô nâ haŋaŋ.
43006019	Jùmtìbàmsu wunsu gbî hì tânà yênà mâlsu kìk, shihi kî yen Jisòs wu gbê bakha bênà ha ghɨna a tô mòlû. Ghɨna hì fânà nâ haŋaŋ.
43006020	Biyani, Jisòs jis ha ghɨna na, “Kə ghàn fan, à mò mu.”
43006021	Ghɨna hì saŋlê hi lyè wûn a ngwùk, chin kə ma ghɨna ti daŋ mihì a yi jin afû.
43006022	Tuku yû, ghɨt ghe yen na à chehì mô ngwùk yì mòk a yi jin yi lwi afû, a mô ye jùmtìbàmsù Jisòs su ye daŋa atɨ̂n, shihi dàŋ ni, Jisòs tê yènà jə̀ ghê ghɨna.
43006023	Ngwùksu lesu a Tàbeliyàs ben time a ngwùŋ wù lùk afa Jisòs tì bonhe mwə̀ mù yə̂mù yâ fo ha ghɨta na ghɨna yə.
43006024	Ghɨta dona ghe yen nâbi wùni yu na Jisòs fi wijə afû nì jùmtìbàmsu wunsu, lye a su ngwùk afû hì khɨŋa dâŋà yênà nì wûn a Kàbanùm.
43006025	Ghɨt atɨ̂na daŋ ni, yen Jisòs buf ha wun na, “Chichà wò ye bena afân a wùni yu?”
43006026	Jisòs fîsì jis ha ghɨna na, “Mu jìsà ha ghàn kə nâ hamok na, ghàn yê hì khɨŋa mu beka ghàn che yə̂ kwût, à bu njwo ghàn yena khɨle gha kanana ghe mu ne.
43006027	Kə ghàn hi nyɨŋa yi bàm yi mwə̀ mù yə̂mù mu mô hi bêf. Ghàn hi bɨlà nyɨŋa yi bàm yi mwə̀ mù yə̂mù me mù fo chyəna ghe ghɨ bè mê wi, a mô wûn Wâ Wùt hi fo ha ghàn, beka Bom Yènfù mò ma fu ti chwûtì a ndan na mu kətalò jyak atɨna.”
43006028	Ghɨna buf ha wun na, “Ghàh mò hi nè ghə hi tè nè gha ye Yènfù khɨŋa agha?”
43006029	Jisòs fîsì na, “Fêt yì Fùyènì mò na ghàn bimi ha we a ghɨ tuma a mbyî.”
43006030	Ghɨna fî buf ha wûn na, “Wo te nê nâ yìni chwena gha kanani shyəma ghàh yen ma ghɨ bimi wò? Wò te nê nâ ghə?”
43006031	Be be ghaha ti yə̂ mwə̀ mù yə̂mù me ghɨ toŋte na manà yâ yi lak yi sùsi, kə yi ghəl te ghɨ mô ma ghɨ ti nyak a ŋwàklù Fùyèn na, ‘Wù tî fo mwə̀ mù yə̂mù ma mù lo a nyə̂ ghɨna yə̂.’
43006032	Jisòs jis ha ghɨna na, “Mu jìsà ha ghàn kə nâ hamok na, à tà tì fo jə Musìs mwə̀ mù yə̂mù me mù lo a nyə̂ ha ghàn. À tì bɨ̀li fo Bom mwə̀ mù yə̂mù ma mù lo a nyə̂.
43006033	Mwə̀ mù yə̂mù Fùyèn mò wut we wù lo a nyə̂, ben hi fo chyəna a mbyî.”
43006034	Ghɨna toŋti wun jis na, “Bâba, fo mwə̀ mù yə̂mù ha ghàh kə yu mù jɨ̀m.”
43006035	Jisòs jis ha ghɨna na, “Mu mò mwə̀ mù yə̂mù me mù fo chyə ha ghɨta. À mò ma à ben nâbi nde ha mu ma jìŋ bê tè fè yafa jə̀ wûn, ma à bimi nâbi nde ha mu, ma kuŋ à mòlû bê tè fè yima jə̀ wûn.
43006036	Mu che jis ha ghàn na, ghàn ti yen kəbi mu, biyani tè bime jə̀.
43006037	Ghɨt ghe Bom fo ha mu bè kə yi bên ha mu, mu bè jûmà wijə wùt we wù bèna ha mu,
43006038	beka mu lo a nyə̂ chwo ben a chyə̂ hi nè gha ye we wù tuma mu khɨŋa. A bu gha ye mu khɨŋa a mu ngɨŋ.
43006039	Wùt we wù tuma mu kòŋà wi na nâ wùt wù mòk te wù fo ha mu ləha. Wù khɨŋa na wù bê kahà lohi ghɨna a yi kpû a tuk wu gokhenu.
43006040	Bom khɨŋa na nâ ghɨt à jɨ̀m te ghɨ yena mu bime ha mu, chyə̂ faŋ. Ma mu bê kahà lohi ghɨna a yi kpû a tuk wu gokhenu.”
43006041	Wù jis ni, ghɨt a Jûs yû hì dûmlè kum gha ye wù jìsa na yi mò mwə̀ mù yə̂mù me mù lo a nyə̂.
43006042	Ghɨna buf na, “Ba wùna mò Jisòs kə nâ wâ Josèf, ghàh khə bè wûn nì nè wûn? Wù gbi yàni hi tè jìs na yi lo ben a nyə̂?”
43006043	Jisòs jis ha ghɨna na, “Kə ghàn hi fê dûmlè njaŋâ kum nì gha ye mu jìsa.
43006044	Bì we wù tuma mu ki fâŋ hi gùf a wut na wù ben ha mu, ma wù tê bênà jə̀. Wù ki bên ma mu bê kahà lohi wûn a yi kpû a tuk wu gokhenu.
43006045	Fòktì yì chìk yìlè ti nyak na, ‘Yènfù bè yike lò ghɨt à jɨ̀m.’ Nâ ghɨt à jɨ̀m ghe ghɨ ywo gha ye Bom jìsa bè lò ha mu.
43006046	Wùt tà timi yen jə bâ a bu kə we wù lo a Yènfù a ngwùŋ. A mô kə wûn we wù time yena bâ.
43006047	Mu jìsà ha ghàn kə nâ hamok na, à bimi nâbi nde ma wù chyə faŋ.
43006048	Mu mò mwə̀ mù yə̂mù me mù fo chyə ha ghɨta.
43006049	Be be ghana tî yə mwə̀ mù yə̂mù me ghɨ ndùku toŋte na manà a lak yi sùsi, biyani kputi lò.
43006050	Mwə̀ mù yə̂mù munâ mu jìsà chin ni, à mò mwə̀ mù yə̂mù ma mù chwo ben a nyə̂, ma wùt ki yə̂ ma wù bê tè fê kpû.
43006051	À mò kə nâ mu mwə̀ mù yə̂mù munâ mù fo chyə ni, te mù chwo bena a nyə̂. À yə nâbi nde mwə̀ mù yə̂mù munâ, ma wù chyə faŋ. Mwə̀ mù yə̂mù munâ a mô wun wu mu we mu fo shyəma ghɨta mbye hi chyə̂.”
43006052	Jisòs tì jis ni, gha yaf ghɨt a Jûs mu ghê, ghɨna njaŋ nâ haŋaŋ buf na, “Wùt wunâ jìsà na yi làhi fo yàni wun wu wunu ha mwə̀ mù yə̂mù ma ghàhnà yə agha?”
43006053	Jisòs ki jîs ha ghɨna na, “Mu jìsà ha ghàn kə nâ hamok na, ghàn ki faŋ hi yə wun wu Wâ Wùt ha mwə̀ mù yə̂mù hi fè nyo mu luŋ mù wûn ma hi mô na ghàn chyə wi yi chyə̂.
43006054	À yə nâbi nde wun wu mu fî nyu luŋ mâmù ma à hi mô na wu kəta lò chyə ye yi mê wi, ma mu bê fê lohi wûn a yi kpû a wu tuk wu gokhenu,
43006055	beka wun wu mu mò kə nâ mwə̀ mù yə̂mù, luŋ mâmù mô kə nâ a shyə nyona.
43006056	À yə nâbi nde wun wu mu, fî nyu luŋ mâmù, ma wù hi chyə ha mu, mu chyə ha wûn.
43006057	À ki yə nâbi nde wun wu mu, ma wù hi chyə kum mu, kə yi ghəl te mu chyə beka we wù tuma mu chyə.
43006058	Mu mò mwə̀ mù yə̂mù me mù chwo bena a nyə̂. Be be ghàhnà ti yə mwə̀ mù yə̂mù me ghɨ toŋte na manà yani kputilò, biyani à ki yə nâbi nde wun wu mu wunâ ma wù chyə faŋ.”
43006059	Jisòs hì jìsà ni, yike à ghɨ̂t a ndâ yì yùŋtì à ghɨt a Jûs a Kàbanùm.
43006060	Jùmtìbàmsu Jisòs su dosu yu yikî yinâ hì jîsà na, “Yikî yinâ ta nâ a be. À mò hi bime nde gha tɨni?”
43006061	Jisòs khɨle a wun a ngɨŋ na à mò gha ye ghɨna dùmlè kum yini, buf ha ghɨna na, “Yikî yinâ fo ngə̂k ha ghàn nâ a be agha?
43006062	Ghàn ki yena Wâ Wùt wu kaha lô yênà a nyə̂ a lùk afa wù ndùku mô atɨ̂n ashyə̂, ghàn ni nâ ghə?
43006063	À fo kə Yohnà Fùyènà chyə faŋani ha ghɨta. Wùt kəta wi gha yile hi nì a wun a ngɨŋ hi chyə fâŋ. Mu hi mò ma mu ti fôktì gha ye ghàn kəta hi nì hi khɨte chyə ye yi bè mê wi a Yohnà Fùyènà fo ni.
43006064	Mu fòktè kəbi ni, ghàn ale bime wi.” Jisòs ndùku jîsà ni beka wù ndùku khəlò ghɨt ghe ghɨ bè bime wi ha wûn kə nâ a yìmi, fê khə we wù ndùku mô hi bè bəkle wûn.
43006065	Jisòs fî jis ha ghɨna na, a ni mò gha ye wù jìsa ha ghɨna na, wùt wi hi bèn ha yi a bu kə na à fo Bì jyaka na wù ben.
43006066	Kum ni, jùmtìbàmsu wunsu dosu tet hì fè jûmtè wijə wûn.
43006067	Te su teta yâ, wù ki buf ha se njwòsù bà na, “Ghàn boŋa khɨŋa kəbi hi tet à dè mu ma?”
43006068	Samùn Bità fîsì ha wun na, “Hi fè yèn ha nde a Bâ, à mò hi fòktè nde gha ye yi fo chyə ye yi bè mê wi a bu kə wò?
43006069	Ghàh bimelò fê khə na a mò wò wùt wù yulena wu Fùyèn we wù lo bena a nyə̂.”
43006070	Jisòs jis ha ghɨna na, “Ba ghàn khəlò na à che chwok kə nâ mu ghàn ghɨ̂n njwòsù bà biyani wùt wù mòk mô a ghàn a fùtɨ̂n a mô deblì.”
43006071	Wù ndùku jîsà kum Judàs a wâ Samùn Ìskaliyòt a we wù ndùku mô kəbi atɨ̂n à jùmtìbàmsu wunsu njwòsù bà biyani mô hi bè bəkle wûn.
43007001	À hì mô yi bàm yi gha afân, Jisòs hì gbê chyâ a Galìlî kôŋà wi hi yèn a Jùdiyà beka ghɨt a Jûs ndùku mô afû, khɨŋa hi ywe wûn.
43007002	À ndùku mô ni, ma à faŋ kə tuk mù sek ni shyəma ghɨ yə, yi Yə Mùwi ghɨt a Jûs,
43007003	wana ne Jisòs jis ha wun na, “Wò kəta hi lo afân, hi yèn à Jùdiyà shyəma jùmtìbàm sasu yen gha kanana ghe wò nè.
43007004	Wùt shìki kôŋ na ghɨ hi khə wûn, wù wi hi tè nyamte nè a ghâ. Te wò nè gha ghɨ̂n ni, yi jwôfàlò na wò ni ma mbyi yì jɨ̀m hi khə wò.”
43007005	Ghɨna ndùku jîsà ni beka nâbi ghɨna ndùku bime wi ha wûn.
43007006	Jisòs ki jîs ha ghɨna na, “Yu mu tà kpen jə̂, à mò ha ghàn, ghàn làhi tè yèn a Jèlusalèm nâbi wùni yu.
43007007	Ghɨt a mbye bànà wi ghàn, biyani bânà mu beka mu chwùtè banhe gha ghɨna ghɨ be.
43007008	Ghàn yen wu lùk wu yi yə afû. Mu yènà wijə chîn beka yu mu tà kpên.”
43007009	Wù jis ni faŋ kə a Galìlî.
43007010	Nâbi te wù jìsa nâbi ni, wana ne wuna lo yen wu lùk wu yi yə afû, wù boŋ yên, biyani nyamte yênà yi yên.
43007011	Chichàsu ghɨt a Jûs hì khɨŋa wûn afû bufa na, “Wùt mu wunâ lâ?”
43007012	À ndùku mô ni ghɨta afû nâ hidù nyamte jîsà kum wûn. Ghɨ le jîsà na, “Wù mò kə nâ wut wù jùŋ.” Ghɨ le jîsà na, “À mò kə yi fə̂m. Wù gbè lehe kə à ghɨ̂t.”
43007013	Ghɨ ndùku jîsà kəbi ni wùt bu hi jìs yi gha a ndan beka ghɨna ndùku fânà chichàsu ghɨna su.
43007014	Te yə təmne ye ni, Jisòs kwok yen a ndâ Fùyèn yì chìk hì yike ghɨta afû.
43007015	Chichàsu ghɨt a Jûs yu yikî wuni hì mô nì kani bufa nâ, “Wù gbi yàni hi tè khə gha ghɨ̂n ni teka wù timè yen a ndâ ŋwàklù agha?”
43007016	Jisòs jis na, “Mu yike wi ghàn nì gha ma ghɨ ngɨŋa. À mò gha Fùyèn fe fu tuma mu.
43007017	À shìki khɨŋa nâbi nde hi tè nì te Yènfù khɨŋa, ma wù nê yen à khɨli na yikî mi lo ha Yènfù ma mu yike kə gha mi agha?
43007018	À shìki yike nâbi nde yikî wun yi ngɨŋi ma wù hi khɨŋa kə hi tè kokhe ngɨŋ à wûn, biyani we wù fètà hi kokhe we wù tuma wûn yè jîsà kə hamok wama wi nâ hakoh.
43007019	Ba Musìs tî fo saktu ha ghàn biyani nâ wùt wù mòk lêmà wi saktu tɨntu. Ghàn khɨŋa hi ywe mu njwô ghə?”
43007020	Ghɨt atɨna fîsì kə na, “Wò mò ni kəta a yohnà be. À khɨŋa nde hi ywe wò?”
43007021	Jisòs jis ha ghɨna na, “Mu ti nî kə yi gha yi kanani yì mòk jwo ti yim ghàn à jɨ̀m.
43007022	Biyani Musìs tì fo saki na ghɨ bwɨ wan wù lɨmà ghɨ fati nama wuna nâbi te à ndùku wijə sak yi Musìs. À ndùku mô sak yi be be ghàhnà. Ghàn fate nama wana wù tuk wu laku.
43007023	Ghɨ hì mô hi lunhe sak yi Musìs, ghàn hi fê bâŋhè wu lâ na mu ti chwuk wùt wu tuk wu laku wù ti tâ njwô ghə?
43007024	Kə ghàn hi saka kə wùt yi gha afa ghàn yena. Ghàn hi saka hamok.”
43007025	Te Jisòs jìsa ni nâbi wùnu yu ghɨt a Jèlusalèm ale hì bufa nâ, “Ba wùna mò wut we ghɨ khɨŋa hi ywî agha?
43007026	Wùt wunâ jìsà a ghɨta ashyə̂ wùt jîsà wi gha ha wûn. A chichàsu tà lyi kə na à mò wûn we a ghɨ chwoka lema agha?
43007027	Ghàhnà khəlò luk we wùt wuna lo bena atɨ̂n biyani we ghɨ chwoka lema shìki mô hi bèn ma wùt hi khə wi luk we wu lo bena atɨ̂n.”
43007028	Ghɨ ndùku jîsà ni Jisòs baha yike kə à ghɨ̂t a ndâ Fùyèn. Jisòs njaŋ yen kə haŋaŋ jis na, “Ghàn kwàktè na ghàn khəlò mu khə luk we mu lo bena atɨ̂n agha? Mu tà ben jə afân a mu ngɨŋ. À tum wùt mu, jîsà kə hamok, ghàn khə wi wûn,
43007029	biyani mu khə wûn beka mu lo ben a wun a ngwùŋ ma à tum wun mu.”
43007030	Wù jis ni, ghɨ hì khɨŋa hi kwo wûn, biyani wùt tê mòm beka yu we Yènfù tì lèma na ghɨ bè kwolò wûn atɨ̂n ndùku mô teka wu kpen.
43007031	Nâbi ya ni ghɨta fî bimi ha wûn dô kə ni beka ghɨna tì yên na wùt lè bè fê bê wi te ghɨ chwoka lema hi bè nè chwesu gha kanasu lesu, su chyâ se wùt wuna nè.
43007032	Ghɨt a Falàsî tî yû te ghɨta nyamte jîsà gha ghɨ̂n kum Jisòs, ghê ngàŋsù ndâ Fùyènsu chiksu ki tuma sojàsu na su yê kwo wûn.
43007033	Ghɨna yên, Jisòs jis ha ghɨna na, “Mu nè hì mô kə nì ghàn kə fu yulâ ni ma mu kahà yen ha we wù tuma mu.
43007034	Ma ghàn nê hi khɨŋa mu bu hi fê yen beka mu nè hì mô wù lùk ghàn bu hi bèn afû.”
43007035	Ghɨt a Jûs ale hì bufa na, “Wùt wuna khɨŋa hi yèn afa na ghàhnà nê hi fê yena wi wûn agha? Wù boŋa khɨŋa hi yèn a yi lak yi tumi ye ghɨta ghàhnà teta yênà afû hi tè yike ghɨta tumu ghe ma?
43007036	Ba wù jis na ghàhnà nè hì khɨŋa wûn yena wi beka wù jis na yi yènà wù lùk wùt bu hi yèn afû. Wu ni jìsà ni yi chwûtè na ghə?”
43007037	À ndùku mô wu tuk wu yə wu gokhenu a mô nâ tuk wu yə wu chiku Jisòs toŋa jis a jyə̂ yì tâ na, “Kuŋ à mòlû shìki yim nâbi nde wu ben ha mu, ma mu fo mòlû ma wù nyu.”
43007038	‘À bimi nâbi nde ha mu ma jwò hi fwo a wûn a yi təm kə yi ghəl te ŋwàklù Fùyèn jìsà.’
43007039	Jisòs ndùku jîsà kum nì Yohnà ghe ghɨ ndùku mô hi fo ha ghɨt ghe ghɨ bime ha wûn. À ndùku mô ni, Yènfù baha mô teka wù fo yohnà à wun mu ghê beka wù ndùku baha mô teka wù lohê kwok Jisòs a nyə̂ hi fo a jyak ha wûn.
43007040	Ghɨt ale atɨ̂n à ghɨta dona afû tì yu gha ye Jisòs ndùku jîsà, hì jîsà na, “Wùt wuna mò kə nâ fòktì wù chìk hamok.”
43007041	Ghɨ le jìsà na, “Wù mò Klistù.” Ale fê bufa kəbi na, “Ma Klistù gbi yàni hi fwu a Galìlî agha?
43007042	Ba ŋwàklù Fùyèn jis na Klistù bè fwo a fə̀n Defìt yi sah yi nda, ma ghɨ bwɨ wûn a Betùlùhêm a Defìt yì tèk agha?”
43007043	Te ghɨ jìsa afû ni, jyàhè wùna lôtì kum Jisòs.
43007044	Ghɨt ale hì khɨŋa hi kwo Jisòs biyani wùt tê mòm.
43007045	Sojà sê kaha yen, ngàŋsu ndâ Fùyènsu chiksu nì ghɨt a Falàsî buf ha ghɨna na, “Ghàn ye faŋ hi kwo bèn nì wûn njwô ghə?”
43007046	Sojàsu tɨnsu fîsì na, “Wùt tà timi hì jîsà wu lum afa wùt wuna jìsà atɨ̂n.”
43007047	Ghɨt a Falàsî njaŋ yên kə ashyə̂ buf nâ, “Ba yi ni mò na wùt wuna ti boŋ lehi kəbi ghàn agha?
43007048	Ghàn ti timi yu na wùt tihena makə wùt à Falàsî wùlè ti bimi ha wûn agha?
43007049	Biyani njwo Fùyèn kwo ghɨt ghe ghɨ khə wi saktu Musìs tù.”
43007050	Biyani Nìkòdemùs kəbi wùt à Falàsî wùlè a we wù tì ye yena Jisòs ntuksu jis ha ghɨna na,
43007051	“Sak yi ghàhnà jìsà na, a wi hi jìs na wùt ti fen sak teka ghɨ yu jîs yì wuni.”
43007052	Ghɨna jis ha wûn na, “Wò mò ma wò boŋ fwu kəbi a Galìlî ma, tòkâ kina a ŋwàklù Fùyèn ma wò yen na fòktì wù chìk wi hi fwo jə̀ afû.”
43007053	Ghɨta jyâhì hì kolê.
43008001	À hì mô te ghɨta kole, Jisòs lo kwok a kùn à sù Olìfs.
43008002	Tuku hì bɨsa yula bê kə ni ma wù hì mô a ndâ Fùyèn, ghɨta ben ndokò kat a wun a ngwùŋ wù chwo ndokò hì yike ghɨna.
43008003	Chichàsu saksu ghɨt a Falàsî lyi bên nì wùt ywen ma ghɨ kwo ghê wùt lɨmà chyə̂. Ghɨ ben tom wùt ywên àtɨ̂n a ghɨta ashyə̂,
43008004	ki jîs ha Jisòs na, “Chichà, ghɨ kwo wùt ywên wuna wù chyə ghê wùt lɨmà a bu lɨm à wûn.
43008005	Musìs tî nyak a ghàhnà yi sak na ghɨ kwo wùt ywên ni, ghɨ tumli ywi nì te. Wò jis nâ ya na ghə?”
43008006	Ghɨna ndùku bufa ni tama na Jisòs jis à njah ma ghɨ khɨli gha ye ghɨ mô hi ngane wûn atɨ̂n. Biyani, Jisòs ngumti yen a chyə̂ hì nyâkà gha wuna wu bùt nì wan à wô.
43008007	Ghɨna hì bufa kə yi bûf gha yîn ha wûn, wù kaha lôhì wu wun jis ha ghɨna na, “Wùt shìki mô a ghàn a fùtɨ̂n teka wù timè ni be wu yitì tum wûn nì ti.”
43008008	Te wù jìsa ni kaha ngumti yen kə a chyə̂ hi nyaktè a gha wuna.
43008009	Ghɨna yu ni hì lô kə fù mòk, fù mòk hi yìmì ha ləmanà, ghɨna lô kə ni, à faŋ kə Jisòs ghê wùt ywên àtɨ̂n.
43008010	Jisòs fî kaha lôhì wu wun buf ha wùt ywên àtɨ̂n na, “Ghɨt ghe yen afa? Nâ wùt wù mòk tà faŋ hi jìs na wò ti fen sak agha?”
43008011	Wùt ywên àtɨ̂n fîsì jis na, “Nâ wùt wù mòk tà faŋ jə̂ a Bâba.” Jisòs jis ha wun na, “Nâbi mu tà boŋ jis jə̂ na wò ti fen sak. Lô ma wò hi kolê. Wò kolô, kə fî ni be.”
43008012	Jisòs hi fê jîsà ha ghɨt a Falàsî na, “Mu mò ban yi mbyi. À jùmti nâbi nde mu ma wù khɨti bani a wun a chyənà ma wù hi fê gbê wijə a bɨn a finana.”
43008013	Ghɨt a Falàsî mu ghê jis ha wûn na, “Ba wò khə na wò mò ni jîsà kə kum ngɨŋ yâ, jîs ya kəta wi luku.”
43008014	Jisòs jis ha ghɨna na, “Gha ye mu jìsà mò kə nâ hamok nâbi te mu jìsà kum ngɨŋ à mì, beka mu khəlò luk we mu lo atɨ̂n khə we mu yènà atɨ̂n. Biyani wùt ha ghàn khə wi na mu lo afa agha yènà afa agha.
43008015	Ghàn saka nì tofu mbyi, mu saka wi wùt.
43008016	Biyani, mu shìki mô hi sak a wût ma mu hi saka kə hamok beka mu wijə mù nɨ̂ŋ. Mu mò ghàh à Bom we wù tuma mu.
43008017	Saki jìsà na, ghɨta ki time bɨ̀n à sak yi ghâ à bà ma ghɨ hi kəta hi yute gha ye ghɨna jìsà.
43008018	Mu mò jìsà kum ngɨŋ à mì, Bì we wù tuma mu fê jîsà kum mu.”
43008019	Ghɨna buf ha wun na, “Ba wù tɨ̂n mò afa?” Jisòs fîsì jis na, “Ghàn khə wi mu, khə wi Bôm. Ghàn yê hì khə mu ma ghàn khəlò Bôm.”
43008020	Jisòs ndùku yike gha ghɨ̂n mô a bàh a ndâ Fùyènà afa ghɨ ndùku lêmà fotu atɨ̂n. Biyani wùt tê kwo wûn beka yu we Yènfù lèma na ghɨ kwo wûn atɨ̂n ndùku mô teka wu kpen.
43008021	Jisòs fî jis kpenhi na, “Mu nè lôlò ma ghàn khɨŋ mu, ma ghàn tê yên, ma ghàn kputi a ghàn a sùbe. Mu yènà wu lùk ghàn bu hi bèn afû.”
43008022	Chichàsù ghɨt a Jûs hì bufa na, “Wù ni jìsà na ghàhnà wi hi yèn wu lùk afa wù yènà yi chwûtè na ghə? Wù khɨŋa hi ywe ngɨŋ à wun ma?”
43008023	Biyani Jisòs fî jis na, “Ghàn mò ghɨt a mbye afân, biyani mu mô ma mu lo a nyə̂. Ghàn mò ghɨt a mbye mu wijə wut à mbyî.
43008024	Mu ti jis ha ghàn na ghàn nè kputelò a ghàn a sùbe. Ghàn ki faŋ hi bimî na mu mò wùt we mu jìsà na mu mò wûn, ma ghàn nê kputi a ghàn a sùbe ni te mu jìsa.”
43008025	Ghɨna buf ha Jisòs na, “Wò mò nâ nde?” Jisòs fîsì na, “Mu mò kə wut we mu che jisa yi fiti na mu mò wûn.
43008026	Gha dô kə ni a mu mò hi jìs kum ghàn hi fè fo ngə̂k ha ghàn atɨ̂n. Biyani mu nè nê wijə ni beka we wù tuma mu wù jìsà kə hamok, mu jîsà kə gha ye wù jìsa na mu jis ha ghɨt a mbye.”
43008027	Wù jis ni, ghɨna tê ywo khɨli na wù jìsà kum Bè wûn.
43008028	Jisòs jis ha ghɨna na, “Ghàn bè kokhe lò Wâ Wùt a tô kàkfùtàfù ma banti nâbi wùni yu ma ghàn khɨli na à mò mu we mu mò, ma fê khɨli na mu nè wijə gha a mu ngɨŋ, biyani jîsà kə gha ye Bom yike mu nì yini.
43008029	We wù tuma mu wù mò ghàh à wûn. Wù tà de jə mù nɨ̂ŋ beka mu nè kə gha ye wù kòŋà.”
43008030	Ghɨt a dona yu jis yi Jisòs bimi ha wûn kə wu yu mefû.
43008031	Jisòs tî jis ha ghɨt a Jûs ghe ghɨ tì bime ha wun na, “Ghàn ki khɨte yikî mi, ma ghàn hi mô kə nâ jùmtìbàm samsu hamok.
43008032	Ghàn ki khɨle gha ye yi mô hamok kum Yènfù, ma hamok à Fùyèn nê ni ma ghàn hi fê bu wu kwôs.”
43008033	Wù jis ni, ghɨna buf ha wun na, “Wò jis na hamok mò hi fihe ghàh a yìni ngə̂k agha? Ghàh mò ghɨt a yi sah yi nda Ablàhâm, teka ghàh timè hi mô wu kwôs ha wùt.”
43008034	Jisòs jis ha ghɨna na, “Mu jìsà ha ghàn kə nâ hamok na, nâbi nde we wu nè be wù mò a kwôs ha be.
43008035	Kwôsà tà timi hì mô wut à yi sah yi nda, biyani wan wi hi fwu ha wùt à yi sah yi nda.
43008036	Yi ni chwûtè na Wâ Wùt ki jîs na wò fi wijə a kwôs, ya mò na, wò fi wijə a kwôs hamok.
43008037	Mu khəlò kə nâ na ghàn fwu a Ablàhâm yi sah yi nda, biyani hi khɨŋa hi ywe mu beka ghàn kòŋà wi hi ywo yikî mi.
43008038	Mu fòktè kə gha ye a Bom chwùte ha mu, ghàn nê kə yi gha ye ghàn ywo ha bì wânù.”
43008039	Ghɨna fîsì na, “Ghàh mò wana wana Ablàhâm.” Jisòs fîsì jis ha ghɨna na, “Ghàn ye hì mô wana wana Ablàhâm ma ghàn nè kə gha ghe Ablàhâm ndùku nê.
43008040	Ghàn mò ni ma ghàn ti lem hi ywe mu, mu fôktè a gha ha ghàn ghɨ mô kə hamok, ma mu yu ha Yènfù. Ablàhâm ndùku nê wi nki gha ghɨ̂n.
43008041	Ghàn nè kə gha ghe bì wânù nè.” Ghɨna fîsì na, “Yènfù mò kə Bì wù mòk we ghàh kəta, ghàh mô kə wana wuna bâtà wi yi bât.”
43008042	Jisòs jis ha ghɨna na, “Yènfù yê hì mô kə nâ Bì wânù ma ghàn kòŋàlò mu beka mu lo kə nâ a funfu a ngwùŋ. Mu tà che bèn jə̂ a mu ngɨŋ, à che tum funfu mu.
43008043	Njwô ghə te ghàn ywo khɨle wi gha ghe mu jìsà agha? Ba à mò njwo ghàn kòŋà wi hi yû.
43008044	Ghàn mò wana deblì, khɨŋa kə hi tè nè gha ghe a wù kòŋà na ghàn hi nê. Wù ndùku ywitelò ghɨta kə ha yìmi, jîsà wi hamok beka wù mò wut à tu fə̂m. Nâbi yini te wù wama fəmi a hi mô chyənà à wûn beka wù mò wut à tu fə̂m, mô kə nâ bè tu fə̂m.
43008045	Mu wu hì jîsà kə nâ hamok ghàn bime wi gha ye mu jìsà kum yì yîn
43008046	Wùt a ghàn a fùtɨ̂n làhi chwùtì na mu ti ni be agha? Mu wu hì jîsà hamok, ghàn bime wi gha ghe mu jìsà njwô ghə?
43008047	À mò nâbi nde Wâ Fùyèn wu hi ywo gha ghe Yènfù jìsà. Ghàn ywo wi beka ghàn wijə wana Fùyènà.”
43008048	Ghɨt a Jûs ale ki jîs ha Jisòs na, “Ghàh tê jis kəbi na wò mò wut à Sàmaliyà kəta a yohnà be.”
43008049	Jisòs jis ha ghɨna na, “Mu kəta wi yohnà be. Mu ngumle Bôm biyani ghàn chaha mu.
43008050	Mu khɨŋa wi na ghàn hi kokhe mu biyani wùt làwû a wù khɨŋa na ghɨ hi kokhe mu a saka fo wûn sak à mì.
43008051	Mu jìsà ha ghàn kə nâ hamok na, à yu nâbi nde yikî mi ma wù chyə̂ faŋ.”
43008052	Ghɨt a Jûs mu ghê yu ni jis na, “Ba ghàh tê jis kəbi na wù mò ni kəta a yohnà be! Nâ Ablàhâm tî kpû fòktìsu chiksu boŋ kputî wò wu hì jîsà na à yu nâbi nde yikî ya ma wù chyə̂ faŋ agha.
43008053	Ba wò jìsà hi chwùtì na wò chyàlò Ablàhâm bì wâhù ma? Ablàhâm ghe fòktìsu chiksu hì mô ma su ti kputî, wò wu hì mô nâ nde?”
43008054	Jisòs fîsì jis na, “Mu ye hì kokhe ngɨŋ à mì ma yi hi chwûtè wi gha yile. Bom we a ghàn lyè na mò Yèn fanifu à mò we wù kokhe mu.
43008055	Ghàn khə wi wûn, biyani mu khə. Mu ki jîs na mu khə wi wûn ma à hi mô na mu wama kəbi te ghàn. Mu khəlò wûn, ywo ha wûn.
43008056	Bì wânù ndùku khəlò na mu nè bênàlò, gha tɨni nî wù hì saŋle nâ haŋaŋ.”
43008057	Ghɨt atɨna buf na, “Wò baha yê mô teka wò tan lɨ̀m mtân wo wu hì khə Ablàhâm ma wò tì yen afa wûn?”
43008058	Jisòs fîsì jis na, “Mu jìsà ha ghàn hamok na, ghɨ tì shihi bwə Ablàhâm Mu mô!”
43008059	Kə wu yu ghɨna kumti a ti hì khɨŋa hi tumle Jisòs atɨ̂n biyani wù lêt. Nyam lo a bɨn a nda Fùyènà.
43009001	Jisòs tî lô hì gbê yênà, yen wùt wùlè ma wù tì fêf kə yi bwɨ̂.
43009002	Jùmtìbàmsù wunsu toŋti wun buf ha wun na, “Chichà à ni be à nde na bə wuna fef kə yi bwɨ̂, a yì bè wûn ma à yì nè wûn ma kə nâ yì wûn agha?”
43009003	Jisòs fîsì jis na, “À wijə kum be wûn, à wijə kum yì bè wûn nì yì nè wûn. Gha mi yîn gan ni shyəma ghɨta yen à mihi wo fètà kanana Fùyènà a wun wu wùn.
43009004	Ghàhnà kəta hi tè nè yi fêt yi wùt we wù tuma mu, a baha mô nchwì beka bɨn a fina bênàlò, a mô wu yu we wùt wi hi fè fèt a shyə ale atɨ̂n.
43009005	Mu kəta hi tè fo yi bân ha ghɨta a mbyî.”
43009006	Jisòs jis ni, chwu a mchwâ a chyə̂ lamli wu bût yokle a wùt wù fèfana àtɨ̂n a sê,
43009007	jis ha wun na, “Ndù ma wò ye su kə̂k ya a chɨ̀m a Silwàn.” Silwàn mi yinâ yi jìs yi laki ndùku mô na, “Tûm.” Wùt àtɨ̂n yen su a se wuna kaha kolo yena tu luk.
43009008	Ghɨt ghe ghɨ ndùku chyə bakhe ha wûn nì ghê ghɨ chehì yena wûn wu lonâ hì bufa na, “Ba wùna mò wut wù lonana we?”
43009009	Ghɨt ale hì bimî jîsà na, à mò wûn, ghɨ le tunhê jîsà na “Ngàŋ, wù fune yi funâ.” Nâ wùt àtɨ̂n nì ngɨŋ à wûn jis na, “À mò kə nâ mu.”
43009010	Ghɨna buf ha wun na, “Wò gbi yàni hi tè yen a tu luk agha?”
43009011	Wùt àtɨ̂n fîsì na, “Wùt wuna ghɨ toŋte na Jisòs ni, ye lamli bûtù yokle a mu sê jis na mu yê su kə̂k yi mi a chɨ̀m a Silwàn, mu ti yen sû, kə wu yu hì yenâ!”
43009012	Ghɨna buf ha wun na, “Wùt àtɨ̂n lâ?” Wù fîsì na yi khə wi.
43009013	Ghɨ lyi yên nì wùt we ghɨ chwuka yâ ha ghɨt a Falàsî.
43009014	À ndùku mô ni ma Jisòs tì lamli bût wûn chwuk wut mu wuna wu tuk wu laku.
43009015	Ni ghɨt a Falàsî mu ghê ki buf ha wùt mu we na wù gbi yàni hi tè yen a tu luk agha? Wù jis na, “Jisòs ye lamli wu bût yokle a mu sê, mu ti yen su kə̂k yi mi kə wu yu hì yenâ.”
43009016	Ghɨt a Falàsî ghɨ le jis na, “Wùt mu wuna wijə wut à Fùyèn beka wù bama wi tuk wu laku.” Biyani ghɨ le hì jîsà na wùt wù gha be wi hi tè nè gha kanana ni. Kə wu yu jyàhè wùna gan a ghɨna fùtɨ̂n.
43009017	Ghɨ motì kə ni ghɨna fî kaha buf ha wùt we Jisòs tì chwuka ya na, “Nâ wò kwàktè na ghə kum wûn? À we wù ye chwuka se gha.” Wùt àtɨ̂n fîsì kə na, “Wù mò fòktì wù chìk.”
43009018	Chichàsu ghɨt a Jûs hì bime wi na wùt wuna ndùku mô ma wù ti fêf shyəma wù kahè hi yena luktu. Yi ghak ghɨna, ghɨna toŋa bè wûn nì nè wûn,
43009019	ki buf ha ghɨna na, “Wùna mò wan wânù? We a ghɨ jîsà na ghɨ tì bwɨ ma wù ti fêf, wù che gbi yàni hi tè yen a tu luk chin agha?”
43009020	Ghɨna bimî jis na, “Ghàh khəlò na à mò wan wâhù, khə na ghɨ tì bwɨ wun ma wù ti fêf.
43009021	Biyani khə wi na wù gbi yàni hi tè yen a tu luk chin khə wi na à wûn chwuk nde agha? Ghàn buf ha wûn, wù fi wijə wan wù bot. Nâ wûn làhi fòktì gha ye yi gana.”
43009022	Bè wûn ghê nè wûn ndùku jîsà ni beka ghɨna ndùku fânà chichàsu ghɨt a Jûs. Chichàsu ghɨt a Jûs ndùku mô ma ghɨ ti lem na à tok nâbi nde na Jisòs mò wùt we ghɨ chwoka lema ma ghɨ jum wûn ma wù nê hi fê lye wi a ndâ yi yùŋtì.
43009023	À nì mò gha ye bè wûn ghê nè wûn tì fise na, “Wù fi wijə wan wù bot. Ghàn buf ha wûn.”
43009024	Ghɨna fî kunti toŋa wùt wù fèfana àtɨ̂n jis ha wun na, “Fo kokhînì ha Yènfù beka ghàh khəlò na Jisòs wunâ mò wut à gha be.”
43009025	Wù fî fîsì kə na, “Kə à mò wut à gha be makə wù jùŋ, mu khə kə yi gha yì mòk, na mu chehì yena wi luktu, mu wu hì yena chîn!”
43009026	Ghɨna fî buf na, “Wù ye ni nâ ghə ha wò na wò hi yena luktu?”
43009027	Wùt àtɨ̂n jis na, “Mu ye hì mô ma mu ti fôktì ha ghàn, ghàn kôŋà wi hi yû. Ghàn fè bufa hi nè ghə? Yi kə̂kà te ghàn boŋa khɨŋa hi gàn a jùmtìbàmsù wunsu ma?”
43009028	Ghɨna hì sûlè wun jîsà na, “À mò kəbi wò jùmtìbàm à wùt wunâ! Ghàh mò jùmtìbàmsù Musìs sù.
43009029	Ghàh khə na Yènfù ti jis ha Musìs, biyani khə wi nâ Jisòs mu wuna lo afa agha?”
43009030	Wùt wu fèfana àtɨ̂n fîsì na, “À mò yi gha yi kanani na ghàn khə wi na wù lo afa, biyani ma wù ti ni mu wu hì yena luktu!
43009031	Ghàhnà khəlò na Yènfù yute wi ha ghɨt a be, biyani ywô ha ghɨt ghe ghɨna ngumle wûn gbê te wù khɨŋa.
43009032	Nâ te mbyî tì yìme, ghɨ tà yu jə na ghɨ ti bwɨ wùt wu yena wi luktu, wùt nî wù hì yenâ.
43009033	Wùt mu wuna ye hì bu wut à Fùyèn ma wù wi hi nè a gha ni.”
43009034	Ghɨt atɨ̂na jis na, “Wò mò ni ma ghɨ tì bwɨ wò atɨ̂n à be wo ləma kwôk kə atɨ̂n, wò wu hì khɨŋa hi tè yike ghàh.” Te ghɨna jìsa ni jum fihi wun a ndâ yì yùŋtì.
43009035	Jisòs yu na ghɨ ti jum fihi wùt we wù tì chwuka ya a ndâ yi yùŋtì, khɨŋ yen yen wûn buf ha wun na, “Wò ti bimi ha Wâ Wùt agha?”
43009036	Wù fîsì na, “Wâ Wùt mu we mò nde a bèbɨn? Fokti ha mu ma mu bimi ha wûn.”
43009037	Jisòs jis ha wun na, “Wò hì mô ma wò ti yen wûn. À mò kə nâ wun we wù jìsà ha wò chin ni.”
43009038	Wùt wù fèfana àtɨ̂n ki jîs na, “Mu ti bimî a Bâba!” Hì kokhe Jisòs.
43009039	Jisòs ki jîs ha wun na, “Mu ben a mbye afân hi banhe sah a ghɨ̂tà hi nì na ghɨta fefana hi yena luktu, ma ghe ghɨna khə na ghɨna yenalò, ma ghɨ hi fê yena wijə.”
43009040	Ghɨt a Falàsî ale ghe ghɨna ndùku mô afû buf ha wun na, “Wò jìsà ni yi chwûtè na ghàh ti boŋ fef ma?”
43009041	Jisòs jis ha ghɨna na, “Ghàn ye hì bime na ghàn yena wi ma be sanisu wijə a ghàn a tû. Biyani chin te ghàn lèma na ghàn yenalò be sanisu ti faŋ a ghàn a tû.”
43010001	Jisòs tî ma ngàn yìlè jis na, “Mu jìsà ha ghàn kə nâ hamok na, wùt ki bên de yi jwo mbànì hi lye atɨ̂n yen kwok lyi lum wu lùk wu lô ma wù nê hi mô kə nâ wùt wù chwoŋana.
43010002	Wùt we wù mò kə nâ chìn à sù njyə̀ wù yè lye kə yi jwô mbàn.
43010003	Wù shihi lyî, wùt we wù chìnà jwo mbànì, jimì ha wûn. Njyə̀su hi ywo khɨle jyə̀ chìn à sù njyə̀ mi yinâ. Wu toŋâ, su yu khɨle jyə̀ wûn, wu lyê fwu nì sinsu.
43010004	Wù lyi fwu nì njyə̀su wunsu sîn nâ sù jɨ̀m ni, wu hi gbê tôknè nì sinsu. Su hi yênà kə wun a yi bàm beka su ywo khɨlelò jyə̀ wûn.
43010005	Njyə̀ sîn wi hi yèn a wùt yi bàm khə wi wûn. Su ki yen a wùt wù lò su tet kə yi têt beka su ywo khɨle wijə jyə̀ wûn.”
43010006	Jisòs ma ngàn yina ni biyani ghɨt ghe ghɨ ndùku yute tê khɨlî na wù jìsà nâ ghə agha.
43010007	Jisòs fî jis kpenhi na, “Mu jìsà ha ghàn kə nâ hamok na, mu mò jwo mbàn ye njyə̀su kəta hi tè tohna atɨ̂n.”
43010008	Nâ ghɨt à jɨ̀m ghe ghɨ tì bèna a mu ashyə̂ ndùku mô kə nâ ghɨt a chwoŋana, biyani njyə̀sù tê ywo jə̀ ghɨna.
43010009	Mu mò yi jwô yi mbànì, ma a tohna nâbi nde atɨ̂n, ma wù bon ma wù hi chyə̂. Lyê, fê chyâ fwô kəta wù kòŋà, fê kəta mwə̀ mù yə̂mù hi tê yə̂.
43010010	Wùt wù chwoŋana yè bê kə hi chwôŋ, bê kə hi bobhî nì hi fè ywî. Ha mu, mu ben a mbyî hi nì na ghɨta nê hi chyə̂ gha wi shyə ale.
43010011	À mò kə nâ mu chìn à sù njyə̀ wù jùŋ. Chìn à sù njyə̀ wù jùŋ mò we wù mò hi kpû kum njyə̀ se wù chìnà.
43010012	À mò wu yu afa ghɨ lâkà wùt na wù hi chînà njyə̀sù a bu chìn à sù njyə̀ makə bè sù njyə̀, wù yen a wu yu afâ nyàm à bâ bènà wu tet de njyə̀su, yi ben kwoti njyə̀su tɨnsu sulesu tet jyâhìlò.
43010013	Wù yè teta de ni beka ghɨ lâkà wûn yi lâk, ma à koŋ ma à gan nâbi ghə ha njyə̀su tɨnsu.
43010014	Mu mò kə nâ chìn à sù njyə̀ wù jùŋ mu khəlò njyə̀ samsu, su khə mu,
43010015	kəbi yi ghəl te Bom khə mu, mu khə wûn. Mu mô hi kpû kum njyə̀ samsu.
43010016	Mu kətalò njyə̀ samsu lesu su bu atɨ̂n à mbàn afân. Mu kəta hi lyè bèn nì sinsu na su hi ywo jyə̀ mì, mô a nôn a mòk kəta chìn wù mòk.
43010017	“Bom kòŋàlò mu beka mu kəta hi kpû shyəma wù kahà lohi mu na mu hi chyə̂.
43010018	Wùt wijə hi ywe mu, à kòŋà kə nâ mu hi fo ngɨŋ à mì ha kpu. Mu kətalò jyaka hi fo ngɨŋ à mì ha kpu, kəta kəbi a jyak hi kaha lòtì hi tè chyə̂. Jyak mɨ ghɨ̂n mò ma à fo Bom ha mu.”
43010019	Te wù jìsa ni, ghɨt a Jûs fî yîmì gùfna kə ghɨna ngɨŋ.
43010020	Ghɨ dona hì jîsà na, “Wù kəta a yohnà be, jyakâ. Ghàn ywo ghə ha wun agha?”
43010021	Biyani ghɨ le jîsà na, “Yìna wijə jis yi wùt we wù kəta yohnà à be. Wùt we wù kəta yohnà be làhi nì na wùt wù fèfana kaha yen luktu agha?”
43010022	Yu yi Yə we ghɨ ndùku kwâktè te ghɨ tì kaha fo ndâ Fùyèn yì chìk a Jèlusalèm ha Yènfù tì kpên a mô mbɨ̀ŋ.
43010023	Jisòs hi gbê chyâ a bàh a nda Sòlomùn a bɨn a ndâ Fùyèn,
43010024	ghɨt a Jûs ale ben yûŋtì a wun a ngwùŋ jis ha wun na, “Ghàh nè kwâktè gha hi yè tàn yini? Wò shìki mô kə nâ we ghɨ chwoka lema wo fôktì banhi ha ghàh.”
43010025	Jisòs fîsì jis na, “Mu hì mô ma mu ti fôktì ha ghàn, biyani ghàn ti tê bimî. Gha kanana ghe mu nè a Bom a jyak fòktèlò wùt we mu mò wunù,
43010026	biyani ghàn bime wi beka ghàn wijə njyə̀ samsu.
43010027	Njyə̀ samsu ywolò jyə̀ mì, jûmtè mu, mu khə sinsu.
43010028	Mu fo chyə ye yi bè mê wi ha njyə̀ mu sîn, su bu hi bè fè kputî. Wùt bu hi khɨte fye sinsu a mu wô.
43010029	Bom we wù fo njyə̀ mu sîn ha mu chyàlò nâbi nde. Yi ni chwùtè na wùt wi hi khɨte fye a Bom a wô.
43010030	Ghàh à Bôm mò kə ha wùt wù mòk.”
43010031	Wù jis ni ghɨt a Jûs kumti a ti hi tumle wûn atɨ̂n.
43010032	Jisòs buf ha ghɨna na, “Bom ti fo jyaka na mu hi nê gha kanana ha ghɨta ghɨ dô kə ni. Ghàn khɨŋa hi tumle mu chin kum yìni?”
43010033	Ghɨna fîsì na, “Ghàh khɨŋa wi hi tumle wò yi gha yile atɨ̂n à gha afân. Ghàh khɨŋa hi tumle wò beka wò mò kə wût sûlè Fùyèn jîsà na, wò mò kəbi te Fùyèn.”
43010034	Jisòs ki buf ha ghɨna na, “Ba ghɨ ti nyak a ghàn yi sâk na, ‘Ghàn mò mù yèn’?
43010035	Yènfù ki toŋte ghɨt ghe gha Fùyènì tì bèna ha ghɨna na ‘mù yèn,’ ghàhnà khə na ghɨ wi hi kwuna yi gha Fùyènì,
43010036	à nè fè kwuna nâ nde ma Bom ti chwok mu ha wùt à wûn, tum a mbye? Yi shìki mô ni ghàn hi fê ngane mu ha ghə na mu ti sûlì Yènfù, jîsà na mu mò Wâ wûn agha?
43010037	Mu skìki nê wi fêt ye Bom tuma mu na mu hi nê kə ghàn bimi ha mu.
43010038	Biyani mu shìki nê fêt yi tɨni ghàn faŋ nâbi hi bimî ha mu ghàn bimi kum gha kanana ghe mu nè shyəma ghàn yiki hi tè khə na ghàh à Bom mò wùt wù mòk hanɨ̂ŋ bu.”
43010039	Wù jis ni ghɨt atɨna hi mômhè hi kwo wûn biyani wù tet lô.
43010040	Wù lo kaha daŋ yi jin yi jwô à Jodàn a bàh afa Jon ndùku yità fo mòlû ashyə̂, faŋ kə afû.
43010041	Ghɨta jûmtì wûn dô kə ni jîsà na, “Nâbi te Jon tà ti chwûtì jə̂ chwe yì gha kanani yìlè, nâbi ghə te wù tì jìsa kum wut wunâ mò kə hamok.”
43010042	Ghɨ bimi ha wûn afû dô kə ni.
43011001	Wùt lè ndùku yafalò yet yi wuni mô Lasalòs, wu chyə yi tèk yi Betanì, a mô kəbi tèk ye Mèli ghê wâ nè wûn ndùku chyə atɨ̂n.
43011002	Lasalòs wuna a wù ndùku yafa ni, à ndùku mô wâ nè Mèli, Mèli wuna ndùku mô kəbi Mèli we wù tì sùha yûhì ye a Jisòs wu wù yah nì nyuŋsu wunsu tusu yâ.
43011003	Jâmtì sîn ki tuma tum ha Jisòs jîsà na, “Bâba wùt we wò kòŋà yâ, yafalò.”
43011004	Jisòs yu tum àtɨ̂n jis na, “Wù yafa kəbi ni, bu hi kpû. Yaf yi tɨni ben shyəma Yènfù chwuti jyak a wuna. Wâ Fùyèn nè chwûtèlò jyak ghe ghɨ fo ha wun tohne a yi yaf afân.”
43011005	Jisòs ndùku kôŋàlò Matà ghê wâ nè wûn Mèli nì Lasalòs,
43011006	biyani yu na Lasalòs yafalò faŋ kə wu lùk afa wù ndùku mô, tuk mù bà chyâ,
43011007	wù ki jîs ha jùmtìbàmsu wunsu na, “Ghàhnà kahà yen a Jùdiyà.”
43011008	Jùmtìbàmsu wunsu toŋti wun jis na, “Chichà, à ndùku mô kə yi bàm yi mu tuklâ ni ghɨt a Jûs hì khɨŋa hi tumle wò nì te, wò wu hì fê khɨŋa hi yè nè ghə afû agha?”
43011009	Jisòs buf ha ghɨna na, “Ba tuku kəta mbɨŋlu njwòsù bà agha? Wùt wi hi damta gbì nchwì beka wu gbè yena ban yi mbyi.
43011010	Wù mò kə hi damta a wu yu afa wù gbè ntuksu beka wù kəta wijə bani, yena wi.”
43011011	Jisòs jis ni ki jîs na, “Sô ghàhnà Lasalòs ti bwunî biyani mu kəta hi yè yèmhè wûn.”
43011012	Jùmtìbàmsu wunsu toŋti wûn jis na, “Bâ, à shìki mô ma wù ti bwunî ma à hi mô na wù nè yemàlò.”
43011013	Jisòs ndùku jîsà ni, jîsà na Lasalòs ti kpû, jùmtìbàmsu wunsu yu ni hì khə na wù jìsà kə kàntè sù bwuni.
43011014	Jisòs fôktì mihì ha ghɨna na, “Lasalòs ti kpû,
43011015	kum ghàn. Mu saŋlê beka mu yê hì wijə afû. Ghàn ti yimèlò hi bimi chîn. Ghàhnà yê yen wûn.”
43011016	Kə wu yu Tomòs we ghɨ ndùku toŋte kəbi na Didimùs jis ha jùmtìbàmsu Jisòs sulesu na, “Ghàhnà boŋà yen kə a chichà yi bàm, wù hì mô hi kpû ma ghàhnà boŋà kputè yen.”
43011017	Jisòs yen tan a Betanì yen ma Lasalòs ti chyə a yi sì a mu tuk mù kìk.
43011018	À ndùku mô hi lò a Betanì hi yèn a Jèlusalèm yaka wi mâl sù bà,
43011019	ghɨt a Jûs mô afû dô kə ni te ghɨna bèna hi kukte Matà ghê Mèli a wâ nè ghɨna yi kpû.
43011020	Matà yu na Jisòs wu hì bênà, fwu yen hi yè fye wûn, Mèli faŋ kə a ndâ.
43011021	À hì mô te Matà ye yena Jisòs jis na, “Bâ, wò chehì mô afân ma wâ nôm tà che kpu jə̂.
43011022	Nâbi yani, mu khəlò na wò buf nâbi ghə ha Yènfù chin ma fu nê kə ha wò.”
43011023	Jisòs jis ha wun na, “Wâ nâ nè kaha lôtèlò ma wù hi chyə̂.”
43011024	Matà jis ha wun na, “Mu khəlò na ghɨ bè shihi kaha lòtì a yi kpû wù tuk wu gokhenu ma wù boŋà loti.”
43011025	Jisòs jis ha wun na, “À mò mu we mu lòhè ghɨta a yi kpû fo a jyak na ghɨna hi chyə̂. À bimi nâbi nde ha mu kpu kəbi yi kpû ma wù bê kaha loti ma wù hi chyə̂.
43011026	À hì chyə nâbi nde bimi ha mu ma wù bê tè kpû nâ hakoh.” Jisòs jis ni buf ha Matà na, “Wò ti bimi yina agha?”
43011027	Matà bimî jis na, “Mu ti bimî a Bâ, na wò mò we ghɨ chwoka lema, Wâ Fùyèn we wù ndùku mô hi bèn a mbyî.”
43011028	Matà jis ni kaha yen nyamti jis ha wâ nè wûn Mèli na, “Chichà ti ben hì bufa wò.”
43011029	Mèli yu ni nyâŋhì fwu hi yè yen a Jisòs.
43011030	À ndùku mô ni Jisòs baha yè mò kə wu lùk afa Matà tì kwòna ghê wûn wu lum yâ teka wù lyi atɨ̂n à yì tèk.
43011031	Mèli shihi fwo yèn, ghɨt ghe ghɨ tì bèna hi kukte wûn a ndâ fwu hì yênà kə wun a yi bàm kwâktè na wù yè a yi sì hi tè jyè wâ nè wûn afû.
43011032	Wù yen tan wu lùk afa Jisòs ndùku mô, te wù yena ye nì Jisòs ni, fen a wun ashyə̂ jis na, “Bâ, wò chehì mô afân ma wâ nôm tà che kpu jə̂.”
43011033	Jisòs yen te wù jyè ghê ghɨt ghê ghɨna yê hì mô, gha tɨni hì fo ngə̂k ha wûn yafa wûn nâ haŋaŋ.
43011034	Wù buf ha ghɨna na, “Ghàn che guma afa wûn.” Ghɨna jis na, “Bî ma wò yê yen a Bâ.”
43011035	Jisòs jî.
43011036	Ghɨta yen te wù jyè jis na, “Wù chehì kôŋà wûn nâ haŋaŋ!”
43011037	Biyani ghɨt ale hì jîsà na, “À wi wun we wù jìmè se ghɨt a fefana, wù che faŋ hi nì na kə Lasalòs kpu njwô ghə?”
43011038	Jisòs lo yen tan a Lasalòs yi sì gha tɨni baha yê fo ngə̂k ha wûn. Sî tɨni ndùku mô wu tə̂n ma ghɨ chuf a yi wo.
43011039	Jisòs jis na, “Ghàn chyàkhi ti tɨni.” Biyani Matà a mô wâ nè wùt wù kpona, Lasalòs jis na, “Tuk mù ti chyâ chîn mù kìk a Bâ, te ghɨ guma wûn, ma yuk yi be làhi fwu atɨ̂n bəmâ.”
43011040	Jisòs jis ha wun na, “Ba mu ye jis ha wò na wò bimi ma wò yen jyak a Fùyènà agha?”
43011041	Wù jis ni, ghɨ jîhì ti tɨni. Wù ki kokhi a nyə̂ jis na, “Mu fo àyòŋnà gha a Bâ, beka wò yè yusa yute ki yi yutî ha mu,
43011042	mu khə kə nâ na mu yè jîsà wo ywô. Biyani mu jìsà chîn kum jùŋ à ghɨt ghe ghɨ mô afân shyəma ghɨna ywô bimi na à tum wò mu!”
43011043	Wù jis ni, toŋa jis a jyə̂ yi tâ na, “Lasalòs, fwu bî!”
43011044	Wù fwu bên, ma ghɨ ti kwut wo nì wulu wunu nì bâh wù sùnju fî kwut kə̂k yi wuni nì njusu lesu. Jisòs jis na, “Ghàn yenti gûm wûn a wun wu wùn ma wù lo.”
43011045	Ghɨt a Jûs a dona ghe ghɨ tì bèna hi yena Mèli tì yen gha ye Jisòs tì ne bimi ha wûn.
43011046	Biyani ghɨta kahi yen fôktì gha ye Jisòs ne ha ghɨt a Falàsî.
43011047	Ghɨna khɨti yi yûŋtì ghê ngàŋsu ndâ Fùyènsu chiksu nì ghɨt a sakana buf na, “Ghàhnà gbè yàni, yen gha kanana ghe wùt wuna mòmà.
43011048	Ghàhnà ki dê wûn ma ghɨt à jɨ̀m nê ghaŋ gha ma bimi ha wûn. Yi bàm àtɨ̂n ma ghɨt a Lûmà nê bè bobhi ndâ Fùyèn yì ghàhnà yi chìk ma fê bobhi nâ ghɨt a ghàhnà ghɨ laka.”
43011049	Wùt lè a ghɨna fùtɨ̂n ghɨ toŋte na Kàyafàs, a mô ngàŋ à ndâ Fùyèn yì ngaŋtena a lɨ̀m afû jis na, “Ghàn khə wi gha nâ hakoh!
43011050	Ba yi mô na ghàn yena wi na yi bɨlà jwôfà na wùt wù mòk kpu a ghɨt à jɨ̀m a tû chyâ shyəma ghɨ bobhi lak yì jɨ̀m agha?”
43011051	Wù ndùku jîsà ni bu a wun wu tof biyani fôktè tum à Fùyèn te ngàŋ à ndâ Fùyèn yì ngaŋtena a lɨ̂m afû na Jisòs kpu a ghɨt a Jûs a tû.
43011052	Wù tà tì kpu jə kə ha ghɨna. Wù tì kpu kəbi a wana Fùyènà a tû ghe ghɨ jyahe mbyî, shyəma ghɨna kahà yûŋtè ben ma ghɨ hi mô ha shyə̀ à mòk.
43011053	Hi yìmì wu tuk afû ghɨna hì bakte hi ywe Jisòs.
43011054	Jisòs yen ni, hì fê lye wijə wu lùk afa ghɨt a Jûs mò hi yen a wûn. Wù bɨlì tet yen yi tèk yile ghɨ toŋte na Efèlèm, a bàh a lak ale ghɨ bakhe yênà yi lak yi sùsi hì chyə afû ghê jùmtìbàmsù wunsu.
43011055	Tuk mù Dàŋa chyalamù ghɨt a Jûs hì bakhe bênà, ghɨta kolo kwoka a Jèlusalèm dô kə ni, hi yè sò ngɨŋsu ghɨnasu a ghɨna chyənà yì lak shyəma tuk wu Daŋa chyalanu ben.
43011056	Ghɨna yen ya faŋ hì bufa kə Jisòs, yen timi a bɨn a ndâ Fùyènà bufa kə ghɨna sù ngɨŋ na, “Wò yena yàni? A wù nè bènàlò wu lùk wu yi yə afân agha?”
43011057	À ndùku mô ni ma ngàŋsu ndâ Fùyènsu chiksu nì ghɨt a Falàsî ma ghɨ ti chyâhì saki na, à khə nâbi nde luk we Jisòs mò atɨ̂n wu fôktì ma kwo wûn.
43012001	À tì faŋ kə mu tuk tufa shyəma tuk mù Dàŋa chyalamù yimi, Jisòs yen a Betanì a mô tèk yi Lasalòs we wù tì lohe a yi kpû yâ.
43012002	Ghɨ kolo ghan mwə̀ mù yə̂mù ha Jisòs, Matà chyâhì ha wûn. Ghɨ shihi yə̂ Lasalòs boŋ yə̂.
43012003	Mèli lyi fùshàŋ fu yûhì yì lɨ̀mtena ma ghɨ fati nì nât, a mô kə nâ yûhì yì jùŋ, yi lɨ̂mtè jwôfà kə ni, ta wu kâ nâ jùŋ, yuhi a Jisòs wu wù, yah nì nyuŋsu wunsu tusu. Te wù yuhe ni, yì lɨ̂m kə ndâ yì jɨ̀m.
43012004	Jùmtìbàm yì Jisòs yìlè a ghɨ ndùku toŋte na Judàs Ìskaliyòt, a mô kəbi wun we wù ndùku mô hi bəkle Jisòs njaŋ jis na,
43012005	“Ghɨ yê làhi bəkle yûhì yinâ wu ka wu dô kə ni hi fo ka tɨnu ha ghɨt a fufana.”
43012006	Wù tà tì jis ni beka wù ndùku tôknè ha ghɨt a fufana. À ndùku mô ni, beka wù ndùku chwoŋa, lêmà bàlì wù kâ faŋa wi hi lyè wule hi nè gha wuni yi kòŋì atɨ̂n.
43012007	Wù jis ni, Jisòs jis na, “Ghàn de wùt ywên wunâ,” fî jis na, “Wù ndùku lêmà yûhì yina hi yuhe mu a wu tuk afa ghɨ guma mu atɨ̂n.
43012008	Ghɨt a fufana mò kə ghàn a fùtɨ̂n kə yu mù jɨ̀m. Biyani mu bu hi faŋ ghàhnà.”
43012009	Ghɨt a Jûs tì yu dô kə ni na Jisòs mò a Betanì, lo yen afû hi yen a wûn nì hi fê yen a Lasalòs we wù tì lòhe a yi kpû yâ.
43012010	Ngàŋsu ndâ Fùyènsu chiksu yen ni, hì bakte hi boŋa ywe Lasalòs,
43012011	beka ghɨt a dona ndùku jûmtè yênà kə Jisòs yì bàm, bime ha wun kum nì gha ye wù ne ha Lasalòs.
43012012	Tuku bis yû, ghɨt ghe ghɨ tì be hi yə yi Dâŋà chyà, yu na Jisòs bênàlò a Jèlusalèm,
43012013	gbət wu bâ somu fwu yen hi kwote wun a wu lûm, bwata jîsà yênà na, “Hòsanà! Yutìnì mò ha we wù bènà a Bâba yi yet. Yènfù bonhi fə̀n à ghɨt a Isalì!”
43012014	Jisòs khɨŋ wâ jàkâs kwok a tû hì bênà, a mô kə yi gha ye ghɨ tì nyàka na,
43012015	Ghɨt a tèk yi Sayòn, “Kə ghàn fan, fə̀n wânù wu bènà, gbê a tô wâ jàkâs.”
43012016	À ndùku mô te gha ghɨ̂n gàna ni, jùmtìbàmsù Jisòs su yena khɨle wi. Ni te Jisòs tì lòte a yi kpû kahi yen a wun wu lùk wu kokhenu, ghɨna ki yɨ̂ŋtì na à mò a gha ma ghɨ tì nyak kum wûn nâ à jɨ̀m, ghɨta fê nê ha wûn.
43012017	À ndùku mô ni, ma ghɨt ghe ghɨ ndùku mô ghê wûn ma ghɨ ti fâŋ hì fôktè yênà kə ha ghɨta na, wù ti yen toŋa Lasalòs yi sì, wù ti lôtì a yi kpû.
43012018	Ghɨt a dona fwu hi yen a wûn beka ghɨna tì ywo na à mò yi gha kanani ye wù ne.
43012019	Ghɨt a Falàsî hì jîsà ha ngɨŋsu ghɨna su na, “Yi ni chwùtè na gha yile fi wijə shyəma ghàhnà ni. Yen te mbyî yì jɨ̀m hì yênà kə wun a yi bàm!”
43012020	Ghɨt ale ti bên kəbi hi kokhe Yènfù a lùk wu yi yə afâ a bu ghɨt a Jûs,
43012021	yen Filîb a mô wùt yi tèk yi yile a Galìlî ghɨ toŋte na Bèsadà chyati wûn jis na, “Bèbɨn ghàh kòŋàlò hi yen a Jisòs.”
43012022	Filîb yen fôktì ha Andùlù ghê wûn yen fôktì ha Jisòs.
43012023	Jisòs jis ha ghɨna na, “Yu ti kpên chin shyəma Yènfù lohi kpen wu Wâ Wùt a nyə̂.
43012024	Mu jìsà ha ghàn kə nâ hamok na, ghɨ ki faŋ hi tumhe a yi se ngwìk a chyə̂ ma yi faŋ à kə ha ngwìk. Biyani ma ghɨ ki tumhî, yì kpû ma yì mu saŋa ghɨ dô kə ni.
43012025	À koŋ nâbi nde hi tè chyə a mbye afân ma wù kpu. À hì bânà nâbi nde hi tè chyə a mbye afân ma wù bê khɨti chyəna ghe ghɨ bè mê wi.
43012026	À fètà nâbi nde ha mu, ma wù nê hi kəta hi tè jùmtè mu, shyəma ghàh à wùt fètana mù nê hi mô wu luk wù mòk. Bom màktèlò wùt we wù fètà ha mu.”
43012027	Jisòs fî jis na, “Chin mò ni, təm a ma fo ngə̂k ha mu nâ haŋaŋ, mu khə wi na mu ti jîsà na ghə agha. Mu ti jìsà na, ‘Bôm, kə wò bimî na ngə̂k mi yinâ ben ha mu ma?’ Nâ biyani mu che ben a chyə̂ kə hi yena ngə̂k mi yìnâ.
43012028	Chwùti jyak gha ha ghɨta a Bâ!” Kə ni jyə̀ fwu a nyə̂ jîsà na, “Mu mò ma mu ti chwûtì, fê mò hi chwùtè kpenhî.”
43012029	Ghɨt ghe ghɨ ndùku mò afû yu jyə̀ atɨ̂n, ghɨ le hì jîsà na à bwat wuli, ghɨ le jîsà na à jìsà anjèl à Fùyèn ha wûn.
43012030	Biyani Jisòs jis ha ghɨna na, “Jyə̀ yinâ tà ben hi gàmtè mu, yì jis hi gàmtè ghàn.
43012031	Yu ti kpên shyəma Yènfù bobhi ghɨta a mbyî kum besu ghɨna su, nì hi fê jùmà fihe fə̀n à mbyî chîn.
43012032	Ghɨ bè lôhè mu a yi kpû ma mu toŋa nâ ghɨt à jɨ̀m ma ghɨ ben ha mu.”
43012033	Wù ndùku jîsà ni, fôktè nki kpû ye wù nè kpo.
43012034	Ghɨt ghe buf na, “Sak yahi yike na Klistù kəta hi chyə fâŋ, wò ti gbi yàni hi jìs na ghɨ kətalò hi lòhè Wâ Wùt a nyə̂ agha? Wâ Wùt mu wùna mô nâ nde?”
43012035	Jisòs ki jîs ha ghɨna na, “Ghàn baha kəta yi ban kə a fu yulâ ni. Ghàn hi gbê luktu baha banâ kə bɨn a finana nê baŋ ghàn. Wùt shìki gbî a bɨn a finana ma wù nê hi khə wi na yi yènà afa agha?
43012036	Ghàn bimi bani baha mô a ghàn a fùtɨ̂n shyəma ghàn hi mô wana yi bana.” Jisòs jis gha mɨ ghɨ̂n ni, tet yen let lò.
43012037	Jisòs ndùku nê nâ gha kanana ghɨ̂n à jɨ̀m ni ghɨna tunhi hi bimi ha wûn.
43012038	Yi tì gan ni, shyəma tum à Fùyèn ye fòktì Ìsayà tì jìsa kpen na, “Bâ, à bimi nde tum yâhì? À yen nde jyak a Bâba?”
43012039	Ghɨna tì faŋ hi bime wu lûm na Ìsayà tî jîs kəbi na,
43012040	“Yènfù ti nî ghɨna ti fêf fî tahi a təm a ghɨna shyəma ghɨna nê hi ke kəbi yi kî yena wi, kwàktè kəbi gha khɨle wi, beka ghɨna shìki yên fè khɨle a ghâ ma ghɨna kahà ben ha Yènfù ma fu chwuk ghɨna.”
43012041	Ìsayà ndùku jîsà a gha mɨ ghɨ̂n kum Jisòs beka wù ndùku mô ma wù ti yen jyak a wuna.
43012042	Nâ biyani, chichàsu ghɨt a Jûs sulesu bimi ha Jisòs dô kə ni biyani tê chwùtè jə̀ ngɨŋsu ghɨna su beka ghɨna ndùku fânà na ghɨna ki chwûtè ngɨŋsu ma ghɨt a Falàsî nê jum ghɨna a ndasu yuŋtesu.
43012043	Ghɨt a Falàsî ndùku kôŋàlò na ghɨta hi kokhe ghɨna chyâ te ghɨ kokhe Yènfù.
43012044	Jisòs ti fî jîs nâ a jyə̂ yì tâ na, “À bimi nâbi nde ha mu ma à hi mô na wù ti bimî ha wùt we wù tuma mu.
43012045	À yen nâbi nde mu, ma à hi mô na wù ti yen wùt we wù tuma mu.
43012046	Mu ben a mbyî te yi bân, ma à bimi nâbi nde ha mu ma wù tè faŋa jə̀ a bɨn a finana.
43012047	À yu nâbi nde jîs yi mi faŋ hi nì te mu jìsà, mu wi hi saka wûn beka mu tà ben jə a mbyî hi sak à ghɨ̂t, mu bɨ̀li ben na ghɨta bon.
43012048	À ki mana kəbi nde mu, faŋ hi ywo jîs yi mi, ma gha ghe mu jìsà ma ghɨ bê sak wûn wu tuk wu gokhenu.
43012049	Mu ndùku jîsà wijə gha ma ghɨ ngɨŋa, à tum Bom mu na mu jis, fî fôktì lum we mu mò hi jìs atɨ̂n.
43012050	Mu khə na gha ye Bom jìsa kəta chyə ye yi bè mê wi. Mu bè jîsà nâbi ghə a mô kə gha ye Bom jìsa na mu jis.”
43013001	À ndùku mô shyəma tuku yu ma yə, Yə Daŋa chyalani, ma Jisòs hì khə na yu ti kpen shyəma yi lo a mbye afân, ma yi yen a Bì wî a ngwùŋ. Wù hì kôŋà ghɨt a wuna ghe ghɨ ndùku mô a mbyî, faŋ hì kôŋà kə yi kôŋ ghɨna shyəma wù de mbyi yinâ.
43013002	Ghɨ kolo a hì mô a leŋ a yu kolô te ghɨna yə, a mô ni ma deblì ti fo kwâktìnì ha Judàs Ìskaliyòt wâ Samùn, na wù bəkli Jisòs.
43013003	Jisòs hì khə kə nâ na Bì ti fo jyaka ha wûn a tô mwə̀ mù jɨ̀m, khə na yi lo a Yènfù a ngwùŋ mô hi kaha yèn.
43013004	Wù lôtì wu lùk wu yənu chwok nju se wù tì wafa, tam bàtàli,
43013005	sef mòlû a kaŋ a sona wùna hì sô wulu jùmtìbàmsu wunsu atɨ̂n, yâhà nì bàtàli ye wù tì tama yâ,
43013006	ben tan ha Bità, wù ki buf ha wun na, “A wò jìsà na wò khɨŋa kə nâ hi sò wulu mu a Bâ?”
43013007	Jisòs jis ha wun na, “Wò yena khɨle wijə gha ye mu nè chîn, biyani mô hi bè yen a khɨlî.”
43013008	Bità tunhî jis na, “Wò bè sô wijə wulu mu tuk wule.” Jisòs jis ha wun na, “Mu hì bu hi sò wulu wa, ma ghàh wò jyahi.”
43013009	Samùn Bità ki jîs na, “Yi hì mô ni a Bâ, kə su kə wulu mu, wo boŋ su wo mu nì to ma!”
43013010	Jisòs jis na, “À su nâbi nde wunu, wu hi fê kəta wi hi sò wunu wù jɨ̀m beka wun wu wunu hì yulelò. Ghàn à jɨ̀m chin mò nì yulînì a bu kə wùt wù mòk.”
43013011	Jisòs tì jis yâ na ghɨna mò nì yulînì a bu kə wùt wù mòk beka wù ndùku mô ma wù hì khə wùt we wu nè bəkle wûn.
43013012	Jisòs su mihì wulu ghɨna kaha mak njusu wunsu wafa sê yen ndokò a wu lùk afa wù ye ndoko, ki buf ha jùmtìbàmsù wunsu na, “Ghàn ti yen khɨli gha ye mu ne ha ghàn ni agha?”
43013013	Ghàn toŋte mu na chichà fê toŋte mu na Bâba, yi mô kə nâ hamok.
43013014	Mu ti su wulu wanu chîn mô Bâba fê mò chichà. Yi chwûtè na nâbi nde a ghàn a fùtɨ̂n kəta hi tè sò wulu wâ nè wunu.
43013015	Mu ni chwùti a chwena ha ghàn shyəma ghàn nê hi nê kə te mu nè.
43013016	Mu jìsà ha ghàn hamok na, wùt yi fèt tà timi hì chyâ bì yì fèt à wûn, wùt wù tumana chyâ wi wùt we wù tuma wûn.
43013017	Ghàn hì khəlò gha mɨ ghɨ̂n, ma ghàn shìki nî kə ni ma ghàn nê hi kəta yutìnì.
43013018	“Mu jìsà wi ha ghàn à jɨ̀m, mu khəlò ghe a mu chwokte. Biyani gha ye ghɨ nyaka a ŋwàklù Fùyèn na, ‘Wùt yə ghàh à wûn ma wù ti kaha ki mu a yi kə̀k, yi kəta hi kpên.
43013019	Mu fòktè gha mi yin ha ghàn chin ni, yi baha mô teka yi gan shyəma yi nê gan, ma ghàn bimi na à mò kə nâ mu, Mu mò we Mu mò’
43013020	Mu jìsà ha ghàn kə nâ hamok na, à fyi nâbi nde wùt te mu tuma ma à hi mô na wù ti fyi mu, à fyi nâbi nde mu ma à hi mô na wù ti fyi we wù tuma mu.”
43013021	Jisòs tì jis gha mɨ ghɨ̂n ni, kwâktì wuni hì fo ngə̂k ha wûn nâ haŋaŋ. Wù ki jîs à banhî na, “Mu jìsà ha ghàn kə nâ hamok na wùt wù mòk làwû a ghàn a fùtɨ̂n mô hi bəkle mu.”
43013022	Jùmtìbàmsù hì mô nì kani, kante na wù jìsà kum nde agha.
43013023	À ndùku mô ni jùmtìbàm à wûn yê wù ndùku kôŋà hanɨ̂ŋ mô ma wù ti ndokò bakha a wun a ngwùŋ.
43013024	Samùn Bità jis ha jùmtìbàm àtɨ̂n na wù buf ha Jisòs na wù jìsà kum nde agha.
43013025	Wù yikti yen a Jisòs wù wùn buf ha wun na, “Wò jìsà ha nde a Bâ?”
43013026	Jisòs jis na, “Mu ti chukà a ban ghɨ̂n a mbàh ma mu fo ha wùt we mu jìsà kum wûn.” Wù jis ni chuk fo ha Judàs wâ Samùn Ìskaliyòt.
43013027	Te Judàs fye kə a ban ghe ni, satàn lyi a wun wu wùn. Jisòs jis ha wun na, “Nyaŋhi nì gha ye wò khɨŋa hi nì.”
43013028	Biyani wùt tê khɨlî a wu lùk wu yənu afa na wù jìsà kum ghə agha.
43013029	Wù jis ni jùmtìbàmsu Jisòs su lesu hì kwàktè na wù jìsà na Judàs ye yun mwə̀ mù yə̂mù na tuku yu ma ghɨ yə tuk wu yi yə atɨ̂n, à hì bu ni, ma à hi mô na wù jìsà na wù fo ka ha ghɨt a fufana.
43013030	Kə wu yu te Judàs fye ban ghe ha Jisòs fwu yen kə bɨn a finana.
43013031	À ndùku mô te Judàs fwo yena yâ, Jisòs ki jîs na, “Yu ti kpên shyəma ghɨ yen jyak a Wâ Wùt, ma fê yen jyak ghe Yènfù fo tohne a wun wu wùn.
43013032	À nè hì mô a wu yu afa ghɨ yena jyak a Fùyènà tohne a wun wu wùn ma Yènfù ni ghɨ boŋa yen jyak a wuna. Yènfù ni ma gha mi yîn nyâŋhè gan.
43013033	Mwəlà mânù mu nè hì mô kə nì ghàn a fu yulâ, hi chwùtè ngɨŋ à mì. Ghàn nè khɨŋalò mu moŋ ma mu ti yen wu lùk, ghàn bu hi bèn afû. Mu fòktè ha ghàn kə yi ghəl te mu mò ma mu ti fôktì ha ghɨt a Jûs.
43013034	Mu fo yi sak yi fe ha ghàn chîn, ghàn hi kôŋà ngɨŋ sanisu, mu ti koŋ ghàn. Ghàn hi kôŋà kəbi ngɨŋ sanisu yâ.
43013035	Nâ ghɨt à jɨ̀m nê yen à khɨli na ghàn mò jùmtìbàm samsu wu lum afa ghàn kòŋà ngɨŋ sanisu.”
43013036	Jisòs jis ni Samùn Bità buf ha wun na, “Wò yènà afa a Bâ?” Wù fîsì na “Wò wi hi yèn a wu lùk afa mu yènà atɨ̂n chîn, biyani mô hi bè jùmtè bèn.”
43013037	Bità buf ha wun na, “Mu wi hi yèn chîn njwô ghə a Bâ? Mu mò nì fati wùni hi kpû kum wò.”
43013038	Jisòs kaha buf ha wun na, “Wò mò kə nâ nì fati wùni hi kpû kum mu agha? Mu jìsà ha wò kə nâ hamok na, lɨm à ngwû nè shihi toŋ lan ma wò ti mana mu a ghan à tât.”
43014001	Jisòs jis ha jùmtìbàmsu wunsu na, “Kə ghàn hi fumhe ngɨŋ sanisu. Ghàn bimi ha Yènfù ma ghàn fê bimi kəbi ha mu.
43014002	Bɨn a Boma kəta sù ndâ su dô kə ni, à ye hì wijə ni, ma mu ti fôktì ha ghàn. Mu yènà hi fate wu luk afû ha ghàn.
43014003	Mu ki yê fatî, ma mu kahà bê lyi ghàn shyəma ghàn yen à hi mô ghàhnà wu lùk afa mu mò atɨ̂n.
43014004	Ghàn khəlò lum we wu yênà wu lùk afa mu yènà atɨ̂n.”
43014005	Tomòs ki buf ha wun na, “Ghàh mò hi khɨle yàni lumu a Bâ, khə wi nâbi nâ luk we wò yènà agha?”
43014006	Jisòs jis ha wun na, “Mu mò wu lûm, mô hamok fê mô a chyəna ghe ghɨ bè mê wi, wùt wi hi yèn ha Bì, a bu na wù tohna a mu wùn.
43014007	Ghàn shìki fate khə mu, ma ghàn hi boŋa khə Bôm. Hi yìmì chîn hi yèn ashyə̂, ghàn khəlò wûn ma ghàn ti yen wûn.”
43014008	Filîb jis ha wun na, “Bâba, ghàh khɨŋa kə yi gha yì mòk na wò chwuti Bì ha ghàh.”
43014009	Jisòs fîsì na, “Ba yi ni mô na mu ti chyə ghàhnà ghɨ̂n a wu yu dâ ni wo khə wi mu agha? Nâbi nde we wù yena mu, mò ma wù ti yen Bì, wò wu hì fê jîsà na mu chwuti wùni Bì ha ghàn?
43014010	Ba yi mô na wò bime wi na mu nì Bì mò kə ha wùt wù mòk agha? Gha ghe mu jìsà ha ghàn à wijə gha ma ghɨ ngɨŋa. À mò a gha a Bì we wù fo jyaka ha mu a yu mù jɨ̀m.”
43014011	Ghàn bimi te mu jìsa na, ghàh à Bì mò kə ha shyə̀ à mòk bu ni, ghàn bimi lê kə kum nì gha kanana ghe a ghàn yena.
43014012	Mu jìsà ha ghàn hamok na, à bimi nâbi nde ha mu ma wù nê hi nê nki tu gha te mu nè, fê nê chyâ nâbi ya beka mu kaha yênà ha Bì.
43014013	Mu nè nêlò nâbi ghə ghe a ghàn bufa a mu yi yet shyəma Bì chwuti koknì wuni tohne a Wâ wûn.
43014014	Ghàn ki buf nâbi ghə a mu yi yet ma mu nê ni ha ghàn.
43014015	Ghàn shìki kôŋà mu, ghàn hi lêmà sak tamtu.
43014016	Mu nè bufalò ma Bì fo gàmtì wùlè ma wù faŋ ghàn à ghɨna kə yu mù jɨ̀m.
43014017	Gàmtì mi yinâ mò a Yohnà Fùyènà ghe ghɨ chwûtè hamok kum Yènfù. Ghɨt a mbye wi hi fye a gàmtì mi yinâ beka ghɨna yena wi wûn, khə wi wûn. Biyani ghàn khə wûn beka wù chyə ghàn à ghɨna, mô hi tè mò a ghàn a fùtɨ̂n.
43014018	“Mu lò de wijə ghàn na ghàn faŋ te wana nkwô. Mu nè lôlò ma mu kahà ben.
43014019	Kə fu yulâ ni ghɨta mbye nè fè yena wi mu, biyani ghàn yenâ. Beka mu chyə, ma ghàn nê hi boŋa chyə̂.
43014020	À bè hì mô wu tuk afa mu kaha bena ha ghàn ma ghàn khɨli na ghàh à Bôm mò kə ha wùt wù mòk, ma ghàhnà ghɨ̂n hi boŋa mô kə ha shyə̂ à mòk.
43014021	Wùt we wù kòŋà mu mò wut we wù ywo sak tamtu. À hì kòŋà nâbi nde mu, ma Bôm nê hi boŋa kôŋà wûn, chwûtè lum tamtu ha wûn.”
43014022	Wù jis ni Judàs, a bu Judàs Ìskaliyòt buf na, “Wò nè chwûtè yàni lum tatu ha ghàh a Bâ, ma wò faŋ hi chwùtì ha mbyî agha?”
43014023	Jisòs fîsì ha wun na, “À koŋ nâbi nde mu, ma Bôm nê hi boŋa kôŋà wûn, ma ghàh à wûn nê ben ma ghɨ hi chyə̂ ghê wùt mu wê.
43014024	Wùt hì kôŋà wi mu ma wù hi ywo wi yikî mi. Yikî yin a ghàn ywo ni à wijə yikî mi yi ngɨŋi, à mò yi yikî Bì we wù tuma mu.”
43014025	“Mu ti fôktì gha mɨ ghɨ̂n ha ghàn kə nâ à jɨ̀m baha mô nì ghàn.
43014026	Gàmtì ye a Bì nè tuma a mu yi yet a mô a Yohnà Yulena ghɨ nè yikelò ghàn nâ nì gha à jɨ̀m, ma wù fê yɨŋti nâbi ghe mu mò ma mu ti jis ha ghàn.
43014027	“Mu ti lo de yutì yi mi ha ghàn. Mu fo kə nâ yutì mi ha ghàn. Mu fo wi yutì mi yîn ha ghàn te mbyi fo. Kə ghàn de na təm ghana hi fo ngək ha ghàn, kə ghàn hi fânà.
43014028	“Ghàn tê yu te mu ye jisa na, ‘Mu lò de ghàn hi yèn hi kaha bèn.’ Ghàn shìki kôŋà mu ma ghàn hi saŋle na mu yènà a Bì a ngwùŋ beka Bì ngaŋte chyâlàlò mu.
43014029	Mu ti fôktì gha ghɨ̂n ha ghàn chîn ghɨ baha mô teka ghɨ gan shyəma ghɨ nê shihi gàn ma ghàn bimi.
43014030	Mu tê fê jîsà wi ha ghàn chin hadà beka fə̀n à mbyî wuna hì bènàlò. Wù kəta wi jyak ale a mu a tû,
43014031	biyani ghɨt a mbye mô hi khɨlî na mu kòŋàlò Bì njwo mu nè kə gha ye wù jìsa na mu hi nê. “Ghàn ben ma ghàhnà lo afân.”
43015001	Jisòs tî jis na, “Mu mò kə nâ kàntè fùkàk, Bom mô bè fùk.
43015002	Wu gbêtà mâkà kpoŋ te tu mo wi tamu a mu wùn, chwokte tosu a tu kpoŋ afa tu mo tamu, shyəma tu hi tôkà mo tamu.
43015003	Ghàn mò nì yulînì a yi yike afa mu yike ghàn.
43015004	Ghàn faŋ à kə ha mu ma mu faŋ à kə ha ghàn. Kpoŋtu fù kàktù wi hi mo jə tamu kə ha wun a ngɨŋ, fu kəta kə hi tè mò a fùkàk shyəma wu mu tamu. Yi ni mò kəbi yi ghəl te ghàn wi hi mo tamu a bu na ghàn faŋ a mu wùn.”
43015005	“Mu mò fùkàk, ghàn mô tu kpôŋ. Wùt ki fâŋ a mu wùn, ma mu faŋ ha wûn ma wù mu tamu wu dô kə ni. À hì bu ha mu, ghàn wi hi nè gha yile.”
43015006	À faŋ nâbi nde hi tè mò a mu wùn ma wù hi mô kəbi te kpoŋ wu fùkàkù a wu yu afa ghɨ gbet a maka, wu yimlò, ghɨ boŋti kpoŋtu tɨntu ghɨ nyok a wù wùs.
43015007	Ghàn ki faŋ kə a mu wùn, yikî mi faŋ kə ghàn a tû, ghàn buf nâbi ghə te ghàn kòŋà ha Bôm, ma wù fo ha ghàn.
43015008	À mò a wu yu afa ghàn mo tamu hidù, yi hi chwûtè na ghàn mò jùmtìbàm samsu, nâ mbyî yì jɨ̀m hi yena jyak a Boma.
43015009	Mu kòŋà ghàn kə yi ghəl te Bom kòŋà mu. Ghàn faŋ à kə a mu yi kòŋ.
43015010	Ghàn ki lêmà sak tamtu, ma ghàn faŋ a mu yi kòŋ, kəbi yi ghəl te mu faŋa a Bom yi kòŋ beka mu lèmà saktu wun tu.
43015011	Mu fòktè gha mɨ ghɨ̂n ha ghàn shyəma ghàn hi kəta saŋlî ye mu kəta, a mô yi saŋlî ma yi ti lûn kpên.
43015012	Yìna mò sak yi mi na, ghàn hi kòŋà ngɨŋ sanisu kəbi yi ghəl te mu kòŋà ghàn.
43015013	Wùt wi hi fè chwùtì yi kôŋ yi chyâ yìna na, wùt koŋ sunsu wunsu ma wù kpu ha ghɨna.
43015014	Ghàn hì nê te sak yi mi jìsà ma ghàn hi mô sun samsu.
43015015	Mu fè toŋte wi ghàn chin na ghɨt a fetana beka wùt wù fètana wi hi tè khə gha ye bì yi fèt à wûn nè. Mu toŋte ghàn chin na sun samsu beka mu ti fôktì ha ghàn gha ghe mu ywo ha Bôm nâ à jɨ̀m.
43015016	À tà ghàn mu chwôk, à che lo mu chwok ghàn tum na ghàn yê mu tam we wu bè mê wi. Ghàn ni ma Bom fo nâbi ghə ghe ghàn bufa ha wûn tohna a mu yi yet.
43015017	Yìna mò sak yi mi na, ghàn hi kôŋà ngɨŋ sanisu.
43015018	Ghɨt a mbye hì bânà ghàn, ghàn yɨ̂ŋtì te ghɨ ndùku bânà mu ashyə̂.
43015019	Ghàn yê hì mô ghɨt a mbye ma ghɨna kòŋàlò ghàn. Chin hì mô mu ti chwokti fihi ghàn a mbyî, ghàn fê bu ghɨt a mbye. À mò yi gha ye ghɨt a mbye bànà ghàn.
43015020	Kə ghàn yìta gha ye mu che yike ghàn atɨ̂n na ‘Wùt fètana tà timî hì chyâ bì yi fèt à wûn.’ Ghɨ mô ma ghɨ chehì bânàlò mu, ma ghɨ nê hi bânà ghàn kəbi yâ. Ghɨ shìki mô ma ghɨ chehì yutelò yikî mi, ma ghɨ nê hi boŋa yute yani kəbi yâ.
43015021	Ghɨ nè hì nêlò gha mɨ ghɨ̂n ha ghàn à jɨ̀m ni, kə kum mu beka ghɨna khə wijə wùt we wù tuma mu.
43015022	Mu ndùku faŋa hi bèn hi jìs ha ghɨna kum besu ghɨna su ma yi chwûtè wijə na ghɨna ti ni be te yi chwûtè chîn. Ghɨna fè kəta wijə gha yile chin hi jìs kum besu ghɨna su.
43015023	À bànà nâbi nde mu ma yi nê hi chwûtè na wù bànàlò kəbi Bôm.
43015024	À ndùku mô na mu faŋ hi nè yi ghâ a ghɨna fùtɨ̂n, teka wùt timè ni, ma yi chwûtè wijə na ghɨna ti nî be te yi chwûtè chîn. Chin mò ma ghɨna ti yen gha kanana ghɨ̂n biyani fî ban kə yi bân mu bakha kə nì Bôm.
43015025	Nâbi ni, yi chehì kətalò hi gàn ni, shyəma gha ye ghɨ nyaka a ghɨna yi sâk kpen na, ‘Ghɨ che ban mu kə halô.’
43015026	Gàmtì nè bênàlò ma à tum mu ma wù nê hi jîsà kə hamok kum mu. Wù nè lô a Bom a ngwùŋ, a mô a Yohnà wun ghe ghɨ jîsà kə hamok.
43015027	Ghàn nè boŋa jîsà kə hamok ha ghɨta kum mu, beka ghàhnà chehì mô amok kə a yìmi.
43016001	“Mu jis a gha ghɨ̂n à jɨ̀m ha ghàn ni na kə ghàn nè mâkà bimî yani.”
43016002	Ghɨ nè jûmà fihelò ghàn a ndasu yuŋtesu. Mu jìsà ha ghàn hamok na, yu bakhe bênàlò a wùt nè ywe ghàn ma wù hi kwâktè na yi ni yi fêt ha Yènfù.
43016003	Ghɨta nè hi nê a gha mɨ ghɨ̂n ha ghàn beka ghɨna khə wijə mu, khə wi Bì.
43016004	Mu fòktè a gha ghɨ̂n ha ghàn ni shyəma yu tɨnu nê kpen, ma ghɨ nê shihi nì ha ghàn ma ghàn yɨŋti te mu tì fòkte ha ghàn. Mu tà che fôktì jə̂ gha mɨ ghɨ̂n ha ghàn ashyə̂ beka mu ndùku mô ghàhnà amok.
43016005	Chîn mô mu yênà a wùt we wù tuma mu a ngwùŋ, biyani ghàn bufa wi na mu yènà afa agha?
43016006	Mu ti fôktì gha mɨ ghɨ̂n ha ghàn ghɨ hì fo ngə̂k ha ghàn.
43016007	Biyani, mu jìsà ha ghàn hamok na, à mò jùŋ ha ghàn ni te mu lò. Mu ki faŋ hi lò, ma gàmtì tê bènà jə̀ ha ghàn, biyani mu ki lô, ma mu yê tum wûn ha ghàn.
43016008	Wù bènà hi chwùtè a gha ghe ghɨ befa kum nì mbyî ha ghɨt a mbye, hi chwùtè lum te tu mô chilichili nì hi chwùtè lum we Yènfù bè saka ghɨta ha ghàn.
43016009	Ma wù chwùti gha ye yi befa kum mbyî beka ghɨta bime wijə ha mu,
43016010	ma wù fê chwùti lumtu chilichili tu beka mu hì mô a Bom a ngwùŋ, ghàn bu hi fè yen a mu.
43016011	Ma wù chwùti lum we Yènfù bè saka mbyî yìna atɨ̂n beka fə̀n we wù saka mbyî hì mô ma wù ti fen sak.
43016012	Mu baha kəta a gha hidù hi jìs ha ghàn, biyani ma ghàn yu chin ma ghɨ hi fo ngə̂k ha ghàn.
43016013	Biyani Yohnà Yulena ghe ghɨ chwûtè hamok bènàlò ma ghɨ tihi ghàn, ma ghàn hi khə nâbi yìni gha ye yi mô hamok. Wù nè bê ma wù hi jîsà wijə gha wun ghɨ ngɨŋa. Wù nè bênà ma wù hi jîsà gha ghe ghɨ fokte ha wûn, fôktè a ghâ ghɨ baha mô hi bè gàn.
43016014	Wù nè bênà ma wù ni ma ghàn hi khə gha ma, ma ghàn yen koknâ ye mu kəta.
43016015	Nâ mwə̀ mù Bôm mù jɨ̀m mò mâmù. À mò gha ye mu jìsà na, Yohnà Yulena nè bênàlò ma ghɨ lyi gha ma, ma ghɨ ni ma ghàn hi khə.
43016016	“Ghàn nè motè kə ni ma ghàn tê fê yena jə̀ mu, ma fê motè kə ni ma ghɨ yen mu.”
43016017	Jùmtìbàmsu wunsu lesu hì bufa kə a ghɨna sù ngɨŋ na, “Wù ni jìsà na ‘Ghàn nè motè kə ni ma tê fè yena mu,’ ma fê motè kə ni ma ghɨ yen mu, yi chwûtè na ghə? Wù ni jìsà ni na beka mu yènà a Bì à ngwùŋ, yi chwûtì na ghə”
43016018	Ghɨna hì kwâktè bufa na, “Motì mi yinâ a wù jìsà chwûtè na ghə? Ghàhnà khə wi na wù jìsà na ghə agha.”
43016019	Jisòs khɨli na ghɨna ni khɨŋa hi bufa gha mi yîn ha wûn, ki jîs ha ghɨna na, “A ghàn kante gha ye mu jìsa na ‘Ghàn nè motè kə ni ma ghàn tê fê yena jə̀ mu, ma motè kə ni ma kahà yen mu.’
43016020	Mu jìsà ha ghàn kə nâ hamok na, ghàn nè hì jyêlò, gûnà, mbyi saŋlê. Ghàn nè hì kwohe yi sên biyani ma seni kwolani tɨni kahi a yi saŋlî.”
43016021	Wùt ywen shihi bwɨ̂, wu hi ywo yi yaf beka yu ti kpên na wù bwɨ, biyani wù bwɨ wu yità yaf mi yê, kum yi saŋlî te wan hì mô a wô.
43016022	Yi ni mò kəbi yi ghəl ha ghàn chin te ghàn kwohe seni, biyani mô hi nè fè yen ghàn na ghàn hì saŋlê, wùt bu hi fè nì na kə ghàn saŋli.
43016023	“Tuk wu tɨnu nè kpenâ ma ghàn tê fè bufa yi gha ha mu. Mu jìsà ha ghàn hamok na, Bì nè folò nâbi ghə ghe ghàn bufa tohne a mu yi yet.”
43016024	Hi tàn chîn ghàn tà buf jə shyə tohne a mu yi yet. Ghàn buf ma ghàn kwoti, ma ghàn hi kəta saŋlînì luneni.
43016025	Mu tumle kə a gha ha ghàn yi tumlî, biyani yu mô hi bèn na mu nê hi fê jîsà wi wu lum afân. Mu nè hì fôktè mihè kə yi mihì gha ha ghàn kum Bì.
43016026	Tuk wu tɨnu nè kpenâ ma ghàn nê hi bufa mwə̀lû ha Bôm tohne a mu yi yet kə ghàn a sù ngɨŋ. Mu jìsà na à nè fè bufa wi mu shyə ha Bì a ghàn a wu lùk,
43016027	Beka Bì nâ a wun a ngɨŋ kòŋàlò ghàn beka ghàn kòŋàlò mu, fê bime na mu lo a Bì a ngwùŋ.
43016028	Mu che lo a Bì a ngwùŋ shyəma mu ben a mbyî, kaha yênà a Bì a ngwùŋ.
43016029	Jisòs ndùku jîsà ni, jùmtìbàmsu jis na, “Wò jìsà kə nâ a ndan chîn, fe tumle wijə yi tumlî gha.
43016030	Ghàh ti yen chîn na wò khəlò gha à jɨ̀m, yen na wùt kəta wi hi tè fè buf yi bûf gha ha wò. Yen na yina ti nî na ghàh bimi na wò lo ben a Yènfù a ngwùŋ.”
43016031	Jisòs buf ha ghɨna na, “A ghàn ti bimî chîn!
43016032	Yu nè bènàlò, mu jìsà ma à hì mô kə nâ wù wûn, ghàn mô hi jyàhì na nâbi nde hi kolê. Ghàn nè dêlò mu ma mu hi mô mù nɨ̂ŋ, biyani laha bu mù nɨ̂ŋ beka Bì mò ghàh à wûn.
43016033	Mu fòktè a gha mɨ ghɨ̂n ha ghàn ni, shyəma ghàn faŋ ha mu ma ghɨ hi kəta yutìnì. Ghàn nè kwotelò ngə̂k a mbye afân. Biyani kə wùt nè bota! Mu ti ta chyâ mbyî.”
43017001	Jisòs jis mihì gha mɨ ghɨ̂n ki kokhi a nyə̂ jəm na, “Bâ, yu ti kpen chîn. Nì ma ghɨta yen jyak a Wan wâ ghɨ kanana shyəma wù ni ma ghɨta yen jyak gha,
43017002	beka wò ti fo jyaka ha wûn nâ a ghɨt à jɨ̀m a tû shyəma wù ni ma ghe wò fo ha wûn khɨti chyəna ghe ghɨ bè mê wi.”
43017003	Hi khɨte chyənà ye yì bè mê wi, mò na, ghɨna hi khə wò we wò mò Fùyèn fù mòk a fe fu mô hamok, fê khə Jisòs Klistù we wò tuma.
43017004	Mu ti chwûtì jyak gha a chyə̂ wu lum na, mu ti ni mihì fêt ye wò che fo na mu ni.
43017005	Bâ mù, lyi mu chîn a wo ngwùŋ shyəma ghɨta hi fo kokhînì ha mu a ye ghàh à wò ndùku kəta shyəma ghɨ fati mbyî.
43017006	“Mu ti chwûtì wò ha ghe wò che chwokte fihe a mbyi fo ha mu. À chehì mô ghɨt gha ghe wò fo ha mu a ghɨna ywo tum yâ.
43017007	Chîn wu hì mô ghɨna khə nâbi ghə ghe mu kəta mò ma ghɨ lo ha wò,
43017008	beka mu ti fôktì tum yâ ye a wò che lakne na mu fokti ha ghɨna, ghɨna che yû bimilò. Ghɨna chehì khəlò hamok na mu lo a wo ngwùŋ, bimi na à tum wò mu.”
43017009	Mu jə̀mà wi ha ghɨt a mbyî. Mu jə̀mà ha ghɨ̂n ghe wò fo ha mu, a mô a ghɨt gha.
43017010	Nâbi ghə ghe a mu kəta a mò gha, nâbi ghə gha a mô ghama. Ghɨna ti nî mu wu hì kəta kokhînì.
43017011	Chin wu hì mô mu bu hi faŋ a mbyî, biyani ghɨna baha mô kə a mbyî. Bom wù yulena tòkna nì ghɨna a wo a jyak, a mô a jyak ghe wò che fo ha mu shyəma ghɨna hi mô ha shyə̀ a mòk kəbi yi ghəl te ghàh à wò mò ha shyə̀ à mòk.
43017012	Mu che tôknà ha ghɨna te ghàh à ghɨna chehì baha mô amok, lem ghɨna a jûŋ nì jyak ghe wò fo ha mu. Nâ wù mòk tê lə̀hà a bu kə we wù chehì mô hi bè lə̀hà shyəma gha ye ŋwàklù jìsa ni kpen.
43017013	Chîn mò mu bênà ha wò, biyani jîsà a gha mɨ ghɨ̂n baha mô kə a mbyî hi nì na ghɨna hi kəta saŋlînì a ghɨna təm, yi kpene kəbi yi ghəl te mu kəta.
43017014	Mu ti fôktì tum yâ ha ghɨna, ghɨta mbye ghɨ hì bânà ghɨna beka ghɨna wijə te ghɨt a mbye, kəbi yi ghəl te mu wijə wut à mbyî.
43017015	Mu jə̀mà wi na wò lye fihi ghɨna a mbyî, mu jə̀mà na wò tokna ma wò tesi ghɨna ha deblì.
43017016	Ghɨna wijə ghɨt a mbye, kəbi yi ghəl te mu wijə wut à mbyî.
43017017	Gha ya jìsà kə hamok. Nì ghɨna ma ghɨna hi mô nì yulînì, tohne a wo yi gha afa yi mô hamok.
43017018	Mu ti tum ghɨna a mbyî kəbi yi ghəl te wò che tuma mu na mu yen a mbyî.
43017019	Mu ti fo ngɨŋ à mì ha wò shyəma ghɨna boŋà fo ngɨŋsu ghɨna su ha wò hamok.
43017020	Mu jə̀mà wi kə ha ghɨna. Mu jə̀mà kəbi ha ghe ghɨ bè ywo tum à mì ha ghɨna ma bimi ha mu.
43017021	Mu jə̂mà a Bâ na ghɨna nê hi chîntè mô ha shyə̀ à mòk nâ à jɨ̀m kəbi yi ghəl te ghàh à wò mò kəbi ha shyə̀ à mòk. Nê ma ghɨna faŋ ha ghàh à wò shyəma ghɨt a mbyi ghɨ̂n bimi na wò ti tum mu.
43017022	Mu ti fo ban yi chiki ha ghɨna a mô ye a wò che fo ha mu shyəma ghɨna hi mô kə ha shyə̀ à mòk, kəbi yi ghəl te ghàh à wò mò kəbi ha shyə̀ à mòk.
43017023	Mu jə̀mà hi tè mò kə ha shyə̀ à mòk ghàh à ghɨna, ghàh à wò mô kə ha shyə̀ à mòk shyəma ghɨna kahè hi mô kə ha shyə̀ à mòk kə nâ ha ghɨna sù ngɨŋ, hi nì na mbyî hi khə na wò che tum mu, kôŋà ghɨna kəbi yi ghəl te wò kòŋà mu.
43017024	“Mu khɨŋa a Bôm na ghe wò fo ha mu bê hi mô kə wù lùk wù mòk shyəma ghɨna yen ghak yi mi, a mô ye wò tì kòŋa mu fo ha mu, shyəma wò fati mbyî.
43017025	Bì wù jùŋ we wù saka chilichili, ghɨt a mbye khə wi wò biyani mu khə, ghɨ̂n a wò fo ha mu ni khə na à tum wò mu.
43017026	Mu ti chwûtì wò ha ghɨna, mô kə hi tê baha chwùtè yèn kə ashyə̂ shyəma ghɨna hi kəta kôŋì ha ngɨŋsu ghɨna su, beka mu mò a ghɨna fùtɨ̂n. Kôŋ mi yîn mò kəbi yi kôŋ ye wò kəta ha mu.”
43018001	Te Jisòs jə̀ma mihe ghê jùmtìbàmsu wunsu lo daŋ a fuŋla Kìdilòn, yen lyi a ngun à sù Olìfs sulesu.
43018002	À ndùku mô yâ, Judàs we wù bəkle Jisòs khə luk wu tɨnu beka Jisòs ghê jùmtìbàmsu wunsu ndùku nyâŋhè yênàlò afû.
43018003	Te Jisòs ye lye a ngun afû ni, Judàs boŋ ben, chwûtè bênà nì lumu ha sojà sulesu nì ghɨt ale ghe ghɨ chînà ndâ Fùyèn, ma à tum ngàŋsu ndâ Fùyènsu nì ghɨt a Falàsî. Ghɨna ndùku bênà yâ kəta mwə̀ mù wòŋ nì khə̀ksù nì lâmsù.
43018004	À ndùku mô yâ, Jisòs khə nâbi ghə ghe ghɨ ndùku mô hi gàn ha wûn. Wù fwuti ben buf ha ghɨna na, ghàn khɨŋa nde.
43018005	Ghɨna fîsì na, “Ghàh khɨŋa wâ wùt à Nasalì wunâ ghɨ toŋte na Jisòs ni.” Jisòs jis na, “À mò mu ni.” Wù ndùku jîsà yâ Judàs we wù tì bəkle wûn mô kəbi afû ghê ghɨt mu ghê.
43018006	À hì mô te Jisòs jìsa ya na, “À mò mu ni,” ghɨna kaha kôtì yen a yi bàm fenti a chyə̂.
43018007	Wù fî buf ha ghɨna na, “Ghàn khɨŋa nde agha?” Ghɨna fî fîsì kə na, “Ghàh khɨŋa wâ wùt à Nasalì wunâ a ghɨ toŋte na Jisòs.”
43018008	Jisòs fî jis na, “Mu ti jis ha ghàn na à mò mu ni. Ghàn hì khɨŋa mu, ghàn delò ma jùmtìbàm sam sîn lo.”
43018009	Wù jis ni shyəma gha ye wù tì jisa ha Bè wûn kpen na, “Nâ wùt tà ləhà atɨ̂n à ghɨ̂t afa wò tì fo ha mu.”
43018010	À ndùku mô yani Samùn Bità kəta yi fâ, wù chwôk kat tən a tûŋla kpen wu wo ta wùt wù fètana a ngàŋ à ndâ Fùyèn yì ngaŋtena, yet yi wùt wù fètana àtɨ̂n mô Malkùs.
43018011	Jisòs jis ha Bità na, “Kaha lihi fâ ya a mba. Wò kwâktè na mu kòŋà wi hi yena ngə̂k wu lum afa Bom lèma na mu yen atɨ̂n agha?”
43018012	Sojà sê nì wùt a ghɨna wù tâ, bakha nì ghɨt a Jûs ghe ghɨna ndùku chînà ndâ Fùyèn yì chìk tî kwo Jisòs kwut wûn,
43018013	lyi yen nì wûn a Anàs ashyə̂, a mô bà ywê Kàyafàs we wù ndùku mô ngàŋ à ndâ Fùyèn yì ngaŋtena a lɨ̀m afû.
43018014	Kàyafàs mu we ndùku mô kəbi we wù tì tobhe ghɨt a Jûs na yi jwôfà na wùt wù mòk kpu a ghɨta à jɨ̀m a tû.
43018015	Ghɨ kwo Jisòs ni shihi yèn, Samùn Bità yen a wun yi bàm ghê jùmtìbàm à Jisòs wùlè. Jùmtìbàm à Jisòs mi yê yen boŋ lyi kə yi lyî ghê Jisòs a bɨn a ngàŋ à ndâ Fùyèn yì ngaŋtena beka ngàŋ à ndâ Fùyèn àtɨ̂n ndùku khəlò wûn,
43018016	biyani Bità timi ki yi jwô bɨn. Jùmtìbàm à Jisòs yê a ngàŋ à ndâ Fùyèn ndùku khə kaha fwu yen a yi ywô bɨn, chyati wan wù ywên we wù ndùku fêtà afû wu yu mefû wù lyi lyi nì Bità.
43018017	Ghɨna shihi lyi ni wan wù ywên mu we ki buf ha Bità na, “Ba wò mò ni mô kəbi jùmtìbàm à wùt mu wuna wùlè agha?” Bità tunhî jis na, “Mu wijə jùmtìbàm à wûn.”
43018018	À ndùku mô ni, ngàŋ à ndâ Fùyèn yì ngaŋtena bakha nì sojàsù ti fati wusu beka luktu ndùku sana, Bità boŋ yen timi ghê ghɨna hì yotê.
43018019	Ngàŋ à ndâ Fùyèn yì ngaŋtena hì bufte a gha ha Jisòs kum jùmtìbàmsu wunsu nì yikî wuni.
43018020	Jisòs fîsì jis na, “Mu chehì jîsà kə a ndan ha ghɨta à jɨ̀m yike a ndasu chintesu makə a ndâ Fùyèn yì chìk a tu lùk afa ghɨt a Jûs bè chîntè atɨ̂n. Mu tà ye timi hì nyamte jîsà yi jîs gha.
43018021	Wò bufte kə nâ a gha ghɨ̂n ha mu njwô ghə? Wò buf ha ghɨt ghe ghɨ chehì yute jîs yi mi. Ghɨna khəlò gha ghe mu chehì jîsà.”
43018022	Te Jisòs ndùku jîsà bê ni, sojà yìlè sam a wo a wun a jyə̀k buf ha wun na, “Wò gbi yàni hi tè jìs ha ngàŋ à ndâ Fùyèn yì ngaŋtena ni?”
43018023	Jisòs fîsì na, “À shìki mô ma mu ti jis njahû, wo fôktì gha be ye mu jìsa, à hì mô ma mu jis yi gha hamok, wò fôktì na wò mu sam ha ghə agha?”
43018024	Anàs jis na ghɨ lyê yen nì Jisòs ha Kàyafàs ngàŋ à ndâ Fùyèn yì ngaŋtena. Jisòs baha mô kə sù kùl.
43018025	Bità hì baha mô yote kə wu wus, ghɨ fî buf ha wûn na, “Ba wò ni mô kəbi jùmtìbàm à wùt mu wuna wùlè?” Bità tunhî jis na, “Mu wijə jùmtìbàm à wûn.”
43018026	Wùt wù fètana à ngàŋ à ndâ Fùyèn yì ngaŋtena a we à mò wut ha wùt we Bità tì kak a təna tûŋla wuna yâ buf ha wun na, “Mu tà che yen ghàn à wûn a ngun à sù Olìfs agha?”
43018027	Bità fî tunhi kə yi tunhî lɨm à ngwû tôŋ.
43018028	Ghɨ bɨs lyi Jisòs a Kàyafàs à bɨn yen nì wun a tôk à wùt we à fə̀n à Lûm tì lèma na wù hi saka bâh à yi lak mu ghê. Ghɨt a Jûs yen tan afû tən hi lye a tôk beka ghɨna khɨŋa hi tè mò nì yulînì a ghɨna chyəna laka shyəma ghɨna khɨli hi yə Yə Daŋa chyalani.
43018029	Balèt fwu ben buf ha ghɨna na, “Ghàn jis na wùt wuna bobhi ghə?”
43018030	Ghɨna fîsì kə na, “À yê hì mô na wù tà gha bobhî, ma ghàh tà ben jə̂ nì wûn ha wò.”
43018031	Balèt jis ha ghɨna na, “Ghàn lyi lê wûn ma ghàn sak kə ghàn a sù ngɨŋ kə te sak yani yi laki chwùtè.” Ghɨt a Jûs mu ghê tunhî jis ha wun na, “Ghàh kəta wi jyaka hi ywe wùt.”
43018032	Ghɨna jîsà ni, hi lunhe gha ye Jisòs tì jisa kum nì nki kpu ye wù ndùku mô hi bè kpû.
43018033	Balèt kaha lye a tôk toŋa Jisòs buf ha wun na, “Wò mò fə̀n ha ghɨt a Jûs ma?”
43018034	Jisòs fîsì buf ha wun na, “Wò bufa kə nâ ha wo ngɨŋ ma, wò bufa kəta ghɨ tì fôktì gha ha wò kum mu ma?”
43018035	Balèt buf ha wûn na, “Wò kwàktè na mu mò kəbi wùt à Jûs ma. À lo a ghɨt gha nì ngàŋsu ndâ Fùyènsu ben nì wò ha mu. Wò bobhi ghə?”
43018036	Jisòs jis na, “Mu saka wijə fə̂n wù mu a mbye afân. Bu ni ma ghɨt a ma ghɨ fetana no hi tàmtì na kə ghɨt a Jûs kwo mu. Mu saka fə̂n wù mu wu lùk wu lô.”
43018037	Balèt buf ha wun na, “Ba yi ni chwùtè na wò mò fə̀n agha?” Jisòs fîsì jis na, “Wò jìsà kə nâ hamok na mu mò fə̀n. Ghɨ bwɨ kə nâ mu ha fə̀n, mu ti ben a mbyî te fə̀n hi tè fòktè gha ye yi mô hamok. Nâbi nde we wù jìsà hamok ywolò jyə̀ mì.”
43018038	Balèt buf ha Jisòs na, “Hamok mò na ghə?” Te wù bufa, kaha fwu yen a bɨn jis ha ghɨt a Jûs ghe na, “Mu tà yen jə̂ gha ye ghɨ mô hi kwo wûn atɨ̂n,
43018039	biyani khə na à yè bê tânà wu yu Daŋa chyalanu wun, ghàn fôktì wùt mu fihi a chyâk. Mu fihi fə̀n a ghɨt a Jûs ha ghàn chîn agha?”
43018040	Ghɨna bwati jis kə na, “Ngàŋ, kə fihi wûn! Bɨ̀li fihi Bàlabàs ha ghàh!” À ndùku mô yâ Bàlabâs mô wut wù chwoŋana.
43019001	Balèt lyi fo Jisòs na ghɨ sam.
43019002	Sojàsù ba a fot a tu tùŋà so a wun a tû. Mâk njumù tù fə̀n su baŋasu a wun wu wùn,
43019003	hì motè kə ni bê time a wun ashyə̂ bɨ̂nà wûn jîsà na, “Yuchwî yi satani yi ghɨt a Jûs.” Bɨ̂ŋtè ni sama wûn a yi kə̀k.
43019004	Balèt kaha fwu ben jis ha ghɨt a Jûs ghe na, “Mu ti lyê fwo bênàlò nì wûn ha ghàn shyəma ghàn hi khə na mu tà yen jə gha ye wù bobhe.”
43019005	Jisòs fwu bên ma wù ti mak nju mù tù fə̀n nì fota tu tùŋà a wun a tû. Balèt jis ha ghɨt atɨ̂na na, “Wùt àtɨ̂n wunâ!”
43019006	Ngàŋsù ndâ Fùyènsu nì sojà se su ndùku chînà ndâ Fùyèn yì chìk yen ben nì wûn ni yîmì hì bwata jîsà kə na, “Ma ghɨ banti wûn a kàkfùtàfù!” Balèt jis ha ghɨna na, “Ghàn lyi lê wûn ma ghàn yê banti. Mu tà yen jə gha ye wù bobhe.”
43019007	Ghɨt a Jûs ghê fî jis kpenhi kə na, “Sak yahi chwùtè na wù kəta hi kpû beka wù jìsà na yi mò Wâ Fùyèn.”
43019008	Balèt yu ni hì fânà.
43019009	Wù fî kaha lyi Jisòs lyi nì wûn a tôk buf ha wûn na, “Wò lo nâ afa?” Jisòs tê fîsì.
43019010	Balèt buf ha wun na, “Wò wun mu agha? Wò khə wi na mu kətalò jyaka hi jìs na, ghɨ de wò makə hi jìs na ghɨ banti wò a kàkfùtàfù?”
43019011	Jisòs fîsì jis na, “Wò kəta wi jyak ale a mu a tû, a bu kə ghe a Yènfù fo ha wò. Yi chwûtè na be yì chìk mò ma à ni wùt we wù ye fo mu ha wò.”
43019012	Balèt yu ni hì khɨŋa hi dè wûn, biyani ghɨt a Jûs ghê hì fê bwate jîsà kə na, “Wò ki de wùt wunâ wù lô, ma à hi mô na wò kòŋà wi fə̀n wù chìk a Lûm. À jìsà nâbi nde na yi mò fə̀n ma à hi mô na wù nò fə̀n wù chìk a Lûm.”
43019013	Balèt yu ni, lyi fwu ben nì Jisòs, ndokò wu wən a yi ti saki, ghɨ toŋte yi jìs yi Hibùlùs na, “Gabatà.”
43019014	À ndùku mò ni, ma à hì mô kə nâ nchwì tâ, a mô tuk we ghɨ ndùku fate wunu na tuku yu ma yimi hi yə tuk wu Daŋa chyalanu. Balèt ndokò wu kpòk ki jîs ha ghɨt a Jûs ghe na, “À mò fə̀n wânù ni!”
43019015	Biyani ghɨna bwati jis kə na, “Lô nì wûn! Lô nì wûn! Ma ghɨ banti wûn a kàkfùtàfù!” Balèt buf ha ghɨna na, “Ghàn jìsà na mu banti fə̀n wânù agha?” Ngàŋsù ndâ Fùyènsu jis na, “Ghàh kəta wi fə̀n wùlè a bu kə fə̀n wù chìk a Lûm.”
43019016	Balèt ki fo Jisòs na ghɨna yê banti. Jisòs hì gbê chyâ kə sojàsu wu wô.
43019017	Wù bêkà kâkfùtàfù wun fu kə nì ngɨŋ à wûn lyi yen nì funfu wu lùk afa ghɨ ndùku toŋte na Wok yi tu, ghɨ toŋte luk wu tɨnu yi jìs yi Hibùlùs na, “Golgotà.”
43019018	Ghɨ banti Jisòs afû, fî banti kəbi ghɨt ale à bà, banti wù mòk a kàkfùtàfù lefu a Jisòs a bàh à kpen wu wo ta, fî banti wùlè a wun a bàh à kpen wu wo kôwì. Jisòs hì mô fùtɨ̂n, fùtɨ̂n.
43019019	Balèt jîs ghɨ nyak a tô shyə̀ na, “Wun mò Jisòs a wù Nasalì fə̀n à ghɨt a Jûs,” ghɨ bantî à ghɨ̂n a tô kàkfùtàfù.
43019020	Ghɨt a Jûs nâ hidù hì taŋa agha atɨna, beka luk we ghɨ tì bante Jisòs atɨ̂n ndùku bakhe yênà yi tèk, gha mu ghê mô ma ghɨ tì nyak yi jìs yi Hibùlùs fî nyak yi jìs yi Lûm nì yi jìs yì Gɨlìs.
43019021	Ngàŋsu ndâ Fùyènsu hì tunhe ha Balèt na wù wijə fə̀n à Jûs. Jis ha wun na wù bɨ̀li nyak na, ‘Wùt wunâ chehì jîsà na yi mò fə̀n à Jûs.’
43019022	Balèt fîsì na, “Gha tɨni nè faŋa kə te mu jìsa na ghɨ nyak.”
43019023	À hì mô te sojàsu bante mihe Jisòs, ghɨna jyâtì njusu wunsu wu bàh wù kìk nâbi nde hì lyê kə a bâh à mòk, à ben faŋ kə sùju sê wù tì màka a fùtɨ̂n, su mô ma ghɨ tum kə sufûblù teka ghɨ yuŋ luk wule.
43019024	Sojà sê jis kə ha ngɨŋsu ghɨna su na, “Kə ghàhnà nè bâtè sìnâ. Ma ghàhnà tum byè, ma ghɨ yen na à kəta nde agha.” Gha mi yîn gan ni shyəma gha ye ghɨ tì nyàka a ŋwàklù Fùyèn kpen na, “Ghɨ tî jyâtì nju samsu hì tuma byè hi yə nju samsu.” Sojà mu sîn ni gha mi yîn.
43019025	Ghɨ banti Jisòs, nè wûn nì wâ nè wûn wùlè bakha nì Mèli ywê Kèlobàs nì Mèli wù Madalà yen timi bakha a wûn a ngwùŋ à kàkfùtàfù.
43019026	À hì mô te Jisòs yena nè wûn afû, fî yen hi kî yen jùmtìbàm à wûn yìlè we wù ndùku kôŋà yâ, wù jis ha nè wûn na, “Wùt ywên, wo khə na wùna mò wan wâ.”
43019027	Fî kaha jis ha jùmtìbàm àtɨ̂n na, “Wo khə na wùna mò nâ.” Hi yìmi wu tuk afû jùmtìbàm à Jisòs àtɨ̂n lyi nè Jisòs, ghê wûn hi chyə̂ a wun a bɨn.
43019028	Yu tì kpên, Jisòs yen na nâbi ghə ti mî, wù hì fê khɨŋa hi lunhe gha ye ghɨ ndùku mô ma ghɨ ti nyak a ŋwàklù Fùyèn ki jîs na, “Kuŋ à mòlû yimalò mu.”
43019029	Ghɨ ben nì sàl à mu lùk ma mù ti tâ, ghɨ chwu a kùncha fahi lihi a tô fùkàk chin kokhi yen a wun a yi jwô.
43019030	Te wù fye lùk mù tɨ̂n jis na, “Yi ti mî.” Ni yâ, tuŋhi a to wuna a chyə̂ fo gokhì a yohnà wuna.
43019031	À ndùku mô ni ghɨ fate wu wun na tuku yu ma ghɨ yə tuk wu laku, wu mô hanɨ̂ŋ, beka à ndùku mô kəbi tuk wu Daŋa Chyalanu. Ghɨt a Jûs jis na Balèt ni ma khɨmti fwəni ghɨna ma ghɨna tahi nyàŋhè kpû, ma chwohi gun tu ghɨna tu a chyə̂.
43019032	Sojàsu bên khɨmti fwəni wùt we ghɨ tì bante ghê Jisòs, fî yen ha wùlè we khɨmtilò.
43019033	Shihi yèn ha Jisòs, yen ma wù shyə kpû, tê fê khɨmte jə̀ fwəni wuni.
43019034	Sojà wùlè ki bɨlà lyè yi woŋ ki so bùk a bàh a wùn a wuna atɨ̂n, luŋû bîn hì fwo bakhe nì mòlû.
43019035	À gha mi yîn fòkti wùt we wù tì yena te yi gana. Wu khə na yi jìsà kə nâ hamok, fôktè gha mi yîn na wò yu ma wò boŋà bimi.
43019036	Gha mɨ ghɨ̂n gan shyəma gha ghe ghɨ nyaka a ŋwàklù Fùyèn kpen na, “Nâ wufa wuna à mòk ghɨ bè khɨma wi.”
43019037	Kəbi nì yê ghɨ tì nyàka na, “Ghɨta bè hì kelò wûn we ghɨ so buka.”
43019038	Jisòs tî kpû, Josèf wù Àlìmàtiyà yen jis ha Balèt na yi khɨŋa hi lyè gun yi Jisòs hi gùmà. Josèf ndùku mô yâ, a mô kəbi jùmtìbàm à Jisòs, kòŋà wi hi fwu a ndan beka wù ndùku fânà ghɨt a Jûs. Wù buf ni, Balèt bimî, wù lo yen hi lyè lò nì gun yi tɨni.
43019039	Wù ndùku gbê ghê Nìkòdemùs we wù tì ye mote ghê Jisòs ntuksu yâ. Nìkòdemùs yen nì mə̂ bakhi nì yûhì yìlè ma ghɨ ti fəh a nam a chika.
43019040	Ghɨna yen yok yûhì yê wu bàh wu sùnju, lɨm Jisòs atɨ̂n. Ghɨna ndùku nê ki gha ye ghɨt a Jûs ye shihi gùmà wût, ghɨ nilò.
43019041	Ghɨ tì banti Jisòs wu lùk fuk à mtama bakha bênà afû, sî yile mô a fùk afû, teka ma ghɨ ye timè guma wùt atɨ̂n.
43019042	Ghɨ gûmà Jisòs atɨ̂n, beka sî tɨni ndùku bakhe bê afû ni, ghɨ fê fate wu wun na tuku yu ma ghɨ yə tuk wu laku ghɨt a Jûs.
43020001	Te tuku yula bênà a tuk wu shyə a ngâm, Mèli wù Màtalà lo bɨn a baha fina kə ni, yen a Jisòs yi jwô yì sì yen ma ghɨ ti bɨŋhi châkhì ti ye yi jwô àtɨ̂n.
43020002	Wù kahi kə nì nyiŋi yen yen Bità nì jùmtìbàm we a wù ndùku kôŋà yâ, jis ha ghɨna na, “Ghɨ ti fihi Bâba a yi sì, ghàh khə wi na ghɨ yen lem afa wun agha!”
43020003	Bità ghê jùmtìbàm yìlè lô hì yênà a jwô yi sì afû,
43020004	ghɨna à jɨ̀m hì gbê nyiŋa kə yi nyîŋ biyani, jùmtìbàm yìlè yê nyiŋ chya Bità yen tan yi jwô yi sì ashyə̂.
43020005	Te wù ye time ni, ngumti ki yi sì, yen bâh wu sùnju we ghɨ tì lima Jisòs atɨ̂n, biyani tê lye jə̀.
43020006	Samùn Bità ben yi bàm chya lyi ki yi lyî atɨ̂n à yi sì yen kə bâh wu sùnju we afû,
43020007	kəbi nì gûm ghe ghɨ tì lima to wuna atɨ̂n, ghɨ mô kə yi ghəl te ghɨ tì limte mô kə hanɨ̂ŋ.
43020008	Jùmtìbàm à Jisòs yê yì ye bena ashyə yâ ki boŋa lyi a yu mefû hi yen, ki bimî.
43020009	Ghɨna hì baha mô teka ghɨna tòkà khɨli luk wu ŋwàklù we wu jîsà na Jisòs ndùku kəta hi lòtè a yi kpû.
43020010	Jùmtìbàmsù Jisòs yen yâ, kahi hì kolê.
43020011	Biyani, Mèli faŋ ki yi jwô yi sì hi jyê, shihi ki lihi atɨ̂n à yi sì,
43020012	yen anjèlsu Fùyènsu sùbà, ma su ti mak njumù fufamù, su mô a lùk afa ngun yi Jisòs chehì mô atɨ̂n. Anjèl yìlè ndùku mô a lùk afa to wuna ndùku mô, yìlè mô a lùk afa wulu wunu chehì mô.
43020013	Anjèlsu tɨnsu buf ha Mèli na, “Wùt ywen, wò jyè ghə?” Wù fîsì jis na, “Ghɨ ti lyi lo nì Bâba mù, mu khə wi na ghɨ yen lem afa wûn agha?”
43020014	Mèli jis ni shihi bɨ̀nhì wu wun yen Jisòs, wu boŋa mô afû biyani tê khɨlî jə̀ na à mò wûn.
43020015	Jisòs buf ha wun na, “Wò jyè ghə a wùt ywên? Wò khɨŋa nde?” Mèli hì kwâktè na à mò wut wù fètana a fùk à mu tama afû, jis ha wun na, “À hì mô ma à lyi lo wò nì wûn, a bèbɨn, wò fôktì luk we wò ye lema wûn atɨ̂n ha mu, ma mu kahè yê lyi.”
43020016	Jisòs fî toŋti kə wun yi yet na, “Mèli!” Mèli kahi ki wun a yu mefû bwat jis a jìs yi Hibùlùs na, “Làbonì!” Ma wù ya toŋti wun na, ‘Chichà’.
43020017	Jisòs jis ha wun na, “Kə khɨti mu beka mu tà kaha yen jə ha Bì. Bɨ̀li ndù ma wò jis ha wana noma na mu kaha yênà hi yen a Bôm, a mô kəbi Bè à ghɨna, Yèn famfu mô kəbi Fùyèn fu ghɨna fu.”
43020018	Mèli wù Màtalà kahi yen ha jùmtìbàmsù Jisòs su jis ha ghɨna na, yi ti kək Bâba, wù ti fôktì gha mɨ ghɨ̂n ha yi.
43020019	À ndùku mô a leŋ a yu kolô, a tuk wu shyə a ngâm, jùmtìbàmsù Jisòs sù mô kə wu luk wù mòk, ma ghɨna ti sen ndâ a ghɨna a tû beka ghɨna ndùku fânà ghɨt a Jûs. Jisòs bûŋhì fwu timi a ghɨna fùtɨ̂n jis na, “Yutìnì mò ha ghàn.”
43020020	Te wù jìsa ni, kahi chwûtì wu wo wunu nì lâ wuni ha ghɨna. Jùmtìbàmsù Jisòs yen wûn hì saŋle nâ haŋaŋ.
43020021	Jisòs fî jis kpenhi ha jùmtìbàmsu wunsu na, “Yutìnì mò ha ghàn! Mu tuma ghàn kəbi te Bom che tuma mu.”
43020022	Wù jis ni, yohnà a ghɨna a tû, jis na, “Ghàn ko Yòhnà Yulena.
43020023	Ghàn ki lêhèfo nâbi be nde, ma Yènfù lêhèfo wûn, ghàn ki faŋ hi lèhèfo wùt, ma Yènfù tê lèhèfo jə̀ wûn.”
43020024	Te Jisòs tì bèna ha jùmtìbàmsu wunsu, yìlè ye yet yi wuni ndùku mô Tomòs, a mô kəbi wùt wù mòk atɨ̂n à se njwòsù bà ghɨ toŋte kəbi na Didimùs, bu ghê ghɨna.
43020025	Jùmtìsùbàmsu lesu fôktì ha Tomòs na ghɨna ti yen Bâba. Tomòs jis na, “Mu ki faŋ hi yen bûk wù mbanu a wun a wô nì wulu, hi lihe wana ma ghɨ wo atɨ̂n hi fè mòmtè bî là wuni, ma mu nê tê bimî.”
43020026	À hì mô te ngàm chyàla, jùmtìbàmsu wunsu hì mô a ndâ ghê Tomòs, Jisòs bûŋtì timi a ghɨna fùtɨ̂n, nâbi te jwô ndâ ndùku mô ma ghɨ ti sen falò, wù fî jis na, “Yutìnì mò ha ghàn.”
43020027	Wù jis ha Tomòs na, “Lèm wan à wo wâ a wu lùk afân. À mò wo mu ni. Nàhi bî nì wo gha ma lem a mu yi bi là. Bimî, kə fi kanti yi kantî.”
43020028	Tomòs toŋti wûn jis na, “Bâba mù, Yèn famfu!”
43020029	Jisòs jis ha wun na, “Wò ti bimî chîn beka wò yena mu. Biyani, jùŋ mò ha ghê ghɨna tà yen, bimilò.”
43020030	Gha kanana ghɨ le làwû dô kə ni te Jisòs tì nê kə nâ a jùmtìbàmsu wunsu ashyə̂ teka ghɨ nyak a ŋwàklù afân.
43020031	Ghɨ nyak ghɨ̂n ni shyəma ghàn yu, ma ghɨ bimi na Jisòs mò kə nâ Klistù a Wâ Fùyèn, ma bimî mi yîn ni na ghàn khɨti chyəna ghe ghɨ bè mê wi.
43021001	Jisòs tì fî fwu kpenhi a jùmtìbàmsu wunsu yì kə̀k sàmba tuk lefu yi bi lwi Tàbeliyàs. Gha tɨni tì gan wu lum afân ni.
43021002	Jùmtìbàmsù Jisòs ndùku chîntè mò kə wu lùk wù mòk sàmba, a mô Samùn Bità ghê Tomòs we ghɨ ndùku toŋte kəbi na Didimùs nì Nàtanyèl a wâ wùt a yi tèk yi Kanà a lak yi Galìlî nì wana Sebedì, kəbi nì jùmtìbàmsu wunsu lesu sùbà.
43021003	Samùn Bità jis ha ghɨna na, “Mu shika yênà hi kwo a yi.” Ghɨna fîsì na, “Ghàhnà nè shika kə amok.” Ghɨna jis ni yen lye a ngwùk, biyani tuku yû teka ghɨna kwo shyə ale.
43021004	Chwì hì sate bênà kə ni, Jisòs ben timi a bi jwôlì, biyani jùmtìbàmsu wunsu tà khɨlî jə na à mò wûn.
43021005	Wù toŋti buf ha ghɨna na, “Ghàn tà kwo jə shyə ale, a bə ghɨ̂n?” Ghɨna fîsì na, “Ghɨna tà kwo jə̂.”
43021006	Wù jis na, “Ghàn tum wə wanu a bàh à kpen wu wo ta ma ghàn kwo.” Ghɨna tûm kwo a yi nâ hidù wəlu tɨnu hì jîtà ghaka ghɨna hi sèn à lihi a ngwùk.
43021007	Jùmtìbàm à Jisòs we wù ndùku kôŋà hanɨ̂ŋ yâ, jis ha Bità na, “Wùt we mò yani a mô Bâba!” Samùn Bità yu ben ni, lyi mak njusu wunsu chem chwo a jwô. Wù ndùku mô ya ma wu ye chwok nju se wù ye maka.
43021008	Jùmtìbàmsu lesu boŋ yen kə Bità yi bàm gufà yênà nì wəlu yì wê. À ndùku mò ni, a fê dàfà wi hi yè tàn a yi bi jwôlì.
43021009	Ghɨna yen fwu yi bi jwôlì yen wusu bamê yila mô a tô atîn nì bana.
43021010	Jisòs jis ha ghɨna na, “Ghàn ben nì yila le ghe ghàn kwola kə chîn ni.”
43021011	Samùn Bità kahi lye a ngwùk guf ben nì wəlu yì we a bi jwôlì. Yila ndùku chîntè mô atɨ̂n wu wə nì mtân jwòsù tât, ghakle kə ni. Ghɨ ndùku dô yâ wəlu tɨnu tà tentî.
43021012	Jisòs ki jîs ha ghɨna na, “Ghàn ben ma yə shyə mbisìmbisi.” Wù ndùku jîsà ni, nâ jùmtìbàm à wûn yì mòk tà môm jə̂ hi buf na, “À mô wò nde?” Beka ghɨna ndùku khə na à mò Bâba.
43021013	Jisòs yen lyi a ban ghe fo ha ghɨna fî ni kəbi ya nì yila.
43021014	Jisòs tì chwùti ngɨŋ à wûn ha jùmtìbàmsu wunsu a lùk afân na à hi mô a ghan à tât te wù kahe lote a yi kpû.
43021015	À ndùku mô te ghɨna yə mihe, Jisòs toŋti Samùn Bità buf ha wun na, “Samùn, wâ Jon, wò fate kôŋàlò mu hamok chyâ ghɨt ale ghɨ̂n agha?” Wù bimî jis na, “Bâ, wò khəlò na mu kòŋàlò wò.” Jisòs jis ha wun na, “Wo yəhe wana ma ghɨ njyə̀là.”
43021016	Jisòs fî buf kpenhi ha wun na, “Samùn, wâ Jon wò fate kôŋàlò mu hamok agha?” Wù bimî jis na, “Bâ wò khəlò na mu kòŋàlò wò.” Jisòs jis ha wun na, “Wo kine njyə̀ samsu.”
43021017	Jisòs fî toŋti wûn na à hi mô a ghan à tât, “Samùn, wâ Jon, wò kòŋàlò mu?” Gha tɨni hì fo ngə̂k ha Bità te Jisòs fe kunte bufa ni beka wù tì buf a ghan à tât na, “Wò kòŋàlò mu?” Wù ki jîs ha Jisòs na, “Bâ, wò khə nâbi ghə. Wò khəlò na mu kòŋàlò wò.” Jisòs jis ha wûn na, “Wo yəhe njyə̀ samsu.
43021018	Mu jìsà ha wò hamok na, à ndùku mô te wò baha mô ha walà, wo lafa yênà nâbi afa te wò kòŋà. Biyani, a wu yu afa wò jùna wo nâhè kpen wa wùt hi labhe wò lyê yênà nì wò wu lùk wo kôŋà wi.”
43021019	Jisòs ndùku jîsà ni, hi fôktì lum we Bità bè kpo atɨ̂n yi bênà nì kokhînì ha Yènfù. Jisòs tì jis ni, kahi jis na, “Jùmti mu.”
43021020	Bità kahi ki yen jùmtìbàm ye Jisòs ndùku kôŋà hanɨ̂ŋ yâ, yi bênà a ghɨna yi bàm, a mô kəbi we wù tì yikte yena a Jisòs wù wùn a yu yənu yâ, buf ha wun na, “Bâ, à bəkli nde wò?”
43021021	Bità yen ni buf ha Jisòs na, “Yi bè hì mô yàni ha wùna a Bâ?”
43021022	Jisòs fîsì jis na, “Mu ki de na wù hi chyə kə yi chyə̂ nâ hi yaka te mu bè kahe bênà, ma ngə̂k yâ hi mô ghə atɨ̂n? Wò kəta hi jûmtè mu.”
43021023	À mò gha ye yi tì ne shyəma jùmtìbàmsù Jisòs hi jîsà yênà kə na wùna meti bè kpo wi. Biyani, Jisòs tà tì jis jə na wù bè kpo wi. Wù tì jis na, “Mu ki de na wù hi chyə kə yi chyə̂ ma ngə̂k yâ atɨ̂n hi mô nâ ghə?”
43021024	Jùmtìbàm à Jisòs mu yîn ndùku mô ye yì fòktè gha mɨ ghɨ̂n, a mô kəbi wun we wu tì nyàka gha mɨ ghɨ̂n. Ghàh khə na gha ye wù jîsà mò kə hamok.
43021025	Gha baha mò kə nâ hidù te Jisòs tì ne, ma ghɨ ndùku mô hi nyàk kə à jɨ̀m, mu kwâktè na mbyî yîn yì jɨ̀m ndùku ghaka kpene wi hi lèma ŋwàklù àtɨ̂n.
44001001	Bèbɨn Tìyofilòs, à ndùku mô a ŋwàklù mì yì shyə̂ ha wò, mu nyak nâ gha à jɨ̀m te Jisòs tì yìme hi tè nì fê yike à ghɨ̂t,
44001002	hi bè tàn te Yènfù tì lye kwoka wun a nyə̂. À ndùku mô shyəma ghɨ lyê kwok nì wûn a nyə̂, Yohnà Yulena nî, wù yiki a gha ghe ghɨt a wuna ghɨ tuma ghe wù tì chwokte, mò hi tè nì.
44001003	À hì mô te Jisòs yena ngə̂k yì chìk kpulò kaha lôtì a yi kpû, wù chwûtì ngɨŋ à wûn ha ghɨt a wuna ghɨ tuma na yi ti lôtì a yi kpû hamok. Wù ni yâ a tu lum a tu lûm nâ a ghan a dona atɨ̂n à tuk mkìk, fî jîs ha ghɨna kum fə̂n wù Fùyènù.
44001004	Tuku yû tuk wule, wù chyâhì yi sak ha ghɨna na, “Kə ghàn lo a Jèlusalèm chîn. Ghàn yuti fo ye mu tì fòkte ha ghàn na Bom ti chwûnà hi fo ha ghàn.
44001005	Jon ndùku fo mòlû ha ghɨta kə nâ nì mòlû mù jwò, biyani a lân wu hì mô ma faŋ kə mu tuk mù sek ni shyəma ghɨ fo mòlû ha ghàn nì Yohnà Yulena.”
44001006	Tuk yû tuk wule, ghê ghɨna hì fê chîntè mô kə wu luk wù mòk, ghɨt a wuna ghɨ tuma shìki buf ha wun na, “Bâba, yu ti kpên shyəma wò ni ma ghɨ kahà fo fə̂nù ha ghɨt a Isalì agha?”
44001007	Jisòs fîsì ha ghɨna na, “À wijə wu luk wanu hi tè khə wu tuk makə yu we Bom che lema kə nâ hi nè a gha ghɨ̂n nì jyak a wuna,
44001008	biyani ghàn hi khə na ghàn nè khɨtelò jyaka, a wu yu afa Yohnà Yulena bèna ha ghàn ma ghàn bê fòkti kum mu a Jèlusalèm nì Jùdiyà yì jɨ̀m nì Sàmaliyà nì bûlà tu mbyi tu tù jɨ̀m.”
44001009	Te wù jìsa mihe gha mɨ ghɨ̂n, Yènfù lyi kwok wun a nyə̂, ghɨna hì ke te wù kwoka. Wù kwok kə ni, lyi ləhàlò atɨ̂n à sìmbàk.
44001010	Ghɨt a tum ghê hì baha ke kə a nyə̂ te Jisòs yènà, ghɨt a lɨmànà ale bûŋhì timi a ghɨna ngwùŋ, à bà ma ghɨna ti mak njumù, fufamù,
44001011	buf ha ghɨna na, “Njwô ghə te ghàn time hì ke kokhe a nyə̂ ni a ghɨt a Galìlî? Jisòs wunâ a ghɨ lye a ghàn a fùtɨ̂n kwok a nyə̂ ni, bè kaha bênà kə wu lum afân a ghàn yena wu yênà atɨ̂n.”
44001012	Ghɨt a Jisòs ghɨ tuma lo a kùn à mù kàk mù Olìfs kaha chwo a Jèlusalèm, lum wu tɨnu dâfà wi, wu chyâtè kə bəh a mâl fùjiti.
44001013	Ghɨna ben tan a Jèlusalèm lyi kwok yen atɨ̂n à ndâ afa ghɨna ndùku chyə atɨ̂n a nyə̂. A mô Bità nì Jon nì Jêms nì Andùlù, a mô Filîp nì Tomòs a mô Bàtòlòmiyà nì Màtiyò nì Jêms wâ Àfeyòs, nì Samùn wùt lùmana, a fê mô Judàs wâ Jêms.
44001014	A mô yâ ghɨna yûŋtè nê yi jə̂m ghê ywen ale nì Mèli, nè Jisòs nì wana ne wuna.
44001015	À hì mô tuk lefu, ghɨta hì fê mô kəbi wu luk wù mòk, tanà ghɨt wu wə nì mbà, Bità lôtì timî hì jîsà ha ghɨna jyâna,
44001016	“Wana noma gha ghɨ̂n ghɨ che gana kum Judàs ni chehì kəta hi gàn hi lunhe gha ye Yohnà Yulena tì ne Defìt jis, ghɨ fî nyak a ŋwàklù Fùyèn kum wûn we wù che chwute Jisòs chìnsù ndâ Fùyènsu che khɨtî.
44001017	Judàs chehì mô wut a ghàhnà nòn beka Bâba chehì mô ma wù ti chwok wûn na ghàhnà ghɨna hi yûŋtè fêtà amok.”
44001018	“À ndùku mô ma Judàs ti lyi ka we ghɨ tì làka wûn atɨ̂n a yi gha bəmani afa wù tì mòmà yun wu luk wu fu chyə atɨ̂n, yi bàm yi tɨ̂n fen kpu kə wu lùk afân, lâ wunu bûkà mwə̀ mù wûn mu là fwu kə mù jɨ̀m.
44001019	Nâ ghɨt à jɨ̀m a Jèlusalèm yu gha ye yi gana ha Judàs hì toŋte luk wu fu chyə mu we a ghɨna yi jìs na, Akèdamà, yi chwûtè na à mò fuk à mu luŋa.
44001020	“Ghɨ ti nyak a ŋwàklù Sù njàŋ na, ‘Ndâ wûn faŋ à kə yi yîm, kə wùt bè chyə atɨ̂n,’ fî nyak kəbi na, ‘Wùt wù lò lyi luk wu wunu, ma wù hi fêtà.’
44001021	-
44001022	Bità fôktì ni ki jîs na, ‘Yi chwûtè na ghàhnà kəta hi chwoka wùt ma wù chinti a ghàhnà nòn ma wù hi fôktè ha ghɨta na Jisòs ti lôtì a yi kpû. A kəta hi tè mò wut we ghàhnà ghɨna chehì gbê kwoka amok a Jisòs yi bàm, hi yìmì kə te Jon ndùku fo mòlû ha ghɨta hi kwok a tàn te Yènfù tì lye Jisòs a ghàhnà fùtɨ̂n kwok nì wûn a nyə̂.’”
44001023	Ghɨna fo a yet à bà, a mô Josèf we wu kəta a yet à bà yile mô na Bàsabàs, yile mô Jûstùs, wùlè mô Màtiyàs.
44001024	Ghɨna ni yâ ki jə̂m jîsà na, “Bâba, wò khəlò nâ təm a ghɨta à jɨ̀m, chwuti wùt we wò chwoka atɨ̂n à ghɨt afân à bà
44001025	na wù lyi luk wu Judàs ma wù hi nê fêtì te wut wâ wu tum we wù che de yen hì mô a wun wù lùk wu ngəku.”
44001026	Ghɨna jis ni de gha tɨni ha Yènfù, yet yi Màtiyàs fwu kwôk ghɨ bakhi wun a nòn a ghɨt a tuma njwò yì mòk.
44002001	À ndùku mô te tuk wu chik we ghɨ ndùku toŋte na Bentikòs bèna, ghɨt a bimena yûŋtì luk wù mòk,
44002002	kə ni shyə dum a nyə̂ ni te fufa ta, fî dum kə nâ ndâ yì jɨ̀m ye ghɨna ndùku mô atɨ̂n.
44002003	Ghɨna fî bûŋtì yen mwə̀ mùlè mô te chwûtu wùstu, tu jyâtì yen ndokò kəbi nâ nde a tû afû.
44002004	Yohnà Yulena ben lyi nâbi a nde afû, ni ghɨna yîmì hì jîsà jîs tu lak tu lôtù.
44002005	À ndùku mô wu yu mefû, ghɨt a Jûs ghe a ghɨ ndùku kokhe Yènfù mô a Jèlusalèm ma ghɨna ti fwu ben a tu lak tu dô kə ni a mbyî.
44002006	Ghɨna yu te shyə ghe dùma ni, ghɨta yûŋtì wu luk wù mòk, dô kə ni, gha tɨni hì fumhe ghɨna beka ghɨt a bimena ndùku jîsà, nâbi nde ywo kə jîs yi lak yi ghɨna.
44002007	Jwo yim ghɨna, ghɨna jis na, “Ghɨt ghɨ̂n ghɨ jîsà afân ni lo kə nâ a yi lak yi Galìlî nâ à jɨ̀m!
44002008	À gan ghə na nâbi nde hi ywo ghɨna jîsà jîs yì ghɨna yi laki?
44002009	Ghàhnà mò afân, ghɨta mô ma ghɨ fwu ben a Batìyà, ghɨta ti fwu ben a Medì nì a Elàm, ghɨta ti fwu ben a Mèsòbòtemiyà nì Jùdiyà nì Kàbàdosiyà, ghɨta ti fwu ben a Bontùs nì Esiyà.
44002010	Ghɨta ti fwu ben a Fìlijiyà nì Bàmfiliyà fî fwu a Ijìb nì tu lùk yi lak yi Libiyà ye yi bakhe yi tèk yi Sìlên, ghɨt a benana ale mô ma ghɨ fwu ben a Lûm a mô ghɨt a Jûs nì tum wule we wu mô ma wu ti kahi hì kokhe Yènfù ghɨt a Jûs.
44002011	Ghɨta fwu ben a Kɨ̀lît nì Àlabiyà. Ghàhnà ywo te ghɨna jìsà kə jîs tu lak tu ghàhnà tu, fôktè gha kanana ghe Yènfù mò ma fu ti nî.”
44002012	Ghɨna hì baha mô kə ni kani, gha yin fo ngə̂k ha ghɨna kì hì bufa ha kì na, “Yina meti ni chwùtè na ghə?”
44002013	Biyani ghɨt ale hì chəkte ghɨt a bimena ghɨ̂n jîsà na, “Ghɨna ti nyu lùkû mù ti kwo ghɨna.”
44002014	Biyani Bità we wù ndùku mô ghê ghɨt a tuma Jisòs ghɨ̂n njwò yì mòk ki time a nyə̂ hì jîsà ha ghɨt a dona mu ghê a jyə̂ yì tâ na, “Ghɨt a Jûs nâ nì ghàn à jɨ̀m ghe ghàn chyə a Jèlusalèm, ghàn yuti ha mu. Mu nè fôktèlò gha ye gha mi yin chwùtè ha ghàn.
44002015	Lùkû tà kwo jə ghɨt ghɨ̂n te ghàn kwàktè, beka chin baha mò kə mbɨŋlu bulamòk mbisìmbisi.
44002016	Yìna mò yi gha ma à tì jis fòktì wù chìk Juwêl. Wù tì jyan na Yènfù jis na,
44002017	‘À mò gha ye mu bè nê a mu tuk mù gòkhemù. Mu bè folò Yohnà ma nâ ha ghɨt à jɨ̀m, ma mu bê fo gha ma ha wan ghana ghɨ lɨmànà nì ghɨ ywena ma ghɨna bê hi fôktè gha ma ha ghɨta. Mu bè nêlò ma gha hi fwo a kpuŋtu yi kə̀k ni te ghɨ fwo a jem, jemsu chyə a ghɨt a lɨmànà a junana.
44002018	Mu bè folò Yohnà ma ha ghɨt a ma ghɨ fetana ma mu fo ha lɨmànà nì ywena a tuk mù gòkhemù àtɨ̂n, ma ghɨna nê hi fôktè gha ma ha ghɨta.
44002019	Mu bè nêlò gha kanana ghe ghɨ chwûtè jyak a ma ghe ghɨ mô a nyə̂ nì a chyə afân, ma ghɨta bê yen bàŋkàŋ nì wusu nì mbàk à fùlɨ̂k.
44002020	Ma yuchwî bê kahè hi mô te yi fîn, ma njoŋ kahà hi bâŋà te mu luŋ, shyəma tuk wu chik wu bəmanu wu Bâba we ben.
44002021	Bâba bê bônhèlò nâbi nde we a wù toŋte yet yi wuni.’”
44002022	Bità jis ni jyan na, “Ghàn ghɨt a Isalì ghɨ̂n, ghàn yuti gha ye mu ti jîsà. Jisòs mò wut à Nasalì ma Yènfù ti chwûtì ha ghàn ha ndan na yi ti tum wûn. Fî ni ni wu lûm na Jisòs chehì nêlò fêtu bəma tu, chwûtè chwesu gha su, fê nê a gha kanana ghe ghɨ chwûtè jyak a Fùyènà a ghàn a fùtɨ̂n chyâ a Jisòs wu wùn. Ghàn khə kə nâ gha mɨ ghɨ̂n à jɨ̀m beka ghɨ chehì gânà kwoka a ghàn a fùtɨ̂n.
44002023	Ghɨ tì bəkli Jisòs mu wùna ha ghàn kə yi ghəl te Yènfù tì fate lema hì fê khə shyəma tuk wu tɨnu kpen. Ghàn ywi wûn, wu lum na ghàn tì fo wûn ha ghɨt a gha be ghɨ banti wûn a tô kàkfùtàfù,
44002024	biyani Yènfù nî wù lôtì a yi kpû, fî bônhì wûn a jyak a kpo beka kpu ndùku kəta wi jyak ale hi khɨte wûn te wut à ndâ chyâk.
44002025	Fə̀n Defìt tî jis gha ghɨ̂n kum Jisòs na, ‘Mu yena Bâba Yènfù a mu shyə̂ kə yu mù jɨ̀m. Beka wù mò a mu kpen wu wo ta shyə ale bu hi shìk à mu.
44002026	Kum yìna meti, təm a ma saŋlelò, mu fê kokhe wûn nì jwo mi. Nâ shyəma mu bê kpu, mu bè hì ke yênà kə nì gha ye Yènfù bè nê ha mu.
44002027	Beka wò Yènfù bè de wijə yohnà ma a yi lak yi ghɨt a kpona. Wò bè dê wijə na gun yi wùt wâ wù fètana wù jùŋ na yi kpô fwɨ.
44002028	Wò ti chwûtì lum te mu mò hi gbê atɨ̂n hi kwote chyəna. Mu kəta nâ yi saŋlî chiki beka ghàh à wò nè hì mô amok.’”
44002029	Bità fî jis na, “Wana noma, mu kəta hi jìs ha ghàn hamok kum Defìt, bè ghàhnà wù shyə̂. Wù tî kpû ghɨ gûmà. Sî wuni baha làwû afân hi bè tàn lân.
44002030	Defìt ndùku mô fòktì Fùyèn wù chìk fê khə na Yènfù tî yə kànû ghê wûn na yi bè chwokalò wùt a wun yi sah yi nda ma yi lem te fə̀n.
44002031	Ni, wù tî yen mihì gha ye Yènfù ndùku kəta hi nì shyəma yu tɨnu kwok à kpen, jis toŋti wùt we à Yènfù chwoka lema na wù bê lôtè a yi kpû, jis na, ‘Yènfù tà de jə wûn a yi lak yi ghɨt a kpona, gun yi wuni tà fwɨ jə a yi sì.’
44002032	Ghàh à jɨ̀m tì yen na Yènfù tî nî Jisòs mu wùna na wù loti a yi kpû.
44002033	Yènfù ti lyi wun kokhi wun a wun a bàh à kpen wu wo ta. Jisòs ti fyî a Yohnà Yulena ghe Bè Wûn Yènfù tì chwùne suh ha ghàh chîn, à mò yi gha tɨni te ghàn yena chîn fê ywô.
44002034	Defìt nâ ha wun a ngɨŋ tà tì kwok jə a nyə̂ te Jisòs biyani jis na, ‘Bâba Yènfù jis ha Bâba mù na, Ndòko a mu bàh à kpen wu wo ta,
44002035	ma mu nê ni bànà sasu hi mô luk we wò tumte wulu wa atɨ̂n.’”
44002036	Bità fî jis na, “Ghàn ghɨt a Isalì à jɨ̀m, ghàn hi khə hamok na mu jìsà kum Jisòs wuna a we ghàn che ne ghɨ banti wun a kàkfùtàfù, biyani Yènfù fî nî na wù hi mô Bâba fê mô wut we ghɨ chwoka lema.”
44002037	Ghɨt ghɨ̂n yu gha ghe Bità jìsa, ghɨ kum a təm a ghɨna nâ haŋaŋ, ghɨna buf ha Bità nì ha ghɨt a Jisòs ghɨ tuma ale na, “Wana nì ghaha, ghàh mò hi nè ghə?”
44002038	Bità ki fîsì jis ha ghɨna na, “Nâ ghàn à jɨ̀m bɨnhi təm ghana a ghàn a sùbe, ma ghàn fyi mòlû hi chwùtì na ghàn ti bimî ha Jisòs shyəma Yènfù lehèfo gha ghana ghɨ be ma fu fo Yohnà Yulena ha ghàn.
44002039	Chwunu Fùyèn wûn bènà ha ghàn nì mwəlà mânù nì ghɨt à jɨ̀m nì ha ghɨt ghe a ghɨ mô hadà, nì ha ghɨt ghe Yènfù nè toŋa na ghɨ ben ha wûn.”
44002040	Bità tî fî jis gha ha ghɨna ghɨ dô kə ni fî chyati ghɨna jîsà na, “Ghàn gamti ngɨŋ sanisu kə Yènfù fo ngə̂k ha ghàn te fu kəta hi fo ha ghɨt a be ghɨ̂n a mbye chîn.”
44002041	Kum ni ghɨta bimi jîs yi Bità mi yê dô kə ni fyi mòlû. Ghɨta kpenhi a nòn à ghɨt a bimena kwoka chema kamsu tât.
44002042	Ghɨna fî fo ngɨŋsu ghɨna su hì yute kwoka yênà nì gha ye ghɨt a tuma Jisòs yike. Ghɨna hì jyâtè nâbi ghə ghe ghɨna ndùku kəta, yə̂, kə ha shyə̀ à mòk, fê jə̂mà.
44002043	Yènfù nî ghɨt a tuma hì nê gha kanana ghɨ dô kə ni chwùtè a jyak a wuna. Ghɨt à jɨ̀m yên hì kəta yi fân.
44002044	Ghɨt a bimena à jɨ̀m faŋ hì chyə̂ kə yi gha yì mòk fê lyê nâbi ghə ghe ghɨna ndùku kəta jyâtè a ghɨna fùtɨ̂n.
44002045	Ghɨna nê ni yu lefu ghɨ bəkli mwə̀ me ghɨna kəta, ghɨ jyâtì ka tɨnu ha ghɨt a bimena ghe ghɨna ndùku kəta wi shyə ale nâ hakoh.
44002046	Ghɨna hì bê yûŋtè a ndâ Fùyèn kə tuk mù jɨ̀m, ghɨna hì fwo gbê yə kə ndâ nì nda, mô kə yi gha yì mòk, saŋlê.
44002047	Fê kokhe Fùyèn. Ghɨt à jɨ̀m hì ke ghɨna, ghɨna kokne kə ni kum chyəna jûŋ ghe ghɨna ndùku kəta. Bâba hì kpenhe ghɨt ghe wù bònhe a ghɨna nòn kə mu tuk mù jɨ̀m.
44003001	À ndùku mô tuk lefu, Bità ghê Jon yen a ndâ Fùyèn a mbɨŋlu sù tât a bɨn a bonana, wu yu afa ghɨta ndùku nê ghɨ jəm atɨ̂n.
44003002	Wùt wu kə̀blena wùlè mô afû ma ghɨ tì bwɨ wûn kə yâ. À ndùku mô ni, ghɨ bêkà wûn bê lêmà wu lùk wule we ghɨ ndùku toŋte na, “Jwo mbàn yi jûŋì.” Ghɨ ndùku bênà kə nì wûn afû a mu tuk mù jɨ̀m na wù hi lona ka afû ha ghɨt ghe ghɨ bênà a ndâ Fùyèn.
44003003	Wùt kə̀blena wuna yen te Bità ghê Jon chyàlà hi lye a ndâ Fùyèn, wù shìki lona ka ha ghɨna.
44003004	Ghɨna duŋ ki yen kə nì wun yi kə̀k, Bità ki jîs ha wun na, “Ki bî nì ghàh ni.”
44003005	Wù hì ke yê kə Bità nì Jon, kwàktè na ghɨna nè folò shyə ale ha wûn.
44003006	Biyani Bità jis kə ha wun na, “Mu kəta wi ka nâ hakoh hi fo ha wò, biyani mô kə hi fo shyə ghe mu kəta. Mu jîsà ha wò a Jisòs Klistù a jyak a wù Nasalì na wò loti ma wò hi gbê.”
44003007	Wù jis yâ khɨti kpen wu wunu wu wo ta lôhì wûn, wù timi a nyə̂. Kə ni, fwəni wuni ta kə wu yu mefû.
44003008	Wù chyâktì kwok a nyə̂ yîmì hi te gbì, yen lye a ndâ Fùyèn ghê Bità nì Jon hì chyâktè kata afû saŋlê kokhe Fùyèn.
44003009	Ghɨt à jɨ̀m a ndâ Fùyèn yen te wù gbè chyâ kokhe Fùyèn,
44003010	khɨli na à mò wut we wù chehì yisa mô kə jwô mbàn yi jûŋì lona wu ka yâ. Jwo yim ghɨna kum nì gha ye yi gana ha wùt kə̀blena wùna.
44003011	À hì mô te wùt kə̀blena wuna ta yênà kə Bità ghê Jon yi bàm, nâ ghɨt à jɨ̀m hì mô nì kani hì nyiŋa yênà wu lùk afa ghɨna ndùku mô atɨ̂n, ghɨ toŋte luk wu tɨnu na, Jem a Sòlomùn.
44003012	Ni te Bità yena ghɨt ghɨ̂n ni, buf ha ghɨna nâ, “Ghɨt a Isalì, njwô ghə te ghàn mò nì kani kum wùt wuna? Ghàn dùŋà ke kə ghàh ni ha ghə? Ghàn kwàktè na à ni ghàh na wùt wuna lôtè hi gbê a ghàh a jyak a ngɨŋa ma, ma à mò beka ghàh jwòfà chyâhè a Yènfù ashyə̂?”
44003013	Ghàn khəlò Yènfù be ghàhnà ghɨ shyə, a mô Ablàhâm nì Isìk nì Jakòb. À ni Fùyèn fe ghɨna ndùku kokhe gha mi yîn. Fu ni ni shyəma wùt à wûn wù fètana Jisòs, hi kəta kokhînì chiki. Ghàn tî khɨti wûn fo ha ghɨta yi saka fî mana wûn a Balèt ashyə̂. Ghàn ni gha mi yina nâbi te Balèt ndùku mô ma wù ti lem na ye nè bònhèlò Jisòs.
44003014	Jisòs tì fo kə nâ ngɨŋ à wûn yì jɨ̀m ha Yènfù hì mô chilichili, biyani ghàn mana wûn fî bɨlì kanlô na Balèt fihi wùt we wù ndùku ywite ghɨta.
44003015	Ghàn ti nî, na ghɨ ywi wûn we wù nè na ghɨta hi chyə̂, biyani Yènfù nî wù lôtì a yi kpû. Ghàh nì ngɨŋ sahisu tì yen gha mi yîn.
44003016	À mò a jyak ghe ghɨ mô a Jisòs a yi yet a ghe ghɨ ne na wùt wuna ta. Wùt wuna a ghàn yena ni, fê khə, ta beka yi samhî ha Jisòs.
44003017	“Nì chîn a wana noma, mu khə na gha ye ghàn nì ghɨt ghe ghɨ tihe ghàn tì ne ha Jisòs tì gan ni beka ghàn ndùku khə wi wùt we Jisòs ndùku mô wunù.”
44003018	Biyani Yènfù tî nî wu tuk wu shyə na fòktì su chiksu wunsu jîs à fòkti na wùt we wù chwoka lema kəta hi yen a ngə̂k ni, yi gan kə yâ.
44003019	Mu wu hì jîsà ha ghàn na, ghàn kahi lê təm ghana a ghàn a gha be ma ghàn kahà ben ha Yènfù ma fu tahi sò jìhè gha ghana ghɨ be ma Bâba nê fo yutìnì a ghàn a təm.
44003020	Ma wù nê tum Jisòs Klistù we ghɨ chwoka lema ha ghàn.
44003021	Wù kəta hi faŋ a nyə̂, shyəma yu bè kpen, ma nâbi ghə kahè hi mô a fê, a mô yu we Yènfù tì jìsa tohne a fòktìsu chiksu wunsu ashyə̂
44003022	Kə te Musìs tì jìsà na, “Bâba Yèn fanifu bè chwokalò wùt a ghàn a fùtɨ̂n te fòktì wù chìk ma wù tum ha ghàn kəbi te wù tì tuma mu. Ghàn kəta hi tè yu nâbi ghə wù jìsà.
44003023	Ma yi bê hi mô na à ki faŋa nâbi nde hi tè yû ha fòktì wù chìk mu wuna ma ghɨ fihi wûn atɨ̂n à nòn à ghɨt a Fùyènà ma mihi nì wûn.
44003024	Nâbi fòktìsu chiksu sù jɨ̀m se Yènfù tì tuma na su bê jis, su tî jis nâ gha à jɨ̀m ghe ghɨ gana kwoka a mu tuk afân. Fòktìsu tɨnsu ndùku mô bakhe nì Samwèl nì sule se a su tì bèna a wun yi bàm.
44003025	Nâ gha mɨ ghɨ̂n à jɨ̀m a ghɨna tì jìsa ndùku bênà kə nâ ha ghàn, yi mô kəbi atɨ̂n à mu kàn me Yènfù tì yə ghê be ghàhnà ghɨ shyə. Fu tì jis ha Ablàhâm na, ‘Mu bè tohnelò a wo mwəlà ma mu bonhi ghɨt à jɨ̀m a chyə afân.’
44003026	Yènfù ki chwoka wùt wù fèt à wûn ki yità tum ha ghàn na wù bê bonhi ghàn hi nì na nâbi nde a ghàn a fùtɨ̂n de lumtu wun tu betu ma wù khɨti yutì mi yîn.”
44004001	Bità ghê Jon hì baha jîsà kə yi jîs ha ghɨta, ngàŋsù ndâ Fùyènsu ben wu lùk afa ghɨna ndùku mô atɨ̂n nì tu ghɨt ghe ghɨ ndùku chînà ndâ Fùyèn nì ghɨt ale ghɨ toŋte na Sadùsî.
44004002	Ghɨna bênà yâ ma ghɨna ti bâŋhì lâ beka Bità ghê Jon ndùku yike ghɨta na Jisòs ti lôtì a yi kpû, yi chwûtè na ghɨt ale bè lôtèlò a yi kpû.
44004003	Ghɨna ben yâ khɨti Bità ghê Jon yen fa a ndâ, hì yute na tuku yu beka à ndùku mô wu yu kolô.
44004004	Biyani ghɨt a dona te ghɨna ywo gha ye Bità ghê Jon yike bimilò, ghɨt ghe ghɨ tì bime ndùku kwoka tânà yênà kamsù tân.
44004005	Tuku yû, tu ghɨt a Jûs nì chichàsu saksu nì chəhsu yûŋtì a Jèlusalèm
44004006	nì Anàs ngàŋ à ndâ Fùyèn yì ngaŋtena nì Kàyafàs nì Jon nì Àlèksandà nì ghɨt ale ghe a ghɨ ndùku bakhe a ngàŋ à ndâ Fùyèn yì ngaŋtena,
44004007	lyi bên nì Bità ghê Jon jis na ghɨna chyâ timi a ghɨta ashyə̂, ki buf ha ghɨna na, “Ghàn che lyi afa jyaka hi nì na wùt wunâ loti ma wù hi gbê? Ghàn che chwuk wûn a nde yi yet?”
44004008	À ndùku mô ni ma Bità ti lûn nì Yohnà Yulena. Wù fîsì ha ghɨt ghe ghɨ ndùku tihe ghɨta nì chəh se na,
44004009	“Ghàn ni bufa gha ghɨ̂n ha ghàh lan ni beka jùŋ ye ghàh ne ha wùt kə̀blena wunâ wù ti ta ma?
44004010	Ghàn ghɨt à jɨ̀m a Isalì kəta hi tè khə na wùt wunâ wù time a ghàn ashyə̂ ni, ta njwo a jyak ghe ghɨ mô a Jisòs Klistù yi yet, wù Nasalì. A mô wun we ghàn tì bante a tô kàkfùtàfù wù kpû, biyani Yènfù nî wù lôtì a yi kpû.
44004011	Jisòs mu wunâ mò wut we a ŋwàklù Fùyèn jìsa gha ghɨ̂n kum wun na, ‘Ti ye ghàn ghɨt a bana tì tuma maka, yi ti kahi ha yi ti bûlà nda.’
44004012	À mò kə wun wù nɨ̂ŋ a wù mò hi bònhì à ghɨ̂t, beka Yènfù tà fî fo jə wùt lè a mbyî yì jɨ̀m a wù mò hi bònhè ghàhnà.”
44004013	Bità ndùku jîsà ni, ghɨt ghe ghɨ tì yena nki təm ghe Bità ghê Jon kəta fî yen na ghɨna ndùku mô kə chìnà à ghɨ̂t, khə wi nâbi ŋwàklù. Ghɨna hì mô nì kani, ki yen hamok na Bità ghê Jon ndùku mô a ghɨt ma ghɨna ndùku gbê kə nâ ghê Jisòs.
44004014	Biyani hì fê kəta wi gha yile hi jìs beka wùt we ghɨ ne wù ti tâ ndùku baha mô kə Bità ngwùŋ ghê Jon.
44004015	Ghɨna kân Bità ghê Jon nì wùt àtɨ̂n fwu yen a bɨn. Ghɨna ndokò tihi yi jîs hi yen na ghɨ mô hi gbì yàni agha,
44004016	ghɨna hì kante na ghɨna ti nê yàni nì Bità ghê Jon agha, beka nâbi nde a Jèlusalèm ndùku mô ma ghɨna hì khəlò gha kanana ghe ghɨna ne, ma nâbi a ghɨna a chìnte afû wi hi tunhe gha ye ghɨna ne, ki jîs na,
44004017	“Ghàhnà toŋa ghɨt atɨ̂na ma tunhi na kə ghɨna fî jis gha kum Jisòs ma ghɨta tê fè ywo jə̀ gha tɨni hidù.”
44004018	Ghɨ kanti yâ, kaha toŋa Bità ghê Jon tunhi na, kə ghɨna fi mom hi jìs makə hi yiki yi gha kum Jisòs na hakoh.
44004019	Bità ghê Jon fîsì ha ghɨna na, “Ghàn kwakti gha ye yi jwôfà a Yènfù ashyə̂ a ghàn a sù ngɨŋ, na ghàh yu ha Yènfù ma ghàh yu ha ghàn agha?
44004020	Ghàh wi hi faŋ hi jìs gha ye ghàh mò ma ghɨ ti yên fî yu lò.”
44004021	-
44004022	Ghɨt atɨ̂na tè fè kwote wu lum wule hi fo ngə̂k ha Bità ghê Jon wu yu mefû beka nâ ghɨt à jɨ̀m ndùku kokhe kə Yènfù beka gha kanani ye yi gana wùt mu we ti tâ. Wùt àtɨ̂n mô yâ ma wù ti ləma chyâ lɨ̂m mkìk. Ghɨna fî tunhi kə yi tunhî gha ha Bità ghê Jon de ghɨna na ghɨna lo.
44004023	À hì mô kə wu yu te ghɨ de Bità ghê Jon na ghɨna lo, ghɨna kahi yen a ghɨna a yi yûŋtì fôktì kwok gha ye ngàŋsù ndâ Fùyènsu chiksu nì chəhsu jìsa.
44004024	Ghɨna yu yâ, yûŋtì à jɨ̀m jəm ha Yènfù na, “Bâba a fati wò nyə nì chyə nì jwò yì chìk nì nâbi ghə ghe ghɨ mô atɨ̂n.
44004025	Wò tî nî Yohnà gha ghɨ Yulena tihi bì wâhù wù shyə̂, a mô wùt wâ wù fètana Defìt, wù jis buf na, ‘Njwô ghə te tumu bàŋhè lâ, Njwô ghə te ghɨta ba gha kum Bâba ghɨ bu hi kpên agha?
44004026	Fə̂ntù mbyi tu bakte ngɨ̀ŋsu ghɨna su gbûtè hi nò ghɨt ghe ghɨ tihe ghɨta yi lak, gbê yûŋtè bakte kəbi hi nò Bâba Yènfù nì wùt we wù chwoka lema.’
44004027	À ni mò gha ye yi bè gânà yi tèk afân. Fə̀n Helòd ghê Bontiyùs Balèt nì ghɨt a tuma ale nì ghɨt a Isalì tî yûŋtì hì bakti hi nò Jisòs wùt wâ wù fèt wù yule we wò tì chwoka lema.
44004028	Ghɨna tì yûŋtì ni ki gha ye wò ndùku mô ma wò ti fati lem kə wò jyak na yi bè gânàlò.
44004029	Chin ni, a Bâba, kwàkti chiŋhî yê a ghɨ chiŋhe ghàh atɨ̂n ni ma wò fo kpenhi jyaka ha ghàh ghɨt gha ghɨ fetana ma ghàh hi fôktè tum yâ de wi gha yile.
44004030	Nê na ghɨta hi khə na wò kətalò jyaka fê nê na ghɨt a yablena ta. Gàmti ghàh ma ghàh hi chwûtè chwesu kanasu tohna a Jisòs yi yet wùt wâ wù fèt wù yulena.”
44004031	À hì mô a yi bàm atɨ̂n te ghɨna jə̀ma mihe, luk we ghɨna ndùku mô atɨ̂n nêk, Yohnà Yulena fo a jyak nâ ha ghɨt à jɨ̀m ghe ghɨ ndùku mô afû, ghɨna yîmì hi tè fòktè tum ye Yènfù khɨŋa na ghɨna hi fôktè nì təm a ta.
44004032	Nâ ghɨt a bimena à jɨ̀m hì mô kə a shyə̀ à mòk, kəta kə yi kwâktì yì mòk. Wùt mòk jîsà wi na shyə ghɨ̂n kəta kə yi, nâbi nde lyê a shyə jyàtè fo wâ nè wûn.
44004033	Ghɨt a Jisòs ghɨ tuma hì fôktè nâ nì jyaka ha ghɨta na Jisòs ti lôtì a yi kpû. Yènfù bonhi ghɨna à jɨ̀m nâ jûŋ.
44004034	Nâ wùt ndùku wijə a ghɨna fùtɨ̂n à nòn gha a shyə ale. Ghɨt ghe ghɨ ndùku kəta fùkmù nì ndasu ndùku bəkle mwə̀ muna bê fo ka tɨnu,
44004035	ha ghɨt a tuma Jisòs, ghɨna jyâtè ha ghɨt a bimena, nâbi nde fye kə ghe ghɨ kpene ha wûn.
44004036	-
44004037	Wùt yi lak yi Sibulùs wùlè boŋ fwu bên nì ka te wù bəkle fûk à wuna fo ka tɨnu ha ghɨt a Jisòs ghɨ tuma na ghɨna jyati ha ghɨt a bimena. Yet yi wùt àtɨ̂n ndùku mô Josèf, ghɨ toŋte kəbi wûn na Bànabâs ma ghɨ ya jìsà na “Lùmhè a təm.” Wù ndùku mô yâ a mô wùt yi sah yi nda Lefì.
44005001	Wùt lè ndùku mô yet yi wuni mô Ànàniyàs, yet yi ywê wuni mô Sàfeliyà. Tuk lefu ghɨna bəkli luku ghɨna fu chyə wule,
44005002	ghɨna fati hi nyama fàf à lèm bəha ka ale hi yèn nì bəha ha ghɨt a Jisòs ghɨ tuma.
44005003	Ànàniyàs yen fo bəha ka mi ghê ni, Bità buf na, “Wò de na Satàn lye a wo yi təm kum ghə, hi nì na wò wam fəmi ha Yohnà Yulena ma wò let bəha ka ghe wò ye bəkle luk wa wu fu chyə we atɨ̂n agha?
44005004	À ye hì kəta wi wò luk wûn shyəma wò bəkle, te ghɨ ye bəkle, à ka tɨnu yê baha kəta wi nâbi wò. Njwô ghə te wò ye kwâktè hi nè nki gha yîn? Wò tà fə̂m yîn wam ha ghɨta, wò wam kə nâ ha Yènfù.”
44005005	Te Ànàniyàs ywo gha yîn ni kə wu yu, fen a chyə̂ kpulò. Fânì bəmani kwo ghɨt à jɨ̀m ghe ghɨ tì ywo gha mi yîn.
44005006	Mwəlà mù kpuŋ lôtì lyi gun yi Ànàniyàs lim nì gûmà fwu yen gûmàlò.
44005007	Ghɨ motì kə ni te bɨŋlu sù tât ywe Ànàniyàs boŋ lyi bên khə wi gha ye yi gana ha lɨm à wûn.
44005008	Bità jis ha wun na, “Fòkti ha mu na wuna mò ka we wù jɨ̀m a ghàn à lɨm wâ che bəkle luk wu fu chyə we atɨ̂n agha?” Wùt ywen àtɨ̂n bimî jis na, “À mò kə nâ ka tɨnu wù jɨ̀m.”
44005009	Bità ki buf ha wun na, “Njwô ghə te ghàn à lɨm wâ che fate hi mòmhe Yohnà Bâba? Ghɨt ghe ghɨ ye beka lɨm wâ yen gûmàlò baha mô kə yi jwô ndâ chîn mô hi boŋa fwo yè gùmà wò kəbi yâ.”
44005010	Te wù jìsa ni, Sàfeliyà boti fen a wun a shyə̂ kpulò. Mwəlà mu kpuŋ mê lyi ben yen ma wù ti kpû bêkà fwu nì wun yen gûmà a lɨm à wûn à ngwùŋ.
44005011	Fânì chiki kwo ghɨt a bimena nâ à jɨ̀m nì ghɨt ale ghe ghɨ tì ywo gha tɨni.
44005012	Ghɨt a tuma Jisòs hì nê chwesu gha kanasu dô a ghɨta fùtɨ̂n hi chwùtè jyaka Fùyènà. Nâ ghɨta bimena à jɨ̀m hì nyâŋhè yûŋtè a Sòlomùn a jèm.
44005013	Wùt hì bu wùt wù bimena, hì chîntè wi ghê ghɨna, biyani ke ghɨna, ghɨna kokne kə ni.
44005014	Lɨmànà nì ywên ghe ghɨna bime ha Bâba hì dô kpenhe bê kə yi bên a nòn afû.
44005015	Ghɨta yen gha kanana mɨ ghɨ̂n hì bêkà bênà nì ghɨt a ghɨna ghɨ yablena a mu khɨ̀ nì a mu ghàm, fwo lêmà a bìtu lumtu shyəma Bità nê shihi chyà nâbi lɨ̂ŋhà wuna kum ghɨt atɨ̂na.
44005016	Ghɨt a dona fwu a tu tèk afa tu ndùku mô bakhe bê a Jèlusalèm hì bêkà bênà nì ghɨt a ghɨna ghɨ yablena nì ghe yohnù be ndùku fo ngək ha ghɨna, ghɨ chwuk ghɨna nâ à jɨ̀m.
44005017	Ngàŋ à ndâ Fùyèn yì ngaŋtena nì ghɨt a wuna à jɨ̀m a mô ghê ghɨna ndùku mô a chìntê ghɨt a Sadùsî yîmì hi tè ghə̀k a ghɨt a tuma Jisòs, lem na ghɨna nè yenalò gha,
44005018	kwoti ghɨt a tuma atɨ̂na fa a ndâ chyâk.
44005019	Biyani à hì mô ntuksu anjèl à Bâba bên chwok jwo nda ye ghɨ tì fa ghɨna atɨ̂n, lyi fwu nì ghɨna jis ha ghɨna na,
44005020	“Ghàn yen a ndâ Fùyèn ma ghàn fokti nâ gha à jɨ̀m ha ghɨta kum nì chyənà yì fe ye ghɨt a bemena kəta.”
44005021	Ghɨna yu ni tuku yu ben kə ni, ghɨna lye a ndâ Fùyèn yîmì hi tè yike à ghɨ̂t. Ngàŋ à ndâ Fùyèn yì ngaŋtena nì ghɨt a wuna toŋa chəhsu ghɨt a Jûs nâ sù jɨ̀m, na ghɨna bê khɨti yûŋtìnì, fî tum na ghɨ yê lye ben nì ghɨt a tuma Jisòs a chyâk.
44005022	Ghɨt ghe ghɨ ndùku chînà ndâ Fùyèn yên tê yena jə̀ ghɨna afû, kaha ben fôktì ha ghɨt a sakana,
44005023	na, “Ghàh ti yên jwo ndâ chyaki ma ghɨ ti fati fa, ghɨt a chinana mô kə nâ yi jwô ndâ biyani ghàh ti jimì te yena jə̀ ghɨt a tuma Jisòs ghê atɨ̂n.”
44005024	Ngàŋsu ndâ Fùyèn su chiksu nì tu ghɨt ghe ghɨ ndùku chînà ndâ Fùyèn, yu ni, hì kante nâ à gan ghə ha ghɨt a tuma Jisòs ghe agha.
44005025	Kə ni, wùt lè ben jis ha ghɨna na, “Ghɨt ghe ghàn che fa a ndâ chyâk yâ mò a ndâ Fùyèn, yike à ghɨ̂t.”
44005026	To ghɨt ghe ghɨ tì chînà ndâ Fùyèn yu ni, ghê ghɨt a wuna lo yen lyi ghɨt a tuma atɨ̂na, kə a mbonà, beka ghɨna ndùku fânà na ghɨta làhi tumle ghɨna nì te.
44005027	À hì mô te ghɨ be nì ghɨt a tuma ghɨ̂n, jis na ghɨna timi à ghɨta ashyə̂, ngàŋ à ndâ Fùyèn yì ngaŋtena jis ha ghɨna na,
44005028	“Ghàh ndùku mô ma ghɨ ti chyâhì lâŋà na kə ghàn fi yiki ghɨta nì gha ye Jisòs tì jìsa na ghàn hi yikê. Biyani, ghàn ti waŋ Jèlusalèm nì yikî tɨni. Ghàn ti fah na ghàn nè nêlò ma ghɨta hi ngane ghàh na a che ni ghàh na ghɨ ywi Jisòs.”
44005029	Bità ghê ghɨt a tuma Jisòs ale fîsì na, “Ghàh kəta hi tè yu kə ha Yènfù bu ha ghɨta.
44005030	Ghàn che ni na ghɨ banti Jisòs a kàkfùtàfù wù kpû. Biyani Yèn fe be ghàhnà ndùku kokhe lôhì wûn a yi kpû.
44005031	Yènfù lyi kokhi wûn a bàh à wuna ghɨ kpen wu wo ta na wù hi mô wut wu tihena fê mô bònhì shyəma wù ni ma ghɨt a Isalì khɨli lumu hi kahe təm a ghɨna a gha be, ma Yènfù lehèfo besu ghɨna su.
44005032	Ghàh mô sù fòktì a gha afân, Yohnà Yulena ghe Yènfù fo ha ghɨt ghe ghɨ ywo ha wûn, chwùtè kəbi na gha mɨ ghɨ̂n mò nâ hamok.”
44005033	À hì mô te ghɨt a sakana ywo gha mɨ ghɨ̂n, ghɨ yaf ghɨna na haŋaŋ, ghɨna hì khɨŋa hi ywite ghɨta tuma Jisòs.
44005034	Biyani wùt à Falàsî wùlè yet yi wuni mô Gàmàliyà, a mô chichà yì sak, ghɨt à jɨ̀m kokhe wûn, wù lôtì timi a nyə̂ kan na ghɨ lye fwu nì ghɨt a tuma ghɨ̂n a bɨn a fu yulâ ni,
44005035	ki jîs ha ghɨt a sakana ghe na, “Ghɨt a Isalì, ghàn hi tôknè nì gha ghe ghàn khɨŋa hi nì ha ghɨt ghɨ̂n.
44005036	À ndùku mô kəbi wu tuk wule Tìyodàs fwu kwok ben jis na à mò kə nâ yi mu we, ghɨta jûmtì wûn kwoka chema yi ghə yì kìk. À hì mô te ghɨ ywe wûn, ghɨt ghe ghɨ tî jûmtè wûn jyâhì kə fù mòk, fù mòk.
44005037	À hì mô yi bàm yi tɨ̂n, Judàs wùlè ma wù fwu ben yi lak yi Galìlî, fî fwu kwôk a mu tuk afa ghɨ ndùku taŋa ghɨta atɨ̂n guf a nôn à ghɨ̂tà le ghɨ jûmtì wûn. Ghɨ ywi wûn nôn à wun atɨna jyâhì kə à jɨ̀m.
44005038	Mu wu hì jîsà ha ghàn kum nki gha yîn na kə ghàn ni gha ye ghàn kwâktè hi nì ha ghɨt ghɨ̂n, ghàn de kə ghɨna ni beka gha ghɨ̂n ghɨna fate fê nè, à hì mô na ghɨna nè a wùt à jyak ma yu nê tê dàf shyəma ghɨna de.
44005039	Biyani fêt tɨ̂n shìki mô ma à fo Yènfù jyaka na ghɨna hi nê ma yi nê hi bone wi ha ghàn hi ta ghaka ghɨna, ma ghàn nê yen na ghàn kə̀kà te ghàn nò Fùyèn.” Ghɨt a sakana ghê yu tobhî ye Gàmàliyà fo.
44005040	Toŋa lihi ghɨt a tuma Jisòs a ndâ jis ha ghɨt ghe ghɨ chînà ndâ Fùyèn na ghɨ sam ghɨna fî kan na kə ghɨna nè fê jîsà gha yile wu lùk kum Jisòs, de ghɨna lô.
44005041	Ghɨt a tuma Jisòs lo afû saŋle kə ni beka Yènfù ti chwok na ghɨna kpenelò hi yen a ngək a wun a yi yet.
44005042	Ghɨna faŋ hì fôktè tum yì jùŋ kum Jisòs we ghɨ chwoka lema kə tuk mù jɨ̀m a ndâ Fùyèn, nì a ghɨta sù ndâ.
44006001	À ndùku mô mu tuk afû, ghɨt a bimena hì dô yênà kə ashyə̂, ghe ghɨ ndùku jîsà jîs yi Gɨlìs lôhì yi njâŋ ghê ghɨt ghe ghɨ ndùku jîsà jîs yi Hibùlùs. Ghe ghɨ ndùku jîsà jîs yi Gɨlìs yâ hì njaŋâ jîsà na, ghɨ jyâtè mwə̀lû mu tuk mù jɨ̀m, fo mu ywena nkwô ghe ghɨ mô a ghɨna nòn, mu kpene wi.
44006002	Ghɨt a tuma Jisòs ghe njwòsù bà toŋa ghɨt a bimena ghɨ̂n nâ à jɨ̀m na bê yuŋti, ki jîs ha ghɨna na, “Yi jwôfà wi na ghàh de hi tè fòktè gha Fùyènì ma ghɨ ndoko hi tè jyàtè mwə̀ mù yə̂mù.
44006003	Wana noma ghàh jìsà ha ghàn na, ghàn chwokti ghɨta sàmba a ghàn a fùtɨ̂n, a ghe ghɨna kəta chyənà yì jùŋ, tofâ, Yohnà Yulena fê tihe ghɨna, shyəma ghàh fo fêt yin ha ghɨna.
44006004	Ghàn ki nî ni ma ghàh kwoti yu wù jɨ̀m a ghàh a sù ngɨŋ hi tè jə̀m fê fôktè tum yì jùŋ.”
44006005	Nâ ghɨt a bimena à jɨ̀m hì saŋlê nâ jûŋ yi gha afa ghɨt a tuma Jisòs jìsa, ki chwoka Sìtifèn, a mô wùt ma wù ti lun nì bimînì ha Yènfù, Yohnà Yulena fê tihe wûn, fî chwok Filîb nì Bokolùs, nì Nìkano, nì Timòn, nì Bàmenàs, nì Nikolàs a mô wùt à Antiyòk ma wù ti kahi hì kəta bimî ghɨt a Jûs.
44006006	Ghɨna chwokti ni, lyi yen nì ghɨna ha ghɨt a tuma Jisòs, ghɨna lem wu wô a ghɨna a tû jəm ha ghɨna.
44006007	Gha Fùyènì hì yama yênà kə ashyə̂ ghɨt a bimena a Jèlusalèm hì dô yê kə yi dû, ngànsu ndâ Fùyènsu yu yi yiki yîn boŋ bimilò.
44006008	Sìtifèn ndùku mô wùt ma Yènfù ti bonhi wûn nâ a jûŋ, fî fo a jyak ha wûn na wù hi nê gha kanana a ghɨta fùtɨ̂n ghɨ chwûtè jyak a Fùyènà.
44006009	Biyani ghɨt a ndâ chìnti yìlè ghɨ toŋte na, “Ndâ chìnti ghɨt ghe a fê bu wu kwôs,” yîmì hi te gùfnà ghê Sìtifèn. Ghɨna ndùku mô ma ghɨ fwo yi tèk yi Sìlên nì Àlèksandiliyà a bàh a yi lak yi Sìlisiyà nì lak yi Esiyà.
44006010	Ghɨna gûfnà a gha ghê Sìtifèn yen chem a yu wule hì fê kəta wi gha hi jìs beka Sìtifèn ndùku jîsà nì tofu a fo a Yohnà Yulena,
44006011	ghɨna ki fo a shyə ha ghɨt ale na ghɨna hi kama jîsà na, “Ghàh che yû wu jîsà gha be kum Musìs nì Yènfù.”
44006012	Te ghɨna jìsa ni chuhi à ghɨ̂t nì chəhsu nì chichàsu saksu, ghɨ ben kwo Sìtifèn yen nì wun ha ghɨt a saka.
44006013	Te ghɨna ndùku yênà ni, lye ghɨt ale na ghɨ ye wam fəmi a Sìtifèn a tû. Ghɨna lyi ben jis na, “Wùt wunâ yè faŋa wi hi jìs yi gha be kum ndâ ghàhnà Fùyèn yì chìk kəbi nì sak ye Musìs tì yike ghàhnà.
44006014	Ghàh tê yû te wù jìsà na, Jisòs wù Nasalì wunâ nè bwuhàlò ndâ Fùyèn ma wù fê kwuna chyənà ye Musìs tì yike ha ghàhnà.”
44006015	Nâ ghɨt à jɨ̀m ghe a ndùku mô wu lùk wu saku afân ki yen nì Sìtifèn yen kə̂k yi wuni njə̂ntè kə ni te kə̂k yi anjèl à Fùyèn.
44007001	Ngàŋ à ndâ Fùyèn yì ngaŋtena buf ha Sìtifèn na, “Gha ghɨ̂n ghɨ jîsà kum wò mò hamok agha?”
44007002	Sìtifèn jis na, “Bom ghɨ̂n nì wana noma ghàn yuti. Yèn fe fu kəta ban yi chiki tì bên ha bè ghàhnà wù shyə̂ Ablàhâm wu baha chyə a Mèsòbòtemiyà shyəma wù lo yê hi chyə a Halàn.”
44007003	Jis ha wun na, ‘De lak ya, nì sah ya yi nda ma wò yen a yi lak afa mu nè chwûtè ha wò.’
44007004	Ablàhâm ki dê lak yi Chyàdiyà mi yê, yen hì chyə a Halàn. Te bè wun kpo, Yènfù nî wù lo ben hì chyə a wu lùk afân ghàn chyə atɨ̂n chin ni.
44007005	Yènfù tà tì fo jə̂ nâ luklà fu chyə fu ha wûn na à mò wu wun wu ngɨŋu, biyani chwûnà na yi bè folò chyə fu tɨnfu ha wûn nì ngwìk à wûn yì sah yi nda. Biyani, Yènfù tì fo chwunu wûn ha Ablàhâm wu kəta wi mwəlà.
44007006	Yènfù jis ha wun na ngwìk yâ yi sah yi nda bè chyə lò yi lak yi tumi, ma ghɨ bê ni ghɨna ma ghɨna fet afû a wu kwòs, ma nyabli nì ghɨna a wu lɨ̀m yi ghə yì kìk.
44007007	Biyani nâ yi Yènfù bè chəbhèlò ghɨta yi lak afû, yi bàm yi tɨ̂n, nâ ngwìk à wûn mi yê bê fwo ben ma yì hi ngumle ha yi wu lùk afân.
44007008	Yènfù tî yə kànû ghê Ablàhâm jis na, ghɨ kəta hi tè bwə nâbi wùni wan a wo yi sah yi nda ghɨ fate wûn ha chwena hi chwùtì na sah ya yi nda ti bimi kàn mu muna. Ablàhâm bwə Isìk tuku chyâ sàmba, à hì mô a mu tuk fama, wù fati wûn. Isìk ben ni kəbi yâ ha wâ wûn Jakòb. Jakòb be boŋ ni kəbi yâ ha wana wuna, be ghàhnà ghɨ shyə njwòsù bà.
44007009	Yu wule ben kwok kpên, be ghàhnà ghɨ shyə ghɨ̂n hì ghə̂kà wâ nè ghɨna Josèf bəkli wun na wù ye hi fêtà kwôsà a Ijìb. Biyani Yènfù hì tôknè ha wûn,
44007010	fihi wûn a wun atɨ̂n à sù ngə̂k nâ sù jɨ̀m Josèf tî timi a fə̀n à Ijìb ashyə̂, Yènfù fo tofu kananu ha wûn, ni na fə̀n wunâ hi kòŋà wûn. Fə̀n àtɨ̂n yen ni, ni na Josèf hi kəta luk wu chiku yi lak yi Ijìb, fê tôknè nâbi nì ghə ghe ghɨ mô a wun a tôk.
44007011	Jìŋ yì tâ kwo lak yi Ijìb nì Kanà, ben nì ngəksu su dô kə ni. Be ghàhnà ghɨ shyə hì kəta wi nâ shyə hi yə̂.
44007012	Jakòb yu na mwə̀ mù yə̂mù làwû a Ijìb tum a be ghàhnà ghɨ shyə na ghɨna yen afû.
44007013	Ghɨna yen ni, ne fî kûmtì yenlò, Josèf chwûtì mihì ngɨŋ à wûn ha wana ne wuna, fi chwûtì ghɨna ha fə̀n à Ijìb, wù hì khə ghɨta a Josèf yi sah yi nda.
44007014	Josèf chinhi tum ha bè wûn Jakòb na wù ben a Ijìb nì ghɨt a wuna ghɨ sah yi nda nâ à jɨ̀m. Ghɨna chîntè mô msàmba njwòsù tân.
44007015	Jakòb yu lo yen yi lak yi Ijìb ghê ghɨt a wuna ghɨ sah yi nda. Ghɨna be kputi kə afû.
44007016	Ghɨ be kaha bên nì gun tu ghɨna tu gûmà a Shekèm yi sì yile a Ablàhâm tì yuna ha wana Amò.
44007017	À hì mô te yu we Yènfù tì chwùne Ablàhâm te wu kpene bênà, ma ghɨt a ghàhnà a Ijìb ti fî dû kpenhî.
44007018	Tuk wule ben kpên ghɨ tuk wùt lè ha fə̀n à Ijìb wu khə wi Josèf.
44007019	Fə̀n mu wunâ lehe ghɨt a ghàhnà, hì nyâblè nì be ghàhnà ghɨ shyə kan na ghɨna fihi mwəlà mù bot a ghɨna sù ndâ yê lêmà bɨn ma ghɨna tahi kputî.
44007020	À ndùku mô a mu tuk afân ni, a ghɨ tì bwə Musìs, wù hì mô njoŋ sù tât ghɨ tôknè kwoka kə nì wûn a bè wun a ndâ, wu jwôfà kə ni a Yènfù ashyə̂.
44007021	À hì mô te ghɨ fihe lema Musìs a bɨn, wan tok à Ijìb wùlè lyi wûn, ha wun a wan, lyi kwok nì wûn.
44007022	Ghɨ yiki Musìs, wù hì kəta tof wu ghɨt a Ijìb kə yì jɨ̀m, wù ləma hì jîsà tof wu kananu, nê agha bəmana.
44007023	“Te Musìs ləma tana lɨ̀m mkìk, yi kwok a wun a tû na wù yê jikti ghɨt a Isalì, wana ne wuna.
44007024	Wù yen ni, yen wùt à Ijìb wu nyâblè nì wâ nè wûn wùt à Isalì. Wù yen hi gâmtì, sam ywi wùt à Ijìb mu wê.
44007025	Te wù ne ni hì kwâktè na ghɨt a wuna nè yena khɨlelò na Yènfù nè bònhè ghɨna tohne a yi wùn, biyani ghɨna tê yen a khɨlî.
44007026	Tuku yû, Musìs yen ghɨt a Isalì à bà nô, yen hi jyàhè ghɨna, ki buf ha ghɨna na, ‘Ghàn mò wana ne fê nyàblè nì ngɨŋ sanisu nì njwô ghə?’
44007027	Wùt we wù tì nyâblè nì wùt lè we chin buf ha Musìs nâ, ‘À lem nde wò na wo sak ghàh agha?
44007028	Wò khɨŋa kəbi hi ywe mu te wò che ywe wùt à Ijìb we yi yoni ma?’
44007029	Te Musìs ywo gha yîn ni, kə wu yu tet yi lak afû yen hì chyə a Midìyàn a mô lak yi tumi, ghê ywê wûn bwɨ mwəlà mù lɨmà afû mù bà.”
44007030	“Lɨ̂m mkìk chyâ, anjèl à Fùyèn ben ha wun a yi lak yi sùsi, a ngwùŋ à kùn à Sinà atɨ̂n à chwù tu wùstu a tô wù ghə̀n.
44007031	Musìs yen hì mô nì kani yen hi yê yen na à gànà ghə agha, hì bakhe yênà yu jyə̀ Fùyèn yi jîsà na,
44007032	‘Mu mò Yèn fe bì ghana ghɨ shyə Ablàhâm nì Isìk nì Jakòb ndùku ngumle.’ Musìs yu ni fânì kwo wûn, wù tê fè mòmhì hi kî.
44007033	Bâba Yènfù jis ha wun na, ‘Chwokti gwusu wùsu sasu beka luk we wò time atɨ̂n ni, à mò luk wu yulenu.’”
44007034	Mu ti yen mihì nyâblì ye ghɨt a Ijìb nyàblè nì ghɨt a ma atɨ̂n. Mu ti yû jî ghɨna chwo ben hi bònhè ghɨna. “Mu te tumalò wò chîn na wò chwo yen a Ijìb!”
44007035	Sìtifèn jis ni fî jis na, “Musìs mu wùna mò wut we ghɨt a Isalì tì tunhe hì bufa ha wun na, ‘À lem nde wò na wò hi saka ghàh agha?’ À mô wûn we Yènfù tì tuma na wù nê hi saka ghɨta fê bônhè ghɨna. Yènfù tî tum anjèl à wûn na yì bê laka tum yìna ha Musìs a wu ghə̀n afa wusu ndùku bame atɨ̂n yâ.
44007036	Wù ni agha kanana fî chwûtì chwesu bəmasu a su ndùku chwûtè jyak a Fùyènà a Ijìb, lyi fwu nì ghɨt a Isalì afû. Wù tì ni kəbi gha kanana a jwô yì Bàŋana afâ, fî ni kəbi ale a lak yi sùsi a wu lɨ̀m mkìk.
44007037	Musìs wunâ mò wut mu we a wù tì jìsa ha ghɨt a Isalì na Yènfù bè chwoka tumalò wùt a ghàn à fùtɨ̂n ha fòktì wù chìk ma wù tum ha ghàn kəbi te fu tì tuma mu. À bê hì mô a wut ma ghɨ chwok kə a ghàn a yi sah yi nda.
44007038	À mò kəbi wûn a wù ndùku mô nì wana Isalì yi lak yi sùsi. Wù ndùku mô nì be ghàhnà ghɨ shyə nì anjèl à Bâba yê yi tì jìsa ha wûn a kùn à Sinà fo tu sak te tu tì faŋa hamok ha ghàhnà.
44007039	“Be ghàhnà ghɨ shyə bɨlì tunhi hi yu ha wûn chin lem wûn yi bè a ghɨna təm hì jyê hi kaha yèn a Ijìb,
44007040	ki jîs ha Alòn na, ‘Fati yèn mùlè ha ghàhnà, shyəma mù nê hi yênà ashyə̂. Ghàh khə wi nâ à gan ghə ha Musìs we wù tì lye fwo nì ghàhnà yi lak yi Ijìb agha?’
44007041	Ghɨna fati fù mosò, fu kə̂kà te wâ nyàm à mbòloŋ, ghɨna hì fo tufô a tu nkì a tu nkì, saŋlê nâ jûŋ kum nì shyə mi ghê ghɨna fate nì wo yâ.
44007042	Yènfù fit jɨ̀m ha ghɨna de ghɨna na ghɨna hi ngumle njə̀n me a mù mò a nyə̂ kəta ghɨ nyàka a ŋwàklù fòktì su chiksu, kumtè ha ghɨna na, ‘Ghɨt a Isalì ba ghàn khə na, ghàn chehì sete nyamsu fo wijə te yi fô ha mu a lɨ̂m afân mkìk a ghàn chyə kwoka yi lak yi Sùsi?
44007043	Ghàn ndùku bɨlà bêkà chyâ nì ndalàfù Yènfù Molòk nì mosò fù jên, ghɨ toŋte na Lefàn yâ, a mosò me ghàn fate hì ngumle, kum ni, mu nè nê ma ghɨ jûmà fihi ghàn a yi lak afân ma ghàn yê chya nâ yi lak yi Babilòn’.
44007044	“Be ghàhnà ghɨ shyə tì kəta fù ndalà fu lefu, fu chwûtè na Yènfù làwû a ghɨna fùtɨ̂n yi lak yi sùsi. Ghɨ tì ba ndalà fu tɨnfu kə wu lum afa Yènfù tì chwûtì ha Musìs na wù ba.
44007045	À hì mô yi bàm yi tɨ̂n be ghàhnà ghɨ̂n ghê Joshwà, bêkà ndalà fu tɨnfu yen nì funfu a tu lak afa Yènfù tì jùma fihe ghɨta atɨ̂n fo ha ghɨna. Ndalà fu tɨnfu mô ma ghɨna tì fyi kəbi ha be ghàhnà. Fu hì mô afân hi chem a fə̀n Defìt wu tuk.
44007046	Defìt nî a ghâ Yènfù hì saŋle ha wûn nâ jûŋ. Wù chyati na Yènfù fo jyaka ma ba ndâ ha funfu a mô Yèn fe Jakòb ndùku ngumle.
44007047	Yènfù nî à bɨlì ba lô fə̀n Sòlomùn ndâ àtɨ̂n.
44007048	“Biyani, Yèn fe fu ngaŋte kpene, chyə wi a ndâ ma à ba à ghɨ̂t. Fòktì wù chìk tî jis na Yènfù jis na,
44007049	A nyə̂ mò kpok wu mu we mu ndòkò atɨ̂n saka mbyî, chyə mô luk we mu tomte wulu mu atɨ̂n. Ghàn mò hi ba a yìni nki ndâ ha mu agha? Mu mò hi tè chyə na afa agha?
44007050	Ba à tì fati mu nì mwə̀ muna nâ mù jɨ̀m!”
44007051	Sìtifèn jis ni jis na, “Ghàn ta nì tu ni. Ghàn ti fə̂ntì tûŋlu, tahi təm ghana, ghàn mò kə te be bì ghana, ghàn ghɨ hì mô kəbi te ghɨt ghe ghɨ khə wi Yènfù. Ghàn ti faŋ hì tunhe kə yi tunhî na ghàn wi hi ywo gha ye Yohnà Yulena jìsà.
44007052	À ndùku mô nâ yini fòktì yì chìk a bì ghana ghɨ shyə tì faŋa hi fo ngə̂k ha yinì agha? Ghɨna tì ywiti ghɨt ghe ghɨ tì bèna ashyə̂ hì fòktè bên yì wùt wù chilichili wù Fùyèn, a mô wun we ghàn ti bəkle fî ywilò.
44007053	À mò ghàn ghe anjèlsù Fùyènsu tì bèna fo sak yi Fùyènì ghàn fyî biyani tê lêmà jə̀ saktu tɨntu.”
44007054	À hì mô te ghɨt a sakana ghe ywo kwoka nì gha ghe Sìtifèn jìsa, là mù ghɨna bâŋ nâ haŋaŋ.
44007055	Biyani, Yohnà Yulena tihi Sìtifèn wù ki kokhi yen a nyə̂ yen ban yi Fùyènì yi chiki, fî yen Jisòs, wù mô a Yènfù bàh à kpen wu wo ta.
44007056	Wù jis na, “Ghàn yen à ke! Mu ti yen te nyə jìme, fî yen Wâ Wùt, wu mô a Yènfù kpen wu wo ta.”
44007057	Ghɨna yu ni, bwat jî nâ a jyə̂ yì tâ fə̂ntì tûŋlu ghɨna shɨŋ yen kə ghɨna à jɨ̀m a wun wu wùn,
44007058	guf fwu nì wûn a yi tèk afû yîmì hi tè tumle wun nì te. À ndùku mô yâ ma ghɨt ghe ghɨ ndùku mô afû ti chwokti waf wu ghɨna lem a wan wù kpuŋ wùlè ashyə̂ yet yi wuni mô Sôl.
44007059	Ghɨna faŋ hì tumle kə yi tumlî Sìtifèn wù hì jə̂mà jîsà na, “Bâba Jisòs lyi yohnà ma.”
44007060	Wù fî tum a lwe wuna a chyə̂ ji nâ a jyə̂ yì tâ jis na, “Bâba lèhifo be ghɨna yinâ.” Wù jis ni kə wu yu kpulò.
44008001	Ghɨ ndùku nyâblè nì Sìtifèn nì Sôl mô afû tòkà jîsà kə na yi jwôfà na ghɨ ywi wûn. À ndùku mô kəbi mu tuk afû, ghɨt a bimena ghe ghɨ ndùku mô a Jèlusalèm yîmì hì yena ngə̂k yìlè, yi bəma kə ni. Ghɨ shihi fo ngə̂k ni, ghɨna tet kə nâ ghɨna à jɨ̀m yen a sù ngunsu Jùdiyà nì Sàmaliyà, à faŋ kə ghɨt a tuma Jisòs afû.
44008002	Ghɨt ghe ghɨ ndùku ngumle Yènfù gûmà Sìtifèn ji kpu wuni nâ jûŋ.
44008003	Biyani, Sôl yîmì hì khɨŋa ghɨt a bimena lye kə ndâ nì ndâ khɨte à lɨmà nì ywena, lêmà a ndâ chyâk.
44008004	Ghɨt a bimena ghe ghɨ teta hì yênà nâbi afa, fôktè yênà kə nì tum yì jùŋ.
44008005	Filîb lo yen nì lumu a tèk yi chik yile a Sàmaliyà fôktè a gha afû kum nì wùt we Yènfù chwoka lema.
44008006	Nôn à ghɨ̂t ghe ghɨ ndùku mô afû yen gha kanana ghe Filîb ndùku nê fî fati yuti nâ gha à jɨ̀m ghe wù ndùku jîsà.
44008007	À ndùku mô yâ ghɨt a dona afû kəta wu yohnù be. Filîb jum fihi yohnù tɨnu nâbi ghɨ̀ni hì jyê kə a jyə̂ yì tâ fwo teta kə yi têt. Ghɨt a kəblena tâ, ghɨt a ngəhana tâ.
44008008	Yi ni ghɨt ghe ghɨ ndùku mô yi tèk afû hì saŋle kə yi saŋlî.
44008009	À ndùku mô ni wùt à lûm wùlè mô yi tèk afû yet yi wuni mô Samùn, wu nê gha fintena, ghɨta a yi lak afû hì mô nì kani. Wù ndùku nê ni fate na yi mò nâ wùt wu bəmana.
44008010	Ghɨta ta nâ à jɨ̀m nì ghɨt a fufana hì ywo kə ha wûn, jîsà na, “Yèn fe ghɨ toŋte na Yènfù jyak a chika fu tî bên tohna a Samùn wu wùn.”
44008011	Ghɨna hì ywo kə ha wûn beka wù ndùku nê gha fintena a ghɨna fùtɨ̂n nâ wu yu dâ.
44008012	Biyani, à hì mô te ghɨna bime tum yì jùŋ ye Filîb fòkte kum fə̂n wù Fùyènù, na Jisòs mò wùt we Yènfù chwoka lema, ghɨ fo mòlû ha ghɨna, fo ha lɨmànà fo ha ywena,
44008013	nâ Samùn a wuna ngɨŋ boŋ bimi tum yì jùŋ mi yê fyi mòlû faŋ kə ghê Filîb, hì boŋa mô nì kani kum nì chwena se a Filîb ndùku chwûtè nì gha kanana ghe wù ndùku nê.
44008014	À hì mô te ghɨt a tuma Jisòs ywo a Jèlusalèm na ghɨt a Sàmaliyà ti bimi tum à Fùyèn, ghɨna tum Bità ghê Jon ha ghɨna.
44008015	Bità ghê Jon yen jəm ha ghɨt a bimena atɨ̂na shyəma Yohnà Yulena ben ha ghɨna;
44008016	beka Yohnà Yulena ndùku mô teka ghɨ ben ha ghɨna; ghɨna mô ma ghɨ fyi kə mòlû a Bâba Jisòs yi yet.
44008017	Bità ghê Jon lem wu wô a ghɨna tû na Yohnà Yulena ben ha ghɨna.
44008018	À hì mô te Samùn yena na ghɨta tuma ti lem wo a ghɨt a bimena tû, Yènfù fô a Yohnà Yulena ha ghɨna, wù hì fo wu kâ ha Bità ghê Jon jîsà na,
44008019	“Ghàn fo kəbi jyak ghe ghàn kəta ni ha mu, shyəma mu nê hi lêmà wo nâbi a nde a tû Yohnà Yulena boŋ ben ha wûn.”
44008020	Biyani Bità fîsì jis na, “Fùshâŋ, wò nì ka wa mu we ləha, beka wò kwàktè na wò làhi yun a fo Fùyènì nì ka.
44008021	Wò kəta wi nâ yi gha yile a ghàh a fùtɨ̂n à yì fèt afân, beka Yènfù yenalò təm ya khə na wò wijə chilichili.
44008022	Kwuna kwâktì ya yi be yê ma wò jəm ha Bâba na wù lehêfo gha ye wò ye hì kwâktè a wò yi təm,
44008023	beka mu ti yen na wò kəta ghə̀k yì kanana mô a kwôs ha be.”
44008024	Samùn mu we jis ha Bità ghê Jon na, “Ghàn hi jə̂mà ha Bâba kum mu, kə nâ na gha yile atɨ̂n à gha afân ghàn jìsa ni kə nè gânà ha mu.”
44008025	À hì mô te ghɨna fòkte mihe gha ghe ghɨna khə kum Bâba nì yiki wuni, Bità ghê Jon kaha kolo a Jèlusalèm, hì kolê fôktè yênà kə nì tum yì jùŋ a tu tèk tu dotu a Sàmaliyà.
44008026	Anjèl à Bâba tî jis ha Filîb na, “Lo chwo ndù lumu a bàh à nchwô a lum afa wu lo a Jèlusalèm chwo a yi tèk yi Gasà yâ.” Lumu tɨnu tohna chyâ yi lak yi sùsi.
44008027	Filîb lo hì yênà, yen wùt à Ìtobiyà wùlè, à mò nâ wùt wù tâ, tôknà nì ka wùt ywên we wù ndùku saka Ìtobiyà, ma wù kwok hi kokhe Fùyèn a Jèlusalèm,
44008028	hì kaha kole yi kolô, nyɨŋa a tô fùchyâk fu lefu a gûfà sù nyâm, taŋa kole bênà nì ŋwàklù fòktì Ìsayà kə nâ a jyə̂ yì tâ.
44008029	Yohnà Yulena jis ha Filîb na wù yê bakha a ngwùŋ à fùchyâk afâ shyəma ghê wùt àtɨ̂n hi gbê yênà amok.
44008030	Filîb nyiŋ yen bakha ha wûn, yu te wù taŋa gha a ŋwàklù fòktì Ìsayà. Filîb buf ha wun na, “A wò ywo khɨlelò gha ye wò taŋa agha?”
44008031	Wùt fètana mu we fîsì na, “Mu mò hi ywo khɨle yàni, a bu kə na wùt fati fôkti lô ha mu?” Wù jis ni jis ha Filîb na wù kwok à bê ndòko a wun a tô fùchyâk shyəma ghê wûn hi gbê yênà amok.
44008032	Luk wu ŋwàklù we wù ndùku taŋa yani ndùku jîsà na, ‘Wù hì kəta wi nâ gha tetani yile hi jìs, kəbi te bwu njyə̀ a wu yu afa ghɨ gûfà yênà hi sê makə te wâ njyə̀ a wu yu afa ghɨ kwoma nyuŋsu wunsu.’
44008033	Ghɨ wumhi wûn, wùt tê fwu jə̀ hi tòk à wûn. “Wùt bè fôktè wijə gha kum mwəlà mù wûn beka wù hì mô ma wù ti kpû kəta wi wan.”
44008034	Wùt fètana wuna jis ha Filîb na, “Mu chyate wò, fòkti ha mu nâ, wù ndùku jîsà gha ghɨ̂n kum ngɨŋ à wûn ma, ma wù ndùku jîsà kum wùt lè agha?”
44008035	Filîb yîmì luk wu ŋwàklù wûn fôktì kwok nì tum yì jùŋ kum Jisòs.
44008036	-
44008037	Ghɨna hì gbê yênà yen tan wu lùk wule, yen fu chɨmlâ, wùt wu fètana we jis ha Filîb na, “Yen ke chɨm a mòla, a mò hi tàhè ghə chin na kə mu fi mòlû agha?”
44008038	Wùt fètana àtɨ̂n jis ha wùt we wù ndùku tihe chyak fê, wù timî Filîb ghê wùt fètana àtɨ̂n chwô lyi yena a chɨ̀m afâ. Filîb fo mòlû ha wûn.
44008039	À hì mô te ghɨna fwo kwoka bena afû, Yohnà Fùyènà bûŋhì lyi lo nì Filîb. Wùt fètana mu we faŋ hi fè yen a wûn, lô hì kole yênà saŋle nâ haŋaŋ.
44008040	Te Yohnà Bâba lye Filîb ni, wù bûŋhì yen kə ngɨŋ à wûn a wu lùk wule ghɨ toŋte na Àsotùs gbi tohna nâ tèk tù jɨ̀m afû, fôktè yênà kə nì tum yì jùŋ, gbi kə ni ben tan a Sìsaliyà, a mô tèk yi chik ye yi ndùku mô afû.
44009001	Sôl hì faha kə ha jyak na yi nè ywitelò jùmtìbàmsù Bâba, lo yen a ngàŋ à ndâ Fùyèn yì ngaŋtena
44009002	jis ha wun na, wù fo ŋwàklù sù ha yi su chwûtè wùt we yi mò wunù, nì jyak ghe yi kəta shyəma yi yen a ndasu chintesu ghɨt a Jûs a Dàmaskùs ma yi kwoti jùmtìbàmsù Jisòs sù nâ sù jɨ̀m ma yi kahà ben nì sinsu a Jèlusalèm, makə a mò a lɨmà makə a mò à ywên.
44009003	Ghɨ fô, wù fwu gbî hì bakhe yênà a Dàmaskùs, ban yile bûŋhì mwan fwu a wu lùk afa wù ndùku mô atɨ̂n.
44009004	Wù fen a chyə̂, yu te wùt jîsà ha wun na, “Sôl, Sôl wò chɨma wulu mu ni njwô ghə?”
44009005	Wù buf na, “À mò wò nde a Bâba?” Wùt àtɨ̂n fîsì na, “À mò mu Jisòs we wò fo ngə̂k ha wun yâ.
44009006	Biyani, lòti lyi ndù atɨ̂n à yì tèk ma wùt nê fôkti gha ye wò kəta hi nì.”
44009007	Ghɨt ghe ghɨ ndùku gbê ghê Sôl timi china kə ni moŋ beka ghɨna tì ywo jyə̀ àtɨ̂n biyani tê yen a wût.
44009008	Sôl lôtì a chyə̂ yâhè a se wuna biyani tê yena jə̀ luktu. Ghɨ ki khɨte wun a wu kpên hì gubtè hi lye yèn nì wûn a Dàmaskùs.
44009009	Wù chyə tuk mù tât yena wi luktu, teka wù yə nâ shyə ale nâbi hi nyu kàntè mòlû.
44009010	À ndùku mô ni jùmtìbàm yì Jisòs yìlè mô a Dàmaskùs, yet yi wuni mô Ànàniyàs. Bâba fwu a wun a yì kə̀k te wù fwu a jem toŋti wun na, “Ànàniyàs!” Wù bimî jis na, “Mu wûn a Bâba.”
44009011	Bâba jis ha Ànàniyàs na, “Lòti ndù wu lum afa ghɨ toŋte na Lum wu Nananu ma wò buf ndâ wùt lè afû ghɨ toŋte wun na Judàs. Wò ki lye yèn a nda afû, wò buf wùt à Tasùs wùlè ghɨ toŋte na Sôl. Nâ chîn mò wu jə̂mà kə yi jə̂m.
44009012	Mu ti chwûtì gha ha wûn ghɨ ti fwu a wun yi kə̀k te à chyə jem. Te wò lèma wo wa a wun a tû wù ti kahi yen luktu.”
44009013	Ànàniyàs fîsì jis na, “Bâba, ghɨt a dona ti fôktì gha ha mu kum wùt mu wuna nì gha be ghɨ dona ghe wù ne ha ghɨt gha a Jèlusalèm nâ haŋaŋ.
44009014	Nâ chîn te wù bèna a Dàmaskùs mò ma ngàŋsu ndâ Fùyènsu chiksu ti fo jyaka ha wûn na wù kwoti nâ ghɨt à jɨ̀m ghe ghɨna jə̀mà toŋte yet ya.”
44009015	Biyani, Bâba jis ha Ànàniyàs na, “Ndù kolô beka mu ti chwok wûn na wù fet ha mu hi nì na tumu nì fə̂ntù ghɨna tu, nâ kəbi nì ghɨt a Isalì khɨli mu,
44009016	nâ mu a mu ngɨŋ nè chwûtè lò ha wûn nki ngə̂k ye wù kəta hi yen hi nì na ghɨta khɨli mu.”
44009017	Ànàniyàs lo yen lye a ndâ afû lem a wo wunu a Sôl a tû jis na, “Wâ nôm Sôl, Bâba a mô Jisòs we wò ye yena wu lum yâ te wò yê hì bênà afân ti tum mu na mu bê nì ma se gha kahà yen luktu hi fè nì na Yohnà Yulena ben ha wò.”
44009018	Kə te wù jìsa mihe kə ni shyə fwu a Sôl a se te wuba yìlu chəmli a chyə̂ se wuna yâhì, wù kaha yen tu luk. Wù lôtì fyi mòlû te wut wù bimena.
44009019	Yi bàm yi tɨ̂n wù yə a shyə, jyaka kaha ben a wun wù wùn. Sôl fî chyəti kwok yen a tuk mù sek ni a Dàmaskùs ghê jùmtìbàmsù Jisòs su lesu,
44009020	lo chem yen kə ndasu chintesu wu lùk mefû yîmì hì tè fòktè tum yì jùŋ kum Jisòs jîsà na, “Wù mò Wâ Fùyèn.”
44009021	Nâ ghɨt à jɨ̀m ghe ghɨ ndùku ywo Sôl jîsà hì mô nì kani hì jîsà na, “Wùna mò wut we wù chehì ywite ghɨta a Jèlusalèm beka ghɨna kokhe Jisòs. Ba wù che ben afân kəbi a tô yi gha afân hi kwote ghɨt a bimena hi kaha yê fo ha ngàŋsu ndâ Fùyènsu chiksu.”
44009022	Biyani, Sôl hì fôktè yênà kə yi yên nì tum yì jùŋ. Wu fôktè chwûtì mihì na Jisòs mò wut we Yènfù chwoka lema. Nâ wùt à Jûs wù mòk ndùku wi a Dàmaskùs hi tunhe gha ye wù ndùku jîsà.
44009023	Tuk mù chya dô kə ni, ghɨt a Jûs yûŋtì hì bakte hi ywe Sôl.
44009024	Biyani, ghɨta bên fôktì gha ye ghɨna bakte hi nì ha wûn. À hì mò nâbi nchwì nâbi ntuksu ghɨna yute kə wûn yi jwo mbàn yi tèk afû hi ywî.
44009025	À hì mô ntuksu tuk wule jùmtìbàmsù Sôl sù lyi wûn lem a kà fihi wun a bùk wu wùn wu mbàn, chwohi tom a yi bàm yi mbàn, wù tet lô.
44009026	À hì mô te Sôl kwoka tana a Jèlusalèm, mômhì hi chìntì a nôn à jùmtìbàmsù Jisòs sù, biyani ghɨna tunhî na wu wijə jùmtìbàm à Jisòs. Nâ ghɨna à jɨ̀m hì fânà wûn.
44009027	Bànabâs ben gâmtì lyi yen nì wûn ha ghɨt a tuma Jisòs fôktì banhi ha ghɨna na Sôl che yen Bâba wu lûm te wù yènà a Dàmaskùs, wù jis ha wun. Bànabâs fî jis na Sôl ti fôktì tum yì jùŋ a Dàmaskùs kum Jisòs kə nâ nì təm a ta.
44009028	Sôl faŋ hì chyə kwoka yê kə nì ghɨt a tuma Jisòs hì gbê kata kə Jèlusalèm yì jɨ̀m fôktè tum yì jùŋ kum Bâba nì təm a ta.
44009029	Wù hì jîsà fê gûfnà a ghâ nì ghɨt a Jûs ghe ghɨ ndùku jîsà jìs yì Gɨlìs. Ghɨna yîmì hì khɨŋa hi ywe wûn.
44009030	Ghɨt a bimena tì khɨli gha tɨni kə wu yu tesi chwo nì wûn a Sìsiliyà chinhi na wù kahà yen a Tasùs.
44009031	Nâ ghɨt a bimena à jɨ̀m a Jùdiyà nì Galìlî nì Sàmaliyà hì fê fânà wi. Ghɨt a bimena hì dô bênà kə yi bên bimînì ghɨna hì ləma kwoka kə yi kwôk, Yohnà Yulena gâmtè ghɨna chyə kəta Bâba khɨŋa.
44009032	Yu wule tî ben kpên, Bità gbi tu luk tu dô kə ni chwo yen hi jikte ghɨt a bimena ghe ghɨna ndùku mô a yi tèk yi Lidà.
44009033	Te wù chwo ni, yen wùt lè afû yet yi wuni mô Àniyàs, ma wù ti kə̂blì nîŋì faŋ kə wu khɨ̀ a wu lɨ̀m fama.
44009034	Bità jis ha wun na, “Àniyàs, Jisòs Klistù nè nêlò ma wò tâ kə chîn. Lòti fati khɨ̂ wa.” Àniyàs lôtì kə wu yu mòk.
44009035	Nâ ghɨt à jɨ̀m ghe ghɨna ndùku chyə a Lidà nì ghe ghɨ ndùku chyə yi bat yile ghɨ toŋte na Shalòn, yen te wù gbè ghane kata, kahi təm a ghɨna bimi ha Bâba.
44009036	À ndùku mô a Jobà, wùt ywên wù bimena wùlè mô afû yet yi wuni mô Tàbità ghɨ toŋte a jìs yì Gɨlìs na Dokàs ma ya mò na fuchwi. Wù ndùku nê kə gha jûŋà yu mù jɨ̀m fê fo yi gâmtì ha ghɨt a fufana.
44009037	À hì mô kə mu tuk afû guta kwo wûn wù kpû. Ghɨta su yi gun yi wuni kwok nîŋhì atɨ̂n à ndâ a nyə̂.
44009038	À ndùku mô ni yi dâfà wi hi lò yi tèk yi Jobà hi yèn a Lidà. À hì mô te jùmtìbàmsu Jisòs sù a se su ndùku mô a Jobà yu na Bità mò a Lidà, ghɨna tum à ghɨ̂t à bà na yê jis ha wun na ghɨna chyate wun na wù nyiŋ à chwo bê yen ghɨna.
44009039	Bità lôtì ghê ghɨna lo yen tan afû ghɨ kwok nì wûn a ndâ afâ a nyə̂. Ywena nkwô nâ à jɨ̀m a yi tèk afû yûŋtì a Dokàs a ngwùŋ hì jyê chwûtè njusu makasu nì waf we ghɨ chehì chyə kwoka yênà wu taha ha ghɨna.
44009040	Bità jis ha ghɨna à jɨ̀m na ghɨ fwo yen a bɨn. Ghɨna fwû, wù tum a lwî a wuna a chyə̂ jəm ha Yènfù, fî kaha jìs ha gun yi tɨni na, “Tàbità, lòtî.” Wù yâhì a se wuna yen ben nì Bità ni kə wu yu lôtì ndokò a nyə̂.
44009041	Bità gâmtì lôhì wùn toŋa ghɨt a bimena nì ywena nkwô ghê chwûtì ha ghɨna na wù mò kə nâ wu tâ.
44009042	Gha kum wûn gbi kə tèk yi Jobà yì jɨ̀m, ghɨt a dona bimî ha Bâba.
44009043	Yi bàm atɨ̂n Bità chyəti kwok a Jobà ghê Samùn wùlè wu tôknè nì gwusu nyâmsù.
44010001	Wùt lè ndùku lâwû yi tèk yi chiki ye ghɨ ndùku toŋte na Sìsaliyà, yet yi wuni mô Kònilùs. Wù ndùku mô a tû a nòn à sù sojà ale ma ghɨ fwu ben yi lak yi Italì.
44010002	Wù ndùku mô kə nâ wut wù jùŋ ngumle ha Yènfù nì ghɨt a wuna ghɨ sah yi nda nâ à jɨ̀m nì ghɨt a wuna ghɨ fetana. Kònilùs hì fo yi gâmtì ha fèfù, fe jə̂mà ha Yènfù kə nâ yu mù jɨ̀m.
44010003	À hì mô wu tuk wule, a leŋ a mbɨŋlu sù tât a bɨn a bonena, anjèl à Fùyèn fwu a wun yi kə̀k ni te wun chyə jem, wù yen te yì lye bena toŋti wun na, “Kònilùs.”
44010004	Wù ki yen nì anjèl à Fùyèn àtɨ̂n ke yênà ni fânà, buf na, “À mò ghə a Bâba?” Anjèl à Bâba ye fîsì na, “Yènfù ti yu jə̂m ya, fî yen gâmtì ye wò fo ha ghɨt a fufana.
44010005	Chinhi ghɨt ale chîn ma ghɨna yen a yi tèk yi Jobà ma toŋa wùt afû yet yi wuni mô Samùn Bità.
44010006	Wù chyə ghê wùt wu tôknè nì gwusu nyâmsù, yet yi wuni mô Samùn wu chyə bakhe yênà yi bi jwô yì chìk.”
44010007	Anjèl à Bâba àtɨ̂n jis mihì ha wun ni, lolò. Kònilùs toŋa ghɨt a wuna ghɨ fetana à bà, bakhi nì sojà yìlè yì mòk ye yi ndùku chînà wûn fânà Fùyèn,
44010008	fôktì nâ gha à jɨ̀m ghe anjèl à Fùyèn ye jìsa ha wûn, ki tum a ghɨna na ghɨna yen a Jobà.
44010009	Tuku yû ghɨna gbî hì bakhe yênà a yi tèk afû ma chwì ti bân tâ Bità kwok a tô ndâ hi jə̀m.
44010010	Jìŋ hì yafa wûn wù hì khɨŋa a shyə hi yə̂, ghɨ baha kwûnè mwə̀ mù yə̂mù. Lîŋhà shyə̀ ale fwo a wun a yi kə̀k te à wun chyə a jem.
44010011	Wù yen te nyə jìme, ghɨ hì chwohe bênà nì shyə a chyə te bâh à sùnjwo chika, ma ghɨ ti chuŋti bûlà tù kìk.
44010012	À ndùku mô ni, nyamsu mô atɨ̂n nki tù jɨ̀m, kəbi nì mwə̀ mù ŋàŋlemù nì nyìmû.
44010013	Yènfù toŋti wun jis na, “Bità lòti ywiti mwə̀ munâ ma wò kut.”
44010014	Bità jis na, “Bâba mu wi hi mòm beka mu tà timi yə jə shyə ale lak yahi bamâ.”
44010015	Yènfù jis na, “Kə wò nè toŋte na shyə ale yule wi ma mu ti lem na ghɨ yulelò.”
44010016	Yènfù jis ni a ghan à tât ghɨ kaha lyi kokhi nì bâh à shyə̀ ale atɨna a nyə̂ kə yu mefû.
44010017	Bità faŋ hì kante na, Yènfù khɨŋa hi yike nâ ghə yi gha afa yi fwo a yi kə̀k agha. Te wù ndùku baha kante, ghɨt ghe a Kònilùs tì tuma yâ, khɨŋ yen ndâ Samùn ben timi yi jwô mbàn,
44010018	toŋa buf na, “Wùt lè chyə lò afân yet yi wuni mô Samùn Bità agha?”
44010019	Bità ndùku baha kwâktè kə yi kwâktì na gha yê yi ye fwo a yi kə̀k yâ yê hì chwûtè na ghə agha, Yohnà Yulena jis ha wun na, “Bità yutî, ghɨta mò afân à tât khɨŋa hi yen a wò.
44010020	Lòti chwô, ma ghàn à ghɨna lo, kə wò wunhi beka à tum mu ghɨna afân.”
44010021	Kə wu yu Bità chwo yen jis ha ghɨna na, “À mò mu we ghàn khɨŋa. Ghàn ben hi nè ghə?”
44010022	Ghɨt atɨna jis na, “Ghàh mò ma à tum Kònilùs a to sù sojà, wu mô kə nâ wut chyə chilichili fânà Fùyèn, nâ ghɨt a Jûs à jɨ̀m ngumle ha wun. Anjèl à Fùyèn yì Yulena ti jis ha wun na, wù toŋa wò ma wò ben a wun a ndâ ma wù fokti gha ha wò.”
44010023	Bità yu ni, jis ha ghɨna na, ghɨna lyê ben ma ghê ghɨna chyə. Tuku yû, Bità lo ghê ghɨna bakhê nì ghɨt a bimena ale a Jobà,
44010024	gbi ni yen lye a Sìsaliyà wu tuk wu kumtenu. À ndùku mô ni Kònilùs yute wûn ma wù ti lâkà ghɨt a wuna ghɨ sah yi nda nì sunsu wunsu, ghɨna bên.
44010025	Te Bità ndùku lye yênà a bɨn afû, Kònilùs yen toŋti ha wûn ngumte a wun ashyə̂ hi kokhe wûn.
44010026	Bità jis ha wun na, “Lòtì a nyə̂, mu boŋa mô kə wût.”
44010027	Bità jis ha Kònilùs ni, lyi yen a ndâ yen ma ghɨta ti yûŋtì dô kə ni.
44010028	Wù jis ha ghɨna na, “Ghàn khəlò nâ na saki ghɨt a Jûs bime wi na ghàh hi jikte tumu a ghɨna sù ndâ, bime wi na ghàh hi gbê nì tum wûn. Biyani chin mò ma Yènfù ti chwûtì ha mu na, mu kəta wi hi jìs na wùt lè yule kpene wi.
44010029	À mò gha ye Kònilùs ye tuma toŋa mu, mu tê bufa jə̀ gha yile nâ hakoh biyani ben kə yi bên. Fôkti lê, a Kònilùs na wò mu ye tum toŋa ha ghə agha?”
44010030	Kònilùs jis na, “À chya kə mu tuk mù kìk chin te mu ndùku jə̂mà a mu nda afân a leŋ a mbɨŋlu sù tât a bɨn a bonana, bûŋtì yen ma wùt ti timi a mu ashyə̂ ma wu ti mak njusu su fufa yi fûf fè njə̂ntè,
44010031	wù jis ha mu na, ‘Kònilùs, Yènfù ti yu jə̂m ya, fî yen yi gâmtì ye wò fo ha ghɨt a fufana.
44010032	Chinhi ghɨta a Jobà ma ghɨna yê toŋa wùt afû yet yi wuni mô Samùn Bità. Wu chyə a Samùn a ndâ a mô wut tôknè nì gwusu nyâmsù, chyə bakhe yi bi jwô yì chìk.’
44010033	Mu ki chinhe tum kə yu mefû, wò ti khɨti təm a jûŋà fî ben kə yi bên. Chin mô ghàhnà chîntè mô a Yènfù yì dèt, gbûtè hi ywo gha à jɨ̀m ghe Bâba jìsa na wò fokti ha ghàh.”
44010034	Bità jis na, “Mu ti khɨli hamok na Yènfù lyè ghɨt à jɨ̀m kə yi ghəl.
44010035	Wò ki fwu nâbi yìni laki hì ngumle wûn fê nê gha ghe fu khɨŋa ma fu nê hi kôŋà wò.
44010036	Ghàn ti yu tum ye Yènfù che tuma ha Isalì a mô tum yì jùŋ ye yì bènà nì yutìnì tohne a Jisòs Klistù. Jisòs mu wunâ mò Bâba ha ghɨt à jɨ̀m.
44010037	Ghàn khəlò gha kanana ghe ghɨ che chyàlà yi lak yi Isalì afân yì jɨ̀m, kə hi yìme a Galìlî kə wu tuk te Jon yike mihe na ghɨta kəta hi fye mòlû.
44010038	Ghàn khə kəbi te Yènfù tì chwoka lema Jisòs wù Nasalì fo a Yohnà Yulena ha wûn nì jyaka, khə kəbi te wù ndùku gbê chyâ luk tù jɨ̀m nê gha jûŋà fê chwuka ghɨt ghe deblì ndùku fo ngə̂k ha ghɨna beka Yènfù ndùku mô ghê wûn.
44010039	Ghàh tì yen nâ a gha à jɨ̀m ghe wù tì nê a Jèlusalèm nì a luk tu letu yi lak yi Judà. Ghɨ ywi wûn, banti wun a kàkfùtàfù.
44010040	Biyani à hì mô yi bàm mu tuk mù tât, Yènfù lôhì wûn a yi kpû, wù chwûtì ngɨŋ à wûn ha ghɨta.
44010041	Wù tà tì chwûtì jə̂ ngɨŋ à wûn ha ghɨt à jɨ̀m, wù tì chwùti ha ghàh ghe Yènfù tì chwoka lema na ghàh hi mô sù fòktì a gha mɨ ghɨ̂n. Ghàh à ghɨna tî yə̂ fî nyu lò te wù kaha lote a yi kpû.
44010042	Wù fo te yi sâk na ghàh fokti tum yì jùŋ hi chwùtì hamok na wù mò kə nâ wùt we Yènfù chwoka lema na wù hi saka ghɨta ta nì ghɨ kputena.
44010043	À mò kum nâ wun we fòktìsù chiksu sù jɨ̀m ndùku jîsà na à bimi nâbi nde ha wûn ma Yènfù lehèfo gha wuna ghɨ be kum Jisòs.”
44010044	Bità hì baha jîsà kə yi jîs, Yohnà Yulena ben nâbi ha nde we wù ndùku yute jîs yi wuni.
44010045	Ghɨt a bimena Jûs ghe Bità tì bèna ghê ghɨna a Jobà amok hì mô nì kani te Yènfù fo Yohnà Yulena ha tumu,
44010046	beka ghɨt a Jûs mɨ ghɨ̂n tì yû te tum mu wûn ndùku jîsà a jîs tu lak tu lôtù, kokhe Yènfù kum gha kanana ghe fu ne. Bità ki jîs na,
44010047	“Ghɨt ghɨ̂n mò ma Yohnà Yulena ti ben ha ghɨna kəbi te ghɨ tì bèna ha ghàh. À mò hi fê tàmtè ghə ghɨna na kə ghɨna fyi mòlû?”
44010048	Wù jis ni ki jîs na, ghɨ fo mòlû ha ghɨna a Jisòs Klistù yi yet. Ghɨna jis ha Bità na wù chyətè kwok ghê ghɨna a tuk mùlè.
44011001	Ghɨt a tuma Jisòs nì ghɨt a bimena ale ndùku mô a yi lak yi Jùdiyà yu na tumu ti boŋ yu gha Fùyènì.
44011002	À mô te Bità kwoka a Jèlusalèm, ghɨt a bimena Jûs hì ngane wûn,
44011003	jîsà na, wù chehì gbê chyâ lye tumu sù ndâ yə ghê ghɨna, teka ghɨ fati ghɨna.
44011004	Bità fôktì kwok nâ gha à jɨ̀m ghe ghɨ ndùku mô ma ghɨ ti gân.
44011005	Wù jis na, “Mu ndùku mô a yi tèk yi Jobà jə̂mà bâh a chika à shyə̀ ale fwu a mu yi kə̀k te ghɨ fwo a jem, mô te bâh à sùnjwo chika, ghɨ chwohe bênà nì ghɨna a nyə̂, ma ghɨ ti ghaŋhi soŋa tɨna à kìk, ghɨ chwohi tom a mu ngwùŋ.”
44011006	Mu shihi tòkà kî, yen nyamsu ndasu nì su ngunsu nì mwə̀ mù ŋàŋlemù nì nyɨ̀mû,
44011007	fî yu Yènfù jîsà ha mu na ‘Bità lòti ywiti mwə̀ munâ ma wò kut.’
44011008	Biyani mu jis na, ‘Mu wi hi mòm a Bâba beka shyə ale tà timi lyi jə a mu yi jwô sak yahi yi laki bime wi.’
44011009	Yènfù fî jis kə na ‘Mu ki lem na shyə yule kpenalò hi yə̂, kə wò jìs na sak yahi yi laki bamalò.’
44011010	Wù jis ni hi tàn a ghan à tât, ghɨ kaha kwok nì mwə̀ mù tɨ̂n a nyə̂ nâ mù jɨ̀m.
44011011	À hì mô kə wu yu mefû, ghɨta ben à tât a ndâ afa mu ndùku chyə atɨ̂n ma ghɨ tum ghɨna a Sìsaliyà na ghɨna bê yen mu.
44011012	Yohnà Yulena jis ha mu na, kə wò wunhi hi yèn ghàn à ghɨna. Ghɨt a bimena ghɨ̂n tufa a mu lye a Jobà ben nì ghɨna, ghàh à ghɨna yen amok a Sìsaliyà yen lye a wùt lè ndâ ghɨ toŋte na Kònilùs.
44011013	Wù fôktì ha ghàh te wù ye yena anjèl à Fùyèn yi mô a wun a ndâ. Anjèl à Fùyèn àtɨ̂n jis ha wun na ‘Tum wùt ma wù yen a Jobà ma wù yê toŋa wùt afû yet yi wuni mô Samùn Bità.
44011014	Wù nè bê fòktèlò gha ha wò ma ghɨ bonhi wò nì ghɨt gha ghɨ sah yi ndâ nâbi nì ghɨt gha ghɨ fetana.’
44011015	Kə wu yu te mu yìme hi jìs ha ghɨna Yohnà Yulena ben ha ghɨna kəbi te ghɨ tì bèna ha ghàhnà a yìmi.
44011016	Mu kaha kwâktì gha ye Bâba tì jîsà na, ‘Jon ndùku fo mòlû ha ghɨta nì mòlû mù jwò, biyani Yènfù mô hi nè fo mòlû ha ghàn nì Yohnà Yulena.’
44011017	Mu ki yen hamok na, “Yènfù ti fo Yohnà Yulena ha tumu kəbi te fu tì fo ha ghàhnà a wu tuk afa ghàhnà tì bime ha Bâba Jisòs Klistù, ma mu nê hi mô nâ nde hi tàmtè gha ye Yènfù kəta hi nì agha.”
44011018	À hì mô te ghɨt a Jûs ghɨ bimena ywo kwoka nì gha ye Bità jìsa, ghɨna tê fè jìs gha yile kum wûn, hì kokhe Yènfù jîsà na, “Ghàhnà ti yên na Yènfù ti boŋ fo lumu ha tumu na ghɨna kahi təm a ghɨna a ghɨna gha be ma ghɨna khɨti chyəna ghe ghɨ bè mê wi.”
44011019	Ghɨt a bimena ghe ghɨ tì teta kum ngə̂k yê yì ndùku mô te ghɨ ywe Sìtifèn ti gbî yen tan a yi lak yi Fònisiyà nì lak yi Sàybulòs nì tèk yi chik yile ghɨ toŋte na Antiyòk. Ghɨna hì fôktè yênà nì tum yì jùŋ kə ha ghɨt a Jûs.
44011020	Biyani ghɨt a bimena ghɨ le fwu ben a Sàybulòs nì tèk yì Sìlên yen kəbi a Antiyòk hì fôktè yênà tum yì jùŋ ha tumu kum Bâba Jisòs.
44011021	Yènfù gâmtì ghɨna nâ haŋaŋ, ghɨt a dona bimî samhi ha Bâba.
44011022	Ghɨt a bimena ghê ghɨ ndùku mô a Jèlusalèm, yu kum gha mi yîn, tum Bànabâs na wù yen a Antiyòk.
44011023	Wù yen afû, yen te Yènfù chwùtè təm a jûŋà ha ghɨna, wù hì saŋlê nâ haŋaŋ, chyati ghɨna na kə ghɨna bè de hi jùmtè Yènfù nì təm a ghɨna à jɨ̀m.
44011024	Bànabâs we ghɨ tì chinhe afû ndùku mô kə nâ wùt wù jùŋ, fate kəta yi bimî ma wù ti lûn nì Yohnà Yulena. Ghɨta bime Yènfù kum wûn dô kə ni.
44011025	Bànabâs fî lô yen a yi tèk yi Tasùs hi khɨŋa Sôl.
44011026	À hì mô te wù khɨŋa yena wûn, wù lyi yen nì wun a Antiyòk, ghê wûn chyə kwok afû a lɨ̀m à fublànà, yike ghɨt a bimena afû ghɨ dô kə ni. Ghɨ tì yìmi hi tè toŋte jùmtìbàmsù Klistù su na Klistènsù a Antiyòk.
44011027	À hì mô kəbi a mu tuk afû, fòktì sulesu lo a Jèlusalèm chwo a Antiyòk,
44011028	yìlè mô a ghɨna fùtɨ̂n yet yi wuni mô Àgabùs. Yohnà Yulena tihe wûn, wu lôtè time atɨ̂n à chìnti fôktè te jìŋ yì kanana nè kwo kə lak tù jɨ̀m. Jìŋ mi yina bè bênà a mô Kɨ̀lodiyàs fə̀n wù chìk.
44011029	Jùmtìbàmsu Bâba se su ndùku mô afû ki lem na nâbi nde kəta hi chinhe yi gâmtì ha ghɨt a bimena a Jùdiyà.
44011030	Ghɨna yûŋtì mwə̀ mù tɨ̂n tum Bànabâs ghê Sôl na ghɨna lyê yê fo ha chəhsu afû.
44012001	À ndùku mô a mu tuk afû, fə̀n Helòd yîmì hi fo ngə̂k ha ghɨt a bimena ghɨ le.
44012002	Wù tî nî sojàsù ywi Jêms wâ nè Jon nì fâ.
44012003	À hì mô te wù yena na ghɨt a Jûs kòŋàlò gha ye wù ne, wù nî na ghɨ boŋà kwo Bità. Gha mi yin tì gan ha Bità wu tuk afâ ghɨ ndùku yə bana chɨmlana bu atɨ̂n.
44012004	Ghɨ kwo Bità ni, fo wun ha sojàsu, sojàsu tɨnsu fa wûn, hì chînà wûn sù kìk, sù kìk, chînà ni kwunê. Helòd hì fate na ghɨ yə mihi tuk mù Daŋa chyalamù ma yi jis ma ghɨ fihè sak wûn a ghɨta ashyə̂.
44012005	Ghɨ lem Bità a ndâ à chyâk, ghɨt a bimena faŋ hì chyate ha Yènfù nì təm a ghɨna à jɨ̀m.
44012006	À ndùku mô ntuksu shyəma tuku yu, ma Helòd fihi Bità hi yèn nì wûn a ghɨta ashyə̂ ma sak. Bità hì mô ma wù ti nîŋì a sojàsù bà a fùtɨ̂n bwunê, ma ghɨ ti fî fa wûn nì chyaksu, sojàsu lesu mô a jwô mbàn chînà tu luk.
44012007	Kə ni, anjèl à Fùyèn fwu afû, ndâ bân. Anjèl àtɨ̂n shîkhì Bità jis na, “Nyàŋhi lòtî.” Te wù jìsa ni, chyak se su ndùku mô a Bità wu kpen yâtà kə yi yâtà.
44012008	Anjèl à Bità àtɨ̂n fî jis ha Bità na “Fati màk nju sasu, ma wò tuŋ gwu wù sasu.” À hì mô te Bità ne mihe, anjèl àtɨ̂n fî jis ha wun na “Màk waf gha ma wò jumti mu.”
44012009	Bità jûmtì wûn ghê anjèl àtɨ̂n fwu a ndâ chyâk afû. Wù ndùku fwo ni khə wi nâ gha ye anjèl à Bâba nè mò hamok, wu kwâktè kə na à chyə jem yi.
44012010	À hì mô te ghɨna chya luk we sojà se ndùku mô atɨ̂n, fî chya luk wu kumtenu ben tan a jwô mbàn afa yì ndùku lye yênà yi tèk, jwo mbàn yi tɨni jîmì kə a yini ngɨŋ, ghɨna chya fwu gbî kat yen tan a wu lum wu ta. Kə ni anjèl à Bâba mi ye lo de Bità.
44012011	Kə wu yu, tof wu Bità kaha bên, wù yen na gha ye yi yê hì gânà ha yi ye hì mô kə nâ gha hamok. Wù jis na, “Mu ti khɨlî hamok chîn na Bâba ti tûm anjèl à wûn na yì bê bonhi mu, na kə Helòd ni gha ha mu. Wù tum na yì bê bonhi mu a gha afa ghɨt a Jûs ye hì kwâktè hi nì ha mu.”
44012012	Bità yen mihì gha ye yi gana ha wun ni, lo yen a Mèli a ndâ, a nè Jon Mâk. À mô ni ma ghɨta ti yûŋtì dô kə ni hì jə̂mà.
44012013	Wù kûmtì jwo mbàn ye yi ndùku lye yênà a bɨn afû. Wan wù ywên wùlè we wù ndùku fêtà a bɨn afû, yet yi wuni mô Lodà, ben hi yen nâ à mò nde agha.
44012014	À hì mô te wù ywo khɨle jə̀ Bità, saŋle nâ jûŋ, kaha nyɨŋ yen teka wù jimi jwo mbànì, fôktì ha ghɨta na Bità mò a jwô mbàn.
44012015	Ghɨna jis ha wûn na, “Wò jyakalò.” Biyani wù faŋ hì jîsà kə yi jîs na yi jìsà hamok. Ghɨna fî jis kə na à wijə Bità, à nèhì mô anjèl à Fùyèn ye yì chìnà wûn.
44012016	A mò ni ma Bità ti faŋ hì kumtè kə yi kûmtì jwo mbàn mi yê. Ghɨna yen jîmì hì mô nì kani hi yen na à mò kə nâ Bità hamok.
44012017	Wù chîlì ghɨna nì wo, fati fôktè ha ghɨna te Bâba ye bena lyi fwo nì wûn a ndâ chyâk, fî jis na ghɨna fokti gha mi yîn ha Jêms nì ghɨt a bimena ghɨ le, te wù jìsa mihe ni lo yen a lùk wu lô.
44012018	Te tuku yula gha tɨni hì fo ngə̂k ha sojà se su ndùku chînà Bità yâ na haŋaŋ. Ghɨna hì kante a ghɨna sù ngɨŋ na a gan nâ ghə ha Bità mu wunâ agha?
44012019	À hì mô te Helòd khɨŋa Bità te yên, wù toŋa sojàsu tɨnsu, sak kwok nì ghɨna, chyâhì yi sâk na ghɨ ywiti ghɨna. Yi bàm atɨ̂n Helòd lo a Jùdiyà chwo hì chyəte kwok a Sìsaliyà.
44012020	Helòd hì bâŋhè lâ nâ haŋaŋ ha ghɨta tèk yi Tayà nì Sidòn. Ghɨ chwokti ghɨta a tu tèk afû na ghɨna yê chyati Helòd na yutìnì hi mô beka mwə̀ mù yə̂mù ghɨna nâ mù jɨ̀m ndùku fwo kə Helòd yi lak, yen ni, yen Blastùs we wù ndùku mô a tû ha ghɨt a fetana a Helòd a tôk na wù fati gha tɨni ha ghɨna.
44012021	Tuku gha mi yîn kwok kpên, Helòd mâk dàla tù fə̀n yì wûn, ndokò wu kpòk wu tù fə̀nù, yîmì hi te jìs ha ghɨta.
44012022	Ghɨta hì bwate jîsà kə na, “ Wù jìsà wijə te wùt, wù jìsà kəta Fùyèn fu lefu.”
44012023	Ghɨna hi baha bwate kə yi bwatî, anjèl à Bâba yìlè ni Helòd hì yafâ, ŋɨ̂ŋlùtù kut wûn wù kpû beka wù ndùku nê na ghɨta hi tuma kumtu ha yi bu ha Yènfù.
44012024	Gha Fùyènì hì yama yênà kə ashyə̂.
44012025	À hì mò te Bànabâs ghê Sôl mihe fêt yi ghɨna a Jèlusalèm, ghɨna kaha ben a Antiyòk ghê Jon Mâk.
44013001	À hì mô yi yùŋtì ghɨt a bimena ye yi ndùku mô a Antiyòk, ghɨt ale mô atɨ̂n, fôktè tum à Fùyèn, ghɨ le mô sù chichà ha ghɨt a bimena. À ndùku mô Bànabâs nì Simùn a we ghɨ ndùku toŋte na à mò wùt wù Finana nì Lùsiyùs ma wù ben lumu yi lak yi Sìlên, nì Màniyèn a we wù tì ləma kwoka ghê bè fə̀n Helòd, a fê mô Sôl.
44013002	À hì mô te ghɨna kokhe Yènfù, fê bama yi jwô, Yohnà Yulena ben jis ha ghɨna na, “Ghàn chwok Bànabâs ghê Sôl ma ghàn lem ma ghɨna hi nê fèt ye ghàn khɨŋa na ghɨna hi nê.”
44013003	À hì mô te ghɨna bama jwo jəm mîhìlò, ghɨna lem wu wô a Bànabâs a tû ghê Sôl jis na ghɨna yê hi nê fêt yi tɨni.
44013004	Yohnà Yulena chinhi Bànabâs ghê Sôl ni ghɨna chwo a yi tèk yi Sèlusiyà lye a ngwùk yen a Sàbulùs, yi mô atɨ̂n à jwò ma jwò ti jɨŋ kat yini.
44013005	Ghɨna ben tan yi tèk yi Sàlamìs a Sàbulùs lyi fôktì tum à Fùyèn a ndasu chintesu ghɨt a Jûs. Ghɨna ndùku mô ghê Jon Màk wu gbê gâmtè ghɨna.
44013006	Ghɨna fôktì tum yì jùŋ tohna yi lak afu metì yen tan yi tèk yi Bafòs yen wùt à Jûs wù fintena wùlè afû, a mô fòktì yì fə̂m, yet yi wuni mô Bà-Jisòs.
44013007	Wù ndùku mô sô Sejus Bulùs, a wùt we wù ndùku saka bâh à yi lak mu ghê, a mô wut tofa nâ jûŋ. Sejus Bulùs toŋa Bànabâs ghê Sôl na ghɨna bê fòkti tum à Fùyèn ha wûn.
44013008	Biyani wùt wu fintena mu we, a mô kəbi wûn we ghɨ tì bɨ̀nhe yet yi wuni hì toŋte yi jìs yi Gɨlìs na Èlimàs, wù tâhì Bànabâs ghê Sôl na kə ghɨna fokti tum yì jùŋ hi nì na wùt wù saka mu we boŋà bimi ha Jisòs.
44013009	Yohnà Yulena tihi Sôl we yet yi wuni ndùku mô kəbi na Bôl, wù ki yen nì wùt wù fintena atɨ̂n ni,
44013010	jis ha wun na, “Wò mò ni, mô kə nâ te deblì, kôŋà wi hi tè yena gha jûŋì nâ hakoh. Wo khə lumtu mùnàŋtu betu nâ tù jɨ̀m, mômhè hi tè jìs hi tê chwùtì na hamok we wù mò kum Bâba na à mô kə yi fə̂m.
44013011	Bâba nè folò ngə̂k ha wò chîn ma wù ni ma wò fef, ma wò hi yena wi luktu hi tàn a wu yu wule.” Kə wu yu shyə baŋ a se wuna ghɨ fîn, wù hì gbê mômtè tu luk, khɨŋa wùt na wù hi gûbtè wûn.
44013012	Wùt wù sakana mu we yu yi yikî kum Bâba fî yen gha ghe ghɨ gânà hì mô nì kani, bimi ha Jisòs.
44013013	Bôl yen ghɨt a wuna ghɨ gbena ghe ghê ghɨna ndùku gbê, lyi a ngwùk a Bafòs yen tan a yi tèk yi Begà, yi lak yi Bàmfiliyà. Jon Mâk de ghɨna afû kaha yen a Jèlusalèm.
44013014	Ghɨna lo a Begà kwok yen yi tèk yi Antiyòk a ye yi ndùku mô yi lak yi Bìsidiyà. Tuk wu laku ghɨt a Jûs bên, ghɨna yen lye a ndâ chìnti chwo ndokò a chyə̂.
44013015	Ghɨ taŋ a gha a Musìs a ŋwàklù yi sak nì ŋwàklù su fòktìsù chiksu, ghɨt ghe a ghɨ tihe gha a ndâ chìnti kaha jis ha ghɨna na, “Wana nê, ghàn hì kəta gha hi jìs hi gàmtè ghɨt ghɨ̂n, ghàn jis lò.”
44013016	Bôl lôtì shik a wô hi ni na ghɨna china moŋ, jis na, “Ghɨt a Isalì nì ghɨt ale ghe ghɨ kokhe Yènfù, ghàn yuti gha ye mu khɨŋa hi jìs.
44013017	Yèn fe a ghɨt a Isalì ngumle tî chwôk be ghɨt a Jûs ghɨ shyə, ni ghɨna hì dô kə ni wu tuk afa ghɨna ndùku chyə te wu tûm yi lak yi Ijìb. Yènfù tì fihi ghɨna yi lak yi Ijìb nì jyaka bəmana ghê fu kəta.
44013018	Fî faŋ hì gâmtè kwoka kə yi kwôk nì ghɨna yi lak yi sùsi wu lɨ̀m mkìk nâbi te ghɨna ndùku ngane funfu.
44013019	Fu tî bobhi lak tu sàmba a Kanàn lyi luk mu tê fo ha ghɨt a wuna na à mò wu ghɨna.
44013020	Nâ gha mɨ ghɨ̂n à jɨ̀m tì gan atɨ̂n à wù lɨ̀m yi ghə yì kìk nì lɨ̀m mtân.” Yi bàm yi tɨ̂n Yènfù fo ghɨta na ghɨ hi tihe kwoka yê nì ghɨna. Ghɨt atɨ̂na hì saka kwoka nì ghɨna hi tàn a Samwèl wu tuk, fòktì wù chìk.
44013021	Ghɨt a Jûs mɨ ghɨ̂n tî jîs na ghɨ fo fə̀n ha ghɨna. Yènfù chwok Sôl, a wâ Kîsh, ma wù fwu a Benjamìn yi sah yi nda fo ha ghɨna. Wù sak ghɨna hi tàn a wu lɨ̀m mkìk.
44013022	Yènfù chwohi Sôl lem Defìt na wù hi saka ghɨna. Yènfù ki jîs a gha ghɨ̂n ni kum wûn na, ‘Mu ti yen Defìt a wâ Jesì a mô wut we mu kòŋà wù nè nê nâ gha à jɨ̀m ghe mu khɨŋa na wù ni.’
44013023	Yènfù tî chwûnà na yi bè chwokalò wùt ma wù fwo a Defìt yi sah yi nda ma wù bònhi ghɨt a Isalì. Wùt wunâ mò Jisòs.
44013024	À hì mô shyəma Jisòs ben, Jon Fo Mòlû, mô ma wù ti yiki ghɨt a Isalì à jɨ̀m na ghɨna kahi təm a ghɨna ma ghɨ fyi mòlû.
44013025	À hì mô te Jon ne mihe fêt yi wuni, wù buf ha ghɨta na, ‘Ghàn kwàktè na mu mò nde? Mu wijə wùt we ghàn kwàktè na mu mò wunù. Wùt mu we bènà a mu yi bàm mu kpene wi hi yèntè gwusu wunsu wùsu.’
44013026	“Wana noma, ghàn wana Ablàhâm nì ghàn tumu we wu mô afân ngumle kəbi Fùyèn, tum yì jùŋ yinâ yì bê nì bônì ha ghɨta ni mò ma ghɨ tum kə nâ ha ghàhnà.
44013027	Ghɨt ghe ghɨ chyə a Jèlusalèm nì ghɨta ghɨna ghɨ sakana ndùku khə wi na Jisòs mò bònhì, fê ywo khɨle wi gha ghe fòktìsu chiksu ndùku nyàka lema na ghɨ hi taŋa a ghɨna tuk mù lak mù jɨ̀m. Ghɨna tî ni na gha ghe fòktìsu chiksu tì nyàka lema kum Jisòs kwok à kpen a ghɨna wu lûm, ghɨna ywi wûn.
44013028	Nâbi te ghɨt mɨ ghɨ̂n tî chwûtè wijə gha ye Jisòs tì bobhe hi kpû ghɨna tî chyati Balèt na wù ni shyəma ghɨna ywi wûn.
44013029	À hì mô te ghɨna nê mihe nâ gha à jɨ̀m ghe ghɨ tì nyàka a ŋwàklù Fùyèn kum wûn, jùmtìbàmsù wunsu lôtì chwohi gun yi wuni a kàkfùtàfù gûmàlò.
44013030	Biyani Yènfù nî wù lôtì a yi kpû,
44013031	Wù chwûtì ngɨŋ à wûn nâ mu tuk ha ghɨt ghe ghê ghɨna tì lo a Galìlî amok kwok ben a Jèlusalèm. Ghɨna mô chîn hi tè fòktì kum wûn ha ghɨt a Isalì.
44013032	Ghàh mò chin hi fòkte tum yì jùŋ ha ghàn a mô yê Yènfù tì chwùne lema ha be ghɨt a Jûs ghɨ shyə, fu ti lunhi chwunu tɨnu ha ghàhnà.
44013033	Chwùna mu wûn ti kwok kpên ha ghàh wana ghɨna, wu lum na fu tî nî na Jisòs loti a yi kpû, kə yi ghəl te ghɨ nyàka a kùmti a njàŋ àtɨ̂n a ŋwàklù sù njàŋ na, ‘Mu ti lyi wò ha mu wan, hi yìmì lân, mu nè hì mô bâ.’
44013034	Yènfù ndùku mô ma fu ti jis na fu bè kaha lôhèlò Jisòs a yi kpû ma wù tê fwɨ̀ jə̀ atɨ̂n à yì sì. Fî jis na, ‘Hamok mu nè folò bònhì mì yì yulena ha ghàn a ye mu tì chwùne ha Defìt.’
44013035	À ni kəbi gha ye ghɨ fe nyaka a wu lùk wu ŋwàklù Sù njàŋà ale na, ‘Wò nè de wijə gun yi wùt wâ wù fètana wù jùŋ na yi fwɨ.’
44013036	Ghɨ tà tì nyak jə kum Defìt beka wù tî fet kwok a wûn wu tuk kə nâ te Yènfù khɨŋa ki kpû ghɨ gûmà wûn bakha wûn a be wuna ghɨ shyə a ngwùŋ, gun yi wuni fwɨ̂.
44013037	Biyani ghɨ tì nyak kum wut we Yènfù che ne wù lôtì a yi kpû, wun wu wunu tê fwɨ̀.
44013038	Wana noma, ghàn hi khə hamok na, Yènfù lèhèfo gha ghana ghɨ be kum kə yi gha ye Jisòs mɨ wuna tì ne, a mô yi gha ye mu jîsà ha ghàn chîn.
44013039	Yi ni chwùtè na à bimi nâbi nde ha wûn, ma wù bonhi wûn a wun a gha be. Sak yi Musìs wi hi bònhè wût.
44013040	Ghàn hi tôknè na kə gha yîn be gan ha ghàn a fòktìsù chiksu tì nyàka ni. Ghɨna tì nyak na Bâba Yènfù jis na,
44013041	‘Ghàn ghɨ̂n a ghàn jîsà wijə a jûŋ ni kum gha ghe mu jìsà. Ghàn yuti! Ghàn bê hì kante kə gha atɨna ma ghàn bê kputi beka mu nè fêtì ha ghàn chîn, ghɨ fê fôktè banhe gha mi yîn ghàn bime wi’”
44013042	À hì mô te Bôl ghê Bànabâs hì fwo hi lò a nda chìnte afû, ghɨta shìki chyatî na ghɨna bê kahà ben wu tuk wu lak wu benanu ma ghɨna fôktè kpenhi gha kum a gha ghe ghɨna fòktè ni.
44013043	À hì mô te ghɨta jyàhe a ndâ chìnti, ghɨt a Jûs jûmtì yen nì Bôl ghê Bànabâs dô kə ni. Ghɨna ndùku mô nì tumu wule mô ma ghɨna ti kahi hì kəta bimî ghɨt a Jûs. Bôl ghê Bànabâs chyati ghɨt ghe ghê ghɨna ndùku mô na ghɨna lem kə təm a ghɨna atɨ̂n à yì tòknà yi Fùyènì.
44013044	Tuk wu laku ben kpên ghɨta lanti kə ni hi fwu a yi tèk afû nâ à jɨ̀m hi bè ywo gha Fùyènì.
44013045	Biyani ghɨt a Jûs ale yen te nôn atɨ̂nà dò, ghɨna lôhì a ghə̀k hì chìhè gha ghe Bôl ndùku jîsà, fê sùlè wûn.
44013046	Biyani Bôl ghê Bànabâs fî jìs yen kə ashyə̂ na, “Yi chehì jwôfà na ghàh fokti tum à Fùyèn ha ghàn ashyə̂ kəbi te ghàn tunhe hì chwûtì na ghàn kwoka kpene wi hi bè khɨte chyənà ye yì bè mê wi, ghàh dè ghàn chîn hi yèn ha tumu.
44013047	A ni gha ye Bâba Yènfù tì jìsa fo yi sâk ha ghàh. Wù tì jis na, ‘Mu nè nê ma wò hi mô te yi bân ha tumu hi nì na ghɨt à jɨ̀m a mbyî bon kum wò.’”
44013048	Tumu yu gha tɨni ni, hì saŋlê nâ haŋaŋ jis na, “Tum à Fùyèn yì jùŋ bəmalò!” Ghɨt a dona bimi ha Bâba Jisòs, a mô ghê Yènfù tite na ghɨ hi kəta chyəna ghe ghɨ bè mê wi.
44013049	Tum à Bâba waŋ yen kə yi lak yê yì jɨ̀m.
44013050	Biyani ghɨt a Jûs mu ghê nêkhì ghɨta chika yi tèk afû nì ywena te ghê ghɨna ndùku ngumle Yènfù, na ghɨna fo ngə̂k ha Bôl ghê Bànabâs, ghɨt mɨ ghɨ̂n jum fihi ghɨna yi tèk afû.
44013051	Ghɨna bukti chyâkhì wu bût a ghɨna wu wù hi chwùtì na ghê ghɨna ti mî, lo yen yi tèk yi Ìkonìyùm.
44013052	Jùmtìbàmsu Jisòs a Antiyòk faŋ yi bàm hì saŋle nâ jûŋ Yohnà Yulena tihe ghɨna.
44014001	Bôl ghê Bànabâs tî yen a Ìkonìyùm lyi yen a ghɨt a Jûs à ndâ chìnti kə te ghɨna ndùku nê nâbi afa, yiki wu lum wu kananu, ghɨt a Jûs nì tumu bimi ha Bâba, dô kə ni.
44014002	Biyani ghɨt a Jûs ghê ghɨ tì tunhe hi bimi ha Bâba yîmì hi tè lèm a gha a tumu təm na ghɨna hi bâŋhè lâ ha ghɨt a bime mɨ ghɨ̂n, à bà.
44014003	Kum ni, Bôl ghê Bànabâs chyə kwok afû nâ wu yu dâ. Ghɨna ndùku jîsà a ghâ kum Bâba fânà wi nâ hakoh. Bâba chwûtì banhi na a tum yi nì ghɨna na ghɨna yiki kum nì təm a jûŋà Fùyènà na ghɨ mô kə hamok, fî fo a jyak shyəma ghɨna hi chwûtè chwesu gha kanasu.
44014004	Biyani ghɨt ghe ghɨ ndùku mô a yi tèk afû hì kəta a jyàhì wùna, ghɨt ale tôkà ghɨt a Jûs, ghɨ le tôkà kə gha ye ghɨt a tuma Jisòs ndùku jîsà.
44014005	Tumu nì ghɨt a Jûs ghɨ le, bakhe nâ nì ghɨt ghe ghɨ ndùku tihe ghɨna lem na ghɨ nè nyâblèlò nì ghɨt a tum mɨ ghɨ̂n ma fê tumle ywiti ghɨna nì te.
44014006	Bôl ghê Bànabâs yu ben nì gha tɨni ni tet yen a Lìsitilà ni Debì, a mô tù tèk a Lìkoniyà, fî yen kəbi a mu tèklâ me mù ndùku bakhe
44014007	hì fôktè yênà kə ni tum yì jùŋ afû kum Bâba.
44014008	À hì mô yi tèk yi Lìsitilà wùt lè mô afû ma ghɨ tì shihi bwə wûn ma wù ti kə̂blì mô teka wù yê timè gbi nâ hakoh.
44014009	Wùt mu wunâ hì yute kwoka te Bôl ndùku jîsà ha ghɨta. Bôl ki yen nì wun ni, yen na wù kətalò bimînì yi mô hi nì na wù ta,
44014010	jis ha wun a jyə̂ yì tâ na, “Lòti timi chilichili.” Wùt àtɨ̂n sak lôtì hì gbê kata afû.
44014011	Nôn à ghɨt ghe yen gha ye Bôl tì ne hi bwate jîsà yi jìs yi laki na, “Mùna mò mù yèn te mù lo a nyə̂ chwo ben te à ghɨ̂t ha ghàhnà.”
44014012	Ghɨna chwu yi yet yi Bànabâs na Sûs, chwu yet yi Bôl na Hemìs beka à ndùku mô wûn wùt wù jìsana.
44014013	Nda ye ghɨta ndùku yê kokhe Sûs atɨ̂n ndùku mô kə yi bi tèki. Ngàŋ à Sûs ben nì mbòŋsù nì flawàsù ma ti labhi nyamsu atɨ̂n na ghê nôn à ghɨ̂t ghe fo yi fô atɨ̂n ha Bôl ghê Bànabâs a jwô mbàn afa nda ye ndùku mô atɨ̂n.
44014014	Ghɨna yu gha ye ghɨt ghê ndùku khɨŋa hi nì bâtì njusu ghɨnasu, nyiŋ lye atɨ̂n à nòn afû bwat buf na,
44014015	“Sun sahisu ghàn nè ghə ni? Ghàh mò kə à ghɨ̂t te ghàn. Ghàh ben nì tum yì jùŋ yinâ ha ghàn hi nì na ghàn de yèn mù fə̂m ma ghàn ben ha Yèn fe fu chyə a mô funfe fu fate nyə nì chyə nì jwò yì chìk nì nâbi ghə ghe ghɨ mô atɨ̂n.
44014016	À ndùku mô ashyə̂ Yènfù de nâbi nde na wù hi mô kə wu lum afâ wù kòŋà.
44014017	Biyani faŋa wi hi chwùtè banhe ngɨŋ à wûn a gha jûŋà afa wù nè. Wu nê wuli nâ, mwə̀ mù yə̂mù ləma a mu fùk kə nâ wu yu jûŋù, wu fo mwə̀ mù yə̂mù ha ghàn nê ghàn saŋlê.”
44014018	Jîs yi Bôl ghê Bànabâs mi yîn tàhì na kə ghɨta fo fo ha ghɨna nâbi te yi ndùku bone wi hi tàmtè ghɨna.
44014019	Ghɨt a Jûs ale lo ben yi tèk yi Antiyòk nì Bìsidiyà nì Ìkonìyùm ni na nôn à ghɨ̂t ghê hi ywo kə gha ye ghɨna jîsà, tumli Bôl nì te guf fwu nì wûn a yi tèk afû kwâktè kə na wù ti kpû.
44014020	Biyani jùmtìbàmsu Jisòs sù ben yûŋtì a Bôl a ngwùŋ wù lôtì kaha lyi yen atɨ̂n à yì tèk. Tuku yû, wù lô ghê Bànabâs yen a yi tèk yi Debì.
44014021	Bôl ghê Bànabâs fôktì tum yì jùŋ a Debì, ghɨta bimi hidù hì mô jùmtìbàmsù Jisòs. Ghɨna lô kaha gbi tohna a Lìsitilà nì Ìkonìyùm ben tan a Antiyòk,
44014022	ni na ghɨt a bimena tôkà khɨti bimînì ma fê lem təm a ghɨna yi gha afa ghɨna bime. Ghɨna fî jis kəbi na, “Ghàhnà kətalò hi tohna chyà atɨn à sù ngə̂k su dô kə ni a mbye afân shyəma ghàhnà bê lye yi lak yi fə̀n wù Fùyènù.”
44014023	À ndùku mô nâ kəbi atɨ̂n à ghɨ̀ni nòn à ghɨt a bimena, Bôl ghê Bànabâs chwokti chəhsu ndâ Fùyènsu fo ha ghɨna. Ghɨna hì jə̂mà fê bama yi jwô, ki fo chəh mi sîn a Bâba a wô a we ghɨna tì samhe ha wûn.
44014024	Te ghɨna gbê tohne a Bìsidiyà yen a yi lak yi Bàmfiliyà,
44014025	fôktè tum yì jùŋ ha ghɨt a Begà kaha lo chwo a yi tèk yi Àtaliyà,
44014026	kaha lo afû lye a ngwùk kaha yen a Antiyòk yi lak yi Siliyà, wu lùk afa ghɨ tì fo ghɨna a Yènfù wô na fu tokna nì ghɨna, hi nè mìhì fêt ye ghɨna ndùku mô ma ghɨ ti nî ben tan afû.
44014027	À hì mô te ghɨna bèna a Antiyòk ghɨna yûŋtì nôn ghɨt a bimena afû fôktì kwok gha ye Yènfù gamte ghɨna ti nî nâ à jɨ̀m, fî fôktì kəbi te Yènfù fo lumu na tumu boŋà bimi Jisòs.
44014028	Ghɨna chyə̂ nâ wu yu dâ ghê jùmtìbàmsù Jisòs afû.
44015001	Ghɨt ale tî lo chwo ben yi lak yi Jùdiyà yen a Antiyòk yîmì hì yike ghɨt a bimena na, “Ghɨ ki faŋ hi fate ghàn, ki yi ghəl te sak yi Musìs chwùtè, ma Yènfù bê tè bònhè jə̀ ghàn.”
44015002	Bôl ghê Bànabâs yîmì yi gûfnà yi bəma kə kum yiki tɨni. Ghɨ ki chwok a Bôl ghê Bànabâs nì ghɨt a bimena ale a Antiyòk na ghɨna kwok à yen a Jèlusalèm ma yê yen ghɨt a tuma nì chəhsu ma biti gha mi yîn.
44015003	Ghɨt a bimena fati yi gbî yîn ha ghɨna yen chinhi ghɨna a wu lûm. Ghɨna lo gbi tohna yi lak yi Fìnsiyà nì Sàmaliyà hì fôktè kwoka yênà ha ghɨt a bimena afû ni te tumu le kwuna chyəna ghɨna bimi ha Jisòs. Gha mi yîn nî ghɨt a bimena à jɨ̀m hì saŋle nâ a jûŋ.
44015004	Te ghɨna ye tana a Jèlusalèm, nôn à ghɨ̂t ghɨ bimena nì ghɨt a tuma Jisòs nì chəh se su mô afû bên hi toŋti ha ghɨna. Ghɨna fôktì ha ghɨt mɨ ghɨ̂n te Yènfù gàmte ghɨna na ghɨna ni nâbi ghə ghe ghɨna mò ma ghɨ ti nî.
44015005	Biyani ghɨt a bimena ale, a mô nòn à ghɨ̂t a Falàsî, lôtì timî jis na, “Tum we wu bime wu kəta hi fate nam wu ghɨna fê kəta hi bimî hi gbe a Musìs wu làŋ.”
44015006	Ghɨt a tuma nì chəhsu khɨti yi yûŋtì kə kum gha yîn.
44015007	À hì mô te ghɨna gùfna gha mi yîn yen tan a leŋ ale, Bità lôtì timi jis na, “Wana noma ghàn hi khə kə nâ hamok na Yènfù tî chwok mu a ghàn a fùtɨ̂n wu tuk wu shyə na mu fokti tum yì jùŋ ha tumu ma ghɨna yu ma bimi ha Bâba.
44015008	Yèn fe fu khə gha à jɨ̀m ghe ghɨ mô a ghɨta a təm chwûtì mihì na tumu làwû hi boŋa bimî wu lum na, fu ti ni Yohnà Yulena ti yen ha ghɨna kəbi te ghɨ tì bèna ha ghàhnà.
44015009	Fu ti chwùtì na hanɨ̂ŋ wijə ha ghàhnà nì ghɨna wu lum na fu ti su jîhì besu ghɨna su, beka ghɨna ti bimi ha Bâba.
44015010	Njwô ghə te ghàn mòmhè hi nì na təm yi Fùyènì hi yafâ kum nì gha ghe fu mô ma fu ti tunhi ha ghàn agha? Ghàn khɨŋa na jùmtìbàmsu Jisòs mu sîn beka ngəksu su dô kə ni ma be ghàhnà ghɨ shyə nì ghàhnà ndùku bu hi bèkà njwô ghə?
44015011	Yi wi hi tè mò ni beka ghàhnà bime na Yènfù ti bônhì ghàhnà kum nì təm a jûŋà ghe Jisòs tì chwùte ha ghàhnà mô ma wù ti boŋ bônhì ghɨna kəbi yâ.”
44015012	Bità jis mihì ni, ghɨta à jɨ̀m china moŋ, Bôl ghê Bànabâs fôktì kwok nì chwesu gha kanana se a Yènfù tì gàmte ne tohne a ghɨna fùtɨ̂n ha tumu.
44015013	Ghɨna jis mihì, Jêms kaha lôtì jis na, “Wana noma ghàn yuti ha mu.
44015014	Samùn fôktì banhi te Yènfù chwùte tôknà wuni ha tumu ashyə̂ wu lum na fu ti chwokti ghɨt a wuna a ghɨna fùtɨ̂n.
44015015	Gha mɨ ghɨ̂n timi ki yi ghəl te fòktì su chiksu tì nyàka a ŋwàklù Fùyèn na,
44015016	‘Bâba tì jis na, “Mu bè kaha bênà a yi bàm yi gha mɨ ghɨ̂n ma mu yuŋti sah yi nda Defìt a ye yi tì jyàhe. Nâbi te yi jyahe mihe ni, mu bè nêlò ma yi kahà bê timi,
44015017	ma tumu bê khɨŋ à yen mu. Ghɨt mɨ ghɨ̂n mò ghɨt ghe a mu chwokte na à hi mô a ghɨt a ma.”
44015018	Bâba tî nî na ghɨta hi khə gha mɨ ghɨ̂n nâ wu yu dâ.’
44015019	“Jêms fî jis na mu kwàktè na ghàhnà wi hi tè fo ngə̂k ha tum we wu bime ha Yènfù.
44015020	Biyani ghàhnà bɨlà nyak ha ghɨna na kə ghɨna hi yə mwə̀lû ma ghɨ fati ha mosòmù, na kə ghɨna hi chyə nì ywena makə lɨmànà a kəta wi ghɨna, na kə ghɨna hi kuta nyàm teka ghɨ se, na kə wùt ha ghɨna nyu luŋû.
44015021	A mô gha ghe Musìs tì yike ghɨ yusa yike kwoka kə ndasu chintesu sù jɨ̀m a tuk mù lak nâ wu yu dâ.”
44015022	Ghɨt a tuma Jisòs nì chəhsu bakha nì nôn à ghɨ̂t à bimena à jɨ̀m ki lem na ghɨna nè chwoktelò ghɨt a bimena ale a ghɨna fùtɨ̂n ma tum ghɨna nì Bôl ghê Bànabâs a Antiyòk. Ghɨna chwok Silàs ghê Judàs we ghɨ ndùku toŋte na Bànabâs. Ghɨna ndùku mô kə nâ ghɨt a tihena atɨ̂n à ghɨt a bimena.
44015023	Ghɨ tum ŋwàklù àtɨ̂n a Antiyòk ha wana ne ghe à ndùku mô a wu tûm jis na, “Ghàh ghɨt a tuma Jisòs nì chəhsu a wana ne ghana tum na ghɨ bê fo toŋtînì ha ghàn tum we ghàn bime chyə a yi lak yi Antiyòk nì yi lak yi Siliyà nì a Sìlisiyà.
44015024	Ghàh yu na ghɨt ale a ghàh a fùtɨ̂n ti ben jis gha, ghɨ fo ngə̂k a ghàn a təm nâ haŋaŋ. Ghɨna te hì jîsà gha mɨ ghɨ̂n teka a jis ghàh.
44015025	Ghàh ti ndokò yen na yi jwôfà lò shyəma ghàh chwokti ghɨt ale ma chinhi ma ghɨna ben ha ghàn nì Bànabâs ghe Bôl a mô à ghɨ̂t ghàh kôŋà nâ a jûŋ.
44015026	Ghɨna mô à ghɨ̂t ma ghɨna ti fo ngɨŋsu kə hi tè fèt ha Bâba ghàhnà Jisòs Klistù.
44015027	À ni gha ye ghàh tuma Judàs, nì Silàs nì Bànabâs, nì Bôl ha ghàn, ghɨna mô hi fòktè kwok nì gha ghe ghàh nyàka a ŋwàklù afân.
44015028	Yohnà Yulena ti ni ghàh ti boŋ khɨti kwâktìnì na ghàh kəta wi hi tè fo a ngə̂k ha ghàn a bu kə hi jìs na kə ghàn hi nê gha ghɨn ni, na,
44015029	‘Kə ghàn yə mwə̀ mù yə̂mù ma ghɨ fati ha mosòmù. Kə ghàn hi nyo luŋû makə hi kut a nyâm teka ghɨ se. Kə ghàn hi chyə nì ywena makə à lɨmà a kəta wi ghàn.’ Ghàn nè hì mô kə nâ jûŋ a wu yu afa ghàn nè gha ghɨ̂n a ghàh jîsà bênà ni. Ghàn faŋ à kə a jûŋ.”
44015030	Ghɨt ghe ghɨ tuma yâ lo chwo a Antiyòk yûŋtì ghɨt a bimena nâ à jɨ̀m taŋ ŋwàklù àtɨ̂n ha ghɨna.
44015031	Ghɨna taŋ mihì ŋwàklù atɨ̂n hì saŋle nâ jûŋ kum gha jûŋ ghe ghɨ nyaka atɨ̂n hi fo a təm a ta ha ghɨna.
44015032	Judàs ghê Silàs te ghɨna ndùku boŋa mô kəbi sù fòktì lyi yu dâ fôktì kwok nì tum à Fùyèn hi nì na ghɨt ghɨ̂n hi kəta təm a ta nì bimi ta.
44015033	-
44015034	À hì mô te ghɨna chyəte kwoka afû a mu tuk, ghɨ kaha chinhi na ghɨna kolo kə nì yutìnì. Ghɨna kolô yen yen ghɨt ghe ghɨ tì tuma ghɨna a Jèlusalèm.
44015035	Biyani Bôl ghê Bànabâs fî chyəti kwok a Antiyòk ghê ghɨt ale ghɨ dô kə ni, yike à ghɨ̂t fê fôktè tum yì jùŋ kum Bâba.
44015036	Tuk mùlè chyâ, Bôl jis ha Bànabâs na, “Ghàh wò kahà gbê jikti wana ne ghàhnà a tu tèk afa ghàh wò mò ma ghɨ ti fôktì tum atɨ̂n kum Bâba ma yen na bimi ghɨna ta yênà kə ashyə̂ agha.”
44015037	Bànabâs hì khɨŋa na ghɨna ghê Jon Mâk chîntè yen amok.
44015038	Biyani Bôl yen na yi jwòfà wi na Jon Mâk jumti ghɨna beka wù tî tet de ghɨna yi lak yi Bàmfiliyà teka ghɨna mihi fêt ye ghɨna ndùku kəta hi nì.
44015039	Njaŋi yîmì afû metì bəma kə ni. Ghɨna jyâhì kə afû. Bànabâs lyi Jon Mâk ghê wûn lye a ngwùk daŋ yen a Sàbulùs.
44015040	Bôl ki chwoka Silàs. Ghɨta jə̂m na Yènfù hi tôknà nì ghɨna, ghɨna ki lô.
44015041	Ghê Silàs gbi tohna yi lak yi Siliyà nì Sìlisiyà, gbê nê na ghɨta bimena ghê ghɨ mô afû hi ta yênà kə ashyə̂.
44016001	Bôl ghê Silàs tî gbî tohna a Debì yen tan a Lìsɨtɨlà. Wùt bimena wùlè chyə afû yet yi wuni mô Timotì, nè wûn mô wut wù bimena, a mô wùt à Jûs, bè wûn mô wùt à Gɨlìs.
44016002	Timotì ndùku kəta chyənà yì jùŋ, ghɨt a bimena a Lìsìtɨ̀là nì Ìkonìyùm khə.
44016003	Bôl hì khɨŋa na Timotì lo ghê wûn, ki nî na ghɨ fati wûn. Wù tì ni ni beka ghɨt a Jûs ghe ghɨ ndùku chyə afû ndùku khə na bè wûn mò wut à Gɨlìs.
44016004	Ghɨna lô hì gbê tohne kə a tu tèk a tu tèk fôktè yênà nì sak te ghɨt a tuma Jisòs nì chəhsu a Jèlusalèm tì lèma na ghɨt a bimena hi nê, jis na ghɨna momhi hi tè lèm saktu tɨntu.
44016005	Kum ni, bimînì ye ghɨta ndùku kəta nâbi yìni tèki hì ta yênà kə ashyə̂, nâ ghɨt a dona hì bimî chîntè nôn à ghɨt a bimena kə tuk mù jɨ̀m.
44016006	Bôl ghê sunsu wunsu tohna kə yi tohnâ à Fùlijìyà nì Gàlesiyà beka Yohnà Yulena tà tì de jə na ghɨna fokti tum yì jùŋ a Esiyà.
44016007	À hì mô te ghɨna ye bakhe a Mìsiyà hì khɨŋa hi kwôk hi yèn nì lumu a Bìtinìyà, Yohnà Jisòs fî tunhi na kə ghɨna kwok afû.
44016008	Kum ni, ghɨna bɨlì chwo tohna a Mìsiyà yen tan a yi tèk yi Tɨ̀luwàs.
44016009	À hì mô ntuksu lɨ̂ŋhà yi gha fwo a Bôl yi kə̀k ni te à wun chyə jem. Wù yen wùt ma wù lo yi lak yi Màsìdoniyà wu mô a wun ashyə̂, chyati wûn jîsà na, “Dàŋà bî a Màsìdoniyà ma wò gàmti ghàh.”
44016010	Yi bàm atɨ̂n, ghàh à ghɨna bakti kə wu yu hi dàŋ a yèn a Màsìdoniyà, beka ghàh tî yen na Yènfù khɨŋa na ghàh yê fokti tum yì jùŋ ha ghɨta afû.
44016011	Ghàh lô a Tɨ̀luwàs lye a ngwùk chem daŋ yen kə a fu laklà fu lefu atɨ̂n à jwò yì chìk ghɨ toŋte na Sàmotès. Tuku yû ghàh yen a yi tèk yi Nìyabolìs.
44016012	Lô afû yen a Fìlibây a mô nâ tèk yi tâ ye yi ndùku mô a Màsìdoniyà. À ndùku mô ni, ghɨt a dona ghe ghɨ ndùku chyə afû a mô ghɨt a lûmà, ghàh chyəti kwok afû ni.
44016013	Tuk wu lak wu ghɨt a Jûs wule bên, ghàh fwo yi tèk afû yen a yi bi jwôlì beka ghàh ndùku khə na à mò luk we ghɨt a Jûs ndùku dô yûŋtè afû jə̂mà. Ghàh yen tan afû, chwo ndokò yiki ywen ghe ghɨ tì bèna.
44016014	À hì mô atɨ̂n à ywen afân ghe ghɨ tì yùŋte hì yute te Bôl jìsà, wùlè mô atɨ̂n yet yi wuni mô Lidiyà ma wù fwo yi tèk yi Tɨ̀yàtilà wu bəkle sùnju su ta wu kâ nâ a jûŋ, a fê mô wut kokhe Fùyèn. Bâba jîmì kwâktì wuni na wù ywô khɨli gha ye Bôl ndùku jîsà ma wù bimi.
44016015	Ghɨ fô mòlû ha wûn fî fo kəbi ha ghɨt ghe ghê ghɨna ndùku chyə amok. Wù ki jîs ha ghàh na, “Ghàn bê chyə a mu ndâ chîn te ghàn yena na mu ti bimî hamok ha Bâba.” Wù chyati chyâhì ghàh, ghàh ghaŋ a ghâ yenlò.
44016016	Tuku lefu, ghàh hì fê yênà wu lùk wu jəmanu ghàh à wan wù ywên wùlè ma ghɨ tì bəkle a kwòs ha wùt, kwonà wu lûm. À ndùku mô ni, yohnà be ale mô a wun wù wùn nê na wù hi fôktè gha ghe ghɨ bè gânà ha ghɨta. Wù ndùku nê ni kolo nì kà ha ghɨt a wuna.
44016017	Wù hì jùmtè bênà ghàh à Bôl bwate jîsà kə na, “Ghɨt ghɨ̂n mò ghɨt a fetana Fùyènà fê fu ngaŋte chyâ nâ yèn mù jɨ̀m. Ghɨna fòktè lum we Yènfù mò hi bònhì ghàn atɨ̂n.”
44016018	Wù tî jis kwôk nì gha yîn nâ mu tuk hidù, lâ bâŋ Bôl, Bôl jis ha yohnà be mu ghe na, “Mu ti kân ha wò a Jisòs Klistù yi yet na wò fwu a wan wûn a wù wùn.” Yohnà be ghê fwo a wun wù wùn kə wu yu mefû.
44016019	À hì mô te ghɨt a wuna yena na lum we ghɨna khɨte ka atɨ̂n ti bêf, ghɨna kwo Bôl ghê Silàs sen yen nì ghɨna a ghɨt a saka ashyə̂.
44016020	Te ghɨna bèna nì Bôl ghê Silàs a ghɨt a sakana ashyə̂ jis na, “Ghɨ̂n mò ghɨt a Jûs ghe ghɨ gbê shîkà ngəksu, tàhè à ghɨ̂t a ghàhnà yi tèk.
44016021	Ghɨna yike chyəna we sak yi ghàhnà te ghɨt a Lûmà tunhe na kə ghàhnà hi chyə̂.”
44016022	Nôn mu ghê afû fen kə Bôl ghê Silàs a tô nì sami. Ghɨta yi sak ghê jis na ghɨ kwô chwokti njusu a ghɨna wùn ma sam ghɨna nì wànsù.
44016023	Sojàsù sam ghɨna yen lem a chyâk. Ghɨna jis ha wùt we wù ndùku fêtà afû na wù fate fa ghɨna.
44016024	Wùt mu wunâ yu yi sak mi yîn lyi lyi nì ghɨna nâ atɨ̂na ndâ chyâk kum ghâŋtà fwəni ghɨna a kòm mù kàkù.
44016025	À hì mô ntên ntuksu, Bôl ghê Silàs hì jə̀mà yema sù njàŋ ha Yènfù, ghɨta ndâ chyâk ale ywo gha ghê ghɨna ndùku yema jîsà.
44016026	Kə ni, chyə shɨ̂ŋ hì nêkà ndâ chyâk àtɨ̂n hì nô hi fên. Jwo sù ndâ jîmì nâ à jɨ̀m. Mwə̀ me ghɨ tì kùma ghɨt a ndâ chyaka atɨ̂n yâtà nâ mù jɨ̀m a ghɨna yi fwən.
44016027	Wùt we wù ndùku chînà ghɨta ndâ chyâk shɨ̂ŋ lôtì, yen ma jwo ndâ chyâk à jɨ̀m ti jîmì, wù chwok yi fâ, hì khɨŋa hi ywe ngɨŋ à wûn beka wù ndùku kwâktè na ghɨta ndâ chyâk ti têt.
44016028	Biyani Bôl bwat jis na “Kə ywi ngɨŋ yâ, ghàh mò kə afân à jɨ̀m.”
44016029	Wùt mu wunâ toŋa jis na ghɨ ben nì lâm, wù lyi fen a Bôl ashyə̂ ghê Silàs hì chiŋtê kə ni beka wù ndùku fânà.
44016030	Wù lyi fwu yen nì ghɨna a bɨn, buf ha ghɨna na, “Bâba ghɨ̂n, mu mò hi nì nâ ghə hi khɨte yi bôn agha?”
44016031	Ghɨna jis ha wûn na, “Bimî ha Bâba Jisòs ma Yènfù bonhi wò ma fu fê bonhi ghɨt ghe ghàn à ghɨna chyə amok nâ à jɨ̀m.”
44016032	Ghɨna fôktì tum à Bâba ha wûn nì ghɨt ghe ghê ghɨna ndùku chyə amok.
44016033	Wùt mu wunâ lyi Bôl ghê Silàs su lemtu ghɨna tu nâbi te à ndùku mô ntuksu. Bôl ghɨ̂n fo mòlû ha ghɨna kə wu yu mefû nì ghɨt ghe ghɨ ndùku chyə a wun a ndâ.
44016034	Wùt àtɨ̂n lyi Bôl ghê Silàs yen nì ghɨna a ndâ, fo mwə̀ mù yə̂mù ghɨna yə̂. Wù hì saŋle nâ jùŋ nì ghɨt a wuna beka ghɨna bime ha Yènfù.
44016035	Tuku yu, ghɨta yi sak a ta ghe chinhi ghɨt a fetana na yê jis ha wùt mu we wù ndùku chînà ndâ chyak na wù de ghɨt ghê ma ghɨna lo.
44016036	Wùt mu wunâ fôktì ha Bôl ghê Silàs na ghɨ ti tum jis na mu de ghàn ma ghàn lo, ki jîs na, “Ghàn fwu lê ma ghàn hi kolê kə nì yutìnì.”
44016037	Bôl jis na, “Ghɨt a sakana tà che chwùtì na ghàh ti bobhi gha, biyani nî ghɨ che sâm ghàh a ghɨta ashyə̂ nâbi te ghàh mò ghɨt a Lumà! Ghɨna che khɨti ghàh lem a ndâ chyâk hì nyamte khɨŋa hi dè ghàh chîn njwô ghə? Ghàh wi hi mòm, à nè bê fihe kə ghɨna ghàh nì ngɨŋsu ghɨnasu.”
44016038	Ghɨt a fetana ghê kaha yen fôktì gha tɨni ha ghɨt a sakana a ta ghê. Te ghɨna ywo ni na Bôl ghê Silàs mò ghɨt a Lumà, fânì chiki kwo ghɨna.
44016039	Ghɨna yen afû yen Bôl ghê Silàs, chyati ghɨna na ghɨna lehèfo gha tɨni, jis ni, fihi ghɨna a ndâ chyâk afû chyati na ghɨna lo a yi tèk afû.
44016040	Te Bôl ghê Silàs fwo a ndâ chyâk afû, ghɨna lô yen a Lidiyà ndâ, yen a ghɨt a bimena afû jis ha ghɨna, fo a təm a ta ha ghɨna ki lô a yi tèk afû.
44017001	Bôl ghê ghɨt a wuna tî gbî yen tohna yi tèk yi Àmfibolìs nì tèk yi Àbòlònìyà, ben tan a yi tèk yi Tèsàlonikà, ndâ yì yùŋtì mô afû.
44017002	Bôl yen a nda afû, kə te wù ndùku gbê lye nâbi yìni nda yi yùŋte à ghɨt a Jûs, lyi tuk mù lak mù tât gûfnà kə a ghâ nì ghɨta ghe ghɨ mô fùtɨ̂n à ŋwàklù Fùyèn.
44017003	Wù hì fôktè banhe kə gha ghe ghɨ fwo a ŋwàklù Fùyèn jyâna, Klistù we Yènfù chwoka lema kəta hi yen a ngə̂k, hi kpû ma Yènfù ni ma wù kahà loti a yi kpû. Wù ti jis kəbi na, “Jisòs wunâ a mu jìsà bênà ha ghàn ni, mò kə nâ Klistù.”
44017004	Ghɨt a Jûs ale yû bimi gha ghe wù ndùku jîsà chîntì a nôn à Bôl ghê Silàs. Nâ a nôn a ghɨta ale a Gɨlìs hì ngumle Yènfù bakhe nì tu ywenu.
44017005	Biyani ghɨt a Jûs ghɨ le lôhì a ghə̀k te ghɨta chìnte nôn à Bôl ghê Silàs yâ, yûŋtì nôn a mwəlà mù be ale ghɨ yîmì hi te gbè lòhè chyà ngəksu yi tèk. Ghɨna yen khɨm jwo ndâ Jasìn hì khɨŋa Bôl ghê Silàs hi kwo bèn nì ghɨna a ghɨta ashyə̂.
44017006	Ghɨna lyi ben ni, tê yena jə̀ Bôl ghê Silàs bɨlì kwo Jasìn nì ghɨt a bimena ale guf ben nì ghɨna a ghɨta sakana ashyə̂ bwate jîsà na, ghɨt ghɨ̂n mò ni ma ghɨ ti nôhì mbyî yì jɨ̀m, ghɨna ghɨ hì mô ma ghɨ ti ben tan afân chîn,
44017007	Jasìn ti lyi ghɨna fati lem a wun a ndâ. “Nâ ghɨna à jɨ̀m ghɨ gbê khɨmte chyâ saktu fə̀n à ghàhnà wù chìk Kaha jîsà na, fə̀n wùlè fè bènàlò yet yi wuni mô Jisòs.”
44017008	Nôn à ghɨt atɨ̂na nì ghɨt a sakana yu bên nì gha tɨni yi fo ngə̂k ha ghɨna nâ haŋaŋ.
44017009	Ghɨt a sakana atɨna nî Jasìn ghê ghɨt a bime ghê lak wu kâ afû, ghɨ de ghɨna lô.
44017010	À hì mô ntuksu ghɨt a bimena lyi Bôl ghê Silàs chinhi na ghɨna tet à yen yi tèk yi Bèliyà kum ngə̂k mi yinâ. Ghɨna lo yen lye a ghɨt a Jûs ndâ yi yùŋtì,
44017011	Ghɨt ghe ghɨ ndùku mô afû ndùku mô kə nâ a ghɨt kôŋà hi yute a ghâ chyâ ghɨt a Tèsàlonikà. Ghɨna ndùku kôŋà nâ a jûŋ hi yute tum yì jùŋ faŋ hì taŋa ŋwàklù Fùyèn kə tuk mù jɨ̀m hi yen na gha ghe Bôl ndùku jîsà mò hamok agha.
44017012	Ghɨt a dona afû bimî, bakhi nì ghɨt a ta, lɨmànà nì ywena a Gɨlìs boŋ bimî.
44017013	À hì mô te ghɨt a Jûs a Tèsàlonikà ywo na Bôl ti boŋ fôktì gha Fùyènì ha ghɨt a Bèliyà, ghɨna yen afû lôhì à ghɨ̂t na ghɨ hi nô.
44017014	Kə wu yu ghɨt a bimena chinhi Bôl ghê ghɨt ale na ghɨna chwo yen yi bi jwô yì chìk, biyani Silàs ghê Timotì faŋ kə a Bèliyà.
44017015	Ghɨt ghe ghê Bôl tì lo amok tôknà nì wûn yen tan a yi tèk yi Atèn de wûn afû kaha ben a Bèliyà nì tum te Bôl tuma ha Silàs ghê Timotì na ghɨna nyâŋhè bê kwoti wûn.
44017016	À hì mô te Bôl yute Silàs ghê Timotì a Atèn, wù shihi ke lihe yèn a yi tèk afû yen a mù mosò mu dô kə ni, gha tɨni hì fo ngə̂k ha wûn nâ haŋaŋ.
44017017	Wù hì yênà a ndâ chìnte à ghɨt a Jûs, gûfnà a ghâ ghê ghɨna kəbi nì ghɨt ale ghe ghɨ ndùku ngumle Yènfù afû. Wù hì gûfnè a sù ngàm kə mu tuk mù jɨ̀m ghê ghɨt ghe ghɨna ndùku bê kwonà afû.
44017018	Chichàsu ta su lesu a ghɨ ndùku toŋte na jùmtìsù Èbìkulùs nì ghɨt a Sɨ̀toyìk yen Bôl, ghɨ le hì bufa na, “Nki chichà wunâ mòmhè hi jìs na ghə khə wi gha yile agha?” Ghɨna jis ni, ghɨ le jis na wu mòmhè jîsà a ghâ kum nì yèn mù tûm. Ghɨna ndùku jîsà ni beka Bôl ndùku yike gha kum Jisòs fê yike na ghɨta bè lôtèlò a yi kpû.
44017019	Ghɨna lyi ben nì Bôl yi yûŋtì ghɨt a sakana wu lùk afa ghɨna ndùku bênà yûŋtè afû a kùn à Àlabagùs jis ha wun na, “Fòkti ha ghàh kum nki yikî fe yîn a wò yike ha ghɨta ni?
44017020	Wò jîsà a gha ale ma ghàh tà ye timi yû, kôŋà na wò fôktê banhi gha atɨna ha ghàh?”
44017021	À ndùku mô ni, ma ghe ghɨ bwə ghɨna a Atèn nì ghɨta ghe ghɨ tì bèna hì chyə afû kôŋà hi tè fôktè a gha fe ale ghe ghɨna ywo ha ghɨt ale.
44017022	Bôl lôtì timî atɨ̂n yì yùŋtè afû a Àlabagùs jis ha ghɨt mu ghe na, “Mu ti yen na ghàn khəlò hi ngumlî ha yènû nâ a jûŋ,
44017023	beka mu yê hì gbê kata yi tèk afân yen luk te ghàn ngumle yèn muna atɨ̂n, tu dô kə ni, fî yen bâŋà yi fo ale ma ghɨ ti nyak atɨ̂n na, ‘Ghɨ̂n mò ha Yènfù lefu wùt khə wi.’ Yèn fûn ghàn kokhe ni khə wi nâbi yi khə, mò kə nâ Fùyèn fe nâ mu ti fòktèlò gha ha ghàn chîn kum funfu.
44017024	Yèn mu fûn mò fê a fu fate mbyî fati sù nyâm fî fati nâ mwə̀ mù jɨ̀m me mù mò a mbyî. A mô fùfɨ̂n Bì we wù saka nyə nì chyə, chyə wijə a ndâ ma ghɨ ba nì wo hi tè kokhe fùfɨ̂n atɨ̂n.
44017025	Yèn mu fûn nê na ghɨt à jɨ̀m hi chyə̂. Fê fo nâbi ghə ghe a ghɨta khɨŋa, khɨŋa wi na wùt fo nâ shyə ale ha funfu.
44017026	Yènfù tì bwəm kə wùt wù mòk ashyə̂ nâ ghɨt lak tu jɨ̀m fwu kə ha wùt mu wuna wù mòk, Fu fo wu yu na ghɨt mɨ ghɨ̂n chyə fî fo wu luk we ghɨna nê hi chyə atɨ̂n.
44017027	Wù tì ni ni shyəma ghɨt à jɨ̀m hi khɨŋa wûn nì kwâktìnì na ghɨna làhi kùm a wun a ngwùŋ te ghɨna mòmhè hi khɨŋa wûn te ghɨt a fefana, nâbi yâ wù wijə hadà nâbi ha wùt wùlè a ghàhnà fùtɨ̂n.
44017028	Wùt wù tofana wùlè tî jis na, ‘À nè Fùyèn na ghàhnà hi chyə̂ gbê, fê mô nâbi ghə te ghàhnà mò à ghɨ̂n.’ Ghɨt a tofa atɨna ale fî jis kəbi na, ‘Ghàhnà mô kəbi mwəlà mù wûn.’
44017029	Ni te ghàhnà mò wana Fùyèn ni, ghàhnà kəta wi hi lyì na Yènfù mò a shyə te wùt ndokò kwâktè, wù chwi nâbi a kah makə wù chuf yi ti.
44017030	Yènfù tî lem na fu wi hi fo ngə̂k ha wùt, wu tuk afa wùt ndùku baha mô teka ma wu khɨli gha kum wûn biyani fu kânà nâbi ha nde afa chîn na wù kahi təm a wuna a wun a gha be.
44017031	Yènfù tì kan ni beka fu hì mô ma fu ti lem tuk we fu bè saka ghɨt à jɨ̀m atɨ̂n a mbye afân kə chilichili. Fu bè nêlò ma wùt we wu chwoka lema ma wù sak ghɨt mɨ ghɨ̂n ha wûn. Fu ti chwûtì mihì gha mi yîn a ndan nâbi ha nde wu lum na fu che ni na wùt àtɨ̂n loti a yi kpû.”
44017032	À hì mô te ghɨna ywo te Bôl jìsa gha kum hi lôtì a yi kpû ghɨt ale hì chəka wûn, ghɨ le jîsà na ghɨ kôŋà na wù nê kahà bê jìsà kpenhi gha ha ghɨna kum gha mi yê.
44017033	A yu mefu Bôl lôtì fwu atɨ̂n à yi yûŋtì afû metì.
44017034	Ghɨta le yen chîntì nì Bôl bimi tum ye wù ndùku fôktè. Dayònìsìyùs a mô wut a chìnti afa a ghɨ tì khɨte a Àlabagùs yâ nì wùt ywên wùlè yet yi wuni mô Dàmalìs nì ghɨt ale ghe ghɨ ndùku mô atɨ̂n à ghɨt ghe ghɨ bime yâ.
44018001	Bôl jis mihì ha ghɨta a Atèn lo afû yen a yi tèk yi Kolèn.
44018002	À hì mô te wù ye tana afû yen wùt à Jûs wùlè ma ghɨ tì bwɨ wûn yi lak yi Bontùs, yet yi wuni mô Àkwɨlà, wù mô ma wù kùkti ben kə yi bên afû ghê ywê wûn Bìsilà. À ndùku mô ni, ma ghɨna lo a Lûm yi lak yi Italì, ben afû beka fə̀n Kɨ̀lodiyàs ndùku mô ma wù ti chyâhì saki na ghɨt a Jûs fwu a Lûm nâ à jɨ̀m. Bôl lo yen hi yen a ghɨna,
44018003	ghê ghɨna hì chyəte kwokâ fê chîntè nê yi fêt amok beka ghɨna ndùku taha kəbi mwə̀lû te Bôl nì gwusu nyâmsù fate wìmù atɨ̂n.
44018004	Bôl hì gbê lye kəbi a sù nda su chintesu kə a tuk mù lak mù ghɨt a Jûs mù jɨ̀m, gûfnà a ghâ ghê ghɨt a Jûs nì ghɨt a Gɨlìs, mômhè hi nì na ghɨta bimi gha ye wù jìsà.
44018005	Silàs ghê Timotì lo a Màsìdoniyà yen a Kolèn. Bôl yen ni, de nâbi ghə ghe wù ndùku nê faŋ hì fôktè kə tum yì jùŋ ha ghɨt a Jûs fê chwûtè banhe na Jisòs mò wut we Yènfù chwoka lema.
44018006	Ghɨna tunhi gha ye wù ndùku jîsà fî sûlì wûn. Wù fit jɨ̀m ha ghɨna jis na, “Ghàn shìki tê nè gha yîn ni, ma Yènfù de ghàn ma à hi mô sak yanì ma wo ma hi bu atɨ̂n. Mu ti de ghàn chîn, ma mu yênà hi fôktè tum yì jùŋ mi yinâ ha tumu.”
44018007	Wù jis yani lo de ghɨt a Jûs mu ghê, yen hì chyə a ndâ nì wùt a tûm wùlè wu ngumle Fùyèn, yet yi wuni mô Tìsiyòs Jòstùs, ndâ wûn mô a ngwùŋ à ndâ chìnti.
44018008	Wùt wùlè we wù ndùku mô a tû a ndâ chìnti yet yi wuni mô Kɨlisbòs, yu tum yì jùŋ mi yinâ nì ghɨt a wuna ghɨ sah yi nda, kəbi nì ghɨt a dona ale a Kolèn, bimî ha Bâba fyi mòlû.
44018009	À hì mô tuk lefu ntuksu, lɨ̂ŋhà gha fwo a Bôl ashyə̂. Bâba jis ha wun na, “Kə wò fan ghɨt ghɨ̂n, wo jîsà kə yi jîs ha ghɨna,
44018010	beka ghàh wò mò amok. Wùt lè nè nê wi gha ha wò. Wo yike kə yi yikî beka ghɨta ma nè fwolò a yi tèk afân dô kə ni.”
44018011	Te wù jìsa ni, Bôl fî chyə a Kòlitiyàns lɨ̂m à mòk nì njoŋsu tufa fôktè kə tum à Fùyèn.
44018012	À hì mô te ghɨ lema Gàliyò na wù hi saka bâh à yi laka ghe ghɨ ndùku toŋte na Àkayà, ghɨt a Jûs ghɨ le yûŋtì khɨti Bôl yen nì wûn wu lùk wu saku.
44018013	Ghɨna yen jis ha Gàliyò na, “Wùt wunâ nè na ghɨ hi kokhe Yènfù wu lum wule sak yahi bime wi.”
44018014	Bôl hì ŋakhe bênà nì jwo wuni hi jìs, Gàliyò nyâŋhì jis kə na, “Ghɨt a Jûs ghàn yuti, à ye hì mô na Bôl wunâ ti khɨm saki, makə wù ni gha be yile ma mu yuti gha ye ghàn jìsà.
44018015	Biyani à shìki mô ghàn gûfnà a gha kum nì yiki yile makə ghàn gùfnà kum nì yet a ghɨta makə à mò gha yile a ghàn atɨ̂n à yi sak, ma à nê hi khə kə ghàn. Mu wi hi timî hi tè sak nki gha mɨ ghɨ̂n.”
44018016	Wù jis ni jyan na ghɨ jûmà fihi ghɨt a Jûs mu ghe a wu lùk wu saku afû.
44018017	Ghɨt atɨna khɨti Sòstenìs we wù ndùku tihe gha a ghɨt a Jûs nda chìnti sam wûn ashyə̂ ndâ yi sak biyani Gàliyò tà ka jə̂ jyə̀ yi gha tɨni.
44018018	Bôl chyəti kwok ghê ghɨt a bimena a Kòlitiyàns nâ a mu tuk, toŋte ha ghɨna ki lô. Ghê Bìsilà nì Àkwɨlà lo yi tek yi Kànkɨliyà hi yèn a yi lak yi Siliyà. À hì mô shyəma ghɨna lye a ngwùk hi lò, ma Bôl ti kwom to beka a ndùku mô yâ ma wù ti fah gha ghê Yènfù.
44018019	Ghɨna gbi yen tan yi tèk yi Efisùs, Bôl de Bìsilà ghê Àkwɨlà yen a ndâ chinte à ghɨt a Jûs hì gûfnà a ghâ afû.
44018020	Ghɨna hì chyate wûn na ghê ghɨna chyətè kpenhi, biyani Bôl tunhî.
44018021	À hì mô te wù hì lô, wù chwûnà ghɨna na yi bè kaha bênàlò a wu yu afa Yènfù bime. Wù jis yani lye a ngwùk lo de Bìsilà ghê Àkwɨlà afû.
44018022	Wù yen tan a yi tèk yi Sìsaliyà kwok yen hi toŋte nôn à ghɨt a bimena a Jèlusalèm, lo afû kaha chwo a Antiyòk.
44018023	Chyəti kwok yen afû a mu tuklâ, fî lo gbi tohna nâ luktu jɨ̀m a Gàliyò nì Fìlijiyà gâmtè yênà nì jùmtìbàmsù Jisòs sê su ndùku mô afû na su hi kəta təm a ta.
44018024	Wùt à Jûs wùlè we wù tì ləma kwoka yi tèk yi Àlèksandiliyà, yet yi wuni mô Àbolòs ben a Efisùs hì jîsà jis yile nâbi nde kôŋà hi yutî. Wu khə a gha atɨ̂n à ŋwàklù Fùyèn ghɨ dô kə ni.
44018025	Wù ndùku mô ma wù ti yiki gha ale kum lum te Bâba khɨŋa na ghɨta hi chyə atɨ̂n, hì jîsà nâ nì jyaka kum gha mɨ ghɨ̂n, chwûtè kə nâ na gha ye yi yike mò yi gha yi ta kə ni kum Jisòs, nâbi te wù ndùku tôkà khə nâ gha ghe Jon Fo Mòlû ndùku yike kum mòlû me wù ndùku fo ha ghɨta.
44018026	Bìsilà ghê Àkwɨlà yu yi yikî ye wù be hì yikê a ndâ chìnti nâ nì təm a ta, lâkà wûn a ghɨna bɨn. Wù bên ghɨna fati fôktì kwôk lum we Yènfù khɨŋa na ghɨta hi chyə atɨ̂n ha wûn.
44018027	À hì mô te Àbolòs khɨŋa hi yèn a Àkayà, ghɨt a bimena a Efisùs gâmtì wûn nyak ŋwàklù ha ghɨt a bimena a Àkayà na ghɨna fyi wûn kə nâ a jûŋ. Wù daŋ yên afû fo yi gâmtì chiki ha ghɨt ghe ghɨ ndùku mô ma ghɨ ti bimî kum jùŋ à Fùyènà.
44018028	Àbolòs hì gûfnà a ghâ kə nâ jûŋ, chwûtè banhe a ŋwàklù Fùyèn na Jisòs mò kə nâ we ghɨ chwoka lema, wùt à Jûs wùlè hì bu hi kùnhè gha ye wù ndùku jîsà.
44019001	À ndùku mô te Àbolòs mò a yi tèk yi Kòlitiyàns a bàh à Àkayà, Bôl gbî tohna bâh à lak atɨ̂na yen a Efisùs yen a ghɨt a bimena ale,
44019002	buf ha ghɨna na, “À ndùku mô te ghàn bime, Yohnà Yulena tî ben ha ghàn agha?” Ghɨna fîsì na, “Ghàh tà ye timi yu jə gha kum Yohnà Yulena.”
44019003	Bôl buf ha ghɨna na, “Ghɨ tì fo yìni nki mòlû ha ghàn?” Ghɨna fîsì na “Ghɨ tì fo mòlû ha ghàh kum gha ye Jon ndùku yike.”
44019004	Bôl ki jîs na, “Jon ndùku fo mòlû ha ghɨt ghe ghɨna kahe təm a ghɨna a ghɨna sùbe, fê jîsà ha ghɨt atɨ̂na na, ghɨna kəta hi bimi ha wùt we wù bênà a wun yi bàm, a mô Jisòs.”
44019005	Ghɨt mɨ ghɨ̂n yu ni bimi ha Bâba Jisòs, ghɨ fo mòlû ha ghɨna hi chwùtì na ghɨna ti bimî ha Bâba.
44019006	Bôl lem wu wô a ghɨna a tû Yohnà Yulena ben ha ghɨna, ghɨna yîmì hì tè jìs jîs tu lôtù, fê fôktè a gha a chwûtè Fùyèn.
44019007	Lɨmànà ndùku mô afû hi kwoka tàn njwòsù bà.
44019008	Yi bàm yi tɨ̂n Bôl lyi njoŋ sù tât, mô kə ndâ chìnti jîsà ghê ghɨt a Jûs, gûfnà nâ nì təm a ta, mômhè na ghɨna bimi na gha ye yi jìsà kum fə̂n wù Fùyènù mò hamok.
44019009	Biyani à hì mô te ghɨt ale a ghɨna fùtɨ̂n ndùku ta nì tu tunhi na ghɨna nè bime wi gha ye Bôl jîsà, fê jîsà a ghâ ghɨ jwôfà wi a ghɨta ashyə̂ kum nì lum we Yènfù ndùku khɨŋa na ghɨ hi chyə atɨ̂n, Bôl de ghɨna. Wù shihi dè, lyi jùmtìbàmsu Jisòs sù, ghê ghɨna hì mô kə tuk mù jɨ̀m a nda afa Tìlanùs ndùku yike ghɨta atɨ̂n, ghê ghɨta gûfnà a ghâ afû.
44019010	Bôl ni gha mi yîn a wu lɨ̀m wù bà, ghɨt a Jûs à jɨ̀m ni tum we wu ndùku mô a Esiyà yu yi gha kum Bâba.
44019011	À ndùku mô te Bôl baha mô kə a Efisùs, Yènfù nî wù hì nê gha kanana.
44019012	Ghɨta hì lyê njusu Bôl su fetasu nì bâh wu sùnju we wù ndùku yâhà kə̂k yi wuni atɨ̂n yênà nì wunu ha ghɨt a yablena, nam mu wûn nê ghɨt atɨna tâ, Yohnù be fê fwo a ghɨna wu wùn.
44019013	Ghɨt a Jûs ale ghê ghɨna ndùku boŋa gbê jûmà fihe yohnù be hì mômhè hi tè jùmà fihi a Jisòs yi yet. Ghɨna ndùku shihi jùm ghɨ hi jîsà ha yohnù be tɨnu na, “Mu jîsà ha ghàn a Jisòs yi yet we Bôl ndùku yike kum wûn na, ghàn fwu a wùt wuna wù wùn.”
44019014	Ghɨt ghe ghɨ ndùku gbê nê gha mɨ ghɨ̂n ndùku mô mwəlà mù lɨmà sàmba a mô wana ngàŋ à ndâ Fùyèn yì ngaŋtena ghɨt a Jûs yìlè yet yi wuni mô Sefàs.
44019015	À hì mô wu tuk wu laku ghɨna yen yen wùt lè wu kəta yohnà be hì jûmà fihe a yohnà atɨna, ghɨ jis ha ghɨna na, “Mu khəlò Jisòs, khə Bôl. Ghàn mò nâ nde ghɨ̂n agha?”
44019016	Te ghɨ jisa ni, wùt atɨ̂n shɨŋ khɨti ghɨna na à jɨ̀m sam ghɨna nâ haŋaŋ. Ghɨna nyiŋ fwu a nda afû kə nì sah a yuma, ma ghɨ ti ləmhi ghɨna kə nâ ghɨna à jɨ̀m.
44019017	Ghɨt a Jûs nì tumu wù jɨ̀m we wu ndùku mô a Efisùs yu gha ye yi gana, fânì kwo ghɨna, ghɨna hì kokhe yet yi Bâba Jisòs.
44019018	Ghɨt a bimena a dona hì fwo bênà kə a ndan fôktè a gha be ghe ghɨna chehì nê shyəma ghɨna bimi.
44019019	Ghɨt a dona ghe ghɨ ndùku gbê nê gha fintena fwu bên nì ŋwàklù se ghɨna ndùku taŋa fihe gha fintena atɨ̂n nyok sinsu a ghɨta ashyə̂. Ŋwàklù mu sîn ndùku ta wu kâ nâ haŋaŋ.
44019020	Gha Fùyènì hì ləma yênà kə yi yên, ghɨta bimî kum nì gha kanana ghe a ghɨna yena.
44019021	À hì mô te gha mɨ ghɨ̂n gàna kwoka, Yohnà Yulena ni Bôl wù lem na yi nè yênàlò a bàh à yi lak afa ghɨ ndùku toŋte na Màsìdoniyà hi fê chyà yèn a Àkayà, hi yè tàn a Jèlusalèm. Wù lem na yi nè chyətelò afû ma yi chyâ yen a Lûm.
44019022	Wù lem yâ, tum à ghɨ̂t à bà a ghe ghɨ ndùku gâmtè wûn a mô Timotì ghê Èlastùs, na ghɨna yen a Màsìdoniyà ashyə̂. Ghɨna yên, wù fî chyəti kwok a Esiyà.
44019023	Ngə̂k yì chìk yìlè tî lôtì a Efisùs a mu tuk afû kum lum we Yènfù khɨŋa na ghɨ hi chyə atɨ̂n.
44019024	Wùt lè mô afû, chwe a lâm nì chani, yet yi wuni mô Dèmitɨliyùs wu chwe mosòmù Àtemìs a ndâ yi jə̀m a Fùyèn fu lefu, fêt mi yinâ ndùku fo lò ka ha ghɨt a wuna ghɨ fetana wu dô kə ni.
44019025	Dèmitɨliyùs toŋa ghɨt a wuna ghɨ fetana kəbi nì ghɨt ale ghe ghɨna ndùku chwe lâmà jis ha ghɨna na, “Wana noma, ghàn hi khə na ghàhnà kətalò ka a mwə̀ afân a ghàhnà fate wu dô kə ni.
44019026	Ghàn ti yû fî yen gha yê Bôl wunâ nè nì ngɨŋ sanisu. Wù ti nî ghɨt a dona a Efisùs nâ nì a Esiyà yì jɨ̀m na ghɨna hi bime na yèn me ghɨ fate nì wo na à wijə mù yèn.
44019027	Ngə̂k yìlè hì mô chîn na ghɨta ti yîmì hi tè jîsà kwok a yèn nì gha be kum nì fêt yi ghàhnà fê lyê wi ndâ jə̀mana yì Àtemìs na à mò a shyə ale, yèn mu fûn fê kokne wi, a mô kə fùfûn fe a ghɨta Esiyà nì ghɨta mbye à jɨ̀m kokhe.”
44019028	Ghɨt mɨ ghɨ̂n yu gha tɨni, là mù ghɨna bâŋ, ghɨna hì bwate jîsà kə na, “Àtemìs we ghàhnà kokhe a Efisùs ngaŋte chyâlàlò nâ yèn mù jɨ̀m.”
44019029	Bwatî yîn waŋ kə yi tèk yì jɨ̀m. Nôn atɨna shɨŋ yen khɨti ghɨt ale ghe ghê Bôl ndùku gbê ghê ghɨna a mô ghɨt a Màsìdoniyà lyi yen nì ghɨna wu lùk wu chintenu yi tèk. A mô Gayùs ghê Àlìstakùs.
44019030	Bôl hì khɨŋa hi yèn afû hi jìs ha ghɨta biyani ghɨt a bimena tunhî na kə wù yen.
44019031	Nâ ghɨt a ta ghɨ le ghe ghɨ ndùku tihe gha a bàh a yi lak afû a mô sunsu Bôl sù chinhi kəbi tum ha wûn na kə wù chwùti kə̂k yì wuni a chìnte afû.
44019032	À ndùku mô ya nâbi nde yi tèk afû bwate jîsà kə yi wun gha. Ghɨt a dona hì khə wi nâ ghɨ yê hì yûŋtè bênà hi nè ghə afû agha.
44019033	Ghɨt ale yen na Àlèksandà kəta lò gha hi jìs beka ghɨt a Jûs hì jîsà na wù chyâ timi ashyə̂. Àlèksandà lôhì a wô hi nì na ghɨta china, yîmì hi jìs hi chwùtì na à tà ye lôhì jə̂ ghɨt a Jûs ngə̂k mi yìnâ.
44019034	Biyani te ghɨt mɨ ghɨ̂n hì yena khɨle bênà na Àlèksandà mò wùt à Jûs, fi chîntì bwat kə ha jyə̂ yì mòk na, “Àtemìs we ghàh kokhe a Efisùs ngaŋte chyâlàlò na yèn mù jɨ̀m.” Ghɨna fâŋ hì bwate yênà a mbɨŋlu sùbà.
44019035	Yi bàm atɨ̂n wùt we wù ndùku nyâkà gha fê tôknè nì tèk mi yê nî ghɨta china moŋ, ki jîs ha ghɨna na, “Ghɨt à jɨ̀m hi khə na ghàn ghɨt a Efisùs kəta hi tè tòknà nì ndâ yì jə̀mana yì Àtemìs fê tôknè nì ti ye ghàhnà kokhe yâ, ma yi tì lo a nyə̂ chem chwo a chyə̂.
44019036	Nâ wùt wù mòk wi hi tunhe gha mɨ ghɨ̂n. Mu jìsà ha ghàn na ghàn kwut təm ghana kə wùt nê shɨŋa nî gha teka wù kwakti,
44019037	beka ghàn ye ben nì ghɨt ghɨ̂n afân à bà chwûtè wi na ghɨna ti chwoŋ shyə ale a ghàhnà ndâ yi jə̀mana, jîsà wi na ghɨna ti sûlì Yènfù ghàhnà fù.
44019038	À shìki mô na Dèmitɨliyùs nì ghɨt a wuna ghɨ fetana kəta lò gha hi ngane wùt atɨ̂n, ghɨna lyi yen nì wùt atɨ̂n a lùk wu saku beka ghɨt a sakana mò afû chyâhè wi tuk wu sak wule.
44019039	Ghàn hì kəta yi ghâ hi kpenhe atɨ̂n, ghàn yen nì yini yi yûŋtì afa ghɨta tèka tihe gha atɨ̂n,
44019040	beka yi ki fwu na ghàhnà ti shik ngə̂k ma gha tɨni nê hi bəma nâ a be. Yi ki fwu yâ ma wùt ha ghàhnà bê tè sak a fwo sak.”
44019041	Kə wu yu te wù jìsa mihe, jis na nâbi nde lô hì kolê.
44020001	À hì mô te ngə̂k àtɨ̂n me, Bôl toŋa ghɨt a bimena yikî ghɨna hi nì na təm a ghɨna hi tâ, jis na ghɨna faŋ a jûŋ, lo yen a Màsìdoniyà.
44020002	Wù tî gbê tohna tu lùk afû yike yênà ghɨta nì gha ghɨ dô kə ni hi nì na təm a ghɨna hi tâ, wù yen tan a Gɨlìs,
44020003	chyə afû njoŋsù tât. À hì mò te wù lèma hi yèn a Siliyà yu na ghɨt a Jûs khɨŋa hi ywe wûn. Wù ki lêm na yi nè kaha yê chyâ lumu a Màsìdoniyà.
44020004	Wù ndùku gbê ghê Sòbatà a wâ Bilùs a Bèliyà, nì Àlìstakùs, nì Sèkundùs ma ghɨna fwu a Tèsàlonikà kəbi nì Gayùs ma wù lo a Debì nì Tìkikùs nì Tìlofimùs ma ghɨna lo yi lak yi Esiyà kəbi nì Timotì.
44020005	À ndùku mô te ghɨ yênà gbî mi yîn, ghɨt mɨ ghɨ̂n lo yen ashyə̂ hì yute ghàh yi tèk yi Tɨ̀luwàs.
44020006	Ghɨ yen tan a Fìlibây ma tuk me ghɨ ndùku yə bana chɨmlana bu atɨ̂n ti chyâ, ghàh lye a ngwùk gbî a mu tuk mù tân kwoti ghɨna a Tɨ̀luwàs, ghàh à ghɨna chyə kwok afû ngàm.
44020007	À hì mô wu yu kolô a tuk wu shyə a ngâm, ghàh yûŋtì hi yə̂, Bôl yîmì hi yike à ghɨ̂t, yiki ni, yen tan ntên ntuksu, beka tuku ndùku mô hi yû na wù lo.
44020008	Lâmsù ndùku dô kə ni atɨ̂n à ndâ à nyə̂ ye ghàh tì yùŋte.
44020009	Wan wù kpuŋ wùlè kwok ndokò a wundù yet yi wuni mô Yùtikùs. Bôl hì yikê, mbwunisu kwo wûn, wù bwuni kə ni ghâlì afû fen chwo a chyə̂. Ghɨta chwo hi lòhè wûn yen ma wù ti kpû.
44020010	Biyani Bôl chwo yen ngumti fati lôhì wûn khɨtilò jis na, “Kə ghàn ji wù mò kə nâ wu tâ.”
44020011	Yi bàm atɨ̂n Bôl ghê ghɨt atɨ̂na kaha kwok atɨ̂n à ndâ afa a nyə̂ chîntì yə tat à Bâba. Bôl fî yîmì hi yike ghɨna, yiki kə ni tuku yû, wù lô.
44020012	Ghɨna lyi wan wù kpuŋ we wu mô kə nâ wun wu tâ ghɨna hì kolê. Gha mi yîn nî là mù ghɨna yutì nâ jûŋ.
44020013	Ghàh lye a ngwùk yen ashyə̂ yen fwo a Asòs wu lùk afa ghàh ndùku kəta hi lyè Bôl. Wù tì jis na ghàh ni ya, ma wù gbi nì wulu.
44020014	À hì mô te wù bèna yen ghàh afû, ghàh à ghɨna lyi a ngwùk daŋ lyi yi tèk yi Mitìlîn.
44020015	Ghàh yen tan afû fî lye a ngwùk gbî kə ni, à hì mô wu tuk wu kumtenu, ghàh chya yi lak yi Kiyòs. Tuku shihi fè yû, ghàh lyi yi lak yi Samòs, à hì mô a wu tuk wu kumtenu, ghàh yen tan a yi tèk yi Mìlitùs.
44020016	À ndùku mô ni, ma Bôl ti lèm na yi nè chyâlà wi lumu a Efisùs beka wù ndùku kôŋà wi hi chyàhè wu yu yi lak yi Esiyà. Wù ndùku luŋa ni beka wù ndùku khɨŋa hi gbì hi lye a Jèlusalèm shyəma tuk wu chik we ghɨ ndùku toŋte na Bentikòs kpen.
44020017	À ndùku mô ni te Bôl mò a Mìlitùs wù chinhi tum ha chəhsu ghɨt a bimena a Efisùs na ghɨna bê yen wûn.
44020018	Ghɨna ben wù jis ha ghɨna na, “Ghàn khəlò te mu chehì chyə, fî fêt kwok lò a ghàn a fùtɨ̂n kə hi yìmì wu tuk afa mu tì bèna yi lak yi Esiyà.”
44020019	Nâbi te ghɨt a Jûs ale chehì fate gha be kum mu fê fo ngə̂k ha mu nê na mu hi jyê, mu chehì nê fêt yi mi te wut wù fèt ha Bâba fê ngumle ha ghɨta nâ a yu mù jɨ̀m.
44020020	Ghàn hi khə na mu tà timi hì yike ghàn a ghɨta fùtɨ̂n makə a ghàn a sù ndâ lêtà nâbi yìni gha tetani ye yi mô hi gàmtè ghàn.
44020021	Mu ti kɨ̂n ha ghɨt a Jûs nì ha tumu na ghɨna kahi təm a ghɨna a sùbe ma kahà ben ha Yènfù, ma ghɨ bimi ha Bâba ghàhnà Jisòs Klistù.
44020022	Mu yènà a Jèlusalèm chîn beka Yohnà Yulena khɨŋa na mu yen afû, mu khə wi na à nè yê gânà ghə ha mu afû agha,
44020023	a bu kə te Yohnà Yulena hì mô ma ghɨ shyə fôktì banhi ha mu na nâbi yìni tèki ye mu tohna atɨ̂n na mu mò wut à ndâ chyâk, ngə̂k fê yute mu ashyə̂.
44020024	Biyani à koŋ a gan nâbi ghə ha mu. Mu kəta hi nè mìhì fêt ye Bâba Jisòs che fo na mu ni. Fêt yi tɨni mô na mu fokti kum təm a jûŋà ghe Yènfù kəta ha ghɨta.
44020025	Ghàn hi khə na mu chehì gbê a ghàn a fùtɨ̂n fôktè a gha kum fə̂n wù Fùyènù, jîsà ha ghàn chîn na, ghàn bè fê yena wijə mu nâ hakoh.
44020026	Mu jìsà mihè kə yi mîhì ha ghàn lan na wùt ha ghàn ki njah wu lûm ma à nê hi fê bu gha mi,
44020027	beka mu tà che let jə̂ gha yile ha ghàn kum gha ye Yènfù khɨŋa hi nì.
44020028	Ghàn hi tôknè nì ngɨŋ sanisu nì ghɨt ghe Yohnà Yulena fo ha ghàn na ghàn hi tihe ghɨna. Ghàn hi tôknè nì nôn à ghɨt a bimena Fùyènà ghe Wâ wûn che kpo kum ghɨna hi nì na ghɨna hi mô ghɨt a wuna.
44020029	Mu khəlò na mu lò chîn ma ghɨta nê ben a ghàn a fùtɨ̂n te nyamsu basu ma saŋ ghɨt a bimena ghɨ̂n,
44020030	ma nâ ghɨta nê fwu a ghàn a fùtɨ̂n ma ghɨ hi wama fəmi, gûfà ghɨt a bimena na ghɨ hi jûmtè ghɨna.
44020031	Ghàn hi tôknè nì ngɨŋ sanisu, fê kwâktè te mu chehì yike ghàn nchwì nì ntuksu a wu lɨ̀m afân wù tât, jyê kə nâ yi jî na ghàn hi fate khə Yènfù.
44020032	Yènfù tòknèlò nì ghàn. Ghàn hi kwâktè tum ye yì mò kum təm a jûŋà ghe Yènfù kəta ha ghɨta, Yènfù gâmtè ghàn bonhe ghàn nì gha jûŋ ghe à kəta kə a ghɨt a wuna.
44020033	Mu tà timi hì jyê hi tè kəta ka wûtù makə sùnju.
44020034	Nâ ghàn à jɨ̀m khəlò a ghàn a sù ngɨŋ na nâbi ghə a mu chehì kəta nì ghɨt a ma ghɨ nònà chehì mô ma à fet kə mu nì wo mu.
44020035	Mu ti chwûtì ha ghàn kə tu lum, a tu lûm na, ghàn kəta hi tè fèt nì jyaka kə te mu, hi tè gâmtè ghɨt a jiŋana. Ghàhnà shihi gàmtì ni, ghɨ hi kwâktè gha ye Bâba ghàhnà Jisòs tì jìsa nâ nì ngɨŋ à wûn na, “Yutìnì mò ha wùt we wù fo, chyâ wùt we wù fye kə yi fyî.”
44020036	Bôl jis mihì ni, ghê ghɨna tum a lwî a chyə̂ jəm lò.
44020037	Ghɨna yìmì à jɨ̀m hì jyê baŋle wun wûn jîsà na wu gbi a jûŋ.
44020038	Ghɨna ndùku jîsà nâbi ni, saŋle wi kum gha ye wù ye jisa yâ na ghɨna bè fê yena wijə wûn. Ghɨna lyi wûn yen lem a ngwùk.
44021001	Ghàh tì de ghɨt a Efisùs yani daŋ yen kə chilichili yen tan a yi tèk yi Kôs. Tuku yû, ghàh yen yi tèk yi Ludìs, lo afû yen a yi tèk yi Bàtalà.
44021002	À hì mò te ghàh mò afû, ghàh yen ngwùk yi yênà yi lak yi Fònisìyà lyi atɨ̂n lô lò,
44021003	gbî kə ni yen tan wu lùk hì ke yênà nì lak yi Sàbulùs biyani chwo yen lumu yi lak yi Siliyà, ngwùk atɨ̂n ben timi yi tèk yi Tayà wu lùk afa ghɨ ndùku mô hi fihe mwə̀lû atɨ̂n.
44021004	À hì mô afû ghàh khɨŋ yen a ghɨt a bimena ale, ghàh à ghɨna chyəti kwok mu tuk sàmba, Yohnà Yulena ni na ghɨna fokti ha Bôl na yi jwôfà wi na wù fê yen a Jèlusalèm.
44021005	À hì mô te ghàh chyə kpene, hì khɨŋa hi lò, ghɨna fwu nâ à jɨ̀m nì ywena ghɨna nì mwəlà, ben hi chinhe ghàh yi bi jwôlì, ghàh à ghɨna tum a lwî a chyə̂ afû jəm lò.
44021006	À hì mô te ghàh à ghɨna toŋte, ghàh lye a ngwùk hi lò, ghɨna kahi hì kolê.
44021007	Ghàh lo a Tayà gbî kə ni yen fwu yi tèk yi Tolemayìs jikti ghɨt a bimena afû ghàh à ghɨna chyə̂.
44021008	Tuku yû ghàh lo yen a Sìsaliyà yen lye a wùt lè ndâ we wù ndùku fôktè tum à jùŋ à yi Fùyèn, yet yi wuni mô Filîb fî chyə lò. Wù ndùku mô wùt we ghɨ tì chwoka atɨ̂n à ghɨ̂t afa sàmba a Jèlusalèm.
44021009	Wù ndùku kəta mwəlà mù wûn mù ywên mù kìk, à bà mô teka ghɨna lyi lɨmànà, ghɨna fôktè a ghâ ma lo ha Yènfù.
44021010	Ghàh chyəti kwok afû a mu tuk, fòktì wùlè lo a Jùdiyà, ben a afû yet yi wuni mô a Àgabùs.
44021011	Ben fyi wu kwô Bôl kahi kwut wulu wunu nì wo wunu kə ha wun a ngɨŋ jis na, “Yohnà Yulena jìs na, à ni mò te ghɨt a Jûs ghe ghɨ mô a Jèlusalèm nè kwuta wùt we wù kəta kwô wûn afû ma fo wûn ha tumu.”
44021012	À hì mô te ghàh à ghɨt ghe ghɨ ndùku mô afû ywo gha mi yîn, ghàh chyati na kə Bôl nè kwoka a Jèlusalèm.
44021013	Wù fîsì kə na, “À mò njwô ghə te ghàn jyè fo ngə̂k ha təm yi mi? Mu yute na ghɨ yê kwut mu a Jèlusalèm, fê yute kə nâ hi kpû kum Bâba Jisòs.”
44021014	Ghàh yen mihì na ghàh wi hi kwuna kwâktì wuni delò jis na, “À ne gan nâbi ghə ma yi gânà kə te Bâba khɨŋa.”
44021015	Ghàh fî chyəte afû bakti mwə̀ mâhù lo hi yênà a Jèlusalèm.
44021016	Ghàh à ghɨt a bimena ale tì yen afû amok ma ghɨna lo a Sìsaliyà, ghɨna lyi ghàh na ghàh yê chyə a wùt à Sàbulùs a ndâ yet yi wuni mô Nasìn, a mô wùt wù bimena nâ yu wu dâ.
44021017	À hì mô te ghàh ye lye a Jèlusalèm, ghɨt a bimena hì saŋle afû nâ jûŋ hi fye ghàh.
44021018	Tuku yû, ghàh à Bôl yen yen Jêms ghê chəh se su ndùku mô atɨ̂n à ghɨt a bimena afû.
44021019	Bôl toŋti ghɨna fòktì nâ gha à jɨ̀m ghe Yènfù ne ha tumu tohna a wun yi fèt.
44021020	Ghɨna yu agha mɨ ghɨ̂n hì kokhe Fùyèn jis ha Bôl na, “Wâ nôm, ba wò ti yen te ghɨt a Jûs bime a Musìs yi sâk, a sù kam, a sù kam, gha tɨni tê hì lûmà kə ha ghɨna ni.
44021021	Ghɨ ti fôktì ha ghɨna na wò yike ghɨt a Jûs ghe ghɨ chyə a tu lak tu tum tu na kə ghɨna hi lêmà sak te Musìs tì bèna nì tɨntu, fê fôktè kəbi na wò jîsà na kə ghɨna hi fate mwəlà mù ghɨna, na wò tunhe a gha ghe chyena ghɨt a Jûs khɨŋa.
44021022	Ghɨna ki yu chîn na wò mô afân ma ghàh ni nâ ghə?
44021023	Ghɨta mò afân à kìk ma ghɨ ti fah gha nì Yènfù.
44021024	Lyì ghɨna ma ghɨna lem ngɨŋsu ghɨnasu nì yulînì, ma yi hi mô a jûŋ a Yènfù ashyə̂. Ma wò lak nâbi ghə ghe ghɨna ndùku kəta hi làk shyəma ghɨ kwom tu wu ghɨna. Wò ki nî ni, nâbi nde yen hamok na nâbi yìni gha ye ghɨ jîsà kum wò à mò yi fə̂m beka nâ wò lèmà lò saki.
44021025	Ghàh ti chinhi ŋwàklù ha tum we à hì mô ghɨt a bimena na ghàh ti lem na kə wùt ha ghɨna yə shyə ma ghɨ fati fo ha mosòmù, fî jis na kə ghɨna hi la luŋû makə hi kuta nyâm teka ghɨ se, fî jis na kə wùt ha ghɨna chyə nì wùt ywên makə nì wùt lɨmà a kəta wi wûn.”
44021026	Tuku yû Bôl lyi ghɨt atɨ̂na, ghɨna yen lem ngɨŋsu ghɨnasu nì yulînì, lo yen a ndâ Fùyèn fôktì tuk me mù faŋa shyəma ngɨŋsu ghɨna su yulè mihi, fî fôktì yu we nâbi nde ha ghɨna nè fo fo wuni atɨ̂n kə te saki chwùtè.
44021027	À hì mô te tuk me sàmba hì me yênà, ghɨt a Jûs ale ma ghɨ lo yi lak yi Esiyà yen Bôl a ndâ Fùyèn nî ngə̂k lôtì atɨn à nòn afa, ghɨna khɨti Bôl,
44021028	ghɨ hì bwata jîsà na, “Ghɨt a Isalì, ghàn gamti! Wûn mò wùt we wù gbè yike gha be kum ghɨta Isalì nì sak yi Musìs kəbi nì ndâ Fùyèn yìna. Nâbi chin mò ma wù ti lyi tumu lyi nì ghɨna a ndâ Fùyèn hì bobhe tu luk, nê na kə tu hi mô nì yulînì.”
44021029	Ghɨna ndùku jîsà ni beka ghɨna ndùku mô ma ghɨna ti yen Bôl ghê wùt à Efisùs wùlè atɨ̂n yì tèk yet yi wuni mô Tìlofimùs hì kwâktè na Bôl ti lyi lyî nì wûn a ndâ Fùyèn.
44021030	Ngə̂k lôtì kə luk tù jɨ̀m, ghɨta shɨŋ yen khɨti Bôl guf fwu nì wûn baŋ jwo bɨn yi ndâ Fùyèn yi tɨni.
44021031	À hì mô te nôn atɨ̂na mòmhè hi ywe Bôl ghɨta tum na ghɨ yê fòkti ha to sù sojà ghɨ chika ghɨt a Lûm, na Jèlusalèm yì jɨ̀m bame kə yi bamî.
44021032	Wù yu bên gha tɨni kə wu yu, lyi sojàsu nì tu wule ghɨna yen afû. Ghɨt atɨ̂na yen ben ghɨna ni, tê fè kùm a wo a Bôl wù wùn.
44021033	To sù sojà mu ghê yen jis na ghɨ khɨti Bôl ma fa wun nì chyak sùbà, buf ha ghɨt atɨ̂na na, “Wùt mu wunâ mò nde, ma wù ni na ghə agha?”
44021034	Ghɨt ale atɨ̂n à nòn afû hì bwate yênà ni, ghɨ le bwate yênà a fokô. Fumhènà hì mô afû nâ haŋaŋ. To sojà mu ghê hì kana na yi nè nê na ghə hi khɨle yi gha ye yi ye gana agha, ki jîs na sojàsu lyi Bôl ma kwok nì wûn a sojàsu bɨn.
44021035	Ghɨna gbî yen tan a kwuk wu ndâ à chyâk, tuti Bôl yi tutî beka nôn ghê ghɨ ndùku bênà yi bàm ndùku mô ma ghɨ ti bêf.
44021036	Bwate jîsà kə na, “Ghɨ ywi wûn!”
44021037	À hì mô te ghɨ khɨŋa hi lyi nì Bôl a sojà su bɨn wù buf ha to sù sojà ghe na, “Mu làwû hi buf yi gha ha wò agha?” Wù fîsì na, “Ba wò jìsà jîs yi Gɨlìs?
44021038	À mò kəbi wò wùt à Ijìb we wù chyə lohe ngə̂k guf a nôn à ghɨta ghɨ kwoka yênà kamsù kìk yen nì ghɨna a lak yi sùsi na ghɨna hi fwo ywite ghɨta yâ agha?”
44021039	Bôl fîsì ha wun na, “Mu mò ni, mô a wut à Jûs ma ghɨ tì bwɨ mu a yi tèk yi Tasùs yi lak yi Sìlisiyà. Mu mô ni ma mu fwu nâ yi tèk yi ta. Mu chyate na wò fo mu nì lumu ma mu jis ha ghɨta.”
44021040	To sù sojà mu ghe fo wu lûm Bôl time wu kwuk wu nda chîtì à ghɨ̂t nì wo, jis ha ghɨna yi jìs yi Hibùlùs.
44022001	“Wana noma nì bom ghɨ̂n, ghàn yuti gha ye mu time a ghàn ashyə̂ hi jìs hi gàmtè ngɨŋ à mì.”
44022002	À ndùku mô te ghɨna ywo te wù jìsà jîs yi Hibùlùs, ghɨna china kə ni moŋ. Bôl jis na,
44022003	“Mu mò ni, mô wut à Jûs, ma ghɨ tì bwɨ mu a yi tèk yi Tasùs, a yi lak yi Sìlisiyà mu ləma kwok kə nâ yi tèk afân, yen a ndâ ŋwàklù, chichà mù hì mô Gàmàliyà. Wù tî chwûtì saktu shyətu bè ghàhnà tu ha mu nâ tù jɨ̀m. Gha Fùyènì hì lûmà a mu wùn kəbi te yi lûmà a ghàn a wu wùn lân.
44022004	Mu tî nyâblì nì ghɨt a bimena ghe ghɨ jûmtè Lum wu fe wuna mu gbê atɨ̂n chin ni, mu ndùku khɨte lɨmànà nì ywena yê lêmà a ndâ chyâk ywite kə nâ ale.
44022005	Ngàŋ à ndâ Fùyèn yì ngaŋtena nâ nì chəhsu lak su làwû hi bime na mu jìsà hamok. Ghɨna tî nyak ŋwàklù sù, hi fo a jyak ha mu na mu yê fo ha wana ne yi tèk yi Dàmaskùs ma mu khɨtè ben nì ghɨt ghe ghɨ jûmtè Lum mu wûn a Jèlusalèm shyəma ghɨ fo ngə̂k ha ghɨna.”
44022006	À hì mô te mu gbe hì bakha yênà a Dàmaskùs, ban yile fwu a nyə̂ mwanlò, baŋ wu luk we mu ndùku mô atɨ̂n.
44022007	Mu fen a chyə̂ yu te wùt toŋte mu jîsà na, ‘Sôl, Sôl, wò chɨma wulu mu ni njwô ghə?’
44022008	Mu buf ha wun na, ‘À mò wò nde a Bâba?’ Wù fîsì na, ‘À mò mu Jisòs wù Nasalì we wò fo ngə̂k ha wûn yani.’
44022009	Ghɨt ghe ghàh à ghɨna ndùku mô amok yen yi ban yi tɨni biyani tê ywo jə̀ gha ye ghɨ jisa ha mu.
44022010	Mu ki buf ha wun na, ‘Mu ti nê nâ ghə chin a Bâba?’ Wù jis na, ‘Lòtî ma wò lyê yen yi lak yi Dàmaskùs ma ghɨ fokti gha ye Yènfù khɨŋa na wò ni.’
44022011	Ban yi tɨni tî nî se ma hì fê yena wi luktu, ghɨt ghe ghàh à ghɨna ndùku mô amok khɨti mu wu kpên gûftì lyi nì mu a Dàmaskùs.
44022012	Wùt lè ndùku chyə afû kokhe Fùyèn, chyə kə nâ te sak yi ghàhnà khɨŋa, nâ ghɨt a Jûs à jɨ̀m kokhe wûn, yet yi wuni mô Ànàniyàs.
44022013	Wù ben time a mu ngwùŋ jis ha mu na, ‘Wâ nôm Sôl kaha yen luktu.’ Te wù jìsa mihe ni se ma yulî kə wu yu mefû, mu ki yen wûn.
44022014	Wù jis ha mu na, ‘Yèn fe a be ghàhnà ndùku ngumle ti chwok wò na wò khɨli gha ye fu khɨŋa na wò ni ma wò fê yen à khɨli wùt we wùt wù fètana à wûn we wù mò chilichili a mò wûn we a wù jîsà ha wò kə nâ nì ngɨŋ à wûn,
44022015	beka wò bè time fôktèlò kum wûn, a gha afa wò ywo fî yen nì se ha ghɨt à jɨ̀m.
44022016	Nâ chîn kə chyàhi yu. Lòtî fyi mòlû ma chyati Bâba na wù lèhefo be sasu.’
44022017	Mu kaha yen a Jèlusalèm lye a ndâ Fùyèn shihi jə̀m gha fwo a mu yi kə̀k te ghɨ fwu a jəm.
44022018	Mu yen Bâba, wù jis ha mu na, ‘Nyàŋhi lòti lô a Jèlusalèm afân beka ghɨt ghɨ̂n nè bime wi gha ye wò jîsà kum mu.’
44022019	Mu fîsì ha wun na, ‘Bâba, ghɨna khə kə nâ hamok na mu ha mu ngɨŋ chehì khɨte à ghɨ̂t ghe ghɨ bime ha wò a wo ndasu chintesu yê fâ ghɨna a chyâk fê samâ.
44022020	À ndùku mô te ghɨ ywe Sìtifèn we wù ndùku fôktè kum wò, nâ mu mô afû ta kə na wù kəta hi kpû. À ndùku kine kə nâ mu nì njusu ghɨt ghe ghɨ tì ywe wûn.’
44022021	Bâba fî jis ha mu na, ‘Lô beka mu nè tumalò wò nâ hadà ha tumu.’
44022022	Te Bôl ndùku jîsà ni, ghɨna hì yute kə yi yutî. Wù jis ni yen tan a leŋ afân ghɨna hì bwate kə yi bwatî jîsà na ghàn ywê màka shyə mɨ ghɨ̂n! Wù kpene wi hi tè chyə̂.
44022023	Ghɨna hì bwatê chwokte njusu ghɨna su lesu lâŋà kokhe a nyə̂ fê mwə̂tà wu bwû waŋa kokhe a nyə̂.
44022024	To sù sojà ki jîs na, ghɨ lyê lyi nì Bôl atɨ̂n à mbàn, ma ghɨ sam wûn nâ a jûŋ nì wànsù shyəma wù fokti na ghɨt a Jûs jìsà gha ghɨ̂n kum wûn nì njwô ghə agha.
44022025	À hì mô te ghɨ kwuta wûn hì khɨŋa hi sâm wù buf ha to sù sojà ghɨ le ghe ghɨ tì time kumhe a wun a ngwùŋ na, “Saki bimelò na ghɨ sam wùt à Lûm teka ghɨ yen gha ye wù bobhe agha?”
44022026	Te to sù sojà ghe fate ywo gha mi yin ni, yen buf ha to sù sojà ghɨ chika na, “Wò khɨŋa hi mòmà ghə ni? Wùt wunâ mò ni a mô wùt à Lûm.”
44022027	To sù sojà mu ghê ki yen Bôl jis ha wun na, “Fòkti ha mu na wò mò wùt à Lûm agha.” Bôl fîsì na mu mò kə nâ wùt à Lûm.
44022028	To sù sojà ghê ki jîs na, yi ti ləsì ka wu dô kə ni shyəma yi hi mô wùt a Lûm biyani Bôl jis na, “Mu mò kə nâ wùt à Lûm a yi bwɨ̂.”
44022029	Kə wu yu te wù jîsà ni, ghɨt ghe ghɨ ndùku khɨŋa hi sama wûn yîmì hi tè kòtì yi bàm, fânì kwo to sù sojà mu ghê beka wù ywo na Bôl mò wut à Lûm ma wù te kwut wûn nì chyaksu.
44022030	Tuku yû, to sù sojà ghê jis na ghɨ de wûn, fî jis na ngàŋsu ndâ Fùyènsu chiksu nì ghɨt a sakana na ghɨ bê yuŋti beka wù ndùku khɨŋa hi yu hamok na ghɨt a Jûs ngane Bôl ha ghə agha. Ghɨna bên, ki jîs na Bôl chyâ time ashyə̂ yì chìntì afû.
44023001	Bôl ki yen nì ghɨt ghe ghɨ ndùku mô yi chìnti afû jis ha ghɨna na, “Wana noma, mu kwàktè wi yi kwâktì chyə ye mu chyə kwoka a Yènfù ashyə̂ hi tàn lân mô kə nâ a jûŋ.”
44023002	Ànàniyàs we wù ndùku mô ngàŋ à ndâ Fùyèn yì ngaŋtena jis ha ghɨt ghe ghɨ ndùku mô bakhe a Bôl a ngwùŋ na ghɨna sam wo a wun a yi jwô.
44023003	Bôl jis ha wun na, “Yènfù bè sama kəbi wò ni, wò fufa kə̂kà ni te ndâ yì yokana. Mô afâ jîsà na ghɨ sak mu te saki khɨŋa, fê khɨma kəbi sak yi tɨni kə ha wo ngɨŋ, jîsà na ghɨ sam jwo mi.”
44023004	Ghɨt ghe ghɨ tì time bakhe afû buf ha wun na, “Wò sùlè ngàŋ à ndâ Fùyèn yì ngaŋtena agha?”
44023005	Bôl fîsì ha ghɨna na, “Wana noma mu ye hì khə wi na wù mò ni a mô ngàŋ à ndâ Fùyèn yì ngaŋtena.” À ye hì mô na mu hi khə, ma mu tà wun sùlì beka ghɨ ti nyak a ŋwàklù Fùyèn na, “Kə wùt bè sûlè wùt wânù yì sak.”
44023006	À hì mô te Bôl yena na ghɨta làwû afû ni, ghɨ le mô ghɨt a Falàsî, ghɨ le mô ghɨt a Sadùsî, wù bwat jis nâ haŋaŋ na, “Wana noma, mu mò ni mô wùt à Falàsî, ma bom ghɨ̂n ndùku mô ghɨt a Falàsî. Ghɨ saka mu afân beka mu bime na Yènfù bè nêlò ma ghɨt a kputena loti a yi kpû.”
44023007	Wù jis a gha mɨ ghɨ̂n ni, njaŋi lôtì, jyàhè wùna lôtì a ghɨna fùtɨ̂n,
44023008	beka ghɨt a Sadùsî ndùku bime wi na ghɨta bè lôtèlò a yi kpû, shyə ale bu ni te sù anjèlsu Fùyènsu makə wu yohnù, biyani ghɨt a Falàsî bime gha mɨ ghɨ̂n nâ à jɨ̀m.
44023009	Ghɨt mɨ ghɨn fî bwati yên kə ashyə̂. Chichà su sak su lesu a nòn à ghɨt a Falàsî ki lôtè timî hì njaŋâ nâ nì jyaka jîsà na, “Ghàh tà yen jə̂ gha be ye wùt wunâ ne. À làhi te mò ma yohnà ti jis ha wûn makə à jis anjèl à Fùyèn.”
44023010	To sù sojà ghɨ chik mu ghê yen te njaŋ yi tɨni ta yênà kə ashyə̂ wù hì fânà na ghɨt atɨ̂na nè shàktèlò Bôl kə wu kòm a wu kòm, wù jis ha sojà su wunsu na su yê lyê fwu nì Bôl a nòn afû ma yen nì wûn a mbàn.
44023011	À hì mô ntuksu Bâba ben timi bakha a Bôl a ngwùŋ jis ha wun na, “Wò hi kəta kə təm a ta ni. Te wò time hi jìs kum mu ha ghɨta a Jèlusalèm afân wò kəta hi yè timi hi jìs nâbi yâ ha ghɨta a Lûm.”
44023012	À hì mô te tuku yula ghɨt a Jûs yûŋtì a chìnti, laha yə mu kân na ghɨna nè fê yə wi shyə bu hi nyo kə nâ mòlû à bu na ghɨna ywilô Bôl.
44023013	Ghɨt ghe ghɨ ndùku fate gha mi yîn tî chyâlò ghɨt mkìk.
44023014	Ghɨna yen yen ngàŋsu ndâ Fùyèn su chiksu nì chəhsu jis na, “Ghàh ti yûŋtì kan na ghàh nè fê kumà wi shyə a ghàh yi jwô a bu na ghàh ti ywi Bôl.
44023015	Yi ni chwùtè chin na ghàn ghɨt a sakana ti chinhelò tum ha to sù sojà, na wù jis ma ghɨ lyê ben ni Bôl ha ghàn ma yi hi kə̂kà kəta ghàn khɨŋa hi tòkà bufte a gha ha wûn. Ma shihi bèn nì wûn ma ghàh ywi wûn teka wù bê tan afân.”
44023016	Biyani wâ jàmtù Bôl yu gha ye ghɨna ndùku fate, lo yen a sojà sù a mbàn fôktì ha Bôl.
44023017	Bôl toŋa to sù sojà ghɨ le jis ha wun na, “Lyì wan wù kpuŋ wuna ma wò yen nì wun ha to sù sojà ghɨ chika, wù kətalò gha hi fòktì ha wûn.”
44023018	Sojà yê lyi wan wù kpuŋ we yen nì wûn ha to sù sojà ghɨ chika ki jîs ha wun na, “Wùt à ndâ chyâk we yet yi wuni mò Bôl ya jis na mu lyê ben nì kpuŋ wûn ha wò beka wù kətalò gha hi fòktì ha wò.”
44023019	To sù sojà ghɨ chik ghe khɨti kpen wu wan we, gûftì yen nì wûn wu lùk, nyamti buf ha wun na, “Wò khɨŋa hi fòktì na ghə ha mu?”
44023020	Wù jis na, “À bè hì mô yi bîs ma ghɨt a Jûs jis ha wò na wò lyê chwô ben nì Bôl wu lùk wu saku, kama chwûtè na ghɨna khɨŋa hi tòkà bufte a gha ha wûn.
44023021	Biyani kə wò nè yute beka ghɨna chyàlò mkìk te ghɨna nè bênà ma ghɨ gbuti wûn a wu lûm, ghɨna ti yə kànû na ghɨna nè kumà wi shyə a ghɨna yi jwô a bu na ghɨna ywilô Bôl. Ghɨna gbùtè hi ywe wûn hi yu na wò nè jîsà na ghə agha.”
44023022	To sù sojà ghe jis ha wun na, kə wò nè mômà hi jìs ha wùt na wò ti fôktì gha yin ha mu, ki jîs na wù lo.
44023023	To sù sojà ghɨ chik mu ghê toŋa wu tu sù sojà wunu à bà jis ha ghɨna na, “Ghàn lyi sojàsù yi ghə yì bà bakhi nì sojà sule se su nyɨŋa a tô sù nyâm msàmba, bakha nì se su nô nì woŋa yâ yi ghə yì bà ma ghàn bakti hi yèn a Sìsaliyà. Ghàn à ghɨna bakti ma ghàn nê lô a mbɨŋlu bulamòk ntuksu.
44023024	Ghàn fo nyamsu lesu ha Bôl ma wù gbi a tô àtɨ̂n, ghàn momhi hi gbì nì wûn kə nâ a jûŋ ma ghàn yen nì wûn ha Gobnà Felìs.”
44023025	To sù sojà ghɨ̂n nyak a gha ghɨ̂n ni a ŋwàklù fo ha ghɨna na ghɨna nê lo nì gha atɨna na,
44023026	“À nyak mu kɨ̀lodiyàs Lìsiyà, ha wò Gobnà Felìs wù jùŋ. Mu wu toŋte bê ha wò.”
44023027	Yi mô na ghɨt a Jûs ye kwo wùt wunâ hì khɨŋa hi ywî, mu che ben yu gha tɨni ghàh à sojà samsu bônhì wûn te mu che ywo na wù mò ni a mô wùt à Lûm.
44023028	Mu che lyi chwo nì wûn a ghɨna wu lùk wu sakanu beka mu chehì kôŋà hi khɨli na ghɨ khɨti wûn ma wù bobhi nâ ghə agha.
44023029	Te mu chwo yâ, ki yen na ghɨna jìsà a gha kum kə yi sak yi ghɨna teka wù bobhè jə gha ye ghɨ mô hi ywe wûn makə hi lèmà wûn a ndâ chyâk atɨ̂n.
44023030	Ghɨ ti fôktì ha mu na ghɨ baha fate kə hi ywe wûn, mu yen na yi jwôfà kə na mu chinhi wûn ha wò kə chîn. Mu ti fî jis ha ghɨt ghe ghɨna ngane wûn, na ghɨna jûmtè ben ma fôktè kwok nì ngə̂k à ghɨna a wo ashyə̂.
44023031	Sojà su tɨnsu yu gha ye a to ghɨna ghe jìsa lyi Bôl fwu nì wûn ntuksu gbi yên nì wûn a Àntibatìlìs.
44023032	Tuku yû, sojà se su ndùku gbê nì wulu yen chinhi Bôl kaha kolo lò. Wù lô nì se su ndùku gbê a tô sù nyâm.
44023033	Ghɨna lyi yên nì wûn a Sìsaliyà fo wun ha Gobnà, bakha nì ŋwàklù ye ghɨ che fo ha ghɨna yâ.
44023034	Gobnà àtɨ̂n taŋ ŋwàklù àtɨ̂n buf ha Bôl na wò lo a yìni laki agha? À hì mô te wù ywo na Bôl lo a yi lak yi Sìlisiyà,
44023035	wù jis ha wûn na, “Mu nè ywo gha ya a wu yu afa ghɨt ghe ghɨ ngane wò yâ bèna.” Wù jis yâ ki jyân na sojà su wunsu lyi Bôl ma yê lem wûn a tok afa Helòd tì ba.
44024001	À hì mô yi bàm yi tuk mù tân, Ànàniyàs ngàŋ à ndâ Fùyèn yì ngaŋtena lo chwo yi tèk yi Sìsaliyà ghê chəhsu lesu nì wùt lè we wù ndùku saka saksu, yet yi wuni mô Tètulùs ghɨna ben ha Felìs Gobnà yi lak afû hì fòktè ngək à ghɨna kum Bôl.
44024002	Ghɨ toŋa Bôl fo wu lum ha Tètulùs na wù jis, wù yîmì hi tè jîsà a gha kanana kum Bôl na, “Bèbɨn wù chìk ghàh ti khɨti yutìnì nâ a wu yu dâ njwo wò saka ghàh nâ nì tofu kananu. Wò ti ni na gha jûŋà gan a ghàhnà yi lak nâ hidù.
44024003	Ghàh saŋle ha wò nâ haŋaŋ kum gha mɨ ghɨ̂n.”
44024004	Mu kôŋà wi hi chyàhè wu yu wa, chyate na wò yu gha tɨna, ghàh jîsà ha wò ki yi tum.
44024005	Ghàh ti yen na wùt wunâ mò kə nâ wut wù bəmana wù be. Wù ti nôhì ghɨt a Jûs kə mbyî yì jɨ̀m, fê mô kə nâ a tû a nòn à mùnàŋà ha ghɨt a Nasalì.
44024006	-
44024007	Ghàh che kwo wun wu khɨŋa hi bobhe a nda yâhì yì Fùyèn na yì hi mô fê kəta wijə yulînì a Yènfù ashyə̂.
44024008	Wò ki bufte a gha ha wûn nâ nì ngɨŋ yâ, ma wò nê yu gha ye ghàh ye khɨte wun atɨ̂n.
44024009	Ghɨt a Jûs chîntì jis kə na gha ye ghɨ ye kwo wun atɨ̂n mò kə nâ hamok.
44024010	Gobnà àtɨ̂n fo wu lum na Bôl jis, wù lôtì jis na, “Mu kwàktè na wò ti sak lak yîn nâ wu lɨ̀m wu dô kə ni, mu saŋlê hi time a wo ashyə̂ chîn hi jìs hi gàmtè ngɨŋ à mì.”
44024011	Wò lyi ma wò yen nâ nì ngɨŋ yâ na tuk mù tà chyâ jə̂ njwòsù bà te mu kwoka a Jèlusalèm hi kokhe Fùyèn.
44024012	Ghɨna tà yen jə̂ te mu gùfnà gha ghàh à wùt. Mu tà nôhì jə ghɨta a ndâ Fùyèn makə a ndasu chintesu, makə atɨ̂n à yì tèk.
44024013	Ghɨna wi hi chwùtè nâ yi gha yì mòk atɨ̂n à gha afa ghɨna ye jisa kum mu chîn.
44024014	Gha yì mòk ye mu mò hi bimi mò kə na, mu kokhe Fùyèn, jùmtè Lum te Bâba khɨŋa na ghɨ hi chyə atɨ̂n nâbi nì te ghɨna jîsà na à mò lumtu fəm tu. Yèn mu fîn a mu kokhe à mò Yèn fe be ghaha ghɨ shyə ndùku kokhe. Mu bime kə nâ gha ghe ghɨ nyaka a ŋwàklù yì sak à Musìs nâ à jɨ̀m nì ghê ghɨ nyaka a ŋwàklù sù fòktìsù chiksu.
44024015	Mu khə hamok kəbi te ghɨna khə na Yènfù bè nêlò ma ghɨt a jûŋà nì ghɨta be bê loti a yi kpû nâ à jɨ̀m.
44024016	À ni mò gha ye mu mòmhè nâ yu mù jɨ̀m hi tè kəta təm a Yulena a Yènfù ashyə̂, fê kəta a ghɨta ashyə̂.
44024017	À hì mô te mu chyə wu lɨ̂m wu donu a bɨn, mu lo ben a Jèlusalèm nì ka te ghɨ tuma na mu yê fo ha ghɨt a ma, hi fè fo yi fo Fùyènì.
44024018	Ghɨna yen mu a ndâ Fùyèn ma mu hì mô ma mu ti mihì gha mɨ ghɨ̂n, fî su ngɨŋ à mì a Yènfù ashyə̂ gha yile tê gànà jə̀ afû, nâbi nônà bu a mu ngwùŋ.
44024019	À ndùku mô kə ghɨt a Jûs ale ma ghɨna fwu ben yi lak yi Esiyà. À mò kə hi bɨlà time a ghɨt mɨ ghɨ̂n a wo ashyə̂ hi jìs yi gha yile ye yi mô kum mu a wu yu afa gha yê hì mô
44024020	À hì bu yâ, ma ghɨt ghɨ̂n afân nê fokti gha ye a ghɨna jìsa na mu chehì jîsà lò shyəma mu hi mô a ghɨta saka ashyə̂.
44024021	Gha yi mòk ye mu tì ne mò kə na à ndùku mô te mu mò a ghɨta fùtɨ̂n, mu bwat jis na, “Ghɨ saka mu lan ni kə njwo mu bime na ghɨta bè lôtè lò a yi kpo.”
44024022	Felìs ndùku mô wut, khə yi gha kum Lum we Bâba khɨŋa na ghɨta hi chyə atɨ̂n. À hì mô te ghɨt a Jûs jìsa gha a Bôl a tû, wù jis na kə ghɨ fi sak lô sak àtɨ̂n, fî jis na, ghɨ bè kâtà sak atɨ̂n a wu yu afa Lìsiyà to sù sojà ghɨ chika chwo bena.
44024023	Wù jis ni, fî chyâhì yi sâk na ghɨ fa Bôl, biyani ma ghɨ de wûn ma wù hi loble mô kə nâ a wun a ngɨŋ. Wù fî jis na kə ghɨ nè tâmtè sunsu wunsu na kə ghɨ fo mwə̀ me wù khɨŋa.
44024024	À hì mô te tuk mù chyàla mu sek ni, Felìs ben ghê Dìlusilà a ywê wûn, a mô wùt a Jûs tum na ghɨ yê toŋà ben nì Bôl. Bôl bên, ghɨna hì yute te Bôl jìsà gha te ghɨta kəta hi bimî ha Jisòs Klistù.
44024025	Bôl jis ni hì fôktè te ghɨta kəta hi tè mò chilichili, fê khɨte ngɨŋsu ghɨna su, fê fôktè na tuku bènàlò shyəma Yènfù bê sak ghɨta. Te wù jìsa gha mi yina, fânì kwo Felìs, wù jis na Bôl lo, fî jis na yi nè fê toŋalò wûn a wu yu afa yi kwote yu.
44024026	Wù hì mô wu yu mefû kwâktè na Bôl ti folò ka ha yi kum ni, wù hì motè kə ni toŋa Bôl na ghê wun biti gha.
44024027	Lɨ̂mù chya wù bà, Bòsiyùs Festùs ben lyi luk wu Gobnà Felìs, Felìs shihi lò, de Bôl a ndâ chyâk beka wù ndùku khɨŋa na ghɨt a Jûs hi kôŋà wûn.
44025001	À ndùku mô yi bàm yi mu tuk mù tât te Festùs kwoka kpoko a Sìsaliyà te Gobnà, wù lo kwok a Jèlusalèm.
44025002	Ngàŋsù ndâ Fùyènsu chiksu nì tu we wu ndùku tihe ghɨt a Jûs fôktì ha wûn kum Bôl. Ghɨna chyati Festùs na,
44025003	wù tum ma ghɨ ben nì Bôl a Jèlusalèm, ghɨna ndùku jîsà ni beka ghɨna ndùku mô ma ghɨ ti bakti hi fwo ywi wun wu lûm.
44025004	Wù jis ha ghɨna na, “Bôl mò ma ghɨ ti fa wun a Sìsaliyà, mu mô hi kaha yèn afû a mu tuk afân.
44025005	Ghàn jis ma ghɨt ghe ghɨ tihe ghàn, jûmtè ben nì mu afû ma ghɨ fokti gha ye wù bobhe.”
44025006	Festùs chyə afû te a mu tuk fama, à hì mô a mu tuk ìwûm, wù kaha chwo a Sìsaliyà. Tuku yû, wù yen a lùk wu saku, jis na ghɨ lyê ben nì Bôl.
44025007	Ghɨ ben nì wûn kə wu yu, ghɨt a Jûs ghê ghɨ tì lo a Jèlusalèm ben timi kat hì wama a gha kum Bôl ghɨ dô kə ni, biyani lum wule bu hi chwùtì na ghɨ mô hamok.
44025008	Bôl jîs hi gàmtè ngɨŋ à wûn na, “Mu tà khɨm jə̂ sak yi ghɨt a Jûs, mu tà bobhi jə̂ gha kum ndâ Fùyèn à ghɨna, mu tà jis jə̂ kəbi gha be kum fə̀n wù chìk.”
44025009	Festùs hì khɨŋa hi nì na ghɨt a Jûs hi kôŋà wûn, ki buf ha Bôl na, “Wò kòŋàlò hi kwôk a Jèlusalèm na ghɨ yê sak wò a mu ashyə̂ kum gha ghɨ̂n ghɨ jîsà afân ni kum wò agha?”
44025010	Bôl fîsì na, “Mu mò afân ni, mô wu lùk wu saku fə̀n wù chìk a we wù mò a Lûm, a mô kə hi sak a mu afân. Nâ wò khəlò nâ jûŋ na mu tà bobhi jə̂ gha yile ha ghɨt a Jûs.
44025011	Mu shìki mô ma mu ti khɨm saki shyəma ghɨ ywi mù, mu wi hi tunhî na kə ghɨ ywi mu, biyani ghɨna lêmà gha ghɨ̂n a mu tû a mô yi fə̂m, ma wùt nê hi kəta wi jyaka hi fo mu ha ghɨna, ma mu nê hi chyate na fə̀n wù chìk sak sak à mì.”
44025012	Festùs tum a tû, ghê ghɨt ghe ghɨ tihe wûn ki jìs ha Bôl na, “Te wò chyate na sak yâ yen ha fə̀n wù chìk, yì ti yê kə ha wûn.”
44025013	Te tuku chyàla mù sek ni, fə̀n Àgɨlibà ghê Bènîs ben a Sìsaliyà hi toŋte ha Festùs.
44025014	À hì mô te ghê ghɨna mò hi chyətî hadà, Festùs fôktì kwok nì ngə̂k à Bôl ha wun jis na, “Wùt mò afân te Felìs tì fa lema a ndâ chyâk.”
44025015	Mu chyə kwok yen a Jèlusalèm ngàŋsù ndâ Fùyènsu chiksu nì chəhsu ghɨt a Jûs hì jîsà na, mu bimi na yi kpenalò na ghɨ fo ngə̂k ha wûn.
44025016	Mu jis ha ghɨna na, yi bone wi ha ghàh ghɨt a Lumà hi nè kə gha ha wùt, kə njwo ghɨta ngane wûn, a bu kə na wù time a ghɨt ghe ashyə ghe ghɨ ngane wûn hi fòktè sak à wûn.
44025017	À hì mò te ghɨna chwo bena afân, tuku yû mu tê chyàhè wu yu, yen ndokò hi sak a wûn jis na ghɨ yê lyê ben nì wûn.
44025018	Wù bên, bànàsu wun sê lôtì hì jîsà chwûtè wi gha be yile ye mu yê hì kwâktè na wù ti nî.
44025019	Ghɨna hì bɨlà gufnà lô a gha ghê wûn kum lum we ghɨna kokhe Yènfù atɨ̂n. Fê jîsà kum nì wùt lè we wù tì kpo ghɨ toŋte na Jisòs, Bôl hì jîsà na wù mò wu tâ.
44025020	Mu ki gha tɨni yi ghak mu, mu ki bûf ha Bôl na, “Wò kòŋàlò hi yèn a Jèlusalèm na ghɨ sak sâk yâ afû agha?
44025021	Biyani Bôl chyati na ghɨ lêmà kə yi a ndâ chyâk hi tàn shyəma fə̀n wù chìk sak yi, mu ki lêmà wûn na tuku ben ma chinhi wûn ha fə̀n.”
44025022	Àgɨlibà jis ha Festùs na, “Mu kòŋàlò hi ywo jis yì wùt wunâ nì ngɨŋ à mì.” Festùs ki jis na, “Wò bè ywo kə jîs yi wuni yi bîs.”
44025023	Tuku yû Àgɨlibà ghê Bènîs ben kə nâ te ghɨt a ta, lyi yen a ndâ yi chìk yê ghɨta ndùku bênà yûŋtè atɨ̂n. Wù bên nì tô sù sojà ghɨ chika nì ghɨt a chik ghe ghɨ mô a yi tèk. Festùs jis na ghɨ yê lyê ben nì Bôl, ghɨ yen lyi ben nì wûn.
44025024	Festùs ki jîs na, “Fə̀n Àgɨlibà nâ nì ghɨt à jɨ̀m ghe ghɨ a mô afân, ghàn yen wùna mò wut we ghɨt a Jûs à jɨ̀m ghe ghɨ mô a Jèlusalèm nì ghê ghɨ mô afân jîsà a gha ghɨ dô kə ni kum wûn. Ghɨna chehì bwate jîsà na, wù kəta hi kpu.
44025025	Nâ mu ti ki yen na wù tà ni jə gha ye ghɨ mô hi ywe wun atɨ̂n. Nâbi wûn chyati na yi khɨŋa hi yen a fə̀n wù chìk na wù sak yi, mu lem na mu nè chinhelò wûn ha fə̀n,
44025026	biyani mu fate khə wi gha ye mu mò hi nyàk ha fə̀n wù chìk kum wûn. À mò gha ye mu ye jisa na a ben nì wûn ha ghàn ma wù jis a wo ashyə̂ a fə̀n Àgɨlibà. À nè hì mò te ghàhnà ywo kwoka nì sak àtɨ̂n shyəma mu ki khɨle gha ye mu mò hi nyàk.
44025027	Beka mu ti yen na yi jwôfà wi na mu chinhi wùt a ndâ chyâk, fôktè mihè wi gha ye wù bobhe.”
44026001	Fə̀n Àgɨlibà jis ha Bôl na, “Ghɨ ti fo lumu ha wò na wò jis kum ngɨŋ yâ.” Bôl lôhì a wo a nyə̂ yîmì hi tè jìs na,
44026002	Fə̀n Àgɨlibà mu khə na à mò a to jûŋà ha mu hi tè jìs kə nâ a wo ashyə̂ lân, hi fîsì a gha ghe ghɨt a Jûs lèma a mu tû nâ à jɨ̀m.
44026003	Yi mô kə nâ ni beka wò khə mihè lum te ghɨt a Jûs chyə atɨ̂n, fê khə kəbi lum te ghɨna lyè gha hi fatî ghɨna hi jîsà atɨ̂n. Mu chyate na wò fatè yuti gha ye mu ti jîsà.
44026004	Ghɨt a Jûs à jɨ̀m khəlò te mu ndùku chyə ha walà khə te mu chyə kwoka a ghàh a yi lak fî chyə a Jèlusalèm,
44026005	fê khə mu nâ hadà, ma ghɨna làhi fòktè mihì kə nâ ni, a wu yu afa ghɨna kôŋà, na mu mò ni mô wut à Falàsî ma mu ndùku kokhe lò Yènfù kə nâ wu lum afa ghɨt a Falàsî ndùku kokhe Yènfù atɨ̂n.
44026006	Mu mò afân chîn ni ghɨ saka mu kə beka mu khə hamok na Yènfù ti lunhi chwùna we wù tì chwùne ha be ghàhnà ghɨ shyə.
44026007	A fê mô kəbi wu chwùna we sah yi nda ghɨta ghàhnà ghɨ̂n njwòsù bà ndùku kokhe Yènfù nchwì nì ntuksu khə na ghɨ bè khɨtelò, à baha mò kə kum gha yinâ, mbè, a yi ne, ghɨt a Jûs lêmà gha ghɨ̂n a mu a tû.
44026008	Njwô ghə te ghàn ywo yi ta ghaka ghàn hi bimî na Yènfù lòhèlò ghɨta a yi kpû?
44026009	Nâ mu ha mu ngɨŋ ndùku khə na mu kəta hi nì nâbi ghə hi bobhe fêt yì Jisòs wù Nasalì.
44026010	À mò fêt ye mu ndùku nê a Jèlusalèm. Ngàŋsù ndâ Fùyènsu chiksu tì fo jyaka na mu lem ghê ghɨ kokhe Yènfù wu lum afa mu kokhe atɨ̂n chîn a chyâk, ghɨ dô kə ni. À hì mô te ghɨ chyahe saki na ghɨ ywiti ghɨna, nâ mu tok gha tɨni.
44026011	Mu tì fô ngə̂k ha ghɨna a ghɨna ndasu chintesu nâ sù jɨ̀m, mômhì nâ yu mù domù na ghɨna tunhi ma hi fê samhe wi ha Jisòs. Mu ndùku bânà ghɨna nâ haŋaŋ fwo yênà a lak tu letu kə hi fo ngə̂k ha ghɨna.
44026012	À ndùku mô te mu lòte hì yênà yi tèk yi Dàmaskùs kum gha mi yîn te ngàŋsù ndâ Fùyènsu chiksu tuma mu afû, fo a jyak na mu yen.
44026013	Mu fwu tan wu lum kə nâ nchwì tâ ni, a mbè, ban yile fwu a nyə̂, ta chyâ yuchwî mwanlò a wu lùk afa mu ndùku mô atɨ̂n ghàh à ghɨt ghe ghɨna ghɨna gbê a mu yi bàm.
44026014	Ghàh fente a chyə̂ kə à jɨ̀m, mu yu te jyə̀ jìsà yi jìs yi Hibùlùs na, Sôl, Sôl, wò chɨma wulu mu ni njwô ghə? Wò nùkà wu wun wa halô jîsà na wò nò mu.
44026015	Mu buf na à mò wò nde a Bâba? Bâba fîsì jis na, à mò mu Jisòs we wò chɨma wulu wunu yâ.
44026016	Biyani lòti timi a nyə̂. Mu fwu a wo yi kə̀k hi chwoka wò ha wùt à mù wù fèt ma wò nê hi mô fôktè kum mu nì gha ghe wò yena lân nì ale ghe mu nè chwûtè ha wò.
44026017	Mu nè bônhèlò wò a ghɨt a Isalì a wô, nì ha tum we mu tuma wò ha ghɨna.
44026018	Wò nè yâhèlò se ghɨna ma wò fê fihi ghɨna a bɨn a finana ma wò lihi ghɨna atɨ̂n yì bân. Wò nè nêlò ma ghɨna fwu a Satàn yi dèt yi sak ma ghɨna yen ha Yènfù ma wò lêhèfo gha ghɨna a be ma ghɨna khɨti luku atɨ̂n à nòn a ghɨt ghe Yènfù chwokte beka bimî ye ghɨna nè khɨte ha mu.
44026019	Fə̀n Àgɨlibà, mu tà tì tunhî hi nè gha ye ban yê tì fwo a nyə̂ ghɨ jis ha mu na mu ni.
44026020	Mu tî yîmì hi yiki a Dàmaskùs nì a Jèlusalèm nì ghɨta yi lak yi Jùdiyà kə yì jɨ̀m, yiki kəbi tumu na ghɨna kəta hi bɨ̀nhè təm a ghɨna a ghɨna gha be hi bèn ha Yènfù hi tè nè gha ghe ghɨ chwûtè na ghɨna ti kahi təm a ghɨna.
44026021	À ni mò gha ye ghɨt a Jûs tì khɨte mu atɨ̂n a ndâ Fùyèn hì khɨŋa hi ywî.
44026022	Biyani Yènfù gâmtì mu hi bè tàn lân, mu mô afân te wùt we mu tì yena hi fôktè gha mɨ ghɨ̂n ha ghɨt à jɨ̀m, ha ghɨ tetana nì ha ghɨ chika. Gha ye mu jìsà mò kəbi gha ye Musìs nì fòktìsu chiksu ndùku mô ma ghɨna ti fôktì na yi bè gânàlò.
44026023	Ghɨna tì jis na, “Wùt we Yènfù chwoka lema kəta hi yen a ngə̂k hi kpû, hi tè mò wùt wù shyə̂ hi kaha lòtì a yi kpû shyəma wù fòkti ha ghɨt a Jûs nì tumu na ghɨ làhi bònhì ghɨna, Yìna mô hi tè mò ha ghɨna te yi bân.”
44026024	Te Bôl jìsa be tana wu lùk afân ni, Festùs kat jîs yi wuni jis na, “Bôl, wò mò ni tof wa bu a jûŋ, ŋwàklù yâ yì dona ti nî wò ti jyâk.”
44026025	Bôl fîsì ha wun na, “Mbè, to ma tà jiblî, mu jìsà kə nâ wu tof jîsà kə nâ gha hamok.
44026026	Mu jìsà ni fânà wi beka fə̀n hì khəlò kum gha mɨ ghɨ̂n, beka ghɨ tà tì gan jə̂ a lèt.
44026027	Fə̀n Àgɨlibà, mu khə na wò mò nì bime a gha ghe fòktìsu chiksu tì nyàka. À wi ni agha?”
44026028	Àgɨlibà buf ha wun na, “Ba, wò kwàktè na kə fu yulâ ni wò làhi bɨ̀nhè mu ha wùt wù bimena agha?”
44026029	Bôl fîsì na, “À làhi tè mò a fu yulà makə wu yu dâ, mu jə̀mà na Yènfù ni ma wò hi mô wùt wù bimena, bakhi nâ nì ghɨt à jɨ̀m ghe ghɨ yute gha ye mu jîsà lân, na ghɨna kahè hi mô kəbi te mu. Mu jə̀mà na yi shìki mô ni, kə wùt nêhi mô te wùt à ndâ chyâk te mu.”
44026030	Fə̀n ki lôtì ghê Gobnà nì Bènîs nì ghɨt à jɨ̀m ghe ghɨna ndùku mô amok
44026031	lo afû yen hì bitè gha atɨna jîsà na, “Wùt wuna nè wi gha be yile ye ghɨ mô hi lèmà wun a ndâ chyâk atɨ̂n makə hi ywe wûn.”
44026032	Àgɨlibà jis ha Festùs na, “Ghɨ yê làhi dè wùt wuna na wù lo, à mò kə na wù chehì mô ma wù ti chyati na fə̀n wù chìk a Lûm sak sak à wûn.”
44027001	À hì mô te ghɨ lema na ghàh lye a ngwùk ma yen a Italì, ghɨ fo Bôl ghê ghɨt a ndâ chyaka ale ha to sù sojà ghɨt a Lûm ale, yet yi wuni mô Jùliyàs. Ghɨ ndùku toŋte ghɨna na sojàsu fə̀n wù chìk.
44027002	Ghàh lo yen lye a ngwùk ma yì lo a yi tèk yi Àdɨ̀làmitùŋ, hì chwo yèn lumu wu lùk afa ngwùksù ndùku yê time atɨ̂n yi lak yi Esiyà. Ghàh à Àlìstakùs, a wùt yi lak yi Màsìdoniyà wùlè ma wù fwu yi tèk yi Tèsàlonikà mô amok.
44027003	Tuku yû ghàh yen tan a Sidòn, Jùliyùs hì kəta yi kwâktì jûŋì ha Bôl, de wûn na wù yê yen sunsu wunsu ma wù khɨti mwə̀ me wù ndùku khɨŋa.
44027004	Ghàh ki lô afû, fufa hì fo chyâhì ngə̂k, ghàh lô yen lumu a bàh a bonena ghe fufa ndùku chyâ wi atɨ̂n, yi bi yi lak yi Sàbulùs.
44027005	Kaha lye atɨ̂n à jwò yì chìk daŋ yen lumu a bàh afa ghɨ ndùku bakhe a Sìlisiyà nì Bàmfiliyà yen tan a yi tèk yi Milà a yi lak yi Lìsiyà.
44027006	To sù sojà mu ghe yen ngwùk ma yi lo yi tèk yi Àlèksandiliyà hì yênà a Italì lihi ghàh atɨ̂n, ghàh à ghɨna lô.
44027007	Ghàh lyi mu tuk, gbê kə a jwô, a jwô, beka fufa ta ndùku nê na gbî tɨni hi bona wi, gbi ben tan yi tèk yi Nidùs. Fufa tê dè na ghàh yen lumu afû, ghàh ki lêm hi yèn a bàh bonena afa fufa ndùku chyâ wi atɨ̂n a bàh à Sàlmonè yi lak yi Kɨ̀lît.
44027008	Ghàh ndùku gbê kə yi bè yi bè, jɨŋ kə ni ghaŋ agha ben tan wu lùk wule we ngwùksù ndùku bênà chyə atɨ̂n, ghɨ toŋte na, “Yusa jûŋà,” ghɨ bakhe yi tèk yi Làsiyà.
44027009	Ghàh bobhi mu tuk kə halô, gbî tɨni hì ghaka ghàh, beka a ndùku mô ma tuk we ghɨ ndùku bama jwo atɨ̂n kum besu tî chyâ, a mô wu yu we gbî jwôlì yè ta atɨ̂n. Bôl ki tobhe à ghɨ̂t jis na,
44027010	“Wana noma, mu yena na gbî ghàhnà hi yèn ashyə̂ kətalò ngə̂k yi bəma kə ni. Ngwùk yina kə̀kà te yì nè shàktèlò ma nâ mwə̀ me mù mò atɨ̂n ma mù bef, ma ghɨta fê kputi.”
44027011	Biyani to sù sojà ghe tê yu gha ye Bôl jìsa, lem kə a to wuna yi gha afa bè ngwùk nì wùt we wù ndùku tihe ngwùk ndùku jîsà.
44027012	Luk we ngwùk ndùku mô hi time atɨ̂n ndùku jwôfà wi hi chyə afû, a wu yu tònànù we fufa yè chyâlà, ghɨta ndùku kôŋà kə na ghɨ hi yênà ashyə̂ atɨ̂n à jwò yì chìk, nô na ghɨ yê tan a Fonìs ma yuti afû. Fonìs ndùku mô wu luk we ngwùksù ndùku yê chyə atɨ̂n a Kɨ̀lɨ̂t wu ke yênà a bàh afa yuchwî lye atɨ̂n.
44027013	À hì mô te fuf ghe bota, ghɨ le yîmì a bàh a nchwô hì chyâlà kə hijə, hijə, ghɨt atɨna yen yâ, lyi kə na kwâktì ghɨna làhi kpên, ghɨna guf kokhi shyə ghe ghɨ ye chwuŋa na ghɨ khɨti ngwùk kə yì hi gbê, yì yîmì hi tè gbì hijə hijə kə yi bì jwôlì Kɨ̀lɨ̂t.
44027014	Biyani fufa ta ale yîmì hi tè chyà, ma ghɨ lo a bàh a kwokànà, hì lye bê lumu a jwô.
44027015	Hì bê yani shikà ngwùk ghàh mômhì hi yèn lumu a bàh afa ghɨ bênà atɨ̂n, yi ta ghak ghàh, ghàh dê, ngwùk atɨ̂n gbi atɨ̂n à fuf.
44027016	Ghàh kwuŋ chya lumu a fù laklà fu lefu atɨ̂n à jwò ghɨ toŋte na Kodà mômhì nâ nì jyaka guf lihi ngwùk yì tetana ye ghɨ tì chwuŋa yi bàm yi ngwùk yì chìk.
44027017	Ghɨ guf lihi nì yinì yani fati kwut ngwùk yì chìk nì kùlsù na kə yì bâtì. Ghɨt ghe ghɨ ndùku tihe ngwùk atɨ̂n hì fânà kə na yì làhi ye kùn a tuŋ a sùsi ghe ghɨ ndùku mô atɨ̂n à jwô lumu a bàh à yi lak yi Libiyà, ki yêntè chwohe a bâh à sùnju ghe ghɨ ye chwuŋa a tô ngwùk, hi nì na kə ngwùk hi gbê haŋaŋ, de na à hi china kə a fûf.
44027018	Fuf atɨna faŋ hì fo kə ngə̂k. Tuku shihi yula bèn, ghɨna hì fihe mwə̀ mùlè me a mù ndùku mô a ngwùk tuma chwohe a jwô.
44027019	Tuku yû wu tuk wu kumtenu, ghɨna hì chwokte kə mwə a ngwùk tuma chwohe a jwô.
44027020	Tuk mùlè chyâ teka ghàh yen yuchwî makə mu jên, a chyâ kə a fûf. Te ghɨ faŋa hì chyâlà kə ha jyak yani ghàh yen na ghàh nè bônà wi.
44027021	À hì mô te ghɨt atɨna fèta ha ghaf teka ghɨna yə shyə ale, Bôl lôtì timi a ghɨta ashyə̂ jis na, “Wana noma, à ye hì mô na ghàn yu gha ye mu jìsa ma ghàhnà ta ye lo jə a Gɨlìs, ma ghàhnà tà bobhi jə mwə̀lû nè hi fè khɨti a lə̀hà ghɨ̂n.
44027022	Mu chyate jîsà ha ghàn chîn na, ghàn kwut təm ghana beka a shàkti kə ngwùk biyani wùt ha ghàn tà kpû.
44027023	Mu jîsà ni beka à chehì mô ntuksu lân, anjèl à Fùyèn fê fu kəta mu a fe mu kokhe che ben ha mu,
44027024	jis na, “Bôl, kə wò fan beka Yènfù ti lem na wò timi kə nâ a fə̀n wù chìk ashyə̂. Fî lèm na wùt nè kpo wi atɨ̂n à ghɨ̀t afân a ghàn a ghɨna gbê amok ni, kum təm a jûŋ ghe fu kəta ha wò.”
44027025	“Mu jîsà ha ghàn wana noma na, ghàn kwut təm ghana beka mu bime ha Yènfù, khə nâbi ghə ghê ghɨ nè gânà kəta ghɨ jisa ha mu.
44027026	Fufa nè china fihelò ghàhnà ma ghɨ lem yi bàm yi lak yile atɨ̂n à jwò.”
44027027	“Ngàmsù chya sù bà à hì mô ntuksu, fufa baha bɨlà ki yi bɨ̂l nì ghàh a jwò à Àdìliyà. À hì mô ntênàsê, ghɨt ghe ghɨ tihe ngwùk yen na ghɨna hì kùmhè bênà a yi bi jwôlì.
44027028	Ghɨna mak chwohi kùl a jwô ma ghɨ ti chwuŋ shyə ale yi jwô àtɨ̂n, yì lyi chwô ghɨna fek yen na jwò àtɨ̂n lyelò tàmsù wosu wu wə nì mbà. Ghɨna chyəti kə ni fî mak kùl yen na jwò àtɨ̂n lye tânà kə tàmsù wosu mbulamòk.
44027029	Ghɨna yîmì hì fânà na fufa nè lyê lôlò nì ghɨna ma yê kùnâ ywiti yi wo, kahi chwohi mwə̀ me mù kìk yi bàm yi ngwùk, a mù nè na ngwùk time a jwô, hì jə̀mà kə na tuku yu.
44027030	Ghɨta a ngwùk afâ tî mômhè hi tet a fwu a ngwùk, hì chwohe yênà nì ngwùk yi tetana yê a jwô kama nê te ghɨ khɨŋa hi fihe mwə̀ me mù ndùku ghaŋle ashyə̂ ngwùk, a me mù nè na kə ngwùk gbi.
44027031	Bôl yen gha tɨni jis ha to sù sojà ghe nì sojàsu wunsu na, “Ghɨt ghɨ̂n a ngwùk afân tê faŋ hi ndokò atɨ̂n à ngwùk afân ma wùt nê tê bòn.”
44027032	Sojàsu tɨnsu yu ni tenti sù kùl se su ndùku mô a ngwùk yì tetana afa de yì hì yênà a jwô a yinì ngɨŋ.
44027033	Tuku hì yula bê kə ni, Bôl chyati ghɨna à jɨ̀m jis na, “Ghàn mômhì hi yə a shyə. Ghàn ti chyə ngàmsù bà chîn teka ghàn yə shyə ale, mô kə a fumhì.
44027034	Chîn mu chyate na ghàn yə shyə kə wùt ha ghàn nê kpu. Ghalà fu lefu nè gânà wi ha wùt ha ghàn nâ hakoh.”
44027035	Te Bôl jìsa ni, lyi a bân fo àyòŋnà ha Yènfù kə ghɨna ashyə̂ bəktilò yîmì hi yə̂.
44027036	Ghɨna yen ni kwut a təm nâbi nde yə a shyə.
44027037	Ghàh ndùku chîntè mô a ghɨ̂t yi ghə yì bà nì msàmba njwò tufa a ngwùk afû.
44027038	À hì mô te nâbi nde yə kpene kəta wù khɨŋa, ghɨna fihi saŋa wît ghe ghɨ ndùku mô a ngwùk hì tumhi a jwô na ngwùk yaŋhi.
44027039	À hì mô te tuku yula bê ghɨna tà fî khɨlî na à mô yìni bi yi laki agha, biyani yen wu lùk wule yi bi jwôlì, wu mô te a chɨm, lem na yi shìki bona ma ghɨna yen nì ngwùk ma yi time afû.
44027040	Ghɨna tenti mwə̀ me mù ndùku khɨte ngwùk, de mù chwo a jwô, ghɨna fî yêntì kùl se su ndùku khɨte shyə ghe ghɨ tihe ngwùk kokhi a bâh à sùnju ghe ashyə̂ shyəma fufa chìn à fihi ngwùk atɨ̂n a bi jwôlì.
44027041	Biyani ngwùk àtɨ̂n yen kun a tu a tuŋ a sùsi ale yi sah à jwò, jwo ngwùkì so a chyə̂ yi tê fê yèn, jwò nêk bam yi tɨni shyâktì wu bàh wu bàh.
44027042	Sojà se yen ni hì khɨŋa hi ywite ghɨta ndâ chyâk ghe atɨ̂n nâ à jɨ̀m hi nì na kə wùlè nê nâhà fwu ma wù tet.
44027043	Biyani to sù sojà ghê hì khɨŋa hi bònhè Bôl ki tunhî na kə ghɨna mom, ki bɨlà jìs na nâbi nde we wù mò hi nàh wù yitê chyakte fwu ashyə̂ ma wù nah à daŋ.
44027044	Ghe ghɨ faŋa, ma ghɨ khɨti bâh wu mu kàkù makə bâh wu ngwùk we ghɨna mò hi khɨtî. À ni mò te ghàh tì gbe shyəma ghàh bon.
44028001	À hì mô te ghàh fwo mihe a jwô, baha mô kə nâ wun wu tâ, ghàh yu ha ghɨt ghe ghɨ ndùku mô afû na ghɨ toŋte lak mi ye na Maltà.
44028002	Ghɨt atɨ̂na tî gâmtì ghàh nâ jûŋ fati wu wus ha ghàh beka à ndùku mô ya ma wuli ti yîmì hi tè nà tònènà hì mô a bɨn nâ haŋaŋ.
44028003	Bôl yûŋtì mu kâk hì kpâ yênà nì wusu atɨ̂n, fwə fwu atɨ̂n à mu kàk afû te wusu lùmà be lɨm a wo wuna faŋ kə yi fâŋ.
44028004	Ghɨta yi lak afû yen fwə atɨ̂na te ghɨ lɨma wo wuna jis na, “Wùt wunâ làhi tè mò ni ywe à ghɨ̂t. Nâbi te wù teta fwo a jwô biyani lòn mô a wuna tû, wu mô kə hi kpû.”
44028005	Biyani Bôl jîkhì a wo wuna fwə atɨ̂na chem wu wùs teka ghɨ ləmhi wûn nâ hakoh.
44028006	Ghɨna hì kwâktè kə na wun wu wunu ti mutàlò, bu yani ma wù fen à kpu. Ghɨ yutî nâ ha ghaf biyani te yena jə̀ gha yile te yi gana ha wûn. Ghɨna ki kwuna yi kwâktì ghɨna hì jîsà na, “Wù mò ni mô Fùyèn fu lefu!”
44028007	Bì yì lak afû ndùku kətalò fùkmù a ngwùŋ à lùk afû yet yi wuni mô Bùbiyùs. Wù fyi ghàh nâ a jûŋ, yəhi ghàh a mù tuk mù tât.
44028008	À mô ni, bè Bùbiyùs mô wu khɨ̀ kəta a guta, kutì fê chwoka wûn. Bôl lyi yen atɨ̂n à ndâ afa wù ti nìŋe atɨ̂n jəm lò, lem a wo a wun a tû, yaf yi tɨni mî.
44028009	À hì mô te gha mi yîn gàna ni, nâ ghɨt a yablena nâ à jɨ̀m a yi lak afû fwu ben, Bôl boŋ chwuk ghɨna.
44028010	Ghɨta yi lak afû fo mwə̀ ha ghàh mu dô kə ni. À hì mô te ghàh khɨŋa hi lò, ghɨna lem nâbi ghə a ngwùk te ghàh khɨŋa, ghàh lyi lo nì munù.
44028011	Ghàh chyə afû njoŋsù tât shihi lò lye a ngwùk ma yì tì lo a Àlèksandiliyà, ghɨ toŋte ngwùk àtɨ̂n na, “Maŋhù Mùyènù,” ben timi afû beka a ndùku mô mbɨ̀ŋ fufa ta chyâlà.
44028012	Ghàh ben chyəti kwok yi tèk yi Sìlakùs a mu tuk mù tât.
44028013	Lo yi tèk afû yen chyə yi tèk yi Lejùm. Tuku yû, fufa yîmì hi tè chyà, bê lumu a bàh à nchwô, ghàh gbi a mu tuk mù bà ben fwu yi tèk yi Bùtolì.
44028014	Te ghàh lye bena afû ni yen a ghɨt a bimena afû, ghɨna jis na ghàh à ghɨna chyə. Ghàh à ghɨna chyəti kwok afû metì ngàm yì fùblù ghàh ki chyâ yèn a Lûm.
44028015	Ma à hì mô ma ghɨt a bimena a Lûm ti yu na ghàh bènàlò lo ben hi yena ghàh wu wən a Àbiyùs, ghɨta ben timi hi yen a ghàh wu lùk afa ghɨta gbena ndùku bênà chyə, ghɨ toŋte na ndasu tât. Bôl yen ben nì ghɨta ni, fo àyòŋnà ha Yènfù khɨte təm a ta.
44028016	À hì mô te ghàh bè tana a Lûm, ghɨ de na Bôl hi chyə̂ a wun a ngɨŋ, fî fo sojà na yì hi chînà wûn.
44028017	Te tuk mù chya mù tât, Bôl toŋa wu tu we wu ndùku tihe ghɨt a Jûs na ghɨna bê yen wûn. Ghɨna bên, Bôl jis ha ghɨna na, “Wana noma, ghɨt a Jûs che kwo mu ni ghɨ fa mu a Jèlusalèm fî fo mu ha ghɨt a Lumà nâbi te mu chehì mô teka mu ni gha be yile ha ghɨt a ghàhnà, teka mu jîsà bobhi gha kum lum te be ghàhnà ndùku chyə atɨ̂n.
44028018	Ghɨta sak mɨ ghɨ̂n bufti a gha ha mu hì khɨŋa hi dè mu beka ghɨna ndùku mô ma ghɨna ti yen na mu tà ni jə̂ gha shyəma ghɨ ywi mu.
44028019	Biyani ghɨt a Jûs tunhî na kə ghɨ de mu, mu hì kəta hi bèn a Lûm na fə̀n wù chìk yu sak à mì nâbi te mu yê hì kəta wi gha yile hi jìs kum ghɨt a ma na hakoh.
44028020	À mò gha ye yi ne na mu yen ghàn, ma ghàhnà biti gha. Mu mò atɨ̂n à sù chyak ni beka mu ti bimi ha wùt we ghɨt a Isalì tì lèma kwâktì ghɨna ha wûn.”
44028021	Ghɨna fîsì jis ha wun na, “Ghàh tà yen jə ŋwàklù te yì lo bena a Jùdiyà kum wò. Nâ wana ne ghaha ghe ghɨna lo bena afû tà jis jə gha be yile kum wò.
44028022	Biyani ghàh khɨŋa hi ywo yi kwâktì ya beka ghàh khə na nâbi afa ghɨt a Jûs jîsà lò gha be kum nki nòn ghɨ̂n a wò mò atɨ̂n ni.”
44028023	Ghɨna lem wu tuk hi bè yen a Bôl. Tuk wu tɨnu kpên, ghɨna fwu ben wu lùk afa wù ndùku chyə atɨ̂n nâ hidù. Wù bis yîmì hi tè jìs ha ghɨna jis kə ni yen tan wu yu kolô, fati fòktì banhi gha ye wù ndùku kəta hi fòktì ha ghɨna kum fə̂n wù Fùyènù, kəbi kum Jisòs. Wù fî taŋ a gha ghe ghɨ fwo ŋwàklù yì sak ye Musìs tì be nì yinì kəbi nì ŋwàklù su fòktìsu chiksu hi chwùtì na gha ye wù jîsà na yi mô hamok.
44028024	Ghɨt ale bimî na wù jîsà kə nâ hamok, ghɨ le tunhî na ghɨna bime wi.
44028025	Ghɨna jyâhì kə nì gùfna te Bôl jìsa gha mi yîn ha ghɨna na, Yohnà Yulena tî nî kə nâ chilichili hi tuma fòktì Ìsayà ha be ghàhnà ghɨ shyə. Wù tì jis na,
44028026	“Ndù jis ha ghɨt ghɨ̂n na ghàn bè hì ywo kəbi yi yû gha, khɨle wi na ghɨ jis na ghə agha, ke kəbi yi kî luktu biyani yena wi nâ hakoh,
44028027	beka tu ghɨt mɨ ghɨ̂n ta, ma ghɨna ti fə̂ntì tûŋlunu, fî baŋti a sê, bu ni ma ghɨna yenalò luktu fê ywo khɨle a ghâ kahi ben ha mu ma mu chwuk ghɨna.”
44028028	-
44028029	Bôl jis hi yè mihì jis na, “Yi ni chwùtè na ghàn kəta hi khɨli na tum yì jùŋ te Yènfù kəta hi bònhì à ghɨ̂t, ghɨ mò ma ghɨ ti tum ha tumu, ghɨna mô hi yû.”
44028030	Bôl chyə kwôk afû wu lɨ̂m wù bà a lâkà kə nâ wûn ndâ à wûn. Wù hì fye nâbi nde we wù ndùku bê ha wûn nì saŋlînì.
44028031	Fôktè a ghâ kum fə̂n wù Fùyènù, yike kum Bâba Jisòs Klistù. Wù ndùku jîsà nâ nì təm a ta, shyə ale tâhè wi wûn.
45001001	À nyak mu Bôl ŋwàklù yina. Mu mô wut wù fètana ha Jisòs Klistù ma à chwok Fùyèn mu ha wut wù tum, lem na mu hi fôktè tum yì jùŋ à wûn.
45001002	Tum yì jùŋ mi yina ni mò ma Yènfù tì chwûnà hi tum nâ wu yu dâ, jis fòktì su chik su wunsu nyak chwùna tɨnu a ŋwàklù Fùyèn.
45001003	Tum yì jùŋ mi yìna jìsà kum Wâ Fùyèn, Bâba ghàhnà Jisòs Klistù. Wù tì shihi bèn a mbyî ha wût, ghɨ bwɨ wun a Defìt yi sah yi nda.
45001004	Yènfù tî lôhì Bâba ghàhnà Jisòs Klistù mu wuna a yi kpû wu lum wu kananu nì jyak a Yòhnà Yulena chwûtì na wù mò kə nâ Wâ Fùyèn.
45001005	Yènfù khɨti təm a jûŋà ha mu lem mu ha wut à tum na mu hi gbê fôktè tum yì jùŋ kokhe Klistù shyəma ghɨta yu ma ghɨ bimi kə tu lak tù jɨ̀m, fu ni ni tohne a Jisòs Klistù.
45001006	Ghɨ ti boŋ toŋa kəbi ghàn ghe ghàn mò a Lûm na ghàn fwo ben ma ghɨ hi mô à ghɨ̂t ha Jisòs Klistù.
45001007	Mu nyak ŋwàklù yìna ha ghàn ghɨt a kòŋà a Fùyèn ghe a ghɨ chyə a yi tèk yi Lûm nâ à jɨ̀m. Yènfù ti toŋa fihe ghàn na ghàn hi mô ghɨt a wuna. Yènfù, Bì ha ghàhnà ghê Bâba Jisòs Klistù chwuti təm a jûŋà ha ghàn, ma wù fo yutìnì ha ghàn.
45001008	Mu lyè luk wu shyə, fo àyòŋnà ha Yènfù a mu kokhe tohne a Jisòs Klistù te ghɨta jìsà kum yi bimî yani kə mbyî yì jɨ̀m.
45001009	Mu jə̂mà ha ghàn kə yû mù jɨ̀m, nâ Yèn fe a mu fètà ha funfu kə nì təm a ma à jɨ̀m, fôktè tum yì jùŋ kum Wâ wûn khəlò.
45001010	Mu jə̂mà na lumu nê gan, a mô kôŋì Fùyènì na mu ni nâbi yàni, ma mu bê jikti ghàn.
45001011	Mu jə̂mà ni beka mu kòŋà nâ haŋaŋ hi bèn hi yen a ghàn, hi jìs kum yutì ye a Yènfù fo ha ghɨta nì Yohnà a wuna. Mu bênà hi jìs ni shyəma ghàn hi tòkà tâ a yòhnà.
45001012	Gha ye a mu jìsà mò na mu bènàlò, ma ghàhnà à jɨ̀m chinti. Mu bênà, ma mu shihi lùmhè ghàn a ghàn a yi bimî, ma ghàn boŋà lumhi mu atɨ̂n à yami.
45001013	Mu khɨŋa na ghàn hi khə a wana noma na mu ti baktî hi bèn ha ghàn nâ ghan hidù, biyani bakte kəbi yini, gha yile ben yi tâhìlò. Mu khɨŋa hi bèn hi yike ghɨta na ghɨ hi jûmtè Jisòs kəbi yi ghəl te mu tì yike tum wule.
45001014	Mu mò wùt wù fètana ha Yènfù, kəta wi gha mi yi ngɨŋi. Mu kəta hi tè fòktì tum yì jùŋ ha ghɨt ghe a ghɨ fate chyə nì ghê a ghɨ chînà chyə. Mu fètà ha ghɨt ghe a ghɨ yena na à mò ghɨt a tofana, fêtà kəbi ha ngwònu.
45001015	A ni gha ye a mu kòŋà nâ haŋaŋ hi boŋa fòktè tum yì jùŋ ha ghàn ghe a ghàn chyə a Lûm.
45001016	Mu jala kum tum yì jùŋ mi yìna te yì chwùtè jyak ghe a Yènfù bònhè ghɨt a bimena atɨ̂n nâ à jɨ̀m. Fu bônhè ghɨt a bimena, yîmè nì ghɨt a Jûs, a kûmtè a wu tûm.
45001017	Tum yì jùŋ ni chwùtè banhe lum we a Yènfù lyè ghɨta ha ghɨt a chilichili atɨ̂n, fu nê ni tohne kə yi bimî yi ghàhnà, gha yile fê bakhe wi atɨ̂n, kə yi ghəl te ghɨ nyàka a ŋwàklù Fùyèn na, “Ghɨt ghe a ghɨ mô chilichili kum yi bimî yi ghɨna bè khɨtelò chyənà ye a yì bè mê wi.”
45001018	Yènfù ti chwûtì lâ wunu baŋanu ha ghɨt ghe ghɨ chyə a chyə̂, khə wi wûn, nê yê kə nì be, be mi yìna tâmtè na kə ghɨta hi khə gha ye a yi mô hamok kum Fùyèn.
45001019	Yènfù bâŋhè wu lâ ha ghɨna beka fu ti chwûtì nâ gha à jɨ̀m ghe a ghɨna kəta hi tè khə kum funfu kə a ndan.
45001020	Ghɨta hì mô ma ghɨ ti yen na Yènfù mò kə nâ Fùyèn hi yìmì wu tuk afa wù tì fate mbyî. Ghɨna ti yen na jyak a Fùyènà bè mê wi. Ghɨ̂n mò a gha ghɨ yena wi nì se, biyani khə kum mwə̀ me a fu tì fate. À ni mò gha ye a wùt bè jìsà wi hi yə sak na wù ndùku khə wi gha kum Fùyèn.
45001021	Ghɨna khəlò Yènfù, biyani kokhe wi wun te ghɨ kəta hi tè kokhî, fo nâbi wi yòŋnà ha wun. Kwâktì tu ghɨna tu mô kə kwâktì tu ngwo tu, ghɨna fê kwâktè wi gha chilichili, yɨŋa kə yi yɨŋâ.
45001022	Ghɨna kwàktè kə na ghɨna tofalò biyani ma ghɨna ti kahi a wu ngwò.
45001023	Ghɨna ti lyi kokhî ye a ghɨ kəta hi tè kokhe Fùyèn a fu faŋa hamok hì bɨlà fo ha mosòmù ma ghɨ fate nì wo, mu fune à ghɨ̂t, bu hi bè faŋ; fune nyɨ̀mû nì nyamsu nì mwə̀ mù ŋàŋlemù.
45001024	A ni mò gha ye a yi ne na Yènfù khɨna ghɨna a ghɨna tɨ̂n à tù kwàktì tu betu, ghɨna hì nê a gha a wumena a ghɨna sù ngɨŋ, bobhe wu wun wu ghɨna.
45001025	Ghɨna ti bimi fəmi bɨlì tunhi gha ye a yi mô hamok kum Yènfù, hì kokhe yèn mù yì fə̂m. Ghɨna ti de Yèn fe a fu mô hamok hì bɨlà kokhe fê ngumle mwə̀lû ma à fati Fùyèn biyani kokhe wi Yèn fe a fu fate mwə̀ mù tɨ̂n, a mô fùfɨ̂n fe a ghɨ kəta hi tè kokhî hi bè tàn nâbi yini! Àmèn.
45001026	A ni gha ye a yi ne na Yènfù khɨnà de ghɨna atɨ̂n à gha a wumena mɨ ghɨ̂n a ghɨna kòŋà hi tè nì ni. Ywena ghɨna ti kahi hi chyə̂ nì ghɨ le, yi kəta wi hi tè mò ni.
45001027	Lɨmànà ghɨna ti boŋ de hi tè chyə nì ywena ghɨna, yi foma yê kə na ghɨna kahà hi bɨlà chyə nì lɨmànà ale, a mô yi ghâ, wume nâ a be. Ghɨna ti ni kə gha a wumena ni kwoti maktu ghɨna wu be.
45001028	Ghɨna ti tunhî hi bime Yènfù, fu ti de ghɨna a ghɨna tɨ̂n à tù kwàktì tu ngwo tu, ghɨna ghɨ hì chînà chyə kə yi chyə̂, nê a gha ghɨ kpene wi hi tè nì.
45001029	Ghɨna nê nki tu gha tu betu kə tù jɨ̀m. Ghɨna chyə kə a be, kəta a se a fwona nì təm a be, ghə̂kà ghɨta nâ haŋaŋ. Ghɨna ywelò, nô, lehe ghɨta, kəta kwâktì yi be, lêmà kowòŋ,
45001030	jîsà a gha a be kum ghɨta, bânà Fùyèn, yikte ghɨta, ghaŋhe wu wun, jîsà yi jîs yi ghaŋheni wùni, khɨŋa kə wu lum hi tè nè be, ywo wi ha be ghɨna.
45001031	Ghɨna jìŋtèlò, fo chwùna tu fəm tu, kôŋà wi ghɨta, kwohe wi seni ha wùt.
45001032	Ghɨna ni nè gha mɨ ghɨ̂n, fê tôkà ghɨt ale ghe a ghɨ nê gha atɨna nâbi te ghɨna khə sak yi Fùyènì ye a yi jîsà na ghɨt ghe a ghɨ chyə wu lum afân ni kəta hi kpû.
45002001	Wò wi hi tè saka wut wùlè makə a mò wò nde, beka wò nè kəbi gha ghe a ghɨt mɨ ghɨ̂n nè. Wò saka ghɨta, jîsà nâbi na ghə, yi kaha kwo kə wò, wo bu hi fwo atɨ̂n.
45002002	Ghàhnà khə na Yènfù saka lò ghɨt ghe a ghɨ nê gha mɨ ghɨ̂n, jîsà nâbi na ghə, yi mô kə hamok.
45002003	Ghàn boŋa kwàktè na ghə? Na wò te wut shìki tè sak ghɨta a gha, nê kəbi ghɨna, ma wò bê tet na kə Yènfù boŋà sak wò agha?
45002004	Yi ni mò na wò lyè wi tôknà yi kanani yi Fùyènì nì wunhî yi wuni, nì jùŋ ye a fu nê ha wò ha yi gha ma? Ba wò khəlò na Yènfù tòknà ni, khɨŋa na wò kahi təm ya a be?
45002005	Wo bɨlà nê na lâ Fùyènù hi bâŋà yê kə ashyə̂ beka wò chile, ma wò ti ta nì to kôŋà wi hi kwunâ. Yènfù bè chwùtè lò na fu ti bâŋhì lâ ha wò a wun wu tuk wu saku ma wù sak wò kə nâ chilichili.
45002006	Fu bè folò nâbi maktu nde kə a wun a yì fèt.
45002007	Yènfù bè folò chyənà ye a yì be mê wi ha ghɨt ghe a ghɨ wunhe atɨ̂n à yì fèt yi jûŋì, khɨŋa kə na fu fo ghaki ha ghɨna nì yet yi jûŋì. Ghɨt atɨna ke yê kə hi bè khɨte chyənà mi yìna.
45002008	Fu bè saka lò ghɨt ghe a ghɨ khə kə gha yi ghɨna yi ngɨŋi, ywo wi gha ye a yi mô hamok biyani kôŋà kə yi fə̂m. Fu bè saka ghɨna hi chwùtì lâ wunu baŋanu ha ghɨna.
45002009	Nâbi nde te wù nè be bè yenalò ngə̂k yi bəma kə ni ma wù fê yu lùmchuŋ. Ngə̂k àtɨ̂n bè yîmè kə ha ghɨt a Jûs ashyə̂ a kûmtè wu tûm.
45002010	Yènfù bè nê ha ghɨna ni biyani ma wù fo ghaki nì kokhînì nì yutìnì nâbi ha nde we a wù chyə chyənà yì jùŋ, yîmè nì ghɨt a Jûs, a kûmtè wu tûm.
45002011	Yi mô ni beka Yènfù saka ghɨt à jɨ̀m kə yi ghəl, ke wi luk we ghɨna fwo atɨ̂n.
45002012	Ghɨ bè saka bobhilò tum we a wu nê be nâ wù jɨ̀m kə nâ kum besu ghɨna su nâbi te ghɨna khə wi Sak yi Musìs, ma wù yen ha ghɨt a Jûs ma wù sak à bobhi ghɨna nâ à jɨ̀m beka ghɨna nè be, khə sak mi yîn.
45002013	Yi mô ni beka à wijə ghɨt ghe ghɨ ywo Saki a ghɨ mô chilichili a Yènfù ashyə̂. Wò kəta hi tè khə yi Sak, nê te yi jîsà, shyəma wò hi mô chilichili a Yènfù ashyə̂.
45002014	Tumu jifa nê yi gha ye a Saki khɨŋa, yi hi chwûtè na ghɨna hì khəlò gha ye ghɨ kəta hi tè nì, nâbi te ghɨna khə wi Saki.
45002015	Ghɨna nè ni, yi hi chwûtè na Yènfù ti nyak gha ye a Saki khɨŋa a ghɨna təm. Kwâktì tu ghɨna tu mô kəbi yâ, à ben a yu mùlè tu hi tòkà ghɨna, a ben a yu mùlè tu hi ngane ghɨna.
45002016	Tuku bènàlò shyəma Yènfù jis ma Klistù Jisòs sak nâ a gha a letena à jɨ̀m ghe a ghɨ mô a ghɨta a tu kwàktì, kə yi ghəl te ghɨ tì nyàka a tum yì jùŋ afa a mu fòktè.
45002017	Ghàn ghɨt a Jûs ni jala jîsà na ghàn yikte kə yi Sak, ghàn à Yènfù mô a jûŋ.
45002018	Ghàn jîsà na ghàn khəlò gha ye a Yènfù khɨŋa, khə yê a yi mô chilichili nì ye a yi bu chilichili beka ghàn yike a Yènfù yi sak hì khə yì yîn.
45002019	Ba ghàn khəlò na ghàn chwùtè lumu ha fèfù fê chwûtè yi bân ha ghɨt ghe ghɨ chyə a bɨn a finana,
45002020	na ghàn tihe ngwònu, mô sù chichà ha mwəlà beka ghàn khə nâbi ghə ghe Saki jìsà fê khə nâbi ghə ghe a ghɨ mô hamok?
45002021	Ghàn ni mò na ghàn yike ghɨta, boŋa yike wi ngɨŋ sanisu ma? Ghàn yike ghɨta na kə ghɨ hi chwoŋâ, boŋa chwoŋâ ma?
45002022	Ghàn yike na kə wut chyə nì ywê wùt makə ghê lɨm à wùt, nâ ghàn chyə ma? Ghàn jîsà na kə ghɨta hi kokhe mosòmù biyani chwoŋa mwə̀lû a ndâ su tɨnsu.
45002023	Ghàn ghaŋhe chyâ nì wunu na ghàn khəlò sak yi Fùyènì biyani wumhe Fùyèn beka ghàn khɨmalò sak yi tɨni.
45002024	A ni mò gha ye ghɨ nyaka a ŋwàklù Fùyèn na, “Tumu jìsà a gha a be kum Fùyèn, a nê ghàn ghɨt a Jûs, beka ghàn chyə wi te Sak yani khɨŋa.”
45002025	Ghàn khəlò na hi se nam a wûtà ni chwùtè gha kə wu yu afa wùt àtɨ̂n lèmà Saki biyani ma wùt ki khɨm yi Sâk, ma yi hi kə̂kà kəbi te ghɨ tà se jə nam a wuna.
45002026	Yi chwûtè na wùt shìki ywo yi sâk teka ghɨ se nâbi nam a wuna, ma yi hi chwûtè kə na ghɨ ti sê.
45002027	Wùt à tûm shìki mô teka ghɨ se nam a wuna kə nâ nì wo biyani wu ywo yi sâk, ma wù bê sak à bobhi ghàn ghe a ghɨ ti sê, wùlè fî nyak fo yi Sak ha ghàn, biyani ghàn hi ywo wi.
45002028	Yi ni chwùtè na kàntè wùt à Jûs a Yènfù ashyə̂ wijə kə kum yi bwɨ̂, yi se nami wijə kə a jyà wùn.
45002029	Kàntè wùt à Jûs a Yènfù ashyə̂ ni chwùtè a wun a chyənà. Hi se nam hamok yi chwùtè lumu a wùt à təm, a mô yi fêt yi Yòhnà, a bu yi sak ye a ghɨ nyaka. Kàntè wùt à Jûs wùna mô, a bəmhe Fùyèn wûn, a bəmhe wi ghɨta.
45003001	A ni jis na mbì yìlè làhi tè mò hi tè mò wùt à Jûs agha? Ghɨ se nam a wûtà, ma mbì atɨ̂n hi mô nâ ghə chyâ hi tè mô wut à tum agha?
45003002	Mbì mô kə nâ hi tè mò wùt à Jûs kə tu lum hidù. Gha yi shyə mô na Yènfù tî fo gha yi wuni ha ghɨt a Jûs.
45003003	Biyani yi ni mò yàni ha ghɨt a Jûs ale ghe a ghɨ faŋa hi bime agha? Yi mô na Yènfù lèmà wi chwùna wunu ha ghɨna ma?
45003004	Yi wi hi tè mò ni! Yènfù yè jîsà kə hamok nâbi wu yu afa ghɨta chìnte kə mbyî yì jɨ̀m hi wama yi fə̂m, kə yi ghəl te ghɨ nyàka a ŋwàklù Fùyèn na: “Gha yi Fùyènì yè mô kə hamok, Yènfù yê saka yə kə yi yə̂ sak à wûn ghê ghɨta.”
45003005	Ghɨt ale làhi jìs na chyənà ghàhnà yì be ni bɨlà gâmtè kə hi nì na ghɨta hi tôkà yena lumtu chilichili tu Fùyèn tù. Yi shìki tè mò ni, ma yi hi chwùtè na Yènfù nè wi a jûŋ te fu bâŋhè lâ ha ghàhnà ma? Wùt à mùsòŋ làhi tè kwàktè yê kə a wu lûm afân.
45003006	Biyani, yi wi hi tè mò ni nâ hakoh! Yènfù shìki bu chilichili, ma fu bê sak yàni ghɨta a mbyî?
45003007	Wùt lè làhi buf na, “Chyənà mì yì fə̂m shìki tè chwûtè banhi lumtu chilichili tu Yènfù, nê na ghɨ hi kokhe funfu, fu hi fê khɨte yàni mu ha gha a be?”
45003008	Ghɨt mɨ ghɨ̂n ki jîs ni, ma yi hi chwûtè na ghɨna jìsà na yi jwôfàlò na ghàhnà hi nê kə gha a be shyəma jùŋ hi fwo atɨ̂n. Ghɨt ale bobhi yet ghaha jîsà na a mò gha ghe a ghàh gbè yike. Ghɨna hi khə na Yènfù kəta kə hi bè sak hi bobhi ghɨna.
45003009	Ghɨ ni mò hi jìs à gòkhì na ghə, na ghàhnà ghɨt a Jûs chyàlò ghɨt ale ma? Yi wijə ni nâ hakoh. Yi mô kə te mu hì mô ma mu ti chwûtì banhi na ghɨt a Jûs nì tumu chìntè mô ghɨt a gha a be à jɨ̀m.
45003010	Yi ni mò kəbi yi ghəl te ghɨ nyaka a ŋwàklù Fùyèn na: “Nâ wùt wù mòk wijə chilichili.
45003011	Nâ wùt wù mòk wijə a wù chwùtè na yi ti yu khɨle gha Fùyènì, nâ wùt wù mòk khɨŋa wi hi tè khə wûn.
45003012	Ghɨta ti mana Yènfù kə à jɨ̀m. Ghɨna ti jah nâ à jɨ̀m; wùt wijə a wù mòk à wù nè gha yi jûŋì nâbi wù mòk.
45003013	Jwo a ghɨna lìmà kə te yi sî a wu yu afa ghɨ faŋa hi chîn. Jwo a ghɨna mô ma ghɨ ti lun nì gha fəma. Jîs yi ghɨna kəta lef, yi ywê kə te yi soŋ yi ywô
45003014	A lun kə sù ndi, nì jîs yi be a ghɨna yi jwô.
45003015	Ghɨna lûmà hi ywe a wût.
45003016	Ghɨna chyâ nâbi afa, ghɨ bobhi yi ghâ, nê na ghɨta hi yena ngə̂k.
45003017	Ghɨna tà timi hì mômhè hi nì na ghɨta hi chyə nì yutìnì.
45003018	Ghɨna fànà wi Yènfù nâ hakoh.”
45003019	Ghàhnà khə na nâbi ghə ghe a ghɨ nyaka a Yènfù yi Sak mò ha ghɨt a ghe a ghɨ chyə yi dèt yi sak. Ghàn hi mô a wu lum afân shyəma nâ wùt wù mòk hi fê kəta wi gha yile hi jìs. Yènfù ti baŋ kə jwo a ghɨt à jɨ̀m. Fu bè saka kə ghɨt à jɨ̀m a mbyî.
45003020	Yi ni chwùtè na Yènfù bè jîsà wi na wùt mò chilichili beka wù lèmà Saki. Saki gàmtè kə hi nì na ghàhnà hi khə gha ye a be mò yini.
45003021	Yènfù hì mô ma fu ti chwûtì lum we a fu lyê ghɨta ha ghɨt a chilichili atɨ̂n, wu kəta wi gha hi nì nì saki. Ŋwàklù su Sak se Musìs tì nyàka nì su fòkti su chiksu tì chîntì chwûtì kə lum mu wûn.
45003022	Yènfù ni lyè nâbi nde ha wùt à chilichili tohne kə a wun a yi bimî ha Jisòs Klistù, hanɨ̂ŋ fê bu ha wùt wùlè,
45003023	Beka ghɨt à jɨ̀m hì mô ma ghɨ ti ni be, ban yi Fùyènì fê bu ha ghɨna.
45003024	Biyani Yènfù kəta təm a jûŋà lyê ghɨt ha ghɨt a chilichili tohne yi fèt yi Klistù Jisòs te wù ne hi bònhè ghɨna.
45003025	Yènfù tì fo wun na wù bê kpu shyəma luŋ mù wûn ni ma fu lèhèfo besu ghɨ̂t sù tohne a ghɨna yi bimî. Yìna ni mò hi chwûtè lum wu Fùyènù chilichili. Fu tà tì fo jə ngə̂k ha ghɨta ha ashyə̂ kum besu ghɨna su. Fu tî wunhî wu tuk afû,
45003026	biyani hì chwûtè chîn na fu mô chilichili, lyê nâbi nde we a wù bime ha Jisòs ha a wùt à chilichili.
45003027	Yi ni chwùtè na wùt mò hi fè ghaŋhe wu wun chin kum ghə? Ghaŋhi wùni fè kəta wi luku. Yi ni fè kəta wi luku yàni agha? Yi fè kəta wi luku beka wùt tà bon jə kum yi fêt yi wuni. Wù bon kə kum yi bimî.
45003028	Ghàhnà khə hamok na wùt mò chilichili a Yènfù ashyə̂ kə kum yi bimî yi wuni ha Klistù, a bu kum te wù lèmà Saki.
45003029	Yènfù mò Fùyèn ha ghɨt a Jûs, mô kəbi Fùyèn ha tumu.
45003030	Fu mô kə fù mòk, a lyê kə wun wùt ha wùt à chilichili makə a mô wùt à Jûs, makə a mò wu tûm. Fu nê ni tohne kə yi bimî afa a ghɨta kəta ha Klistù.
45003031	Yi chwùtè wi na ghàhnà maka Saki chin kum yi bimî yi ghàhnà. Ghàhnà ni bɨlà kəta hi fate khɨte Saki chin te ghàhnà bime.
45004001	Ghàhnà mò hi jìs na ghə chîn kum Ablàhâm bè à ghàhnà agha?
45004002	À ndùku mô na Yènfù lyi Ablàhâm ha wùt à chilichili kum yi fêt te wù ne, ma wù hi kəta lumu hi kùn à ngàŋtù atɨ̂n. Biyani wù wi hi tè kùn à ngàŋtù a yi gha yile a Yènfù ashyə̂.
45004003	Ghɨ nyak a ŋwàklù Fùyèn na, “Ablàhâm ti bimi ha Yènfù, fu lyi wun ha wùt à chilichili.”
45004004	Wùt nè yi fêt, ghɨ lak wun nì shyə, yi chwûtè wi na ghɨ fo yi fô shyə atɨna ha wûn. A mô a shyə te wù fèta, ghɨ hi kəta hi làk à wûn.
45004005	À nè Fùyèn na ghɨt a be hi mô chilichili. Yènfù yênà ha wùt we a wù faŋa hi nè yi fêt biyani ma wù ti bimî gha ye a fu ne ha wûn, fu lyi wûn ha a wùt à chilichili kum yi bimî yi wuni.
45004006	Defìt tì jis kəbi gha mi yîn te wù tì jìsa kum bônhì ye a Yènfù fo ha wùt wu yu afa fu lye wûn ha a wùt à chilichili teka wù fet shyə ale. Wù tî jis na:
45004007	“Jùŋ mò ha wùt we Yènfù lèhefo besu wunsu su chyâkhì njahtu wun tu.
45004008	Jùŋ mô ha wùt we a Bâba taŋa wi besu wunsu.”
45004009	Jùŋ mi yìna, Defìt ndùku jîsà wi kə ha ghɨt a Jûs, yì mò kəbi ha tumu. Yi mô kə yi ghəl te ghɨ nyaka a ŋwàklù Fùyèn na, “Ablàhâm ti bimi Yènfù, fu lyi wun ha wùt à chilichili.”
45004010	Ghɨ tì lyi wûn ha a wùt à chilichili a wùni tuku? Ghɨ tì shihi lyè wûn yâ ma ghɨ ti se nam a wuna ma, ma ghɨ ndùku baha mô teka ghɨ se agha? Yènfù tì lyi wûn ha wùt à chilichili, teka ghɨ se nam a wuna.
45004011	Ghɨ tì se nam a wuna kə ha chwena hi chwùtì na Yènfù ti lyi wûn ha wùt à chilichili. Fu lyi wun ha wùt à chilichili kum yi bimî ye a wu ndùku kəta. Yi gan ni shyəma wù hi mô bì ha ghɨt ghe a ghɨ bime, ma Yènfù boŋà lyi ghɨna ha ghɨt a chilichili kum yi bimî yi ghɨna teka ghɨ se nam a ghɨna.
45004012	Wu mô kəbi bì ha ghɨt ghe a ghɨ tì se nam a ghɨna, a bu kə kum te ghɨ se nam a ghɨna biyani beka ghɨna bime gha ye a Yènfù tì chwùne, kə yi ghəl te bè ghàhnà Ablàhâm tì bime shyəma ghɨ se ghɨ wuna.
45004013	Yènfù tî chwûnà ha Ablàhâm ghê sah yi wuni yi nda na yi bè folò mbyî ha ghɨna, a bu beka ghɨna ndùku ywo Saki. À ndùku mô beka wù bime ha Yènfù, fu lyi wûn ha wùt à chilichili.
45004014	Yènfù hì mô hi fo shyə ghe a fu chwune ha ghɨt ghe a ghɨ ywo Saki, ma yi hi chwûtè na bimînì kəta wi gha hi nì, chwunu wu Fùyènù boŋa kəta wi luku.
45004015	Yi mô ni beka Saki nè kə na Yènfù hi bâŋhè lâ ha ghɨta beka ghɨna khɨma sak yi tɨni, ma saki hì bu, ma wùt tè khɨ̂m.
45004016	Yi ni chwùtè na chwuna mu wûn mò kum yi bimî. Yènfù fo chwuna mu wûn kə ha ghɨt a Ablàhâm yi sah yi nda à jɨ̀m beka təm a jûŋà ghe a fu kəta. Fu tà fo jə kə ha ghɨt ghe a ghɨ lêmà Saki. Fu fo kəbi ha tum we a ghɨ kəta bimînì kəbi te Ablàhâm beka Ablàhâm ndùku mô bì kə ha ghàhnà à jɨ̀m.
45004017	Yi mô kə yi ghəl te ghɨ nyaka a ŋwàklù Fùyèn wu lùk afa a fu tì jìsa ya ha Ablàhâm na, “Mu ti lem wò ha bì a tu lak, tu dô kə ni.” Yèn fe a Ablàhâm tì bime tì lem wûn ha bì ha ghàhnà. Fu ti ni na ghɨt a kputena kahè hi chyə̂. Fu tî jîs kə nì jwo na mwə̀lû hi mô, mù hì mô ma mù ndùku wi.
45004018	Ablàhâm ti bimi ha Yènfù hì chyə kə a wun a to yi bimî nâbi te yi ndùku kə̂kà ha ghɨta na gha ye a wu ndùku ke yênà yini bè kpene wi. Wù ndùku mò kə wun a tô yi bimî bê hi mô bì ha ghɨta a tu lak nâ hidù kə yi ghəl te ghɨ tì chwùne ha wûn jis na, “Ghɨta a wo yi sah yi nda bè hì dô kə ni.”
45004019	Wù tà tì bot jə̂ a wun a yi bimî nâbi te wu ndùku hì mô ma wù ti jûn hì kwoka yênà lɨ̂m wu wə, kəta wi jyaka, ywê wûn Sèla bwə wi.
45004020	Wù tà tì neklì jə̂ a wun a tô yi bimî, be faŋ hì kwâktè gha kum chwuna wu Fùyènù. Wù hì bɨlà ləma yênà kə ashyə̂ a wun a yi bimî, kokhe Fùyèn.
45004021	Wu hì fate khə kə nâ hamok na Yènfù kətalò jyaka hi nè gha ye a fu tì chwùne.
45004022	A ni gha ye a yi tì ne, Yènfù lyi wun ha wùt à chilichili.
45004023	Gha mi yina a ghɨ nyaka kum Ablàhâm na, “Fu tì lyi wûn ha a wùt à chilichili,” ghɨ tà nyak jə kə ha wûn.
45004024	Ghɨ tì boŋ nyak kəbi ha ghàhnà ghe a ghɨ bime Yènfù a fu tì lohi Bâba ghàhnà Jisòs a yi kpû.
45004025	Yènfù tî fo wûn na ghɨ ywi kum besu ghàhnà sù, kahi lôhì wûn a yi kpû hi nì na ghàhnà hi mô chilichili a wun ashyə̂.
45005001	Te Yènfù ti lyi ghàhnà ha ghɨt a chilichili kum yi bimî yi ghàhnà, ghàhnà nì wûn hì chyə kə nâ nì yutìnì chîn atɨ̂n à jyak afa a Bâba ghàhnà Jisòs Klistù fo.
45005002	À ni wûn na ghàhnà khɨti təm a jûŋà nì Yènfù kum yi bimî yi ghàhnà. Ghàhnà mò kə a tô təm a jûŋà mɨ ghɨ̂n fê jala khə hamok na Yènfù bè boŋa folò ghàhnà nì ban ye a fu kəta.
45005003	Ghàhnà saŋle atɨ̂n à ngə̂k afa a ghàhnà yena beka ghàhnà khə na wùt shìki yen a ngə̂k, wu khɨli hi tè wunhî.
45005004	Wunhînì nê na ghàhnà ghəkna, ma ghəknâ tɨni gamti ghàhnà ma ghɨ hi ke yênà kə ashyə̂, khə hamok na ghɨ bè kwotelò shyə ghe a ghɨ khɨŋa.
45005005	Ghàhnà wi hi bè gha a shyə ghe a ghɨ ke yênà nì ghɨna ni beka Yènfù ti fo Yohnà Yulena, ghe ghɨ chwûtè kôŋ yi wuni ha ghàhnà.
45005006	Ghàn khə na à ndùku mô te ghàhnà baha nê gha a be, lumu gha yile fê bana wi ha ghàhnà, Klistù ben kpu hi bònhè ghàhnà. Wù tì ben kə wu yu afa a Yènfù tì lèma.
45005007	Yi ta nâ haŋaŋ shyəma wùt bimi hi kpu nâbi wu lùk wu wùt à chilichili nâbi te à mò kə wu lùk wu wùt wù jùŋ te wùt làhi kòŋ hi kpû.
45005008	Biyani Yènfù chwûtì banhi kôŋ yi wuni ha ghàhnà a wu lum na à ndùku mô te ghàhnà baha mô kə nâ ghɨt a gha a be, Klistù ben kpu hi bònhè ghàhnà.
45005009	Chin te luŋ mù wûn ti nî ghàhnà na ghɨ hi mô chilichili a Yènfù ashyə̂, yi ni chwùtè na wù bè bònhè lò ghàhnà a ngək afa a Yènfù ndùku mô hi bè fo ha ghàhnà.
45005010	Yi mô ni beka a ndùku mô te ghàhnà baha mô bànàsu Fùyènsu, Wâ Fùyèn ben kpu hi nì na ghàhnà nì wûn kahà bakti chyəna. Yi ni chwùtè na chin te ghàhnà hì mô ma ghɨ ti kaha bakti chyəna ghàhnà nì Yènfù, Klistù bè nêlò ma ghàhnà fate bon à mihi hamok beka wù chyə.
45005011	Hi kpenhî, ghàhnà hi boŋa saŋle kum wùt we Yènfù ndùku mô wûn, ma à ni Bâba ghàhnà Jisòs Klistù na ghàhnà kahà hi mô sunsu ha Yènfù.
45005012	Yi ni mô yê wu lum afân ni, wùt wù mòk ti ni be, yì ben nì kpu a mbyî. Yi ni chwùtè na kpu ti yen kə ha ghɨt à jɨ̀m beka ghɨt à jɨ̀m ti ni be.
45005013	Be ndùku lâwû a mbyî shyəma Yènfù bè fo Saki biyani fu wi hi tè jìs na wùt ti ni be teka ghɨ fo saki ha wûn.
45005014	Yi ni mò kəbi ni, kpu hì mô a mbyî, kə hi yìmì a Adàm mu tuk hi kwok a tàn a Musìs a mu tuk, nâbi te ghɨt ale ndùku mô teka ghɨ ni nki yi be yì Adàm hi tunhe Fùyèn. Adàm ndùku mô kəbi te wut we a wù ndùku mô hi bè bèn yi bàm, a mô a Klistù.
45005015	Biyani hanɨ̂ŋ mô. Yi fo yi Fùyènì ti chya gha ye a wùt tì ne jaha nâ haŋaŋ a wu lum na ghɨta tî kputî, dô kə ni kum be wùt wù mòk, a mô be à Adàm, biyani wùt wù mòk, a mô Jisòs Klistù nî Yènfù chwûtì təm a jûŋà ha ghɨta, ghɨ dô nâ haŋaŋ.
45005016	Fo yi Fùyènì wijə te be ye a Adàm tì ne. Be àtɨ̂n ni nè kə na Yènfù sak à bobhi ghɨta, biyani fo yi Fùyènì nê na ghàhnà hi mô chilichili a Yènfù ashyə̂ nâbi te ghàhnà ndùku nê gha a be nâ haŋaŋ.
45005017	Yi mô hamok na kpu ti nyɨŋ tohna a mbyî yì jɨ̀m njwo be wùt wù mòk, biyani ghɨt ghe a Yènfù chwùtè təm a jûŋà ha ghɨna lyi ha ghɨt a chilichili na ghɨ hi saka te tu fə̂n, khɨti chyəna ghe a ghɨ bè mê wi tohne a wùt wù mòk, a mô Jisòs Klistù.
45005018	Wùt wù mòk tì nî be, ghɨt à jɨ̀m bêf, yi ni mò kəbi yi ghəl te wùt wù mòk tì ne gha yi jûŋì, Yènfù lyi ghɨt à jɨ̀m ha ghɨt a chilichili tè sak a jə̀ ghɨna ni ghɨna hì chyə̂.
45005019	Wùt wù mòk tì ta nì to ha Yènfù, yi nî, ghɨt à jɨ̀m ghɨ hì mô ghɨt a be, wùt wù mòk yu Yènfù, ni Yènfù hì mô hi bè lyè ghɨt a dona ha ghɨt a chilichili.
45005020	Yènfù tì fo Saki shyəma ghɨ yen à mihi jyak a be, biyani be shihi dù, təm a jûŋà Yènfù boŋ dû yen kə ashyə̂.
45005021	Be ndùku chwûtè jyak ghe a yì kəta tohne a yi kpû biyani Yènfù chwûtè na təm a jûŋà wuna kətalò jyaka, lyi ghàhnà ha ghɨt a chilichili hi fo chyənà ye a yì bè mê wi ha ghàhnà tohne a Bâba ghàhnà Jisòs Klistù.
45006001	Ghàhnà mò hi jìs na ghə, na ghɨ faŋ ma ghɨ hi nê kə be shyəma Yènfù faŋ à hi chwûtè kə təm a jûŋà ha ghàhnà ma?
45006002	Yi wi hi tè mò ni nâ hakoh! Be fè kəta wi gha kum ghàhnà nâ hakoh. Ghàhnà hì mô ma ghɨ tî kpû ha be ma ghɨ wi hi tè fè chyə atɨ̂n à be.
45006003	Ba ghàn khəlò na ghàhnà ghe a ghɨ tì fye mòlû chîntì ghàhnà Klistù Jisòs hì mô ni te ghɨ ti boŋ kpu kəbi te wûn?
45006004	Yi ni chwùtè na ghàhnà tì shihi fye mòlû à hì mô ni te ghɨ kpu yi kpû, ghɨ gûmà ghàhnà bakhi nì wûn. Yi ndùku mô ni shyəma Bì ni ma ghàhnà hi chyə chyənà yì fê kəbi yi ghəl te wù tì ne Klistù kahi lôtì a yi kpû. Wù tì ni, nì jyak a kanana.
45006005	Yi mô ni wu lum na te ghàhnà hì mô ma ghɨ ti lyi bâhà a Klistù atɨ̂n à kpû, ghàhnà bè boŋa lyê lò bâhà a wun atɨ̂n a yi lòtì kpu.
45006006	Ghàhnà khə na ghɨ tì shihi bante Klistù a kàkfùtàfù ghɨ banti bakhi nì chyəna ghàhnà ghɨ mwo shyəma jyak a be ghe a ghɨ ndùku mô wu wùn wu mwu afân mi, ma ghàhnà hi fê bu wu kwôs ha be.
45006007	Wùt kpolò, be hi fê kəta wijə jyaka ha wûn.
45006008	Te ghàhnà hì mô ma ghɨ ti kpu ghàhnà Klistù, ghàhnà khəlò hamok na ghàhnà nì wûn bè chyəlò.
45006009	Ghàhnà khə na kpu fè kəta wi jyaka a Klistù a tû. Wù ti kpû, Yènfù lôhè wûn a yi kpû, wù fê bu hi bè kpû.
45006010	Wu hì mô ma wù ti kpû, yi kpu yi wuni bobhi jyak a be kə hamok, wù ti hì chyə chîn, chyə yi wuni nê na ghɨ hi kokhe Yènfù.
45006011	Yi ni mò na ghàn kəta hi lyì na ghàn ti boŋ kpû ha be, be fê kəta wi gha yile hi nì kum ghàn, ghàn à Klistù Jisòs te hì chyə̂ chîn kə hi tè fo kokhînì ha Yènfù.
45006012	Kə ghàn fê de be na yì hi saka wun wanu yi mô hi bè kpu ni, nê na ghàn hi nê gha ghe a yi khɨŋa.
45006013	Kə ghàn hi de bâh à wùna ghana nâ à mòk na ghɨ hi nê be. Kə ghàn de bâh ale na ghɨ hi mô a shyə a fètà ha gha a be. Ghàn bɨlà fo mihi ngɨŋ sanisu ha Yènfù te ghɨt ghe a ghɨ tì lòhe a yi kpû, ghɨ hì chyə̂. Ghàn fo mihi kə yi mihì wun wanu ha funfu, ghàn hi mô mwə̀ mù yì fèt mù chilichili.
45006014	Ghàn nè ni shyəma be hi fê kəta wi jyaka a ghàn a tû beka Yènfù hì mô ma fu ti chwûtì təm a jûŋà ha ghàn, ghàn tê hì fê chyə wi a sah à yi sak.
45006015	Ghàhnà mò hi jìs na ghə chin agha? A jis na ghàhnà faŋ ma ghɨ hi nê yênà kə nì be beka ghàhnà fè chyə̂ wi a yi sah à yi sak, chyə̂ kə kum təm a jûŋà a Fùyènà agha? Yi wi hi tè mò ni nâ hakoh!
45006016	Ba ghàn khə na ghàn ki fo ngɨŋ sanisu ha wu kwòs ha wùt, ma ghàn hi kəta hi tè yû wùt àtɨ̂n? Ghàn ki fo ngɨŋ sanisu ha wu kwòs ha be, ma ghàn hi ywo ha be, gokhini tɨni mô a yi kpû. Ma ghàn ki fo ngɨŋ sanisu hi tè yu ha Yènfù ma ghɨ hi mô wu kwôs ha wûn, ma gokhini tɨna hi mô na fu lyi ghàn ha ghɨt a chilichili.
45006017	Ghàhnà kəta hi tè fo àyòŋnà ha Yènfù beka à ndùku mô wu tuk wule, ghàn mô wu kwôs ha be biyani ghàn yu yi yikî ye a ghɨ yike ha ghàn, ghàn bimî nì təm a ghana à jɨ̀m.
45006018	Yènfù ti bônhì ghàn, ghàn tê hì fê bu wu kwôs ha be. Ghàn hi bɨlà mô wu kwôs ha Yènfù shyəma ghàn hi gbê a lum tu chilichili tu.
45006019	Mu jìsà fəknà nì gha ghɨ mô kə nâ a ghàn a fùtɨ̂n, njwo tof yani baha lantelò a gha yòhnà. À ndùku mô wu tuk wule, ma ghàn ti fo ngɨŋ sanisu a wu kwòs ha be, hì nê yênà kə nì gha liŋa fê tòkà nê yênà kə nì gha a be ale. Mu wu hì jîsà chin na ghàn fo ngɨŋ sanisu ha wu kwòs hi tè tòkà nê yênà nì gha a chilichili shyəma chyənà sanisu hi yule a Yènfù ashyə̂.
45006020	À ndùku mô te ghàn baha mô wu kwôs ha be, khə wi gha kum lum tu chilichili tu.
45006021	Yi mô hamok na ghàn tà tì khɨti mbì yi gha yile atɨ̂n à gha afa a ghàn ndùku nê. Ghàn hì wume kum a gha tɨna chin. Gokhi gha mɨ ghɨ̂n mô kə yi kpû.
45006022	À mò chin ma ghɨ ti bônhì ghàn a be, ghàn hi bɨlà mô wu kwôs ha Yènfù, mbì àtɨ̂n mò na ghàn hì chyə chyənà su yulesu, mô hi bè khɨte chyənà ye a yì bè mê wi.
45006023	Ghàn khə na maktu be mò kə yi kpû biyani Yènfù fo chyənà ye yì bè mê wi tohne a Klistù Jisòs Bâba ghàhnà kə halô.
45007001	Ghàn ywo khɨli gha ye a mu khɨŋa hi jìs chin a wana noma beka nâbi nde a ghàn a fùtɨ̂n khəlò te saki yi malâ mò. Ghàn khə na saki kəta kə jyaka a wùt a tû a wu yu afa wù baha chyə.
45007002	Gha tɨni mò wu lum afân ni. Wùt ywên kəta hi faŋ ghê lɨm à wûn kə hi tàn te lɨm àtɨ̂n baha chyə, lɨm à wûn ki kpû nâbi yini, sak yi malani hi fê khɨte wi wûn.
45007003	Yi ni chwùtè na lɨm à wûn shìki baha chyə̂, wù yen chyə ghê wùt lɨmà wùlè, ma yi hi chwûtè na wù ti khɨm sak yi malani, lɨm à wûn ki kpû nâbi yini, saki tê fè khɨte wûn; wù ki fê malâ, ma yi hi fê chwûtè wi na wù ti khɨm sak yi malani.
45007004	Yi ni boŋa mô kə wu lum afân ha ghàn chin a wana noma. Ghàn hi boŋa mô kəbi ni te ghàn ti kputî, Saki fê kəta wi gha hi nì ha ghàn beka ghàn tì kpû ghàn à Klistù ghàn hì mô bâh à wuna ghɨ wùna. Yi ni chwùtè na, a kəta wun ghàn chîn, a mô wun we a Yènfù tì lòhe a yi kpû hi nì na ghàhnà hi mô tam wu jûŋù ha wûn.
45007005	À ndùku mô te ghàhnà baha chyə wu lum afa a njyàsu wùnsu ghàhnàsu ndùku khɨŋa, Saki china ghàhnà na ghɨ hi nê be, yi bênà kə nì kpû.
45007006	Chin hì mô Saki fê kəta wi gha yile hi nì nì ghàhnà beka ghàhnà hì mô ni te ghɨ ti kputî ha yi sak afa ghàhnà ndùku fêtà chyak atɨ̂n. Ghàhnà fê nê wi fêt yi Fùyènì wu lum wu mwu afa a ghɨ chehì nê atɨ̂n, fêtà a tô gha, ma ghɨ nyak a yi sak. Ghàhnà hi bɨlà fêtà wu lum wu fe afa Yohnà Yulena chwùtè ha ghàhnà.
45007007	Gha yina ni chwùtè na ghə? Yi ni mò na Saki mò a shyə a be ma? Yi wijə ni nâ hakoh beka a ndùku bu ha Saki ma mu khə wi gha ghe a be mò ghɨna. Saki ndùku faŋa hi jìs na, “Kə se ghana hi fwo a ghɨta a mwə̀,” ma mu khə wi gha mi yîn.
45007008	Biyani sak mi ye bɨlà nê na be ni, se a ma hi fwo kə mwə̀ mù jɨ̀m. Saki hì bu ma be hi kəta wi jyaka.
45007009	Mu ndùku chyə teka mu hi khə Saki biyani saki ben nâbi yini mu hì kôŋà nâ haŋaŋ hi tè nè be, ki kpû.
45007010	Sak mi yina ni mò hi nì na mu hi chyə̂ biyani yi bɨlà nê na mu kpu.
45007011	Be tì lehi mu tohne kə a gha afa saki tì tunhe ki ywe mu.
45007012	Yi ni chwùtè na Sak yulelò, nâbi ghə te yi jîsà boŋa yulê, mô chilichili fê jwôfà.
45007013	A ni mò na shyə hi jwôfà ni bɨlà nê na mu kpu ma? Yi wijə ni nâ hakoh! À tì ben be nì kpu ha mu. Be tì tohna a shyə̀ a jûŋà hi ben nì kpu ha mu. Yi tì gan ni shyəma sah yi be bân. Saki ni mò shyə ghe a ghɨ gâmtè hi chwùtì banhî na be bəma nâ a be.
45007014	Ghàhnà khə na Saki mò ma à fo Fùyèn, biyani mu mô kə wut te ghɨ bəkli ha kwòs ha be.
45007015	Mu fate khə wi gha ghe a mu nè beka mu faŋa wi hi nè yi gha a bɨlà mô kə ye a mu bànà.
45007016	Chin ni te mu nè gha, a mô kə ghe mu kòŋà wi, a ni mò na mu bimelò na Saki mò a jûŋ.
45007017	Yi ni chwùtè na, à laha nê wi mu gha mɨ ghɨ̂n. À bɨlà nê be ye a yì mò a mu wu wùn.
45007018	Mu khəlò na gha jûŋì wijə a mu wu wùn. Mu jìsà a mu njyàsu wùnsu afân a su kôŋà be ni. Mu jìsà ni beka mu kòŋàlò kə nâ hi tè nè gha a jûŋà biyani yi bona wi.
45007019	Mu nè wi gha a jûŋà ghe a mu kòŋà hi tè nì. Mu bɨlà nê kə a gha a be ghe a mu kòŋà wi hi tè nì.
45007020	Mu shìki nê gha ye a mu kòŋà wi hi nì, ma yi hi chwùtè na à fè nê wijə mu gha tɨni, à nè be ye a yì mò a mu wu wùn.
45007021	Yi mô ha mu ni te a nè yi sak na mu hi nê, shihi khɨŋ hi nè yi gha yi jûŋì, mu bɨlì ni kə gha yi be.
45007022	A mu atɨ̂n à təm mu kôŋà hi tè lèmà sak yi Fùyènì,
45007023	biyani yena na à bɨlà fêtà kə yi sak yilô a mu wu wùn, fêtà ni, nô yi sak ye a yi mô a mu yi təm. Yi nê mu, mu mô ni te mu mò à ndâ chyâk ha be. A mô yi sak yi be mi yina a yi fêtà a mu wu wùn.
45007024	Mu mò kə nâ a ngə̂k! A nè gâmtè fihe nde mu a wu wùn afân a wu bênà nì kpu ha mu ni agha?
45007025	Mu fo àyòŋnà ha Yènfù te fu fihe mu atɨ̂n tohne a Bâba ghàhnà Jisòs Klistù! Mu ti yen na mu kòŋàlò kə nâ a mu a təm hi tè lèm a sak yi Fùyènì biyani a mô a mu wùn wu wûtù, mu fêtà kə a kwôs ha be.
45008001	Yi ni chin chwùtè na ghɨt ghe a ghɨ ti bimî ha Klistù Jisòs hì mô ghɨt a wuna bu hi bè fè fen a sak a Yènfù ashyə̂.
45008002	Yi mô ni beka Yohnà ghe a ghɨ nê na ghɨta hi chyə̂ tohne a Klistù Jisòs ti boŋ ni kəbi na be nì kpu hi fè kəta wi gha kum mu.
45008003	Yènfù hì mô ma fu ti ni gha ye a Saki ndùku bu hi nì ha njyàsu wùnsu te su ndùku bota. Fu ni ni a wu lum na fu tì tum Wâ wûn, wù ben a mbyî kə nâ wu wùn wu wûtù afân a wu kôŋà hi tè nè be ni. Wù ben fo ngɨŋ à wûn kpu lò hi làk a besu ghɨ̂tsù. A mô a wu lum afân a Yènfù tì bobhe jyaka a be a njyàsu wùnsu.
45008004	Yènfù tì ni ni shyəma ghàhnà fate chyə mihi chyənà chilichili ye a Saki khɨŋa. Ghàhnà mò ghɨt ghe a ghɨ fè chyə wi te wunu ghàhnà khɨŋa, biyani bɨlà chyə kə te Yohnà Yulena chwùtè, a mô chyənà chilichili ye a Saki khɨŋa.
45008005	Ghɨt ghe a ghɨ chyə te njyàsu wùnsu khɨŋa kòŋà kə gha a njyàsu wùnsu biyani ghe a ghɨ chyə te Yohnà Yulena khɨŋa ghɨ kôŋà kə gha Yohnà.
45008006	Wùt kòŋà gha a njyàsu wùnsu, yi ben nì kpu, biyani ma wù koŋ gha Yohnà, ma yi ni na wù khɨti chyənà ye a yì bè mê wi ma wù fê khɨti yutìnì.
45008007	Wùt kòŋà gha a njyàsu wùnsu, yi ni na wù hi mô nì bànà ghê Yènfù, ywo wi sak yi wuni, ma wù wi hi khɨli nâbi hi yû.
45008008	Ghɨt mɨ ghɨ̂n a ghɨ kôŋà gha a njyàsu wùnsu wi hi nì na Yènfù hi saŋlê.
45008009	Biyani ha ghàn, ghàn kòŋà wi gha a njyàsu wùnsu. À tihe Yohnà Yulena ghàn wu yu afa ghàn kəta kə nâ Yohnà Fùyènà mɨ ghɨ̂n hamok. Nâbi nde te wù kəta wi Yohnà a Klistù wijə wùt wù Klistù.
45008010	Biyani, ma Klistù shìki mô a ghàn a fùtɨ̂n, ma wun wanu nê shihi kpu te ghàn kəta hi kpû kum be, ma yohnù wanu faŋ ma wu hi chyə̂ kə yi chyə̂ beka Yènfù hì mô ma fu ti lyi ghàn ha ghɨt a chilichili.
45008011	Yohnà a Fùyènà ghe a ghɨ tì lòhe Jisòs Klistù a yi kpû, shìki chyə̂ a ghàn a fùtɨ̂n, ma Yèn fûn a fu tì lòhe Jisòs a yi kpû ni, nê fo kəbi chyənà wu wùn afân a wu kəta hi kpu ni, tohne a wun a Yohnà afa a ghɨ chyə a ghàn a fùtɨ̂n.
45008012	Yi ni chwùtè a wana noma na, ghàhnà kəta gha hi nì, gha tɨni bu na ghàhnà hi chyə te njyàsu wùnsu ghàhnàsu khɨŋa.
45008013	Ghàn shìki chyə̂ kə te njyàsu wùn sanisu khɨŋa, ma ghàn tê khɨte jə̀ chyənà ye a yì bè mê wi, biyani ma ghàn ki bɨlà mâkà gha a be a ghana tohne jyak afa a Yohnà fo ha ghàn, ma ghàn hi chyə̂.
45008014	Yi mô ni beka nâbi nde we a Yohnà Fùyèn tihe wûn mò we à mò wâ Fùyèn.
45008015	Yi mô ni beka Yènfù tà tì fo jə̀ Yohnà fanana ha ghàn. À ndùku wijə Yohnà hi kahe ghàn a wu kwòs. Yènfù tì fo Yohnà mɨ ghɨ̂n nî, ghàn hì bɨlà mô wana wuna, a mô à ghɨ̂n ghe a ghɨ fo jyaka na ghàhnà hi jyê ha Yènfù, toŋte wûn na, “Bàba! Bàba wâhù!”
45008016	A mô Yohnà a Fùyèn mɨ ghɨ̂n a ghɨ jîsà a ghàhnà yòhnà, chwùtè ha ghàhnà na ghàhnà mò wana Fùyènà.
45008017	Ghàhnà shìki tê mô wana Fùyènà, ma yi hi chwûtè na ghàhnà bè khɨtelò ghak yi Fùyènì, mô hi bè khɨte ghak mi ye, ghàhnà Klistù amok. Ghàhnà bè khɨte ghak mi yina ghàhnà Klistù kə wu yu afa ghàhnà boŋa yena ngə̂k ye a Klistù tì yena shyəma ghàhnà boŋà khɨti ban ye a wù kəta.
45008018	Mu lyè wi na ngək yina a ghàhnà yena chin mò gha yile hi fə̀knà nì ghak ye a Yènfù bè fo ha ghàhnà.
45008019	Nâ mwə̀ mù jɨ̀m te Yènfù fate gbùtè nâ haŋaŋ na Yènfù chwuti kàntè a wana wuna.
45008020	Yi mô ni beka nâ mwə̀ mù jɨ̀m te Yènfù fate ni luŋle kə halô, a bu te mwə̀ mù tɨ̂n kòŋà, a mô kə te Yènfù tì lèma, khə hamok na,
45008021	Tuk wule bè bênàlò, ma mwə̀ muna a fu fate ma mù bon ma mù hì fwə̂ wi, ma mù kahà hi kəta ngɨŋsu nì ghak yi wana Fùyènà, fê bu wu kwôs ha shyə̀ ale.
45008022	Ghàhnà khə na hi tàn chîn, nâ mwə̀ mù jɨ̀m te Yènfù tì fate, jyê ywo yi yâf te wù t wù ywên wu yu afa wan lɨma wûn.
45008023	À wijə kə mwə̀ muna a mù jyè. Nâbi ghàhnà ghe a ghɨ kəta Yohnà Yulena, a mô yi fo yi shyə ye a Yènfù fo ha ghàhnà boŋa jyê lò kə ghàhnà àtɨ̂n à təm, gbûtè na Yènfù lyi ghàhnà ni te à wan, ma wù yun à mihi tû wu ghàhnà.
45008024	Yènfù ti bônhì ghàhnà, ghàhnà ghɨ hì ke yênà kə nì tuk we a ghàhnà bè fwo mihè a ngə̂k. Wùt hì kəta shyə a wô, ma wù hi fê ke yênà wijə nì ghɨna. À mò nde a ghàhnà fùtɨ̂n a wù mò hi jìs na yi ke yênà nì shyə ma ghɨ hì mô a wô agha?
45008025	Biyani ma ghàhnà shìki ke yênà nì shyə, yena wi, biyani khə hamok na ghɨ bè khɨtelò, ma ghɨ hi kəta kə hi tè wunhî.
45008026	Yohnà Yulena gàmtèlò kəbi ghàhnà beka ghàhnà bota, khə wijə nâbi lum we a ghɨ kəta hi tè jə̀m atɨ̂n biyani ghɨ jə̂mà a ghàhnà wù lùk wu lum ghɨ bu hi fòktì nì jwo.
45008027	Yènfù khə lò təm a ghɨ̂tà, khə gha ye a Yohnà kwàktè beka Yohnà Yulena jə̀mà lò a ghɨt a Fùyènà wù lùk kə yi ghəl te Yènfù khɨŋa.
45008028	Ghàhnà khə na à gan nâbi ghə, Yènfù fate kə a jùŋ ha ghɨt a ghe a ghɨ kôŋà wûn, a mô ghɨt ghe a wù toŋa na ghɨna hi nê te wù bakte lema.
45008029	Yènfù tî lem na ghɨt mu ghe a fu ndùku mô ma fu ti chwoktî na ghɨ hi fune Wâ wûn. Fu lema shyəma Wâ wûn hi mô wan wù shyə̂ atɨ̂n à wana ne, ghɨ dô kə ni.
45008030	Fu ti toŋa ghɨt ghe a fu ndùku hì mô ma fu ti chwoktî ha ghɨt a wuna fî lem ghɨt mɨ ghɨ̂n a fu toŋa ha ghɨt a chilichili. Fu lem ni boŋ jyâtì fo bân yi wuni yi chiki ha ghɨna.
45008031	Ghàhnà ni mò hi fè jìs nâ na ghə kum gha mɨ ghɨ̂n agha? Yènfù shìki mô nì ghàhnà amok, ma à bê fè no à yə nde ghàhnà agha?
45008032	Yènfù tà tì ghək jə hi fo Wâ wûn na ghɨ banti a kàkfùtàfù kum ghàhnà à jɨ̀m. Yi ni chwùtè na fu nè folò nâ mwə̀ mù jɨ̀m ha ghàhnà hi kpenhe Wâ wûn a tû.
45008033	À mò hi ngane nâ nde ghɨt ghe a Yènfù chwokte agha? À lyè kə nâ Fùyèn, ghɨta ha ghɨt a chilichili.
45008034	À mò hi fè jìs a nde na ghɨna ti ni bobhi gha? À mò hi jìs Klistù Jisòs we a wù tì kpu ma? Wù wi hi jìs beka wù tì kpû kaha lôtì a yi kpû mô chin a Yènfù kpen wu wo ta, jə̂mà ha ghàhnà.
45008035	À mò hi jyàhè nâ ghə ghàhnà a Klistù yì kòŋ agha? À ni mò hi jyàhè mù lɨ̀mchuŋ ma, ma a gha te ghɨ ta ma, ma wulu ghàhnà te ghɨ chwoka ma, ma a jiŋ te yì yafa ghàhnà ma, ma à fuf ma, ma yi kpû te yi ywite ghàhnà ma, ma à yi kpu ye yi mô hi bè bèn ha ghàhnà agha?
45008036	Ghɨ ti nyak a ŋwàklù Fùyèn na: “Ghàh mò kə yi jwô yi kpû mu tuk mù jɨ̀m kum wò. Ghɨ nyâblè nì ghàh kə te ghɨ nyâblè nì bwusu njyə̀sù a wu yu afa ghɨ yênà hi sê.”
45008037	Shyə ale wijə a ghɨ mô hi jyàhè ghàhnà a Klistù yì kòŋ beka ghàhnà ti tum yə kə lum tù jɨ̀m nì jyak a wuna, a mô beka wù kòŋà ghàhnà.
45008038	Mu khə hamok na shyə ale wi hi bè jyàhè ghàhnà a yi kòŋ yì Fùyènì. Kə a mò kəbi yi kpû makə a mò yi chyə̂, makə à mò anjèlsu Fùyènsu makə à mò jyak ghe a ghɨ saka ghɨta, makə à mò gha ghe a ghɨ mô chîn makə à mò ghe a ghɨ mô hi bê gàn, makə à mò jyak wu be,
45008039	makə à mò mbyî ye a yì mò a nyə̂ makə à mò yê a yì mò a dèt yi chyə, nâ shyə ale wi hi bè jyàhè ghàhnà a yi kòŋ afa a Yènfù chwùte tohne gha afa a Bâba ghàhnà Klistù Jisòs tì ne ha ghàhnà.
45009001	Mu jìsà yi gha yi mô kə nâ hamok, fwo kə nâ a mu yi təm, ma à chwùti Yohnà Yulena. Mu jìsà kə hamok beka mu mò ghàh à Klistù.
45009002	Təm a ma jìtà kə ni, gha fo ngə̂k ha mu nâ haŋaŋ.
45009003	Mu làhi tè kòŋ na Yènfù sùli mu, mu nè hì fè kəta wi gha yile hi nì ghàh à Klistù kum wana noma. Mu jìsà wana noma, a mô ghɨt ghaha ghɨ laka. Mu laha kôŋàlò hi ləhà nâbi ghə a wu yu afa yi mô hi gàmtì na ghɨna bon.
45009004	Ghɨna mò ghɨt a Isalì ghe a Yènfù tì lye ha wana wuna chwûtì ban yi wuni ha ghɨna, yə kànû ghê ghɨna fî fo Sak yi wuni ha ghɨna. A mô ghɨna ghe a Yènfù tì chwùte lum wu jûŋù we na ghɨna kəta hi tè kokhe wûn atɨ̂n fî chwûnà a gha ha ghɨna.
45009005	Be be ghɨna ndùku mô ghɨt a Fùyènà. Klistù nâ nì ngɨŋ à wûn tì ben a mbyî te wut à ghɨna wù lak. Yènfù mô kə a tû a mwə̀ mù jɨ̀m, ghɨta kəta hi tè kokhe wûn a yu mù jɨ̀m. Àmèn.
45009006	Mu jìsà wi na Yènfù nê fê nê wi gha ye a fu tì chwùne. Yi mô na, à wijə ghɨt a Isalì à jɨ̀m a Yènfù chwoka ha ghɨt a wuna.
45009007	À wijə wana Ablàhâm à jɨ̀m a ghɨ mô wana Fùyènà. Ghɨ ti nyak a ŋwàklù Fùyèn na, “Ngwìk yâ yì sah yi nda bè fwo a Isìk.”
45009008	Yi ni chwùtè na wana Fùyènà ghe a ghɨ jìsà kum ghɨna wijə ghɨna à jɨ̀m ghe ghɨ bwə a Ablàhâm yi sah yi nda. À bɨlà mô ghe a Yènfù tì chwùne na ghɨ bè bwɨ a Ablàhâm a wana wuna yi sah yi nda.
45009009	Yènfù tì shihi fo chwùna wûn ha Ablàhâm jis na, “Yu bè kpenalo, ma mu kahà bê jikti wò nâbi yini, ma Sèla bwɨ wan wù lɨmà.”
45009010	Hi kpenhi, Lèbikà ndùku kəta wu maŋhà, a mô wan a lɨmànà, ma à bwɨ kə wùt wù mòk, a mô Isìk, bè bè ghàhnà.
45009011	-
45009012	Ghàn yen lê te à ndùku mô shyəma ghɨ bwɨ maŋhà wûn, teka wu timè ni gha yile, makə yi jûŋì makə yi be, Yènfù jis ha Lèbikà na, “Wan wù ləma bè hì fêtà ha wâ nè wûn wù tetana.” Fu tì ni ni hi chwùtì na fu kətalò jyak à jɨ̀m hi chwoka wùt we wù kòŋà, a bu kum yi fêt yile te wùt ne.
45009013	Ghɨ nyak a ŋwàklù Fùyèn na, “Mu ti koŋ Jakòb, tunhi Esò.”
45009014	Ghàhnà nè jîsà na ghə chin agha? Ghɨ ni jìsà na Yènfù nè wi yi ghəl ma? Yi wijə yâ nâ hakoh!
45009015	Yènfù tì jis ha Musìs na, “Mu nè kwohe lò seni ha ghɨt ghe a mu kòŋà hi kwohe seni ha ghɨna, tôknè nì ghɨt ghe a mu kòŋà hi tòknà nì ghɨna.”
45009016	Yi ni chwùtè na a mò kə kwohi seni Fùyènì, a bu kum yi kôŋ yi wûtì makə kum gha yile te wùt ne.
45009017	Ghɨ ti nyak kəbi na Yènfù tî jis ha fə̀n à Ijìb na, “Mu tì lem wò ha fə̀n kə nâ beka mu ndùku khɨŋa hi chwùtè jyak a ma tohne ha wò, na ghɨta khɨli mu kə mbyî yì jɨ̀m.”
45009018	Yi ni chwùtè na Yènfù kwohe lò seni nâbi ha nde te fu kôŋà hi kwohi seni ha wûn. Fu kôŋà hi nì na wùt hi chilê, fu ni kə yi nî nâbi ha nde.
45009019	Mu khə na wùt ha ghàn làhi buf ha mu na, yi shìki mô wu lum afân ni, ma Yènfù hi fê ngane ghɨta kum ghə agha. À mò hi tunhe nde gha ye fu khɨŋa agha?
45009020	Biyani wò jìsà ni, mô nâ nde, a wò kàntè wùt hi tè fìsì yi gha a Yènfù yi jwo agha? A ni jìsà na khɨŋi làhi kaha buf ha wùt we a wù bwəma khɨŋa na wù tì bwəm yi ni njwô ghə agha?
45009021	Ba wùt we a wù bwəma khɨŋa koŋ ma wù lyi tuk a chyaka à mòk ma wù jyahi ma wù bwəm khɨŋa à bà atɨ̂n ma wù hi yə atɨ̂n à yile biyani nê gha chika nì yile?
45009022	Yi ni mô kəbi yi ghəl te Yènfù tì ne. Fu tì kôŋ hi chwùtì na fu bàŋhè lò lâ, fî kôŋ hi chwùtè jyak ghe a fu kəta ha ghɨta. A ni gha ye a fu ndùku hì wunhe kə yi wunhî tê fo ngə̂k ha ghɨt ghe fu ndùku bâŋhè lâ ha ghɨna, ghɨna kpene kə na fu bobhi yi bobhî ghɨna.
45009023	Yènfù hì khɨŋa kəbi hi chwùtè jyak a wuna a kanana ha ghɨt ghe a fu kwohe seni ha ghɨna, a mô ghàhnà ghe a fu ndùku mô ma fu ti fati lem hi fo jyak mɨ ghɨ̂n ha ghàhnà.
45009024	Ghàhnà ni mò ni, a mô ghàhnà ghe a fu tì toŋa fihe atɨ̂n à ghɨt a Jûs fî toŋa fihi kəbi a tumu a fùtɨ̂n.
45009025	Yènfù tî jis Hòseyà nyak na: “Mu bè shihi jìs kum ghɨt ghe a ghɨ chehì bu ghɨt a ma, ma mu toŋti ghɨna na, ghɨt a ma, shihi jìs kum yi lak ye a mu chehì kôŋà wi ma mu toŋti na, yi lak ye a mu kòŋà.
45009026	Ghɨ bè yênà ha ghɨt ghe a ghɨ chehì jîsà na ghɨna wijə wana ma ma ghɨ toŋti ghɨna na wana ma, mu Yèn fe a fu chyə.”
45009027	Ìsayà tî boŋ jis kum ghɨt a Isalì na, “Nâbi te ghɨt a Isalì dò ni te sùsi a bi jwôlì, à bè bônà kə a se a ghɨ̂tà.
45009028	Beka Yènfù bè bûŋtè saka kə mbyî ni, ma wù shihi sâk ma wù sak à mihi kə yi mihì.”
45009029	Ìsayà ndùku mô ma wù ti jis kəbi na, “À ndùku mô na Bâba Yènfù faŋ hi dè mwəlà mù ghàhnà mùlè ma ghàhnà ti kaha hì mô kəbi te tèk tu Sodòm nì Gòmoliyà.”
45009030	Ghàhnà mò hi jìs na ghə? Ghàhnà làhi jìs na nâbi te tumu chehì chyə, khɨŋa wi lumu hi tè mò chilichili a Yènfù ashyə̂, ghɨna hì mô chîn kum yi bimî yi ghɨna,
45009031	biyani ha ghɨt a Isalì te ghɨ ndùku khɨŋa hi tè mò chilichili a Yènfù ashyə̂ tohne a yi sâk, ghɨna tà khɨti jə sak yi tɨni.
45009032	Ghɨna tà khɨti jə beka ghɨna chehì kəta wi bimînì ha Yènfù, bɨlà kwâktè na ghɨna làhi tè mò chilichili a Yènfù ashyə̂ kum yi fêt. A ni gha ye a ghɨna tì damta a yi ti afa a ghɨta ndùku damta atɨ̂n;
45009033	kə yi ghəl te ghɨ tì nyak na: “Ghàn yen! Mu ti lem ti a yi tèk yi Sayòn, ghɨta mô hi tê damta atɨ̂n. A mô yi wo, mô hi nì na ghɨta hi fentê, biyani ma à bime nâbi nde ha wûn, ma wù bê tê wumî.”
45010001	Mu kòŋà nâ haŋaŋ fê jə̂mà kə nâ yi jə̂m ha wana noma na Yènfù bonhi ghɨt a Jûs.
45010002	Mu khəlò na ghɨna laha kôŋà kə nâ yi kôŋ hi tè kokhe Fùyèn biyani kokhe wi a wu lum wu tofanu.
45010003	Ghɨna khə wi lum we a Yènfù lyè ghɨta ha ghɨt a chilichili atɨ̂n. A ni gha ye a ghɨna tunhe lum mu wûn bɨlà fate wu ghɨna.
45010004	Yi mô ni beka Klistù hì mô ma wù ti bên ni na Saki hi fê kəta wi jyaka. Wù ni ni shyəma nâbi nde we a wù bime ha wûn hi mô chilichili a Yènfù ashyə̂.
45010005	Musìs tî nyak na wùt hì khɨŋa hi tè mò chilichili kum yi sâk, ma wù hi kəta hi tè fate lèm kə yi sak yì jɨ̀m hi tè chyə̂.
45010006	Biyani, lum we a ghɨta mò chilichili atɨ̂n kum yi bimî wijə te yi sâk. Ghɨ nyak a ŋwàklù Fùyèn na, “Kə wò buf nâ, à nè kwoka nde a nyə̂?” Ma wò nè bufa nâ, à nè kwoka nde hi lyè chwo nì Klistù agha?
45010007	“Kə wò buf nâ, a nè chwo nde a yi lak yi ghɨt a chyə agha?” Ma wò nè bufa na, à nè chwo nde hi lòhè Klistù a yi kpû agha?
45010008	Ghɨ ti nyak na, “Gha Fùyènì bakhe kə ni ha ghàn. Yi mô a ghàn a jwô fê mô a ghàn a təm.” A mô yì yîn ye a ghàh fòktè na ghàn yu ma ghɨ bimi.
45010009	Ghàh ni jìsà na nâbi nde ki jîs nì jwo yi wuni na Jisòs mò Bâba bime a wun a yi təm na Yènfù tî lôhì wûn a yi kpû, ma wù bê bon.
45010010	Yi mô ni beka wùt bime a wun a yi təm, Yènfù lyi wûn ha wùt wù chilichili, wù jis nì jwo yi wuni na Klistù mò Bâba, wu bonlò.
45010011	Yi mô kə yi ghəl te ghɨ nyàka a ŋwàklù Fùyèn na, “À bimi nâbi nde ha wûn, ma wù bê tè wumî.”
45010012	Bâba mò Bâba kə ha ghɨt à jɨ̀m. Hanɨ̂ŋ bu ha wùt à Jûs nì ha tumu. Wù fo yi yutì nâbi ha nde we a wù lona a gâmtìnì ha wûn.
45010013	Yi mô kə te ghɨ nyaka a ŋwàklù Fùyèn na, “Bâba bè bônhèlò nâbi nde we a wù toŋte yet yi wuni hi lon a yi gâmtì.”
45010014	Biyani ghɨta shìki mô teka ghɨ bimi ha wùt, ghɨ ne lon yàni gâmtìnì ha wun agha? Ghɨ ni mò hi bimi yàni ha wûn teka ghɨ yu tum kum wun agha? Ghɨ ni mò hi yu yàni tum kum wûn teka wùt fokti agha?
45010015	Wùt ni mò hi fòktè tum mi yina yàni ha ghɨta teka ghɨ tum wun agha? Ghɨ ti nyak a ŋwàklù Fùyèn na, “Ghàn yen te ghɨta bènà nì tum yì jùŋ hi fòktì, bên yi ghɨna jwôfà yi jwôf yi kanani!”
45010016	Biyani, à wijə ghɨt à jɨ̀m te ghɨ ywo tum yì jùŋ mi yìna ghɨ lem a to atɨ̂n. Yi mô kə yi ghəl te fòkti Ìsayà tì jìsa buf na, “Ghɨt ghe a ghɨ ywo tum ye a ghàh fòktè bimelò mò nâ nde ghɨ̂n a Bâba?”
45010017	Yi ni chwùtè hamok na wùt ni bime kə wu yu afa wù ywo tum à Fùyèn, wùt ywo kə wu yu afa ghɨ fôktè tum kum Klistù ha wûn.
45010018	Mu wu hì bufa nâ, yi ni mò na ghɨt a Jûs tà yu jə gha yi Fùyènì ma? Ghɨna ti yû, kə yi ghəl te ghɨ tì nyàka a ŋwàklù Fùyèn na: “Ghɨ ti yu jyesu fòktìsù kə tu lùk tù jɨ̀m a mbyî. Ghɨna ti fôktì gha, ghɨ ti yû kə taŋ tù a mbyî tù jɨ̀m.”
45010019	Mu bufa kəbi nâ, yi ni mò na ghɨt a Isalì tà che yu khɨli jə gha ye a ghɨ fôktè ma? Musìs nâ nì ngɨŋ à wûn tî jis kum gha mi yina jis na Yènfù jis na: “Mu nè nêlò ghàn, ma ghàn hi kəta ghə̀k kum ghɨt ghe a ghɨ kpene wi hi tè kəta yi lak yi ghɨna yi ngɨŋi. Mu nè nêlò, ma ghàn hi bâŋhè lâ kum à ghɨ̂t yi lak yile, ghɨna kəta wi tofu.”
45010020	Ìsayà tî jîs kə nâ a ndan tê fàn na, Yènfù jis na: “Ghɨta ti yen mu, ma ghɨ chehì khɨŋa wijə mu. Mu ti chwûtì ngɨŋ à mì ha ghɨta, ma ghɨna chehì bufa wijə mu.”
45010021	Biyani ha ghɨt a Isalì, Yènfù jis na, “Mu ti nâhì wo mu ha wu tuk wu fublùnù toŋa à ghɨ̂t na ghɨna ben, ghɨna ti tunhi hi ywo mu. Ghɨna ti ta nì to kahi a mu yi bàm.”
45011001	Mu bufa kəbi nâ, yi ni mò ni chwûtè na Yènfù ti mâkà ghɨt a wuna ma? Fu tà mâkà jə ghɨna nâ hakoh! Nâ mu a mu ngɨŋ boŋa mò kəbi wut à Isalì ma mu fwo a Benjamìn yi sah yi nda, mô wut a Ablàhâm yi tê biyani teka fu maka mu.
45011002	Yènfù tà mâkà jə ghɨt a wuna ghe fu tì lèma na fu bè bônhèlò ghɨna shyəma fu fati mbyî. Ba ghàn khəlò gha ye a ŋwàklù Fùyèn jìsà kum Ìlajà te wu ndùku chyate Yènfù na fu chwuti gha ye ghɨt a Isalì ne bobhe. Wù ndùku chyate jîsà na,
45011003	“Ghɨt ghɨ̂n ti ywiti fòktì sasu a Bâba. Ghɨna ti bobhi baŋ wa wu yi fo. À faŋ kə mu, ghɨna wu hì khɨŋa kəbi hi ywe mu.”
45011004	Wù jis ni, Yènfù jis ha wun na, “À tà faŋ jə kə wò. Mu baha kətalò kəbi ghɨt ale kamsu sàmba, ghɨ ywo ha mu, ma ghɨna ti tunhi na ghɨna kokhe wi Bâl.”
45011005	Yi ni mò kəbi yi ghəl ha ghàhnà chîn. Yènfù ti chwûtì təm a wuna ghɨ jûŋà chwok fihi ghɨt ale nâbi te ghɨna tobte.
45011006	Yènfù shìki mô ma fu ti chwok ghɨt mɨ ghɨ̂n wu lum afân, ma yi nê hi bu na fu chwok kum yi fêt yile te ghɨna ne bu ya ma ghɨ hi fê jîsà wi na à ni təm a jûŋà ghɨ Fùyènà.
45011007	Yi ni chwùtè na ghɨt a Isalì ghɨ dona ti gha shyə ghe a ghɨna à jɨ̀m ndùku khɨŋa nâ haŋaŋ hi khɨtî, à khɨti kə se ghɨ̂tà ni te Yènfù chwokte. Ghɨt a dona ti tahi təma hi yu ha Yènfù.
45011008	Yi gan kə te ghɨ nyak a ŋwàklù Fùyèn na, “Yènfù ti ni ghɨna ywo khɨle wi gha, yena khɨle wi gha, nâbi hi tàn lân.”
45011009	Defìt tì jis na yi jə̂mà na, “Mwə̀ mù yə̂mù ghɨna kahi ha lef ma mù ni ma ghɨna fen, Yènfù fê fo ngə̂k ha ghɨna.”
45011010	Wù tì jis kpenhi na yi khɨŋa na, “Yènfù tum fèfà a ghɨna sê, ma ghɨna hi fê yena wi luktu, ma fu lem ghɨna a ngə̂k, ma ghɨna jɨŋ à ləha kə atɨ̂n à sù ngə̂k.”
45011011	Mu bufa kəbi nâ, ghɨt a Jûs tì damta fen mihì kə yi mihì ma? Yi wijə ni nâ hakoh! À ndùku mô te ghɨna ne be, Yènfù kwâktì tumu fo yi bôn ha ghɨna. Fu tì ni ni shyəma ghɨt a Jûs hi səmte tumu.
45011012	À ndùku mô te ghɨt a Jûs ne be, Yènfù fo ghaki ha ghɨt a mbye ale. Yi ni chwùtè na Yènfù tì fo ghaki ha tumu njwo ghɨt a Jûs fena. Fu shìki mô hi fo ghak mi yina ha tumu kum yi fe yi ghɨt a Jûs, fu bê fo nâ yàni ghak yi tɨni ha ghɨta wu yu afa ghɨt a Jûs kaha bena ha wûn agha?
45011013	Mu hì jîsà ha ghàn tumu chîn. Ghàn khəlò na mu mò wut wù tum te Yènfù chwoka na mu hi fôktè gha yi wuni ha ghàn, mu mô hi tè jala kə yi jâl kum yi fèt mi yîn.
45011014	Mu khɨŋa na ghɨt ghaha, a mô ghɨt a Jûs, yen fêt mi yina ma shihi səmte ghàn, ma Yènfù bonhi ghɨna ale.
45011015	À ndùku mô te Yènfù màka ghɨna, fu bakti chyəna ghê ghɨt a mbye ale. Fu ki kaha lyè ghɨna chîn, ma yi hi mô nâ yàni agha, ma yi hi kə̂kà na fu ti lôhì ghɨta a yi kpû.
45011016	Ghɨ ki bek a bân ki yità fo ha Yènfù, ma yi hi chwùtè na nâ tuk a ban mi ye yì jɨ̀m à kəta kə Yènfù, ma ghaŋtu fùkàk tu shìki mô a chyə̂, a kəta Fùyèn, ma yi hi chwûtè na a kəta kəbi wûn kpoŋtu tɨntu.
45011017	Ghàn tumu ni mò ni te kpoŋtu fùkàk tù a fu chehì kwoka kə yi kwôk, ghɨ fâtì ben yuŋlò, tu hì ləma a fùkàk te ghɨ yome. Ghàn hì mô chin, yə kəbi mwə̀ mù yə̂mù me a kâk fu yome fîn yə, boŋa kəta kə ghaŋtu te fu kəta.
45011018	Yi ni chwùtè na ghàn kəta wi hi tè ghaŋhe wu wun ha ghɨt ghe a ghɨna mò ni te tu kpoŋ te a ghɨ tì khɨmte maka shyəma ghàn khɨti luku. Ghàn hi khə na ghàn mò kə tu kpôŋ, a bɨlà lo tu ghaŋ khɨte ghàn.
45011019	Wùt wùlè a ghàn a fùtɨ̂n làhi jìs na Yènfù tì khɨmti mâkà kpoŋ mu tɨ̂n hi fo luku ha ghàn.
45011020	Yi mô kə nâ hamok na ghɨ tì khɨmti mâkà ghɨna, a mô kum te ghɨna faŋa hi bimî, de ghàn, a mô beka ghàn bime biyani, ghàn kəta wi hi tè ghaŋhe wu wun. Ghàn hi tôknè,
45011021	beka fu shìki mô ma fu ti mâkà ghɨt a Jûs, ghɨna mô ni te kàntè tu kpoŋtu fùkàk mu fûn, ma fu nê tè boŋa dè jə̀ ghàn.
45011022	Ghàn hi khə na Yènfù tòknè nì ghɨta biyani, sak yi wuni ta kəbi yâ. Sak yi wuni ta ha ghɨt ghe a ghɨ de lum wu chilichili, biyani wu tôknè nì ghàn kə wu yu afa ghàn ywo kə ha wûn, bu ni, ma wù maka ghàn.
45011023	À mò ha ghɨt a Jûs ma ghɨna ki kwunâ bimi ha Jisòs ma Yènfù kahà lyi ghɨna wu lùk afa a ghɨna ndùku mô atɨ̂n. Fu kəta a jyak hi nì ni.
45011024	Nâbi ha nkàn, Yènfù shìki mô ma fu ti lye ghàn, tumu, ghàn mô ni te kpoŋtu fùkàk tù chìnà kwoka kə yi kwôk, fu nê ma yàni hi kaha lyè kpoŋtu ma tu fwo a fùkàk ma ghɨ yomi yi yomî agha?
45011025	Gha yi leteni yile làwû a mu khɨŋa na ghàn hi khə a wana noma shyəma ghàn nê hi fè ghaŋhe wi wunu. Gha tɨni mô na ghɨt a Isalì ale mò chin, ta nì tû biyani mò hi bê kwunâ hi bimî wu yu afa tum we a Yènfù chwokte ti bimi mihì.
45011026	Yi ni chwùtè na Yènfù bê bônhè ghɨt a Isalì kə à jɨ̀m kə yi ghəl te ghɨ nyaka a ŋwàklù Fùyèn na: “Bònhì bè fwolò a yi tèk yi Sayòn. Wù bê so chyakhi besu ghɨta a yi sah yi nda Jakòb.”
45011027	Yènfù tì jis na, “Mu ti chwûnà na mu bè nêlò gha yina ha ghɨna wu tuk afa a mu lehifo besu ghɨna su atɨ̂n.”
45011028	Ghɨt a Jûs ti tunhi hi ywo tum yì jùŋ, yìna ni ghɨna, ghɨna hi mô bànàsu Fùyènsu. Gha mi yina ti ni Yènfù bônhì ghàn tumu, biyani lem na fu nè baha kôŋà kə yi kôŋ ghɨt a Jûs kum be be ghɨna.
45011029	Yi mô ni beka Yènfù chìnà chwoka wùt bônhì wûn, fu tà fî kwuna jə kwâktì yi wuni.
45011030	Ha ghàn tumu, ghàn ndùku ywo wi ha Yènfù, biyani chin hì mô ma fu ti kwohi seni ha ghàn njwo ghɨt a Jûs ti tunhi hi yu ha wûn.
45011031	Yi mô kəbi ni ha ghɨt a Jûs. Yènfù kwohi seni ha ghàn a ghɨna wu lùk shyəma ghɨna yen ma ghɨ kahi təm a ghɨna, ma ghɨ fê boŋà kwohi seni ha ghɨna.
45011032	Yènfù ti kwut ghɨta nâ à jɨ̀m nî na ghɨ hi tâ nì tû shyəma fu chwûtè seni kwolani ye a fu kəta ha ghɨna.
45011033	Yi mô kə nâ hamok na Yènfù kətalò ghak yi kanani hi fo ha ghɨta, kəta kə tof wù jɨ̀m, khə a gha à jɨ̀m! Wùt bu hi fòktè gha ghe a fu kwâktè. Wùt bu hi khɨle lum we a fu nê gha atɨ̂n.
45011034	Yi mô kə yi ghəl te ghɨ nyaka a ŋwàklù Fùyèn na: “Wùt khə wi gha ye a Bâba kwàktè, wùt kpene wi hi tobhi wûn.
45011035	Wùt tà timi fo jə shyə ale ha Yènfù hi tè ki na fu kahà lak.”
45011036	A fate Fùyèn mwə̀ mù jɨ̀m, mwə̀ mù tɨn mô kə kum te fu kôŋà na mù hi mô, bê nì kokhînì ha wûn. Kokhînì yen ha Yènfù a yu mù jɨ̀m. Àmèn.
45012001	Wana noma, mu chyate ghàn, kum kwohi seni ye a Yènfù chwùte ha ghàn na ghàn fo ngɨŋ sanisu ha Yènfù ma ghɨ hi mô yi fo ye yi chyə, yulê, nê na fu hi saŋlê. A ni kàntè yi kokhi ye a ghàn kəta hi tè kokhe Fùyèn.
45012002	Kə ghàn hi chyə te ghɨt a mbye afân. Ghàn bɨlà de ma Yènfù fo kwâktì yi fe ha ghàn ma fu kwuna təm ghana shyəma ghàn yen à khɨli gha ye Yènfù khɨŋa, a mô kə yi gha jwôfà mô chilichili Yènfù kôŋà.
45012003	Yènfù ti khɨti təm a jûŋà ha mu fo fêt yi wuni na mu hi nê, mu wu hì jîsà ha ghàn nâ à jɨ̀m na, kə ghàn hi lyê ngɨŋ sanisu a shyə̀, kpene wi. Ghàn chwohi kwâktì tanitu ma ghàn lyi ngɨŋ sanisu kə nâ te ghàn mò. Ghàn hi ke ngɨŋ sanisu tohne yi bimî afa a fu fo ha ghàn.
45012004	Ghàn khə na wun wu wûtù kəta wu bâh wu dô kə ni, nâbi ghɨ̀ni bâhà nê kə yi fêt hanɨ̂ŋ.
45012005	Yi ni mò kəbi yi ghəl ha ghàhnà. Ghàhnà dò lò, biyani mô kə wu wun wù mòk beka yi bimî ye a ghàhnà chìntè kəta ha Klistù, nâbi ghɨ̀ni bâhà yikte kə ale.
45012006	Ghàhnà kəta tufô te fu fo kə hanɨ̂ŋ, hanɨ̂ŋ, kə yi ghəl te fu kôŋà hi fô nâbi ha nde. Yi ni chwùtè na nâbi nde kəta hi lyè yi fo yi wuni hi tè nè kə yi fêt atɨ̂n. Yènfù shìki mô ma fu ti fo tofu na wùt hi fôktè tum à wûn, wu hi jîsà kpene kə te bimî yi wuni chwùtè.
45012007	Yènfù shìki mô ma fu ti fo jyaka na wùt hi gâmtè ghɨta, wu hi gâmtè, wùt hì yike yi yikî, wu hi yike kə yi yikî.
45012008	Wùt hì khə hi tobhi ghɨta, wu hi tobhe kə yi tobhî; wùt hi khə hi fo a mwə̀lû hi gàmtè à ghɨ̂t, wu hi fo ghə̂kà wi. We a wù tihe ghɨta kəta hi tè fèt kə nì təm a wuna à jɨ̀m, we a wù tòknè nì ghɨta wu fêtà kə nì saŋlînì.
45012009	Ghàn hi kôŋà à ghɨ̂t, ghàn hi kôŋà kə nâ yi kôŋ, lehe wi yi lehî. Ghàn hi bânà be, fate khɨte gha a jûŋà.
45012010	Ghàn hi kôŋà ngɨŋ sanisu kə nâ te wana ne, fê mô yû mù jɨ̀m, ngumle ngɨŋ sanisu.
45012011	Kə ghàn hi yolê. Ghàn hi ghâblè, fêtà ha Bâba kə nâ nì təm ghana à jɨ̀m.
45012012	Ghàn hi saŋle kum a gha ghe a ghàn khə na ghɨ mô hi bè gàn. Ngəksu ben ha ghàn, ghàn hi wunhe kə yi wunhî fê jə̂mà kə yû mù jɨ̀m.
45012013	Ghàn hi jyâtè mwə̀ mânù, fo ghɨt a bimena ghe a ghɨ kəta wi. Ghàn yiki hi tè fye ghɨt a benana a ghàn a sù ndâ.
45012014	Ghàn hi bɨlà jə̂mà na Yènfù bonhi ghɨt ghe a ghɨ chwoka wulu wanu. Kə ghàn hi jə̂mà na fu fo ngə̂k ha ghɨna.
45012015	Ghɨta hì saŋlê, ghàn hi boŋa saŋlê ghàn à ghɨna, ghɨna hì jyê, ghàn hi kwohe seni ha ghɨna.
45012016	Ghàn hi chyə kə ha shyə̀ à mòk. Kə ghàn hi ghaŋhe wunu. Ghàn hi bɨlà chîntè ghàn à ghɨt a bota. Kə ghàn hi lyê na ghàn khəlò gha à jɨ̀m.
45012017	Kə ghàn lak be nì be. Ghàn hi bɨlà mômhè kə hi tè nè gha ghe a jwôfà ha ghɨt à jɨ̀m.
45012018	Ghàn momhi nâ nì jyaka hi tè chyə nì yutìnì kə ghàn à ghɨt à jɨ̀m.
45012019	Kə ghàn bè fisè be a sun samsu. Ghàn bɨlà de kə ha Yènfù, fu chwùtè lâ baŋanu wunu kə yi ghəl te ghɨ tì nyak na Bâba jis na, “À mò luk wu mu hi fìsè gha ghe a ghɨta nè. Mu bè kaha lâkàlò gha a be a ghɨ̂tà.”
45012020	Ghɨ nyak a ŋwàklù Fùyèn na, “Jìŋ hì yafa bànà yâ, wò fo shyə, wù yəlò, kuŋ à mòlû hì yima wûn, wo fo mòlû, wu nyulò. Wò shìki nî ni, ma wù nê wumi nâ haŋaŋ.”
45012021	Kə ghàn de na jyak a be, ta chya ghàn. Ghàn bɨlà tâ chya be nì gha a jûŋà ghe a ghàn nè.
45013001	Nâ ghàn à jɨ̀m kəta hi tè yu ha ghɨt ghe a ghɨ saka mô a ghàn a tô beka wùt wù sakana wùlè wijə we wù faŋa hi fye jyaka ha Yènfù hi tè sâk. Nâ ghɨt a sakana à jɨ̀m mò ma à lem Fùyèn.
45013002	Yi ni mò na a tunhi nâbi nde ghɨt a sakana, ma à hi mô na wù tunhi gha ye a Yènfù lèma, ma Yènfù bê sak wûn.
45013003	Ghɨt ghe a ghɨ chyə chyənà yì jùŋ kəta wi hi tè fànà ghɨt a sakana. À kəta hi tè fànà ghe a ghɨ chyə chyənà yi be. Wùt shìki kôŋà wi na wùt wù sakana hi bəma ha wûn, wu hi nê kə gha a jûŋà, a ghe wù nè bɨlà bəmhe wûn.
45013004	Yi mô ni beka wùt wù sakana mò wut wù fètana ha Yènfù, gâmtè ghàn na ghàn hi nè gha a jûŋà. Wùt hì nê be, wu hi fânà ghɨt a sakana beka ghɨna kəta lò jyaka hi fo ngə̂k ha ghɨt ghe a ghɨ nê gha a be. Ghɨna mô ghɨt a fetana ha Yènfù, fo ngə̂k ha ghɨt ghe a ghɨ nê gha a be, a mô lum we a Yènfù tì chwùtè atɨ̂n na fu bâŋhè lò lâ ha ghɨt a be.
45013005	Yi ni chwùtè na nâbi nde kəta hi tè yû ha ghɨt a sakana, a bu kə kum njwo wù fànà na Yènfù làhi bàŋhè lâ ha yi, biyani njwo wù khəlò a wun a yi təm na yi jwôfàlò hi tè nì ni.
45013006	A ni gha ye a ghàn kəta kəbi hi tè màkà ŋwàklànà beka ghɨt a sakana mò ma ghɨna ti fo ngɨŋsu ghɨna su hi tè nè fêt yina fêtà kə nâ ha Yènfù.
45013007	Wùt hì kəta hi làk a shyə nâbi ha nde atɨ̂n à ghɨt mɨ ghɨ̂n, wu laklò. À hì mô ŋwàklù yì bəklena hi làk, wu laklò, a hì mô nâbi yì ngɨŋ à wûn, wu laklò, à hì mô nâbi yi ngumlî, wu hi fate ngumle ghɨna, à hì mô yi kokhî hi fo ha ghɨna, wu hi fô.
45013008	Kə wùt bè hì kəta fôlì wûtù, a bu kə yi kôŋ shyəma wù hi kôŋà wûn, faŋa wi tuk wule. À kòŋà nâbi nde wâ nè wûn, ma yi hi chwûtè na wù ywolò Saki.
45013009	Sak tɨ̂n ni na, “Kə wò bè chyə nì ywê wùt makə nì lɨm à wùt, kə wò bè ywe, kə wò bè chwoŋa, kə se gha hi fwo a ghɨta a mù mwə̀,” nì sak tu letu nâ tù jɨ̀m ni chìntè yê fwo kə atɨ̂n à yìna na, “Kòŋ wâ nâ kə yi ghəl te wò kòŋà ngɨŋ yâ.”
45013010	À kòŋà nâbi nde wâ nè wûn, ma wù hi fê nê wi gha yi be ha wûn. Yi ni chwùtè na wùt kəta a yi kôŋ, à hi mô na wù lèmà lò Sak yì jɨ̀m.
45013011	Hi kpenhî, ghàn kəta hi tè nè gha mɨ ghɨ̂n nâ à jɨ̀m beka ghàn khəlò yu we a ghàhnà mò atɨ̂n chîn. Yu ti kpên na ghàn yema a sù bwuni beka à ndùku mô te ghàhnà bime, ghàhnà ndùku bakhe yênà a ghàhnà yi bòn, biyani chin hì mô ma wu ti fî bakhi chya yâ.
45013012	Tuku ti yû, bɨna ghɨ hì yula mihè bênà. Ghàhnà maka lê gha a bɨn a finana ma bɨlà lyi mwə̀ mù wòŋ me a ghɨ nô atɨ̂n nchwì.
45013013	Ghàhnà hi fate khɨte ngɨŋsu ghàhnàsu te ghɨt ghe a ghɨ chyə atɨ̂n à yi bân. Kə ghàhnà hi kwoti nâbi ghə, nâbi afa, yə̂, kə ghàhnà hi dê lùkû kwola ghàhnà. Kə ghàhnà hi nê gha a tu fiŋa nì ngɨŋsu ghàhnàsu. Kə ghàhnà hi njaŋâ, kə ghàhnà hi ghə̂kà ghɨta.
45013014	Ghàn bɨlà khɨtè kə chyənà yì fê ye a Bâba Jisòs Klistù tì fo ha ghàn ha mwə̀ mù yì wòŋ. Kə ghàhnà nè fo lumu na njyàsu wùnsu ghàhnàsu hi tihe ghàhnà, kwoti nâbi ghə te su kôŋà, yə̂.
45014001	Wùt hì lye bênà a ghàn a fùtɨ̂n, bimî yi wuni baha botâ, ghàn fyi wûn. Ghàn fyi ni, kə ghàn hi gufnà gha ghàn à wûn kum kwâktì ye a wù kəta kum gha ale.
45014002	Ghàn khə na wùt kəta yi bimî, ma wù hi yə nâbi ghə, biyani ma wùlè we a bimî wuni baha bota làhi tè la kə bàh, kuta wi nyàm.
45014003	Kə wùt we a wù yə nâbi ghə hi kehe we a wù bama mwə̀ mùlè, kə we a wù bama shyə ale hi saka we a wù yə kə mwə̀ mù jɨ̀m beka Yènfù ti fyî wûn.
45014004	Wò mò nâ nde hi tè saka wùt wù fètana wù wùt wùlò? À kəta kə Bì yi fèt à wûn hi kî na wù nè a jûŋ ma a be, biyani wu bu hi fên beka Bâba kətalò jyaka hi tòk à wûn.
45014005	Ghɨt ale yena kə na tuk mùlè kokne lò a Yènfù ashyə̂ chyâ mùlè, ghɨ le yena na tuk mù jɨ̀m mò kə yi ghəl. Yi jwôfà na nâbi nde hi fate khə gha ye a wù mò a tô àtɨ̂n.
45014006	Wùt we a wù yena na tuk wule kokne chyâlò wùlè ni nè hi kokhe Fùyèn atɨ̂n. We a wù yə kə mwə̀ mù jɨ̀m, wù yə kə hi fo yi kokhî ha Yènfù beka wù shihi yə̂, wu fo àyòŋnà ha Yènfù. We a wù bama mwə̀ mùlè ni nè ni kəbi hi fo yi kokhî ha Yènfù beka wù shihi nì ni, wu fo kəbi àyòŋnà ha Yènfù.
45014007	Wùt wijə a ghàhnà fùtɨ̂n a wù chyə kə kum ngɨŋ à wûn, wùt wijə a wù kpo, ma kpû yi wuni hi mô kə ha ngɨŋ à wûn.
45014008	Makə ghàhnà chyəlò, ghɨ chyə kə hi tè kokhe Bâba, ghɨ kpu kəbi yi kpû, ghɨ kpu kə hi fo yi kokhî ha wûn. Yi ni chwùtè na ghàhnà mò kə ghɨt a Bâba, makə ghɨ chyə yi chyə̂, makə ghɨ kpu yi kpû.
45014009	Yi mô ni beka Klistù tì kpû kaha lôtì a yi kpû hi tè mò Bâba ha ghɨt ghe a ghɨ chyə nì ghe a ghɨ tì kpute.
45014010	Yi mô ni, ghàn ghɨ le hi saka wana ne ghana kum ghə? Ghàn kehe wana ne ghana ghɨ le njwô ghə? Ba ghàn khəlò na ghàhnà à jɨ̀m bè time lò a Yènfù lùk wu saku.
45014011	Yi mô kə yi ghəl te ghɨ nyaka na Bâba jis na, “Mu mò Yèn fe a fu chyə, jîsà na nâbi nde bè tumalò lwe a mu ashyə̂, ma nâbi nde jis nì jwo wuni na mu mò Fùyèn.”
45014012	Yi ni chwùtè na nâbi nde a ghàhnà fùtɨ̂n bè taŋlelò jwo wuni ha Yènfù kum chyənà à wûn.
45014013	Kə ghàhnà bè saka wana ne ghàhnà ale. Yi jwôfà na ghàhnà bɨlà lem na ghàhnà bè fè nè wi gha hi nì na wana ne ale ni be.
45014014	Mu khə hamok na shyə a yəna ale wijə a ghɨ yule kpene wi. Mu khə ni beka mu bime ha Bâba Jisòs. Biyani, wùt shìki yen na shyə wijə nì yulînì, ma ghɨ hi befa ha wûn.
45014015	Wò shìki yə nki shyə̀ ale, gha tɨni fo ngə̂k a wâ nâ yi kwâktì ma yi hi fê chwûtè na wò kòŋàlò wûn agha. Kə wò ni na wâ nì wâ fen kum a shyə ghe a wò yə, beka wò khəlò na Klistù tì kpû ha wûn.
45014016	Kə wò lyi gha ye a yi jwôfà ha wò ma wò ni ghɨt ale hi yena ha gha yi be.
45014017	Fə̂n wù Fùyènù mò ni, a bu a shyə a yəna, a bu yi gha yi nyoni, a mò yi gha hi tè chyə chyəna chilichili, kəta yi yutì nì saŋlînì, a mô gha ghe a Yohnà Yulena bènà nì ghɨna.
45014018	Wùt we a wù fètà ha Klistù, chyə a lum afan, nè na Yènfù hi saŋlê, ghɨta fê kôŋà wûn.
45014019	Ghàhnà momhi hi tè nè kə gha ghe a ghɨ bênà nì yutìnì, nê na ghɨta hi ləma yi ləmà a ghɨna yi bimî.
45014020	Kə ghàn bobhi fêt ye a Yènfù hi mô ma fu ti nî kum mwə̀ mù yə̂mù. Mwə̀ mù yə̂mù mù jɨ̀m yule kpene lò hi yə̂ biyani yi jwôfà wi na wùt yə shyə, ghɨ nê na wùt wùlè ni be.
45014021	Yi jwôfà na kə wùt kut nyàm makə hi nyo mu lûk makə nê nâbi ghə a wu yu afa yi mô hi nì na wâ nè wun fen.
45014022	Ghàn hì kəta nâbi yi bimî yì ghə kum gha mɨ ghɨ̂n, ghàn de, ma à hi khə kə ghàn à Yènfù. Jùŋ mò ha wùt we a wù nè gha, kante wi yi kantî.
45014023	Biyani, wùt shihi yə a shyə, kante na ghɨ jwôfàlò, ma Yènfù lyi na wù ti bobhi gha beka wù yə shyə, kanti yi kantî na ghɨ jwôfàlò. Wùt shìki tè nè nâbi ghə, kante yi kantî na yi jwôfàlò hi nì, ma yi hi chwûtè na wù nè be.
45015001	Ghàhnà ghe a ghɨ ta a yi bimî kəta hi tè gàmtè ghɨt ghe a ghɨ bota a ghɨna sù ngə̂k. Kə ghàhnà hi nê kə gha ghe a ghɨ jwôfà ha ghàhnà.
45015002	Nâbi nde hi nê kə gha ha wâ nè wûn na wù hi saŋlê shyəma yi hi gâmtè hi ləmhi wûn.
45015003	Nâ Klistù tà tì ni jə gha hi tè saŋle kə ha wun a ngɨŋ. Ghɨ nyak a ŋwàklù Fùyèn na, “Ndi se a ghɨ sûlè wò atɨ̂n ti fen a mu a tû.”
45015004	Nâbi ghə te ghɨ tì nyàka a ŋwàklù Fùyèn mò kə hi yike ghàhnà shyəma ghàhnà hi khə hamok na gha ye a ghàhnà ke yênà nì yini bè gânàlò kum wunhînì nì təm a ta ghe gha Fùyènì fo ha ghàhnà.
45015005	Yènfù fo təm a ta nì wunhînì ha ghàn ma ghɨ ni na ghàn hi chyə kə te Klistù Jisòs, mô kə ha shyə̀ à mòk a ghàn a yi kwàktì,
45015006	shyəma ghàn chîntè hi kokhe Yènfù, Bè Bâba ghàhnà Jisòs Klistù, kə ha yi jwô yì mòk.
45015007	Ghàn hi fye wana ne kəbi yi ghəl te Klistù tì fye ghàn, shyəma kokhînì hi mô ha Yènfù.
45015008	Ghàn khə na Klistù tì ben ha wùt wù fètana ha ghɨt a Jûs hi chwùtì ha ghɨna na chwunu wu Fùyènù yè fena wijə. Wù tì ni ni hi lunhe chwuna we a Yènfù tì chwùna ha be be ghɨna.
45015009	Wu ben kəbi hi nì na tumu hi kokhe Yènfù kum kwohi seni yi wuni kə yi ghəl te ghɨ nyak a ŋwàklù Fùyèn na: “Kum yìna, mu wu hì kokhe wò a tumu fùtɨ̂n. Mu nè yemalò njàŋ, kokhe yi yet ya.”
45015010	Ghɨ ti nyak kəbi na: “Ghàn hi saŋle ghàn à ghɨt a Fùyènà a tumu.”
45015011	Ghɨ ti fî nyak kəbi na: “Ghàn tumu nâ à jɨ̀m, ghàn hi kokhe Yènfù. Nâ ghɨt à jɨ̀m hi kokhe funfu.”
45015012	Fòktì Ìsayà tî jîs kəbi na: “Wùt bè fwolò a Jesì yi tê ma wù hi saka tumu, ma ghɨna bè lem kə kwâktì yi ghɨna ha wûn bime na wù mò hi bònhè ghɨna.”
45015013	Yèn fe a fu nê ghɨta khə hamok na ghɨ bè khɨtelò shyə ghe a ghɨ ke yênà nì ghɨna, nè nêlò ma ghàn hi saŋlê nâ haŋaŋ ma wù fê fo yutìnì ha ghàn beka ghàn bime ha wûn. Fu nê ni shyəma ghàn hi khə hamok, baha kante wi yi kantî gha a ghàn a yi bimî ha wûn tohne a jyak afa a Yohnà Yulena fo ha ghàn.
45015014	Mu saŋlê kə nâ a mu ngɨŋ kum ghàn a wana noma beka ghàn fate chyə kə nâ chyənà yì jùŋ, khə mihè gha ye a yi mô hamok fê kpene hi tè yike ngɨŋ sanisu.
45015015	Mu ti nyak gha ale ha ghàn a ŋwàklù afân kə nâ a jyak hi yɨ̀ŋtì gha atɨna ha ghàn. Mu nyàkà ni beka jyak ghe a Yènfù fo ha mu na mu hi nê fêt mi yina.
45015016	Fu ni na mu hi mô wut wù fètana ha Klistù Jisòs, fêtà ha tumu. Mu fètà te ngàŋ à ndâ Fùyèn, fôktè tum yì jùŋ yì Yènfù shyəma tumu hi mô ni te yi fô ha Yènfù, Yohnà Yulena sô yuhe ghɨna, nê na Yènfù fyi fo tɨni nì saŋlînì.
45015017	Ghàh à Klistù Jisòs mò kə amok, a ni gha ye a yi ne na mu hi jala kum yi fêt ye a mu nè ha Yènfù.
45015018	Mu wi hi mòm hi jìs yi ghâ a bu kə ye a Klistù ne tohne ha mu. Wù ti nî mu ti lyi yen nì tumu a Yènfù ashyə̂, ghɨna ghɨ hì ywo wûn, a mô kum gha ghe a mu jìsà nì ghe a mu nè.
45015019	Wù ti nî, mu wu hì nê gha a kanana kə a tu nkì a tu nkì a Yohnà Yulena a jyak. Mu ti fôktì tum yì jùŋ kum Klistù kə tu lùk tù jɨ̀m, kə hi yìmì a Jèlusalèm hi yèn hi tàn a Ìlilikùm.
45015020	Mu tòkà kôŋà kə hi tè fòktè tum yì jùŋ a tu lùk, ghɨta baha mô teka ghɨ yu gha kum Klistù afû. Mu kòŋà wi hi tè fòktì wu lùk ma ghɨta hì khəlò gha afû kum Klistù, kə yi hi kə̂kà te mu ba a wùt lò tô chyə nda.
45015021	Mu khɨŋa na yi hi mô kə te ghɨ nyak a ŋwàklù Fùyèn na: “Ghɨt ghe a ghɨ tà timi fôktì gha ha ghɨna kum wûn, bè yenalò wûn, ma ghê a ghɨ tà timi yû jə gha kum wûn, ywo khɨle gha wuni.”
45015022	A ni gha ye a yi ne mu hi kəta wi yu hi bèn hi yen a ghàn.
45015023	Biyani, chin te mu ti mihì fêt yi mi afân, mu ti chyə̂ ha wu lɨ̀m kôŋà nâ haŋaŋ hi bèn hi yen a ghàn,
45015024	mu khə na mu nè shihi yèn a Sibèn ma mu chyâ yen ghàn shyəma ghàhnà yena a fu yulâ ni, ma ghàn fê gamti mu, ma mu khɨli hi gbì.
45015025	À mò nâ chîn mu yênà a Jèlusalèm hi gàmtè ghɨt a Fùyènà afû,
45015026	kum ghɨt a bimena a Màsìdoniyà nì ghe a Àkayà chehì saŋlelò hi fo wu kâ na ghɨ gamti ghɨt a Fùyènà ghe a ghɨ fufa a Jèlusalèm.
45015027	Ghɨna tì kwàkti hi nì ni kə a ghɨna ngɨŋ, biyani a mô kə nâ luk wu ghɨna hi nì ni beka ghɨt a Jûs tì gâmtì tumu a ghɨna chyəna yòhnà, yi hi jwôfà na tumu boŋà gamti ghɨt a Jûs nì mwə̀ me a ghɨna kəta.
45015028	Mu nè yena ghɨna ma mu fo ka wuna nâbi yini ma mu shihi yèn a Sibèn ma mu chyâ jikti ghàn shyəma mu yen.
45015029	Mu khə na mu bènà hi jikte ghàn ma Klistù chîntè bonhi ghàhnà nâ haŋaŋ.
45015030	Mu chyate ghàn a wana noma na ghàn hi jə̂mà ha mu nâ nì jyaka. Ghàn hi jə̂mà kə nâ njwo ghàhnà kəta kə yi bimî yì mòk ha Bâba ghàhnà Jisòs Klistù, Yohnà Yulena fê nê na ghàhnà hi kòŋà ngɨŋsu.
45015031	Ghàn hi jə̂mà na kə ghɨt a Jùdiyà ghe a ghɨ khə wi Yènfù nê ni ngə̂k ha mu. Ghàn jəm kəbi na Yènfù ni, ghɨt a bimena ghe a Jèlusalèm hi saŋle hi fye gâmtìnì ye a mu nè yênà nì yini ha ghɨna.
45015032	Ghàn jəm shyəma na mu nê shihi bèn ha ghàn saŋlê, a wu yu afa Yènfù bime, ma mu fê yutì ghàhnà.
45015033	Mu jə̂mà na Yènfù, Bì yì yùtì hi mô ghàn à ghɨna. Àmèn.
45016001	Mu khɨŋa na ghàn hi khə Febì, a jàmtù ghàhnà a ndâ Fùyèn a Kànkɨliyà. Wù mò wut wù fètana afû.
45016002	Wù ben, ghàn fate fyi wûn a Bâba yi yet kə nâ wu lum afa a ghɨt a Fùyènà kəta hi tè fye wana ne atɨ̂n. Ghàn fyi wûn, ghàn fo nâbi yìni gâmtìnì te wù khɨŋa beka wù ti gâmtì ghɨta, ghɨ dô kə ni, fî gâmtì nâ mu.
45016003	Ghàn toŋti kəbi Bìsilà ghê Àkwɨlà ha mu. Ghàh à ghɨna fètà ha Klistù Jisòs amok.
45016004	Ghɨna ti fihi mu a yi jwô yi kpû ghɨna lanti hi kpû nâ a ghɨna sù ngɨŋ. A fo wi kə mu àyòŋnà ha ghɨna, ndasu Fùyènsu tum su boŋa folò
45016005	Ghàn toŋti kəbi nôn ghɨt a bimena ghe a ghɨ chîntè a ghɨna ndâ. Ghàn toŋti Èbènetùs, a sô mù wù jùŋ we. Wù ndùku mô wut ashyə hi bime ha Klistù a yi lak yi Esiyà.
45016006	Ghàn toŋti Mèli. Wù ti fêt nâ nì jyaka ha ghàn.
45016007	Ghàn toŋti Àndɨ̀lonikùs nì Junìyàs. Ghɨna mò kəbi ghɨt a Jûs te mu, ma ghàh à ghɨna ndùku mô a ndâ chyâk amok. Ghɨna tì bimi ha Klistù ha mu ashyə̂, ghɨt a tuma Jisòs hì fate khə ghɨna nâ a jûŋ.
45016008	Ghàn toŋti Àmbìlatùs ha mu. Wù mò sô mù wù jùŋ, yikte kə Bâba wu wùn.
45016009	Ghàn toŋti Òbanùs te ghàh à wûn ndùku chîntè fêtà ha Klistù kəbi nì sô mù Sɨ̀takìs.
45016010	Ghàn toŋti Àbelès. Wù ti chwûtì na wù mò kə wun a tô yi bimî ha Klistù. Ghàn toŋti kəbi ghɨta a Àlìstobulùs yi sah yi nda ha mu.
45016011	Ghàn toŋti Hèlodìyòn, wut wâhù yi lak we, nì ghɨt a sah yi nda Nàsisùs ghe a ghɨna tì bime ha Bâba.
45016012	Ghàn toŋti Tìfinà ghê Tìfosà, ghɨt a Bâba ghɨ fetana, toŋti kəbi Besìs, a jàmtù ghàhnà yì jùŋ yê. Wù ndùku fêtà ha Bâba nâ haŋaŋ.
45016013	Ghàn toŋti Lufùs. Wù ti chwûtì ha mu na yi mò kə nâ wùt wù Bâba wù fètana. Ghàn toŋti kəbi ha nè wûn. Wù lyè kə mu te wâ wûn.
45016014	Ghàn toŋti ha Àsinkìlitùs, nì Fìlegòn nì Hemìs nì Bàtɨ̀lobàs nì Hemàs kəbi nì wana ne ghe ghê ghɨna mò amok.
45016015	Ghàn toŋti ha Fìlologùs nì Jùliyà nì Nelùs ghê jàmtù wûn kəbi nì Òlimbàs nì ghɨt a bimena à jɨ̀m ghe ghê ghɨna mò amok.
45016016	Ghàn toŋti ngɨŋ sanisu kə nâ hi chwùtè kôŋ yi ghɨt a bimena. Nôn à ghɨt a Klistù afân nâ à jɨ̀m toŋte ha ghàn.
45016017	Mu chyate nâ haŋaŋ a wana noma na ghàn hi tôknè kum ghɨt a ghe a ghɨ bè nì jyàhì wùni a ghàn a fùtɨ̂n, nêkhè yi bimî yani. Ghɨna chikhe yi yikî ye a ghɨ tì yike ghàn. Mu wu hì jîsà na kə ghàn hi chîntè ghàn à ghɨna!
45016018	Nki ghɨt mɨ ghɨ̂n fètà wi ha Bâba ghàhnà Klistù, ghɨna khɨŋa kə hi tè nè gha ghe a ghɨ foma ha ghɨna. Ghɨna jîsà gha a fomana kə hi lehe ghɨt ghe a ghɨ fate khə wi gha.
45016019	Nâbi nde ti yu lum we a ghàn ywo tum yì jùŋ atɨ̂n, nâ mu saŋle nâ a jûŋ kum ghàn. Mu khɨŋa na ghàn hi tofâ khə gha ghe a ghɨ jwôfà, khə wi be.
45016020	Ghàn ni ni shyəma Yènfù fo yutìnì nì jyaka, ma ghàn chikhi Satàn kə nâ nì wulu. Bâba ghàhnà Jisòs Klistù chwuti təm a wuna jûŋà ha ghàn.
45016021	Timotì, we ghàh à wûn fètà amok ti chinhi toŋtînì ha ghàn. Lùsiyùs nì Jesɨ̀yn nì Sòsìbatà wùt wâhù wù lak ti chinhi kəbi toŋtînì ha ghàn.
45016022	Nâ mu Teltùs we a mu gàmtè Bôl hi nyàk à ŋwàklù yìna toŋte ghàn a Bâba yi yet.
45016023	Gayùs toŋte kəbi ghàn. Mu chyə a wun a ndâ, ghɨt a bimena à jɨ̀m bênà chîntè atɨ̂n. Èlastùs we a wù kine gha wu ka a yi tèk afân ghê wâ nè ghàhnà Katùs chinhe kəbi yi toŋtî.
45016024	(Bâba ghàhnà Jisòs Klistù chwuti təm a jûŋà ha ghàn nâ à jɨ̀m. Àmèn.)
45016025	Kokhînì yênà ha Yènfù. Fu kəta a jyak hi nì na ghàn hi tâ a ghàn yi bimî kə yi ghəl te tum yì jùŋ ye a mu fòktè kum Jisòs Klistù jìsà. Fu ti ni ghàhnà ti khɨli tum yì jùŋ mi yìna, ma fu tî lə̂tì ha ghɨt ale nâ wu yu dâ,
45016026	chin hì mô ma fu ti chwûtì gha mi yîn a ndan tohne gha afa a fòktì su chiksu tì nyàka kum Klistù. Fu tì jis na ghɨ ni, ghɨt à jɨ̀m bime ma ghɨ hì ywo, a mô fun fe a fu faŋa hamok.
45016027	Kokhînì yen ha Yènfù, tohne a Jisòs Klistù a yû mù jɨ̀m! A mô kə funfu fù mòk a fu kəta kə tof wù jɨ̀m. Àmèn.
46001001	À nyak mu Bôl ŋwàklù yìna. À chwok Fùyèn mu kə nâ te fu kôŋà na mu hi mô wut wu tum ha Klistù Jisòs. Mu nyak ŋwàklù mi yin ghàh à wâ nè ghàhnà Sòstenìs.
46001002	Mu nyak ŋwàklù yìna ha nôn à ghɨt a bimena a Fùyènà ghe a ghɨ mô a yi tèk yi Kolèn, a ghe Yènfù chwoka, ni na ghɨna hi yulê, ha ghɨt a wuna tohne a Klistù Jisòs. Mu nyak ha ghàn, fî nyak kəbi ha ghɨt à jɨ̀m nâbi afa te ghɨna mò, toŋte yi yet yi Bâba ghàhnà Jisòs Klistù. Wù mô Bâba ha ghɨna, fê mô Bâba ghàhnà.
46001003	Yènfù, a Bì ha ghàhnà, ghê Bâba Jisòs Klistù chwuti təm a jûŋà ha ghàn, ma wù fo yutìnì ha ghàn.
46001004	Mu fo àyòŋnà ha Yènfù kə yu mù jɨ̀m kum ghàn, njwo təm a jûŋà ghe a fu chwute ha ghàn tohne a Klistù Jisòs.
46001005	Klistù ti ni na ghàn hi kəta mwə̀ mù jùŋ kə mù jɨ̀m, fate khə hi fòktè tum à Fùyèn, fê kəta tof tù jɨ̀m.
46001006	Gha ye a ghàn ywo kum Klistù ti khɨti ghaŋtu hì ta kə ni a ghàn a fùtɨ̂n.
46001007	Yi ti ni na ghàn hi gha wi nâbi yìni fo a Yohnà Fùyènà fo, shyəma ghàn hi yute na Bâba ghàhnà Jisòs Klistù kahà ben.
46001008	Wu nê na ghàn hi kəta jyaka hi tàn a gòkhi shyəma wùt bê tê ngane jə̀ ghàn wu tuk afa a Bâba ghàhnà Jisòs Klistù kaha bena atɨ̂n.
46001009	Yènfù chwùnè nâbi ghə, nê kə yâ. A mô wûn a wù toŋa ghàn na ghàn hi mô ghàn à Wâ wûn amok, a Bâba ghàhnà Jisòs Klistù.
46001010	Mu chyate ghàn a wana noma a Bâba ghàhnà Jisòs Klistù yi yet na, ghàn hi mô kə jwo yì mòk a gha afa a ghɨ jîsà shyəma jyàhènà hi bu a ghàn a fùtɨ̂n. Ghàn kəta hi tè bɨlà mò kə à shyə̀ à mòk, kəta kə kwâktì yì mòk, fê ke gha kə wu lum wù mòk.
46001011	Mu jìsà ni a wana noma beka ghɨt ale a Kɨ̀lowè a ndâ ti fôktì ha mu na njaŋi làwû a ghàn a fùtɨ̂n.
46001012	Gha ye a mu jìsà ni mò na nâbi nde a ghàn a fùtɨ̂n hì jîsà kə hanɨ̂ŋ. Ghɨt ale jîsà na, ghɨna mò ghɨt a Bôl; ghɨ le jîsà na, ghɨna mò ghɨt a Àbolòs, ghɨ le jîsà na, ghɨna mò ghɨt a Sefàs; ghɨ le jîsà na, ghɨna mò ghɨt a Klistù.
46001013	A ni mò na ghɨ jyati lô Klistù ma? À mò Bôl a ghɨ tì bante a ghàn wu lùk ma? Ghɨ tì fo mòlû ha ghàn a Bôl yi yet ma?
46001014	Mu fo àyòŋnà ha Yènfù na mu tà tì fo jə mòlû ha wùt ha ghàn, a bu kə ha Kɨ̀lisibùs ghê Gayùs.
46001015	Yi ni chwùtè na wùt ha ghàn wi hi tè jìs na ghɨ tì fo mòlû ha yi a mu yi yet.
46001016	Mu tì boŋ fo kəbi mòlû ha ghɨt a Sɨ̀tèfanàs a yi sah yi nda. Mu baha fè kwâktè khɨle wi wùt wùlè te mu fo mòlû ha wûn a bu kə ha ghɨt mɨ ghɨ̂n.
46001017	Klistù tà tì tum jə mu na mu bê hi fo mòlû ha ghɨta. Wù tì tum na mu bê hi fôktè tum yì jùŋ, fôktè wi nì tof yi ghɨ̂tì. Mu hì fôktè ni, ma kpû yi wuni a kàkfùtàfù hi chwûtè wi jyak ghe a ghɨ kəta.
46001018	Ghàhnà khə na tum à yì kpû yì Klistù a kàkfùtàfù mò yi gha yi ngwoni ha ghɨt ghe a ghɨ ləhà yênà, biyani ha ghàhnà ghe a Klistù bònhe, yi chwûtè jyak a Fùyènà.
46001019	Yi mô kə yi ghəl te ghɨ nyaka a ŋwàklù Fùyèn na: “Mu nè bobhelò gha ghe a ghɨt a tofana lyè na à mò gha tofana, ma mu ni ma ghɨt ghe a ghɨ khə gha, hi fê khə wi nâ gha yile.”
46001020	Wùt wù tofana lâ? Chichà yi sak lâ? Nâ wùt we a wù khə hi gùfnà gha a mbye afân lan lâ? Ba Yènfù ti nî tof yi ghɨ̂tì a mbyî ti kahi hì mô kə à ngwò?
46001021	Yènfù ti yen kə nâ nì tof wu wunu na wùt bè khɨle wi wûn nì tof wu wunu wu ngɨŋu. Fu ti bɨlì lem na fu bè bônhè ghɨt ghe a ghɨ ywo tum ye a ghàh fòktè ghɨ bimi lò nâbi te ghɨt ale jìsà na à mò ngwòna yi gha.
46001022	Ghɨt a Jûs khɨŋa kə chwena su kanasu, ghɨt a Gɨlìs khɨŋa hi tè kəta yi tof,
46001023	biyani ghàh bɨlà fôktè kə yi gha kum Klistù te ghɨ tì bante. Gha mi yin yafa ghɨt a Jûs, a mô yi gha yi ngwoni ha tumu.
46001024	Biyani ha ghɨt ghe a Yènfù chwokte, makə à mò ghɨt a Jûs makə à mò wu tûm, ghɨna khə na Yènfù chwùtè jyak a wuna nì tof wu wunu tohne a Klistù.
46001025	Gha ye a yi kə̂kà te gha ngwoni ha ghɨta kum Yènfù chyàlò gha tofana ghɨ̂tì, ye a yi chwûtè na Yènfù kəta wi jyaka, kəta a jyak ghɨ chyâ jyak a ghɨ̂tà.
46001026	Wana noma, ghàn kahà kwakti te ghàn ndùku mô shyəma Yènfù toŋa ghàn. Ghàn ki ke a ghàn a fùtɨ̂n, ma ghàn yen na ghɨt ghe a ghɨta ndùku lyê ha a ghɨt a tofana ndùku dô wi, ghê a ghɨ ndùku yena na à mò ghɨt a jyaka dô wi, ghe a ghɨ yena na ghɨ fwo a sah a nda a ta dô wi.
46001027	Biyani Yènfù chwok gha ghe a ghɨt a mbye ndùku yena na à mò a gha ngwona ni na ghɨt a tofana wumi, wù fî chwok gha ghe a ghɨta yena na à mò gha a bota, ni na ghɨt a jyaka wumi.
46001028	Yènfù chwok ghɨt a bota ghe a ghɨ lyê wi ghɨna a shyə̀ ale, fî chwokti mwə̀ me a ghɨta yena na mù wijə yi gha hi bobhi me a ghɨ yena na à mò kàntè mwə̀,
46001029	shyəma wùt hi kəta wi gha hi ghaŋhe wu wun atɨ̂n a Yènfù ashyə̂.
46001030	Biyani a nê Yènfù na ghàn hi chyə̂ kum Klistù Jisòs. Fu ti ni na wù hi mô tof wu ghàhnà, ni na ghàhnà hi mô chilichili tohne a wûn, fi ni na ghàhnà hi yulê, yun tu wu ghàhnà.
46001031	A ni gha ye a yi mô kə yi ghəl te ghɨ tì nyàka a ŋwàklù Fùyèn na, “À hì jala nâbi nde, wu hi jala kə kum gha ye a Bâba ne.”
46002001	À ndùku mô te mu bèna hi yen a ghàn a wana noma, hi fòktì gha ye a yi mô hamok kum Yènfù, mu hì jîsà wi jîs yi fomani, jîsà wi nâbi te wùt à ŋwàklù.
46002002	Mu ndùku mô ma mu ti lem na mu fè khə wi gha yile, a bu kə hi tè jìs kum Jisòs Klistù, nì kpu yi wuni a tô kàkfùtàfù.
46002003	Mu ndùku mô ghàhnà ghɨ̂n, wun wu mu botê, chiŋtê, fànà nâ haŋaŋ.
46002004	Mu ndùku jîsà fê fôktè tum yì jùŋ bu nì tofu ma wu lo ha wùt, à ndùku mô tof hi nì na wùt bimi gha, biyani mu ndùku fôktè, yi chwûtè jyaka Yohnà Yulena.
46002005	Mu jìsà ni hi nì na kə bimî yani hi yikte a ghɨta wu tof biyani na ghàn hi yikte kə jyak a Fùyènà.
46002006	Nâbi te mu jìsà gha mɨ ghɨ̂n à jɨ̀m ni, ghàh yike a gha nì tofu ha ghɨt ghe a ghɨ ti ghəkna a ghɨna yi bimî. Tof wu tɨnu wijə tof wu mbyi makə tof wu ghɨt ghe a ghɨ saka mbyî yîn, a mô a ghɨt hi bè chyà mì.
46002007	Tof ye ghàh jìsà à mò tof yi leteni wu Fùyènù, ma ghɨ ti let ha ghɨta. Yènfù tì lem shyəma wù fati mbyî yin na, tof wu tɨnu bè nêlò ma ghàhnà hi boŋa yule kəbi te Klistù.
46002008	Nâ wùt sakana wù mòk a mbyî afân khə wi tof mu wûn. À ndùku mô na ghɨna hi khə, ma ghɨna tà tì banti jə Bâba we a wù kəta kokhînì.
46002009	Ghàh yike kə te ghɨ nyaka a ŋwàklù Fùyèn na: “Wùt tà timi yen jə̂, teka wùt timi yû, wùt tà timi kwâktì kəbi yi kwâktì gha ye a Yènfù bakte lema ha ghɨt ghe a ghɨ kôŋà wûn.”
46002010	Biyani ma Yènfù ti ni Yohnà wuna chwûtè banhi gha a letena wuna ha ghàhnà. Yohnà Fùyènà yena kə gha à jɨ̀m, yena nâbi ghə ghe Yènfù lèta.
46002011	À mò kə yohnà ghe a ghɨ mô wùt wù wùn a ghɨ khə mihè wùt àtɨ̂n. Yi ni mò kəbi yi ghəl te wùt wi hi tè khə gha ye a yi mô a Yènfù yi kwàktì, a bu kə Yohnà wuna.
46002012	Ghàhnà tà fyi jə yohnà ma ghɨ lo a mbyî, ghàhnà bɨlì fyi Yohnà ghe a ghɨ lo ha Yènfù shyəma ghàhnà hi khə mwə̀ me a fu fo ha ghàhnà.
46002013	Yi ni mò na ghàh shihi yikî, ghàh hi yike wi gha nì tofu ma wu lo ha ghɨta. Ghàh yike gha a chwûtè Yohnà Fùyènà. Ghàh yike banhi gha yòhnà ha ghɨt ghe a ghɨna kəta Yohnà mɨ ghɨ̂n.
46002014	Wùt we a wù kəta wi Yohnà Yulena wi hi fye mwə̀ me a Yohnà Fùyènà fo, beka à mò mwə̀ mù ngwo mù ha wûn. Wù wi hi tè khə mwə̀ munâ beka à mò hi nè kə Yohnà Yulena na wù hi khə.
46002015	Wùt we a wù kəta Yohnà Yulena yen a khɨle lò kə mwə̀ mù jɨ̀m, biyani ma wùt lè wi hi yen a khɨle yi gha kum wûn.
46002016	Yi mô kə te ghɨ tì nyàka a ŋwàklù Fùyèn na: “Wùt khə wi gha ye a Bâba kwàktè hi tobhi wûn.” Biyani ghàhnà kəta kwâktì yi Klistù.
46003001	Mu wi hi tè jìs ha ghàn a wana noma te mu jìsà ha ghɨt ghe a ghɨ kəta Yohnà Yulena. Mu jìsà ha ghàn kə te mu jìsà ha ghɨt a mbye, a mwəlà a yi bimî ha Klistù.
46003002	Gha ye a mu tì yike ha ghàn yi mô kə ni te yi ghə̂n ye ghɨ fo ha mwəlà mù bot, a bu mwə̀ mù yə̂mù mù tâ beka ghàn ndùku baha mô teka ghàn ləmà kpen. Nâ chîn, ghàn baha mô teka ghàn ləmà kpen.
46003003	Ghàn baha chyə kə te ghɨt a mbye. Ghàn hi khə na ghə̀k nì njaŋi shìki tè mò a ghàn a fùtɨ̂n, ghàn nê gha ghe ghɨt a mbye nè, fê chyə kə te ghɨna, ya mò na ghàn nè kəta ghɨt a mbye.
46003004	À mò wu yu afa wùt wù mòk jìsà na, “Mu jùmtè Bôl,” wùlè jîsà na, “Mu jùmtè Àbolòs,” yi hi chwûtè na ghàn baha chìnà mô kə te ghɨt a mbye.
46003005	Nâ biyani, Àbolòs mò nde, Bôl mô nde? Hi nì na ghàn hi njaŋa? Ba à mò kə ghɨt a fetana te Yènfù fo ha ghàn na ghɨna hi fôktè tum yì jùŋ ma ghàn yu ma ghɨ bimi. Nâbi nde nè kə fêt ye a Bâba fo na wù hi nê.
46003006	Mu yome ngwìk a ghàn a təm, Àbolòs sûhà mòlû yi sah àtɨ̂n, biyani a nê Fùyèn na yi ləma.
46003007	Yi mô na wùt we a wù yome nì wùt we a wù sùhà mòlû kpene wi yi gha yile, à kpene kə Yènfù te fu nê yi ləmnê.
46003008	Wùt we a wù yome nì wùt we a wù sùhà mòlû mò kə yi ghəl, nâbi nde mô hi bè khɨte maktu wunu kə te wù chehì fêtà.
46003009	Ghàh chìntè fêtà kə ha Yènfù. Ghàn mô a fûk a Fùyènà, fê mô ndâ Fùyèn.
46003010	Mu ti lyi fo ye a Yènfù fo ha mu lem a chyə a nda te wut we wù fate khə ba, ghɨt ale hi ba a tô àtɨ̂n. Nâbi nde hi tôknè wu lum afa wù ba atɨ̂n.
46003011	Yènfù hì mô ma fu ti lem Jisòs Klistù na à mò kə a chyə a nda ghe a ghɨ mô, wùt bu hi fè lèm chyə nda ale.
46003012	Ghɨta ba a tô chyə nda mɨ ghɨ̂n. Ghɨt ale ba nì gûl, ghɨ le nì silfà, ghɨ le ba nì te jûŋà, ghɨ le ba nì kàkû, ghɨ le ba nì wunu.
46003013	Ghɨ bè chwùtè banhelò nâbi fet yi nde a ndan. À bè hi mô mu tuk shyəma Klistù kahà ben atɨ̂n, ma ghɨ mom nâbi fêt yi nde nì wusu, ma wù chwuti nâbi yìni nki fèt ye a wùt chehì fêtà.
46003014	Yènfù bè folò maktu nâbi ha nde we a ghɨ moma fêt yi wuni nì wusu, yi faŋ hi fimî.
46003015	Ghɨ ki môm nâbi fêt yi nde, yi fimî, ma ghɨ tê fo jə̀ maktunu ha wûn ma wù bon biyani wù bon kə te wùt te wù nyɨŋa tohne a wu wùs.
46003016	Ba ghàn khəlò na ghàn mò ndâ Fùyèn, Yohnà Fùyènà chyə a ghàn a fùtɨ̂n agha?
46003017	Wùt ki bobhi ndâ Fùyèn, ma Yènfù boŋà bobhi wûn beka ndâ Fùyèn yulelò, nâbi nde a ghàn a fùtɨ̂n mô a ndâ Fùyèn mi yê.
46003018	Kə wùt lehi ngɨŋ à wûn. Wùt shìki mô a ghàn a fùtɨ̂n kwâktè na yi tofalò wu lum afa a ghɨt a mbye afân ke atɨ̂n, wu bɨlì kahi ha ngwò shyəma wù khɨti kàntè yì tof.
46003019	Wù kəta hi nì ni beka tof ye a ghɨt a mbye ghɨ̂n kəta mò kə nâ a ngwò ha Yènfù. Ghɨ ti nyak a ŋwàklù Fùyèn na, “Yènfù tama kwo ghɨt a tofana kə ghɨna yi tof.”
46003020	Ghɨ ti fî nyak kəbi na, “Bâba khəlò na kwâktì ghɨt a tofana fètà wi gha yile.”
46003021	Kum ni, kə wùt hi ghaŋhe wunu jîsà na yi mò wût, njwo Yènfù ti fo kə mwə̀ mù jɨ̀m ha ghàn.
46003022	Yi mô na, makə à mò Bôl makə à mò Àbolòs makə à mò nâbi Sefàs makə à mò mbyî yìna, makə à mò chyəna, makə à mò yi kpû, makə à mò yu wun chîn, makə yu we a wu bè bênà, mwə̀ mu muna nâ mù jɨ̀m chìntè kəta kə ghàn.
46003023	Yi mô ni a kəta Klistù ghàn, a kəta Fùyèn Klistù.
46004001	Ghɨta kəta hi tè lyè ghàh te ghɨt a fetana ha Klistù ghe a ghɨ fo gha a letena ghe a ghɨ mô kum Yènfù a ghɨna wô.
46004002	Nâ gha yi ta ha ghɨt a fetana mò na ghɨna hi chwûtè na, ghɨna fètà kə nâ hamok.
46004003	Ha mu, à mò kə nâ gha yi tetani na ghàn hi saka mu makə à saka ghɨt ale. Nâbi mu saka wi ngɨŋ à mì.
46004004	Mu kwàktè khɨle wi gha yi be yile te mu ne, biyani yi chwûtè wi na mu tà bobhi jə gha. À mò kə Bâba hi sak a mu.
46004005	Kum ni, kə ghàn kat sak a wùt lè tû teka yu tɨnu kpen. Ghàn yuti ma Bâba ben. Wù bênà hi chwùtè banhe gha a letena ghe a ghɨ nyamte nê a bɨn a finana, a fôktè kwâk te a ghɨta lètà a ghɨna təm, ma Yènfù ki bəmhe nâbi nde a wun yi fèt.
46004006	Mu jìsà gha mɨ ghɨ̂n a wana noma kum ngɨŋ à mì ghàh à Àbolòs kə ha chwena shyəma ghàn yiki, ghàn hi nê kə gha ye a ghɨ nyaka a ŋwàklù à Fùyèn. Kə wùt ha ghàn hi ghaŋhe wunu kum wùt wùlè, kəhe wùlè.
46004007	À jis nde ha wò na wò chyàlò ghɨt ale agha? Wò kəta nâ ghə teka ghɨ fo yi fô agha? Wò shìki kəta a shyə ma ghɨ fo yi fô, wo hi ghaŋhe wunu te ghɨ tà fo jə yi fô njwô ghə?
46004008	Ghàn hì mô ma ghàn ti khɨti nâbi ghə te ghàn khɨŋa ma? Ghàn hì mô ma ghàn ti ghak kpên ma? Ghàn jìsà na ghàn mò tu fə̂n, biyani ghàh bu tu fə̂n. Nde fo ma ghàn hi mô kə nâ tu fə̂n hamok shyəma ghàhnà hi saka amok agha?
46004009	Yi kə̂kà ha mu na Yènfù ti lem na à kəta ghàh ghɨt a tuma lùk wu gokhenu, hi kputî a ghɨta ashyə̂. Yi kə̂kà na ghàh mò ghɨta te ghɨ saka hì mô hi ywî kə mbyî yì jɨ̀m ashyə̂ bakhe nì anjèlsù Fùyènsù.
46004010	Ghàh mò wù ngwò ha ghɨta kum Klistù, ghàn mô ghɨt a tofana a Klistù a ghâ. Ghàh yolelò biyani ghàn tâ. Ghɨta kokhe ghàn biyani lyê wi ghàh a shyə̀ ale.
46004011	Hi tàn chîn, jìŋ yafa ghàh, kuŋ à mòlû fê yima ghàh. Ghàh mâkà kə shàklà mù sùju, ghɨ sama ghàh, ghàh jɨ̂ŋà, kəta wi luku hi chyə̂.
46004012	Ghàh fêtà nì jyaka, kə nâ nì wo wahu. Ghɨta shihi sùlè ghàh, ghàh hi bɨlà jə̂mà na Yènfù bonhi ghɨna, ghɨ fo ngə̂k ha ghàh, ghàh hi wunhe kə yi wunhî.
46004013	Ghɨta bobhe a yet ghaha biyani ghàh jîsà kə nì jyə̀ yì bonana. Ghɨta lyê ghàh ha mwə̀ mù màknemù a mbyî, fê lyê ghàh a yi liŋ.
46004014	Mu nyàkà wi gha ghɨ̂n ni, hi wumhe ghàn, mu bɨlà nyâkà hi yike ghàn te wana ma ghɨ kòŋà.
46004015	Ghàn shìki kəta kəbi ghɨta ghɨ tôknè tobhe ghàn kum Klistù, ghɨ taŋa ghɨ mê wi biyani kəta kə bì wù mòk. Mu hì mô ma mu tì ben te bì ha ghàn yi gha yi Klistù Jisòs tohne a tum yì jùŋ yi wun afa a mu ndùku yike ghàn.
46004016	Mu chyate ghàn na, ghàn hi sine chyənà à mì.
46004017	A ni gha ye a mu tuma Timotì ha ghàn. Wu mô wâ mù wù kòŋ, mu samhe ha wûn beka wù jùmtè Bâba nâ a jûŋ. Wu nê ghàn yɨ̂ŋtè chyənà ye a mu chyə te wùt à Klistù. Mu yike chyənà mi yìna a chìnti à ghɨt a bimena kə tu luk tù jɨ̀m.
46004018	Ghɨt ale a ghàn a fùtɨ̂n ghaŋhe wu wun, kə̂kà na mu bê wi hi yen a ghàn.
46004019	Biyani ma Bâba ki bimî, ma mu motè kə ni ma mu bê yen ghàn. Mu bênà hi tè ywo kə gha ghe a ghɨna ghaŋhe wunu jìsà, hi fê yen kə nâ jyak ghe a ghɨna jìsà na ghɨ kətalò.
46004020	Fə̂n wù Fùyènù mò ni, a bu yi jwo yi kumani, ghɨ yena jyak atɨna a gha afa a ghɨta nè.
46004021	Ghàn kòŋà na mu shihi bèn ha ghàn, ma mu ben nì ghə? Ghàn kòŋà na mu ben nì wàn ma, ma mu ben nì kôŋì nì bonanì agha?
46005001	Mu ti yu te ghɨ jîsà, yi mô kə nâ hamok na ghàn ghɨ le chyə chyənà su liŋsu. Lum we a ghàn chyə atɨ̂n befa chyâ nâ te ghɨt ghe a ghɨ khə wi Yènfù chyə. Mu ti yu na wùt làwû a ghàn a fùtɨ̂n, chyə̂ nì ywê bè à wûn.
46005002	Gha ni kə̀kà ni, ghàn ghaŋhe wu wun kum ghə? Ba ghàn bɨlà mô hi tè jì hi fè jùmà fihi wùt we a wù mòmà nki yi gha mi yîn a ghàn a nòn?
46005003	Nâbi te mu bu ghàhnà ghɨ̂n, ghàhnà mò kə amok a yòhnà. Mu hì mô ma mu ti kat sak kum wùt mu wuna a wù mòmà gha mi yîn, kə yi ghəl te ghàhnà ye hì mô kəbi amok, ma mu kat.
46005004	Ghàn yûŋtì nâbi wùni yu, yohnà ma hi boŋa mô a ghàn a fùtɨ̂n. Ghàn fî yûŋtì, ghàn lyi a jyak ghe a Bâba Jisòs fo ha ghàhnà,
46005005	ghɨ fo wùt mu wuna ha Satàn, ma wù bobhi chyak a wuna a wùna, shyəma ghɨ bê bonhi yohnà a wuna a wu tuk afa a Bâba Jisòs kaha bênà atɨ̂n.
46005006	Ghaŋhi wùn mi yîn jwòfà wi. Ba ghàn khə na chɨmlana tobte nâbi yàni, ghɨ gbi kə a bân a kwaŋa à jɨ̀m.
46005007	Yi ni chwùtè na ghàn kəta hi màkà be a ghàn a fùtɨ̂n hi kahi hi tè mò te tuk à bân chɨmlana bu atɨ̂n. Mu khə na ghàn hì mô te tuk a bana chɨmlana bu atɨ̂n beka Klistù we à mò wâ njyə̀ Dàŋa chyalana ha ghàhnà hì mô ma ghɨ ti se wun ha yi fô.
46005008	Ghàhnà yə lê tuk wu Daŋa chyalanu mu wûn. Ghàhnà shihi yə, kə ghàhnà hi yə nì təm a be makə nì be. Be mò kə te chɨmlana a bân. Ghàhnà bɨlà yə ban ghe a ghɨ kəta wi chɨmlana a mô təm a yulena nì gha ye a yi mô hamok.
46005009	Mu tì nyak ha ghàn na, kə ghàn hi chîntè ghàn à ghɨt ghe a ghɨ chyə chyənà kpàlà.
46005010	Mu tà tì jis ni bakhe ghɨt ghe a ghɨ ngumle wi Yènfù a mbye afân ni te ghɨt a se a fwona nì ghɨt a chwoŋana nì ghɨt ghe a ghɨ kokhe mosòmù, beka wùt shìki mô hi tet ghɨt mɨ ghɨ̂n, ma yi hi mô na wù làhi fwo chyà a mbyî.
46005011	Mu tì bɨlì nyak hi jìs na, kə ghàn hi chîntè ghàn à wùt wu toŋte ngɨŋ à wûn na wâ nì biyani jûmtè ywena makə lɨmànà, se a wuna fwô, wu fê kokhe mosòmù. Mu ndùku jîsà na kə ghàn hi chîntè ghàn à ghɨt ghe a ghɨ bobhe yet a ghɨ̂tà, fê nyo lùkû mu kwo ghɨna kəbi nì ghɨt a chwoŋana. Kə ghàn mom kə nâ hi tè yə ghàn à nki ghɨt mɨ ghɨ̂n.
46005012	Nâbi ha nkàn, mu te wut wù bimena kəta wi hi tè sak à ghɨ̂t, ghɨna bu a ghàhnà a nòn. Ghàn kəta hi tè sak kə ghɨt ghe a ghɨ mô a ghàhnà nòn.
46005013	À saka kə Fùyèn ghɨt ghe a ghɨ bu a ghàhnà nòn. Ghɨ nyak a ŋwàklù Fùyèn na, “Ghàn jum à fihi wùt wù be a ghàn a fùtɨ̂n.”
46006001	Wùt ha ghàn ki lyê sak ghê wâ nè wûn atɨ̂n à yi bimî, hi lyè yèn ni yìni ha ghɨt a Fùyènà, wu bɨlì yen nì yinì ha ghɨta, a bu ghɨt a chilichili na ghɨna sak njwô ghə?
46006002	Ba yi ni mò na ghàn khə wi na à bè saka ghɨt a Fùyènà mbyî ma? À shìki tè mò hi bè saka ghàn mbyî, ghàn hi ma yàni hi tè sak a saklà mù bot a ghàn a fùtɨ̂n agha?
46006003	Ba yi ni mò na ghàn khə wi na à bè saka ghàhnà anjèlsu Fùyènsu ma? Ghàhnà shìki hi tè mò hi bè sak a anjèlsu Fùyènsu, ghàhnà hi ma yàni hi sak gha a mbye agha?
46006004	Yi ni mò ni, ghàn hi kwote saksu lyê yênà nì sinsu ha ghɨt a sakana, ghɨ kpene wi nâ yi gha yile a ndâ Fùyèn njwô ghə?
46006005	Ghàn wume wi? Ba yi ni mò na wùt tofa kpene wi a ghàn a fùtɨ̂n hi tè kàtà saksu atɨ̂n à wana ne ma?
46006006	Chîn ni mò wâ nì bɨlà lyê yênà nì wâ nè wûn wu lùk wu saku na ghɨta sak, a bu a ghɨt a bimena.
46006007	Sak mu sin a ghàn kəta a ghàn a fùtɨ̂n ni chwùtè kə nâ na ghàn ti fên. Yi jwôfà na ghɨta hi bɨlà nê be ha ghàn. Yi jwôfà na à hi bɨlà lô ghɨta lehe ghàn, fye mwə̀ mânù.
46006008	Biyani nâ ghàn a ghàn a sù ngɨŋ nèlò besu ha wana ne ghana fê lehe ghɨna, fye mwə̀ mù ghɨna.
46006009	Ba yi ni mò na ghàn khə wi na ghɨt ghe a bu chilichili bè lye wi wu lùk wu fə̀n wù Fùyènù ma? Kə wùt lè bè lehe ngɨŋ à wûn. Ghɨt ghe a ghɨ chyə nì ywena makə ghê lɨmànà, a kəta wi ghɨna, nì ghe a ghɨ kokhe mosòmù makə ghe a ghɨ khɨma sak yi malâ, nì lɨmànà ghe a ghɨ kaha chyə nì ghɨ le,
46006010	nì ghɨt a chwoŋana nì ghɨt a se a fwona, nì ghe a ghɨ nyo lùkû, mu kwo a ghɨna, nì ghɨt ghe a ghɨ bobhe yet a ghɨ̂tà, nì ghe a ghɨ chwoŋa chwoŋ yi ta, bè lye wi wu lùk wu fə̀n wù Fùyènù.
46006011	Ghɨt ale a ghàn a fùtɨ̂n ndùku mô kəbi ni, biyani chin hì mô ma ghɨ ti su fihi be sanisu, ghàn ti yulî fî ni ghàn hi mô chilichili a Yènfù ashyə̂. Gha mɨ ghɨ̂n mò ma ghɨ gan a Bâba Jisòs Klistù a jyak ma à ni a Yohnà Fùyèn fu ghàhnà fu.
46006012	Wùt wùlè làhi jìs na, “Mu làhi nì nâbi ghə.” Yi mô kə nâ hamok biyani a bu gha à jɨ̀m a ghɨ mô hi gàmtè a wût. À mò ha mu, ma mu làhi nì nâbi ghə, biyani bu hi tè mò a kwôs nâ a yi gha yile.
46006013	Wùt làhi jìs kəbi na, “Ghɨ yə nâbi ghə, ghɨ yênà kə wu là, lâ mô kə hi tè fye mwə̀ mù yə̂mù.” Yi mô kə nâ hamok biyani Yènfù mô hi bè bobhi lâ tɨnu bakhe kə nì mwə̀ mù yə̂mù. Wun wu wûtù wijə na ghɨ hi nê gha a tu liŋa atɨ̂n, wu bɨlà mô hi tè nè yi fêt atɨ̂n ha Bâba, a mô Bâba a wù tòknè nì wun wu tɨnu.
46006014	Yènfù tì lôhì Bâba a yi kpû, ghɨ mô hi bè lòhè kəbi ghàhnà a wun a jyak.
46006015	Ba yi ni mò na ghàn khə wi na wun yani mò bâh à wùna a Klistù ma? A ni jìsà na mu làhi lyè bâh à wùna Klistù hi nì na à hi mô bâh à wùna a kpàlànà agha? Yi wi hi tè mò ni!
46006016	À ki chyə nâbi nde ghê kpàlànà, ma ghê ghɨna hi mô kə a shyə̀ à mòk! Yi mô kə yi ghəl te ghɨ nyaka a ŋwàklù Fùyèn na, “Ghɨna à bà bè kahe ma ghɨ hi mô kə a shyə̀ à mòk.”
46006017	À mò ha wùt we a wù chìnte ghê Bâba, kəta kə təm yì mòk ghê wûn.
46006018	Ghàn tet à kahi a yi bàm a gha tu liŋa. Wùt ni nâbi yìni gha yi be yi wi hi bobhi wun wu wunu, biyani ma wù ki nê yi gha tu liŋa ghê wùt ywên makə ghe wùt lɨmà, ma wù bobhi wun wu wunu.
46006019	Ba yi ni mò na ghàn khə wi na wun yani mò ndâ Yohnà Yulena te Yènfù fo na ghɨ hi chyə̂ a ghàn à fùtɨ̂n ma? À baha fê kəta wi ghàn, ngɨŋ sanisu, à kəta Fùyèn.
46006020	Yènfù hì mô ma fu ti yun ghàn laklò. Ghàn lyi lê wun yani ma hi nê gha atɨ̂n, ghɨ fo kokhînì ha Yènfù.
46007001	Mu jìsà gha chin kum gha ghe a ghàn tì nyàka bufa ha mu. Yi jwôfà kə nâ na kə wùt mala.
46007002	Biyani kum te mômhìnì làhi bèn, ma wùt lye a chyənà à tu fiŋ, mu wu hì jîsà na nâbi wùni wùt lɨmà kəta hi tè kəta ywê wûn, nâbi wùni wùt ywên kəta hi tè kəta lɨm à wûn.
46007003	Wùt lɨmà kəta hi fo ngɨŋ à wûn ha ywê wûn kə nâ te saki khɨŋa, wùt ywên kəta hi nì kəbi ni ha lɨm à wûn.
46007004	Yi mô ni beka wùt ywên kəta wi jyaka a wun wu wùn, biyani à kəta lɨm à wûn, kəbi yi ghəl te wùt lɨmà kəta wi jyaka a wun wu wùn, a kəta ywê wûn.
46007005	Kə wùt nè tunhe hi fo ngɨŋ à wûn ha wùt wùlè, a bu kə na à bimi ghàn à jɨ̀m beka ghàn khɨŋa hi lyè wu yu hi jə̀m. Biyani yu tɨnu mî, ghàn kahi hì chyə chyəna malâ, bu ya, ma mômhì Satàn ni, ma ghàn fen beka ghàn wi hi khɨte ngɨŋ sanisu.
46007006	Mu jìsà gha mi yin ha ghàn, chyâhè wi ha yi sâk.
46007007	Mu làhi kòŋ na nâ ghɨt à jɨ̀m hi mô kə te mu. Biyani Yènfù mò ma fu ti fo fotu, nâbi nde kəta yi wuni, kə hanɨ̂ŋ.
46007008	Mu jìsà ha ghɨt ghe a ghɨ baha mô teka ghɨ mala, kəbi nì ywen a nkwô na, yi jwôfà na ghɨna faŋ à kə yâ, ma ghɨ hi mô kə te mu.
46007009	Biyani ghɨna shìki bu hi khɨte ngɨŋsu ghɨna su, ghɨna malâlò, beka yi jwôfà hi malâ chyâ hi tè mò nâbi yini, kwâktè kə wùt ywên makə wùt lɨmà.
46007010	Chin ha ghɨt ghe ghɨ ti malâ, mu fo a yi sak, a bu a yi sak yi mi, a mô yi sak yi Bâba na, wùt ywên kəta wi hi dè lɨm à wûn.
46007011	Biyani wù ki dê, wu faŋ kə wù nɨ̂ŋ, bu ya wu kaha yen bakti ghê lɨm à wûn. Wùt lɨmà ni boŋa kəta wi hi jùm à ywê à wûn.
46007012	Ha ghɨt ale, à ni jìsà mu, à jìsà wi Bâba na, wùt bimena shìki kəta ywi, a bu wut wù bimena, wùt ywên àtɨ̂n bimi hi tè chyə ghê wûn, kə wù jum wûn.
46007013	Wùt ywên wù bimena shìki tê kəta lɨm, a bu wùt wù bimena, wù bimi hi tè chyə ghê wûn, kə wùt ywên àtɨ̂n de wûn.
46007014	Yi mô ni beka Yènfù nèlò lɨm we a wù tà bimi jə̂ na wù hi yule kum ywê à wûn, fê nê wùt ywên we a wù tà bimi jə̂ na wù hi yule kum lɨm à wûn. Yi yê hì bu ni, ma wana ghɨna hi bu nì yulînì biyani yi hì mô hamok na ghɨna yulelò.
46007015	Wùt we wù tà bimi jə̂ ki kôŋ hi dè lɨm à wûn makə ywê wûn, wu de kə yi dê. Yi gan ni, sak yi malani tà fî khɨti jə wùt bimena makə à mò wù ywên, makə à mò wùt lɨmà. Yènfù toŋa ghàhnà na ghàhnà ben hi chyə nì yutìnì.
46007016	Wò wùt ywên wù bimena khɨli ha ghə na wò wi hi bònhè lɨm wâ agha? Wò wùt lɨmà wù bimena khɨle ha ghə na wò wi hi bònhè ywi wâ agha?
46007017	Yi ni mò na nâbi nde kəta kə hi tè chyə kə a wu lum afa a Bâba lèma na wù hi chyə̂, fê chyə kə te wù ndùku chyə wu tuk afa Yènfù toŋa wûn. À mò gha ye a mu yike ha ndasu Fùyènsu sù jɨ̀m.
46007018	À shìki mô nâbi nde ma ghɨ ti se nam a wuna shyəma ghɨ toŋa wûn, kə wu let. Wùt shìki mô ma wù ti bimi ha Yènfù, teka ghɨ se nam a wuna, kə wù fi jis na ghɨ se.
46007019	Hi se nam a wûtà makə hi faŋ hi sê, yi kəta wi gha hi nì. Gha yi ta mò kə hi tè lèma sak yi Fùyènì.
46007020	Nâbi nde kəta hi tè mò kə wu lum afa a ghɨ tì shihi toŋa wun, wu mô atɨ̂n.
46007021	Wùt hì mô ma wù ndùku mô a kwôs wu tuk afa Yènfù toŋa wûn, kə wù jis gha, biyani wù shìki kəta wu lum hi tè mô ha ngɨŋ, wu hi mô.
46007022	Yènfù toŋa wùt na wù hi jûmtè Bâba, wu mô a kwôs, wu hi mô wut a wun a ngɨŋ ha Bâba kəbi yi ghəl te fu toŋa wùt, wu mô a wun a ngɨŋ, wu hi mô a kwôs ha Klistù.
46007023	Yènfù hì mô ma fu ti yun ghàn laklò. Kə ghàn fi kahi hi mô wu kwôs ha ghɨta.
46007024	Mu wu hì jîsà a wana noma na, Yènfù hì mô ma fu ti toŋa wùt, wu mò nâbi yàni, wu faŋ kə yâ wu hi mô kə ghê wûn.
46007025	Mu jìsà yi gha chin kum ghɨt ghe a ghɨ baha mô teka ghɨ mala. Mu kəta wi saki ma yi lo ha Bâba, mu jìsà kə yi gha ye a mu kwàktè te wùt we Bâba kwohi seni ha wûn ni wu kpenê na ghɨ hi samhe ha wûn.
46007026	Mu kwàktè na, yi jwôfàlò na wùt faŋà kə ya beka ngə̂k se a su mô chîn.
46007027	Wò hì kəta ywi, kə wò jum, wò hì mô kəta wi, kə wò mala.
46007028	Biyani ma wò ki malâ, ma à hi mô na wò tà ni jə be, ma walà wù ywên shìki mò ma wù ti malâ, ma à hi mô na wù ya tà ni jə be. Ghàn hi khə na ghɨt ghe a ghɨ mala kəta ngəksu a mbye afân, a mô ngə̂k mi sin a mu mòmhè hi bukhî na kə ghàn hi kəta.
46007029	Nâ gha ye a mu jìsà a wan a noma ni mò na, yu we a ghɨ lema hì mô ma wu ti bakhî. Hi yìmì chîn hi yèn ashyə̂, ghɨt ghe a ghɨ kəta ywena kəta hi tè chyə kə te ghɨna kəta wi,
46007030	ghe a ghɨ jyê yi mô kə te ghɨ jyê wi, ghɨt ghe a ghɨ saŋle hi mô kə te ghɨna saŋli wi. Ghɨt ghe a ghɨ yuna mwə̀lû kəta hi tè mò kə te ghɨna kəta wi shyə.
46007031	Ghɨt ghe a ghɨ fêtà nì mwə̀ mù chyə̂ kəta hi tè mò kə te ghɨ kəta wi gha kum mwə̀ mù tɨ̂n. Mu jìsà ni beka mwə̀ me a mù mò a mbyî chîn chyàlà kə yi chyâ.
46007032	Mu khɨŋa na kə gha hi fumhe ghàn. Wùt we a wù tà mala jə lèmà to kə hi tè nè gha a Bâba, mòmhè hi nè na Bâba hi saŋlê.
46007033	Biyani wùt wù malana lêmà to a wuna kə gha a mbye, hi tè nì na ywê wûn hi saŋlê.
46007034	Wù yê kəta kwâktì yì mòk. Wùt ywên we a wù tà mala jə̂ makə walà wù ywên lèmà kə gha Bâba hi tè mò nì yulînì wu wùn fê mô nì yulînì a yòhnà, biyani wùt ywên wù malana lêmà tô kə gha a mbye, hi tè nì na lɨm à wûn hi saŋlê.
46007035	Mu jìsà gha mi yina beka mu khɨŋa hi gàmtè ghàn, a bu na mu khɨŋa hi fo a jita ha ghàn. Mu khɨŋa kə hi nì na gha hi gbê kə wu lum afa a ghɨ kəta hi tè gbì atɨ̂n, hi fè nì na ghàn fo ngɨŋ sanisu sù jɨ̀m ma ghɨ hi fêtà kə ha Bâba.
46007036	Wùt shìki mô nâbi wùni yu, kwâktè kə wan wù ywên ma ghê wûn tî lem na ghê wûn bè fê mala wi, wu ləma yênà, wù kaha yen na yi tà tì ni jə a jûŋ, wù hì kôŋà wu kaha yen ghê wun malâlò. Wu ki nî ni, ma à hi mô na wù tà ni jə be.
46007037	Biyani ma à ki lèmà nâbi nde a wun a yi kwàktì na yi nè hì mô kə yâ, khə hi khɨte ngɨŋ à wûn faŋ teka wù mala, a bu na ghɨ fihilô wûn, ma à lem kə nâ wun a wun a yi kwàktì na yi mala wi wan wù ywên àtɨ̂n, ma à hi mô ma wù ni kə yi gha yi jûŋì.
46007038	Yi ni mò na wùt we a wù mala wan wù ywên wù wûn mò ma wù ni kə nâ yi gha yi jûŋì, we a wù faŋ hi malâ wu ti ni gha, yi jwôfà chyâ ye meti.
46007039	Wùt ywên wù malana fè kəta wi hi malâ hi tàn te lɨm à wûn baha chyə, ma lɨm à wûn ki kpû, ma wù mala nâbi nde we a wù kòŋà, biyani a kəta hi tè mò wut, jûmtè Bâba.
46007040	À mò a mu yi kwàktì, ma wùt ywên àtɨ̂n hi saŋle chyâ wu yu afa wù faŋa kə yâ. Mu kwàktè na Yohnà Fùyènà nè tihe lò kəbi jîs yi mi.
46008001	Mu khɨŋa hi jìs yi gha chin kum mwə̀ mù yə̂mù me a ghɨ fo ha mosòmù. Ghàhnà khə na ghàhnà à jɨ̀m kətalò tofu. Tofu bênà kə nì ghaŋhi wùni biyani kôŋì ba à ghɨ̂t.
46008002	Wùt we a wù kwàktè na yi khəlò gha baha mô teka wù khɨlè tan te wù kəta hi tè khə.
46008003	Biyani ma wùt shìki kôŋà Fùyèn, ma Yènfù hi khə wûn.
46008004	Hi jìs yi gha kum mwə̀ mù yə̂mù me a ghɨ fo ha mosòmù, ghàhnà khə na mosòmù wijə shyə ale. Ghàhnà khə kəbi na Yènfù mò kə fù mòk.
46008005	Nâbi ghɨt ale kwàktè na yèn mùlè nì bâba làwû a mbyî, fê mô a nyə̂, dô kə ni,
46008006	a mô ha ghàhnà, ghɨ khə na, Yènfù mò kə fù mòk, a mô Bì. À fati wun nâ mwə̀ mù jɨ̀m, ni na ghàhnà hi chyə̂, ngumle wûn. A fê mô kə Bâba wù mòk, a mô Jisòs Klistù, ma ghɨ tì fati mwə̀ mù jɨ̀m tohne a wûn, ghàhnà hì chyə̂ kə kum wûn.
46008007	Nâbi ya, a wijə ghɨt à jɨ̀m a ghɨ khə gha mɨ ghɨ̂n. Ghɨt ale hì mô ma gha mù yèn mu yîn ti khəta ha ghɨna, ghɨna tê hì yə mwə̀ mù yə̂mù ma ghɨ fo ha yènû, gha tɨni ti faŋ kə a ghɨna yi kwàktì. A ni gha ye a yi bobhe kwâktì yi ghɨna beka yi bota.
46008008	Mwə̀ mù yə̂mù wi hi nè na ghàhnà nì Yènfù hi bu a jûŋ. Ghàhnà lə̀hènè wijə shyə ale a wu yu afa ghàhnà faŋa hi yə̂, mbì bu wu yu afa ghàhnà yə.
46008009	Ghàn tòkna, kə lum we a ghàn nè gha ghana ghɨ ngɨŋa atɨ̂n a ghɨt ghe a fùtɨ̂n a bimî yi ghɨna bota na kə ghɨna lye a be.
46008010	Wò khə na wùt ki yena wò nì tof we a wò kəta, wo mô a ndâ fù mosò wu lùk wu yəna, ma yi ni wûn a wu yu afa wù kəta kwâktì yi boti, na wù yə mwə̀ mù yə̂mù ma ghɨ fo ha yèn mù.
46008011	Yi ki gân ni, ma à hi mô na tof ya ti bobhi wâ nâ we kwâktì yi wuni bota, ma Klistù tì kpu kum wûn.
46008012	Ghàn hi khə na ghàn nè ni, ma à hi mô na ghàn ti ni be ha wana ne ghe te ghàn bobhe kwâktì yi ghɨna, yi baha botâ, a mô be te ghàn ne ha Klistù.
46008013	Yi ni mò na, nyàm shìki mô hi nì na wâ nôm ni be, ma mu bê tè fè kut a nyâm, kə mu ni na wù fen.
46009001	Mu mò kə nâ wùt wù tum, a kəta kə nâ mu ngɨŋ à mì. Yi mô na mu tà tì yen jə Jisòs a Bâba ghàhnà ma? Ba ghàn mò tam wu fèt wu mu ha Bâba?
46009002	Mu shìki bu wut wù tum ha ghɨt ale, ma mu hi mô wut wù tum ha ghàn, beka lum we a ghàn mò atɨ̂n ha Bâba chwûtèlò kə nâ fêt yi mi te wut wù tum.
46009003	A ni lum we a mu nè hì jîsà atɨ̂n hi gàmtè ngɨŋ à mì a wu yu afa ghɨta ngane mu.
46009004	Yi ni mò na ghɨ kəta wi hi tè fo mwə̀ mù yə̂mù makə shyə hi nyû a ghàh yì fèt afa a ghàh nè ma?
46009005	Yi ni mò na ghàh kəta wi jyaka hi lyè wùt wù ywên wù bimena ha ywi, hi tè gbì nì wûn kəbi te wâ nè Bâba nì Sefàs nì ghɨt a tuma ghɨ le ma?
46009006	A ghɨ ni jìsà na à mò kə ghàh à Bànabàs a ghɨ kəta hi tè fèt kə yi fêt shyəma ghɨ yə ma?
46009007	À mò yìni sojà ye a yì fètà fê kaha lâkà ngɨŋ à wûn agha? À mò nde hi fèt a fùk, bu hi la tam we wu fwo a fùk afû agha? À mò yìni chìn à sù nyâm ye yì kama wi ghəni nyâmì hi nyo agha?
46009008	“Mu jìsà wijə kə gha mɨ ghɨ̂n te wût, nâ Saki jìsà kəbi ni.
46009009	Ghɨ ti nyak a Musìs ŋwàklù yì Sak na, kə wò bè kwuta jwo mbòŋì yi chika a saŋ.” A Yènfù ni jìsà a gha wu lùk afân kum kə mbòŋsù ma?
46009010	Yi mô hamok na fu jîsà kum ghàhnà beka wùt wù fètana nì wùt wu kpèna shihi nè yi fêt, ghɨna hi khə hamok na ghɨna kətalò mwə̀ mù yə̂mù hi yə̂ nâ a ghɨna sù ngɨŋ.
46009011	Ghàh shìki mô ma ghɨ ti yomi tum yì jùŋ a ghàn a təm, ma à hi bu gha yi be shyəma ghàn hi fo mwə̀ mù yə̂mù ha ghàh.
46009012	Ghɨt ale shìki kəta a jyak hi tè kî na ghàn fo mwə̀ mu yə̂mù ha ghɨna, ma ghàh hi kəta chyâ nâ yâ. Biyani ghàh shìki mô teka ghàh ni gha kum a jyak mɨ ghɨ̂n a ghàh kəta hi te fyi mwə̀lû ha ghàn. Ghàh bɨlà wunhe kə yi wunhî beka ghàh kòŋà wi hi nè gha shyəma yì tàhi tum yì jùŋ yì Klistù na kə yì ləma.
46009013	Ba ghàn khə na ghɨt ghe a ghɨ fêtà a ndâ Fùyèn kəta mwə̀ mù yə̂mù ghɨna, mu fwo kə afû? Nâbi ghê a ghɨ fêtà a tô baŋ a yi fo yə kəbi a mù mwə̀ afa a ghɨ fo afû.
46009014	Yi ni mò kəbi yi ghəl te Bâba fo ha yi sak na, ghɨt ghe a ghɨ fôktè tum yì jùŋ mò kə hi tè yə kum yinì.
46009015	Mu shìki mô teka mu ni gha nì jyak mɨ ghɨ̂n, nyâkà wi chin na ghàn fo shyə ale a mu mwə̀ afû ha mu. Yi jwôfà na mu bɨlà kpu yi kpû, chyâ shyəma wùt tàhi na kə mu hi jala kum lum we a mu fòktè tum yì jùŋ atɨ̂n.
46009016	Mu kəta wi hi tè ghaŋhe wu wun kum te mu fòktè tum yì jùŋ. A hì mô yi fêt ma ghɨ ti lem na mu hi nê, ma mu faŋ hi nì, ma ngə̂k yi kanana hi mô a mu a tû!
46009017	Mu shìki nê fêt mi yina ma ghɨ chwoklô mu, ma ghɨ hi kəta hi làk a mu. Biyani ma mu shìki nî kə beka à mò yi gha, mu kəta kə hi nì, ma à jis Fùyèn na mu hi nê.
46009018	Maktu mu mò nâ ghə? Maktu mu ni mò kə na mu hi fôktè tum yì jùŋ, bufa wi shyə, tòkà lye yênà wi a jyak afa a mu kəta te wut we wù fòktè tum yì jùŋ.
46009019	Mu wijə a kwôs ha wùt nâbi te mu fate ngɨŋ à mì ha kwòs ha ghɨt à jɨ̀m shyəma mu ni ma ghɨt a dona fê tòkà bimi.
46009020	Mu yênà ha ghɨt a Jûs, mu hi mô kə te wùt à Jûs, hi nì na ghɨna fê tòkà bime, dô kə ni, mu yen ha ghɨt ghe a ghɨna lèmà Saki, mu hi mô kə te wut we a wù lèmà Saki nâbi te mu bu a yi sah à yi Sâk. Mu nè mu hi nê ni shyəma ghɨna fê tòkà bimi, dô kə ni.
46009021	Mu yen ha ghɨt ghe a ghɨ lêmà wi saki, mu hi mô kə te wut we a wù lèmà wi saki. Yìna chwùtè wi na mu mò ya, lêmà wi sak yi Fùyènì. Mu lèmà kə nâ sak yi Klistù, biyani mu yen ha ghɨt ghe a ghɨ lêmà wi saki, mu hi nê kə ya hi nì na ghɨna tôkà bimi, dô kə ni.
46009022	Mu yênà ha ghɨt ghe a ghɨna bota, mu hi mô kə te wut wù botana, kə hi nì na ghɨna fê bimi. Mu ti kahi hì mô kə lum tù jɨ̀m kə ha ghɨt à jɨ̀m, shyəma mu ni, ma ghɨt ale bon nâbi a wùni lumu.
46009023	Mu nè gha ghɨ̂n nâ à jɨ̀m kə hi nì na tum yì jùŋ ləma yen ashyə̂ shyəma mu boŋà khɨti yutì ye a yi mô atɨ̂n.
46009024	Ba ghàn khə kə nâ na ghɨ sina nyɨŋi, ghɨta hi nyɨŋa, dô kə ni, biyani a ne nyɨŋ yə kə wùt wù mòk wu khɨti maktu tɨnu. Yi ni chwùtè na ghàn kəta hi fate nyɨ̂ŋ wu lum afa ghàn mò hi yə̂ hi khɨte maktu tɨnu.
46009025	Nâbi nde sine yi gha, wu hi yike hi nè yi gha mi yê, fate khɨte ngɨŋ à wûn kə lum tù jɨ̀m. Ghɨna ni nè ghɨ hi nê ni hi khɨte wu maktu, wu bu hi faŋ, biyani ghàhnà mô hi bè khɨte wu maktu, wu mô hi bè fâŋ.
46009026	A ni gha ye a mu chìnà nyɨŋa wi kə yi nyɨ̂ŋ; mu jɨ̀ŋà wi kànfù te wut we a wù sama kə luk wu yimu.
46009027	Mu fo ngək ha wun wu mu shyəma wu khəta ma wu hi ywo ha mu, bu ya ma mu fokti tum yì jùŋ, ma à bê hi mô a gòkhi, ma Yènfù lem na mu kpene wi hi khɨte maktu tɨnu.
46010001	Mu khɨŋa a wana noma na ghàn fê yɨngti te be ghàhnà ndùku gbê a dèt yi sù mbàk a lak yi sùsi, su khɨ̂ŋtè ghɨna nâ à jɨ̀m, ghɨna gbî yen tan a jwô yì bàŋana, yì tenâ, ghɨna daŋ nâ à jɨ̀m.
46010002	Yènfù fo mòlû ha ghɨna atɨ̂n à sù mbàk afû nâ à jɨ̀m wù fî fo kəbi mòlû a jwô yì bàŋana, ghɨna hì mô jùmtìbàmsu Musìs.
46010003	Ghɨna à jɨ̀m tì yə shyə a yəna à mòk ma à fo Fùyèn,
46010004	fî nyu kəbi mòlû mù mòk ma à fo Fùyèn. Mòlû muna tì fwu a yi wo afa a yi ndùku gbê a ghɨna fùtɨ̂n. Wo yina ndùku mô Klistù.
46010005	Yènfù ndùku nê nâbi ni, saŋle wi ha ghɨt a dona a ghɨna fùtɨ̂n, ghɨna gbê kpute yênà a lak yi sùsi.
46010006	Gha mɨ ghɨ̂n mò chwena hi fo tobhînì ha ghàhnà na kə ghàhnà hi kôŋà gha be te ghɨna,
46010007	ngumle mosòmù te ghɨna ghɨ le ndùku ngumle. Ghɨ nyak a ŋwàklù Fùyèn na, “Ghɨta tì ndokò a chyə̂ yə lò, fî nyu lò, a yi bàm atɨ̂n lôtì hì binâ, fo kokhînì ha mosòmù.”
46010008	Ghàhnà kəta wi hi tè lye a chyənà su besu afa a ghɨna ghɨ le ndùku chyə, gha tɨni ni, ghɨna kpu kam mbà njwòsù tât kə wu tuk wù mòk.
46010009	Ghàhnà kəta wi hi tè mòmà Bâba te ghɨna ghɨ le ndùku mômà, gha tɨni ni, ywosu lumli ywiti ghɨna.
46010010	Ghàhnà kəta wi nâbi hi tè dùmlè njâŋ te ghɨna ghɨ le ndùku njaŋa, gha tɨni ni, anjèl à Fùyèn ye a yì ndùku ywite ghɨta ya, ywiti ghɨna.
46010011	Gha mɨ ghɨ̂n tì gan ha ghɨna ha chwena, ghɨ fî nyak lem hi fo tobhînì ha ghàhnà beka yu ti bakhâ shyəma mbyi mi.
46010012	Yi ni chwùtè na nâbi nde we a wù kwâktè na yi chilò kəta hi tè tòknà, kə wù nê boŋà fen.
46010013	Nâ mômhìnì yile wijə hi bèn ha ghàn teka yi timè ben ha wùt lè. Yènfù tòknèlò. Fu nè de wi na mômhìnì ben ha ghàn ta chyâ jyak ghana. Mômhìnì ki bên ha ghàn, ma Yènfù chwuti lum we ghàn mò hi tet atɨ̂n, ma mômhìnì tɨni tê ta ghak a ghàn.
46010014	Kum ni, kə ghàn hi ngumle mosòmù a sun samsu jûŋsù.
46010015	Mu jìsà ha ghàn te ghɨt ghe a ghɨ kəta tofu. Ghàn kwakti gha ye a mu jìsà nâ a ghàn a sù ngɨŋ.
46010016	Ghàhnà ndokò wu lùk wu yəna hi kwàktè kpu Klistù, ghɨ jəm a to mu lùk hi nyû, yi chwùtè na luŋ mù Klistù ti ni ghàhnà chîntè nì wûn a kak à mòk. Ghàhnà jyàtè mwə̀ mù yə̂mù wu yu afa ghɨ yə, yi hi chwûtè na wun wu Klistù ti ni ghàhnà nì wûn ti chîntì a kak à mòk.
46010017	Yi mô ni beka ghàhnà nè ghɨ hi dô kəbi yi dû, ghɨ chîntì ghɨ yə kə a ban à mòk, yi chwûtè na ghàhnà mò kə wun wù mòk.
46010018	Ghàn yen lê ghɨt a Isalì! Ghɨna jyàtè a shyə ghe a ghɨ fo a tô a baŋ a yi fo ghɨ yə̂, yi hi chwûtè na ghɨna ti chîntì ghê Yènfù
46010019	A ghàn ywo khɨlelò nâbi gha ye a mu jìsà agha? Mu jìsà hi fwo na mwə̀ mù yə̂mù me a ghɨ fo ha mosòmù mò nâ shyə ale ma, nâ mosò mù tɨ̂n mò shyə ale agha?
46010020	Ngàŋ. Mu jìsà na, begànsù fo fotu ha yohnù wu be, ghɨna fo wi ha Yènfù. Mu kòŋà wi na ghàn à yohnù wu be hi yə chîntè.
46010021	Ghàn wi hi tè nyû a Bâba bom fê nyô kəbi yohnù wu be a bom. Ghàn wi hi tè yə a Bâba a tô baŋ, fê yênà yə kəbi yohnù wu be a tô baŋ.
46010022	Ghàhnà shìklè na lâ Bâba hi yafa ma? Ma ghàhnà kəta a jyak chyâ wun agha?
46010023	Ghɨt ale jìsà na ghàhnà kətalò jyaka hi nì nâbi ghə, biyani a bu a gha à jɨ̀m a ghɨ gâmtè ghàhnà. Ghɨt ale jîsà na ghàhnà kətalò jyaka hi nì nâbi ghə, biyani a bu a gha à jɨ̀m a ghɨ jwôfà.
46010024	Kə ghàn hi fêtà kə ha ngɨŋ sanisu, ghàn hi fêtà hi gàmtè ghɨt ale.
46010025	Ghàn hi kuta nâbi yìni nki yi nyâmì ye a ghɨ bəkle a wu wən. Ghàn shihi kût, kə ghàn hi kante gha kum nyàm àtɨ̂n, lêmà a gha a ghàn a yi kwâktì.
46010026	Ŋwàklù Fùyèn jis na, “Chyə ghɨ̂n mò ni, a kəta Bâba, nâbi nì ghə ghe a ghɨ mô atɨ̂n.”
46010027	Wùt we a wù baha mô teka wu bimi ha Klistù ki jîs na wò bê yə a yi a ndâ, wò yenlò, wò yə nâbi ghə ghe a ghɨ chyahe na wò yə. Wò shihi yə̂, kə wò de na gha yile hi fo ngək a wò yi kwàktì.
46010028	Biyani wò ki shihi yə̂, wùt jis mihì ha wò na, “Ghɨ ti fo mwə̀ mù yə̂mù muna ha mosòmù,” kə wò fî yə kum yi gha ye a wò mò hi lèm a wùt we yi kwàktì a wù fòkte gha yina ha wò.
46010029	Mu jìsà na wò fatè ki kwâktì wuni, a bu ya, beka kwàktì yi wùt lè kəta wi hi tàhì na kə mu ni te mu kòŋà.
46010030	Mu shìki yə mwə̀ mù yə̂mù, fo àyòŋnà ha Yènfù, ma ghɨ nê hi kəta hi tè ngane mu kum shyə ghe a mu yə, a mô ni mu yə, fo àyòŋnà.
46010031	Yi ni chwùtè na, ghàn hi yə nâbi ghə makə ghàn nyo yi nyû, makə ghàn nè nâbi ghə, ghàn hi nê kə hi tè fo yi kokhî ha Yènfù.
46010032	Kə ghàn hi chyə a wu lum hi nì na ghɨt a Jûs makə ghɨt a Gɨlìs makə ghɨt a Fùyènà ghɨ bimena lyi a be.
46010033	Ghàn hi nê kə te mu mòmhè hi tè nì na ghɨt à jɨ̀m hi saŋlê, nâbi ghə te mu nè. Mu khɨŋa wijə kə jùŋ à mì yi ngɨŋ, mu khɨŋa jùŋ ha dùdû à ghɨ̂t shyəma Yènfù bonhi ghɨna.
46011001	Ghàn hi sine chyənà mì kəbi te mu sine yì Klistù.
46011002	Mu bəmhe ghàn njwo ghàn tà yità jə mu nâ hakoh, fê fate khɨte yikî ye a mu tì yike ghàn,
46011003	biyani khɨŋa na ghàn hi khə na, Klistù mò a tû ha lɨmànà à jɨ̀m, wùt lɨmà mô a tû ha ywê wûn, Yènfù mô a tû ha Klistù.
46011004	Wùt lɨ̂mà ki baŋa a to a wuna a wu yu afa wù jə̀mà makə wu yu afa wù fòktè tum ma yì lo ha Yènfù, wu hi khə na wù wumhe Klistù, a mô wùt we a wù mò a tû ha wûn.
46011005	Ha wùt ywên, ma wù ki chyatî makə wù fòktè tum ma yì lo ha Yènfù teka wù baŋ to a wuna, ma wù hi wumhe lɨm à wûn, a mô wùt we a wù mò a tû ha wûn. Wù hì nê ni, ma hanɨ̂ŋ hi bu ha wun nì wùt ywên we wù kwoma to a wuna.
46011006	Wùt ywên shìki bu hi kwut a shyə a wun a tû, ma yi hi jwôfà na wù lahà kwom to atɨna, biyani te à mò yi gha yi wumeni hi kwom a tû, wu kwut a shyə atɨ̂n.
46011007	Ha wùt lɨmà, wù kəta wi hi kwut a shyə a wun a tû beka Yènfù ti ni na wù hi fune wûn, chwùtè ban yi wuni, biyani ha wùt wù ywên, wu chwùtè ban yi lɨm à wuni.
46011008	Ghàn khə na ghɨ tà tì lyi jə bâh à wùna a wùt ywena hi fate wùt lɨmà atɨ̂n, ghɨ tì bɨ̀li lyi bâh à wùna a wùt lɨmà fate wùt ywên nì ghɨna.
46011009	Yi ni mò kəbi yi ghəl te ghɨ tà tì fati jə wùt lɨmà ha wùt ywên, ghɨ tì fati wùt ywên ha wùt lɨmà.
46011010	A ni gha ye a wùt ywên kəta hi tè kwut a shyə a wun a tû a chwena hi chwùtì na wù mò yi sah à sak, kə anjèlsu Fùyènsu hi bâŋhè lâ.
46011011	Nâbi ya, ha ghàhnà ghe a ghɨ bime ha Bâba, wùt ywên wijə a wun a ngɨŋ, a bu kə ghê wùt lɨmà, wùt lɨmà bu ha ngɨŋ, a bu kə ghê wùt ywên.
46011012	Ghɨ tì lyi wun wu wùt lɨmà fati wùt ywên atɨ̂n, wùt ywên boŋa bwə wùt lɨmà, ma à fate Fùyèn mwə̀ mù jɨ̀m.
46011013	Ghàn buf kə nâ a ghàn a sù ngɨŋ nâ, yi mô a jûŋ na wùt ywên hi mô a ghɨta fùtɨ̂n, chyate teka wù baŋ to a wuna agha?
46011014	Ba lum we mbyî mò atɨ̂n chwùtè kə nâ na, à mô yi gha yi wumeni ha wùt lɨmà hi tè kokhe a tû?
46011015	Biyani ha wùt ywên, a mô yi jâl hi te kokhe a tû. Yènfù fo nyuŋsu tusu ha wùt ywên, su dâblè na wù hi baŋa ngɨŋ à wûn atɨ̂n.
46011016	À khɨŋa nâbi nde hi tè gùfnà gha mi yina, a mu jìsà, ghàh fè kəta wi lum wule hi tè fate nè gha mɨ ghɨ̂n atɨ̂n, nâbi ndâ Fùyèn yìlè kəta wi.
46011017	Gha ale làwû a mu khɨŋa hi jìs ha ghàn chîn, bəmhe wi ghàn beka ghàn bè yùŋtè nâbi wùni yu hi kokhe Fùyèn, ghàn hi fate nê wi gha, ghàn hi bɨlà bobhi yi bobhî.
46011018	Gha yi shyə ye a mu khɨŋa hi jìs mò na, ghɨta ti fôktì ha mu na ghàn bè yûŋtè a ndâ Fùyèn, ghàn hi kəta jyàhènà a ghàn a fùtɨ̂n, mu bime na gha ale mò atɨ̂n te ghɨ jîsà, ghɨ mô nâ hamok.
46011019	Jyàhènà kəta kə hi tè mò a ghàn a fùtɨ̂n, shyəma ghɨ hi fate yena khɨle ghɨt a Fùyènà.
46011020	Ghàn yùŋtè wu lùk wu tat hì nê ni, a hi bu a tat à Bâba te ghàn bèna hi yə̂.
46011021	Beka ghàn shihi yə̂, ghɨt ale hi kwâktè kə mwə̀ mù yə̂mù ha ngɨŋsu ghɨna su, ghɨ le kpo jiŋ, ghɨt ale nyo mu lûk, mu kwo ghɨna.
46011022	Ghàn kəta wi ndasu hi tè yə atɨ̂n fê nyo ma? Yi mô ni, kəhe ndâ Fùyèn! Ghàn khɨŋa hi tè wumhe ghɨt ghe a ghɨ kəta wi shyə ma? À gan nâ ghə ha ghàn? Ghàn khɨŋa na mu hi bəmhe ghàn a gha mɨ ghɨ̂n ma? Mu wi hi mòm.
46011023	Gha ye a mu tì ywo ha Bâba mò kə yì yin ye a mu yike ghàn. Yi mô na, à ndùku mô ntuksu wu tuk afa a ghɨ nè bəkle Bâba Jisòs, wù lyi a bân,
46011024	fo àyòŋnà ha Yènfù, bəktilò jis na, “Wùna mò wun wu mu, a mu fo kum ghàn. Ghàn hi nê yìna ni, kwâktè mu.”
46011025	À hì mô te ghɨ yə mihe, wu ni kəbi ya nì bòm, jis na, “Bòm yina mò bòm à mù kàn mù fê te ghɨ baŋa nì luŋ mâmù. Ghàn lyi hi nyu nâbi wùnu yu, ghàn hi nyo kwâktè mu.”
46011026	Yi chwûtè na ghàn shìki yə ban ghɨ̂n, nyo bòm yìna nâbi wùni yu, ma à hi mô na ghàn fòktè tum à yì kpû yì Bâba hi tàn shyəma wù bê kahà ben.
46011027	Yi ni mò na, nâbi nde shìki yə ban a Bâba ghɨ̂n fê nyo bòm à Bâba mi yìna wu lum, yi fo wi kokhînì ha Bâba, wu hi khə na wù nè be ha wun wu Bâba nì luŋ mù wûn.
46011028	Nâbi nde kina lê ngɨŋ à wûn laŋ shyəma wù yə ban atɨna ma wù fê nyu bòm àtɨ̂n,
46011029	beka à shìki yə nâbi nde ban mɨ ghɨ̂n fê nyo bòm mi yìna, kwàktè wi shyə ghe a wù yə, wu hi khə na wù toŋa kə ngə̂k a wun a tû.
46011030	A ni mò gha ye a ghɨta yafa a ghàn a fùtɨ̂n dô kə ni, ghɨ le botâ, ma ghɨ le ti kputî.
46011031	Biyani ma ghàhnà ki saka ngɨŋsu ghàhnàsu hamok, Yènfù bê tè fè sak a ghàhnà.
46011032	Bâba shìki saka ghàhnà, ma à hi mô wu lum hi yike ghàhnà shyəma ghɨ bê faŋ hi sak a bobhe ghàhnà nì ghɨt a mbyî amok.
46011033	Yi ni chwùtè a wana noma na, ghàn ben yûŋtì nâbi wùni yu hi yə̂, ghàn yuti nâ ghɨt à jɨ̀m, ghɨ benlò.
46011034	Wùt shìki hì mô jìŋ yafa wûn, wu yə a ndâ shyəma wù ben, bu ya ma ghɨ hi bênà a chìnti, wu hi nê kə na Yènfù sak à bobhi wûn. Mu bè tihe lò kə gha ale ghe a ghàn tì nyàka yâ wu yu afa mu bèna hi yen a ghàn.
46012001	Wana noma, mu khɨŋa chin na ghàn hi khə gha kum fo te a Yohnà Yulena fo ha ghɨta.
46012002	Ghàn khə na, à ndùku mô te ghàn baha mô teka ghàn bimi, ghɨ lehe ghàn, lyê yênà nì ghàn ha mosòmù, mu jîsà wi.
46012003	A ni gha ye a mu khɨŋa na ghàn hi khə na wùt wi hi jìs sûlè Jisòs, Yohnà Fùyènà tihe wut àtɨ̂n. Wùt wi hi jìs na, “Jisòs mò Bâba,” a bu kə na Yohnà Yulena tihe lò wûn.
46012004	Nki tu fo tu dô kə ni, biyani a fo kə Yohnà Fùyènà mɨ ghɨ̂n à mòk.
46012005	Nki tu fèt tu dô kə ni, biyani ghɨ fêtà kə ha Bâba Jisòs mu wùna.
46012006	Lum tu fèt tù dô kə ni, biyani Yènfù chwûtè lum tù jɨ̀m ha ghɨt à jɨ̀m a mô kə Yènfù mòk
46012007	Yènfù fo Yohnà wuna nâbi ha nde na ghɨ hi gâmtè wûn na wù hi nè fêtì kə ha ghɨt à jɨ̀m a jûŋ
46012008	Yohnà mɨ ghɨ̂n à mòk yênà ha wùt wùlè, ghɨ ni na wù hi jîsà nì tofu, ghɨ yen ha wùt wùlè ghɨ ni na wù hi khə hi fòktè gha ghe a ghɨ chwute ha wûn.
46012009	Yohnà mɨ ghɨ̂n à mòk yênà ha wùt lè, ghɨ ni na bimi yi wuni hi tâ, ghɨ yen ha wùt lè, ghɨ fo jyaka na wù hi chwuka yaftu ghɨ̂tù.
46012010	Yohnà mɨ ghɨ̂n kə à mòk yênà ha wùt lè, ghɨ ni na wù hi fêtà fêt tu kana tu, ghɨ yen ha wùt lè, ghɨ fo a jyak na wù hi fôktè gha ma ghɨ lo ha Yènfù. Ghɨ yen ha wùt lè, ghɨ ni na wù hi khə hanɨ̂ŋ, ye a yì mò atɨ̂n à gha afa a ghɨ lo ha Yohnà Yulena nì ghe a ghɨ lo ha yohnù wule. Yohnà atɨna yen ha wùt lè, ghɨ ni na wù hi khə jîs tù teka wù yiki ha wùt, ghɨ yen ha wùt lè, ghɨ ni na wù hi ywo khɨle jîs tu tɨntu, fôktè gha ye a tu jîsà.
46012011	Gha mɨ ghɨ̂n nâ à jɨ̀m nè kə Yohnà mɨ ghɨ̂n à mòk. Ghɨ fo nâbi yìni nki yi fo, nâbi ha nde, kə te ghɨ kôŋà.
46012012	Ghàhnà khə na wunu wûtù mò kə wù mòk biyani kəta wu bâh, wu dô kə ni. Bâh wùnu mu wuna chîntè mô kə wu wùn afân wù mòk. Yi ni mò kəbi ni ha Klistù.
46012013	Ghàhnà tì kahi hì mô kə ha wùn wù mòk wu tuk afa ghàhnà fye mòlû a Yohnà Yulena, makə à ndùku mô ni, ghàhnà mô ghɨt a Jûs, makə ghàhnà mô wu tûm, makə ghàhnà mô wu kwôs ha wùt, makə ghàhnà mô a ghàhnà sù ngɨŋ. Yènfù tì fo Yohnà mɨ ghɨ̂n à mòk, kə ha ghàhnà à jɨ̀m.
46012014	Wunu mò ni kəta wijə kə bâh à mòk, wu kəta bâh wu dô kə ni.
46012015	Wula ki jîs na, “Mu wijə bâh a wùna beka mu wijə a wô,” ma yìna tê nè jə̀ na kə ghɨ hi fê mô bâh à wùna.
46012016	Tûŋlana ki jîs kəbi ya na, “Mu wijə bâh à wùna beka mu wijə yi sê,” ma yìna tê nè jə̀ na kə ghɨ hi fê mô bâh à wùna.
46012017	Wun wù jɨ̀m shìki mô kə yi sê, ma wu hi ywo yàni gha? Wun wù jɨ̀m shìki mô kə a tûŋlu, ma wu hi lɨ̂mtè yàni shyə agha?
46012018	Wun wu wûtù mò ni ma Yènfù ti lem na nâbi ghɨ̀ni bâhà hi mô kə wu lum afa a fu kôŋà atɨ̂n.
46012019	Bâh mu wuna hì chîntè mô kə bâh à mòk, ma wunu hi mô nâ afa?
46012020	Yi mô na, bâh wù wùnu mò kə nâ hidù biyani, wunu mô kə wù mòk.
46012021	Se wi hi jìs ha wo na, “Wò kəta wijə fêtì ha mu,” ma to wijə hi jìs ha wula na, “Wò kəta wijə fêtì ha mu.”
46012022	Bâh wù wùn we a ghɨ yena na wu tòkà ta wi, ni bɨlà mò we a wu bu, ma wùt kpu.
46012023	Ghàhnà ni bɨlà tôknè nì bâh wù wùn we a ghàhnà yena na wu tôkà kokne wi, we a wu bênà nì wumînì mò we a ghɨ fate tôknè nì wunu,
46012024	chyâ nâ te ghɨ tôknè nì bâh we a wu jwôfà. Biyani Yènfù fate wunu wu lum afa ghɨ kokhe bâh we a ghàhnà yena na wu tòkà kəta wi fêtì.
46012025	Yi mô ni shyəma wunu hi mô kə ha shyə̀ à mòk, nâbi ghɨ̀ni bâh à wùna hi tôknè nì ale.
46012026	Bâh a wùna à mòk shìki kəta ngə̂k, ma bâh wù wùnu wù jɨ̀m hi chîntè mô kə a ngə̂k. Ghɨ shìki hì bəmhe bâh à wùna à mòk, ma bâh wù wùnu wù jɨ̀m hi saŋle kə yi saŋlî.
46012027	Ghàn à jɨ̀m mò ni chîntè mô wu wun wu Klistù, nâbi nde a ghàn a fùtɨ̂n mô bâh à mòk atɨ̂n.
46012028	A mô a ndâ Fùyèn ma Yènfù ti jyâhì ghɨta lem tu fêt a tu nkì a tu a nkì. Fu ti lem ghɨta ashyə̂, a mô ghɨt a tuma, a kûmtè, a sù fòktì. Yi bàm atɨ̂n lem chichàsu, fî lem kəbi ghɨt ghe a ghɨ nê gha a kanana, fî lem ghɨ le na ghɨ hi chwuka ghɨta, nì ghe a ghɨ gâmtè ale. Fu ti lem ghɨta na ghɨ hi tihe ghɨta, lem ghɨ le na ghɨ hi khə jîs tu letu, teka wùt yiki ghɨna.
46012029	Ghàn tà yen jə na à wijə ghɨt à jɨ̀m à mò ghɨt a tuma agha? À wijə ghɨt à jɨ̀m a ghɨ mô à sù fòktì makə sù chichà. A nê wijə ghɨt à jɨ̀m gha a kanana.
46012030	A kəta wijə ghɨt à jɨ̀m, fo hi tè chwuk à ghɨ̂t. A kəta wijə ghɨt à jɨ̀m fo hi tè jìs tu jîs teka ghɨ yiki ghɨna, a kəta wijə ghɨna à jɨ̀m fo hi tè khə gha ye a ghɨ jîsà a tu jìs afân.
46012031	Ghàn hi nô hi khɨle fo te a tu kəta fêt yi chiki. Mu chwùtè wu lum ha ghàn chîn, wu jwôfà kpenê.
46013001	Mu shìki tè khə hi jìs tu jîs kə a tù nkì a tu nkì, makə à mò jîs yi anjèlsu Fùyènsu, biyani kəta wi kôŋì, ma mu hi tàhè kə tûŋlu ghɨ̂tù te ngə̀m makə mbɨŋlu wu yu afa ghɨ buka.
46013002	Mu shìki kəta yi fô hi tè fate khə hi fòktè yi gha Fùyènì, ywo khɨle a gha a letena, kə à jɨ̀m, kəta tofu kum kə mwə̀ mù jɨ̀m fê kəta yi bimî, yi nê na mu hi mûkà kunsu biyani kəta wi kôŋì, ma mu hi kpene wijə yi gha yile nâ hakoh.
46013003	Mu ki fo fihe nâbi ghə te mu kəta, fî fo nâ wun wu mu na ghɨ nyok biyani hì kəta wi kôŋì, ma yìna bê tê gàmtè jə̀ mu.
46013004	Wùt shìki kôŋà ghɨta, ma mu hi wunhê fê tôknè, wùt shìki kôŋà à ghɨ̂t, ma wù hi ghə̂kà wijə ghɨna, ma wù kûnà wi ngàŋtànà, ghaŋhe wunu.
46013005	Wùt shìki kôŋà à ghɨ̂t, ma wù hi nê wijə te wù ke yena wijə ghɨna, ma wù nê hi kwâktè wijə kə kum ngɨŋ à wûn, ma wù hi bâŋhè wijə lâ, ma wù hi taŋte wi gha ghe a ghɨ ne bobhe ha wûn.
46013006	Wùt shìki kôŋà à ghɨ̂t, ma wù nê hi saŋle wi kum gha yi be, ma wù hi saŋle kum kə gha ye a yi mô hamok.
46013007	Wùt shìki kôŋà à ghɨ̂t, ma chyəna wûtà bê tè befa ghaka wûn, ma wù hi yena wi njahi ghɨ̂tì, ma wù hi chyə, khə na nâbi ghə ghe a wù baha ke yi kî bê hì mô kə yi ghəl te wù khɨŋa. Wùt shìki kôŋà à ghɨ̂t, ma wù hi wunhe kə yi wunhî gha à jɨ̀m.
46013008	Wùt shìki kôŋà à ghɨ̂t, ma wù hi kôŋà yê kə yi yên. Gha ghe fòktìsù jìsà a mô yi fo te ghɨ fo ha ghɨna bè mê lò, ma jîs te a ghɨ fo yi fô ha ghɨta mi, ma tof ye a ghɨta kəta ma ghɨ fo lô ma yi bê hi bu.
46013009	Yi mô ni beka ghàhnà tofa kə a bəh a bəh, fôktè tum à Fùyèn kə a bəh a bəh.
46013010	Gha fublànà bè bênà, ma bək wu gha mi.
46013011	À ndùku mô te mu baha mô wan, mu jîsà kə te wan, yena kə a gha te wan, kwâktè kəbi te wan. Chin te mu hì mô wut wù ləmâ mu ti de gha mwəlà.
46013012	Ghàhnà yena gha chîn kə te ghɨ yena a sù bàk, yena tohne te a mìjô ye yì tòkà bana wi. Tuku bènàlò, ma ghàhnà fate yen à mihi. Chin mò, mu khə gha kə a bəh a bəh, tuku mô hi bè bèn na mu fate khɨlè mihi gha à jɨ̀m kə yi ghəl te Yènfù khə mu.
46013013	Chin mò, gha ghɨ̂n à tât, a mô yi bimî nì gha ghe a ghàhnà ke yênà nì ghɨna, khə hamok na ghɨ bè hì làwû, nì kôŋì ma yi ti faŋ kə hamok biyani nâ gha ye a yi ta chyâ atɨ̂n à gha afân mô yi kôŋ.
46014001	Ghàn hi khɨŋa lumtu kə yû mù jɨ̀m hi tè chwùtè kôŋì ha ghɨta. Ghàn hi nô hi khɨte fo te a Yohnà Yulena fo, nô nâ hanɨ̂ŋ hì tè khə hi fòktè tum à Fùyèn.
46014002	Wùt we a wù jìsà jîs tu letu teka wù yiki, jìsà wi ha ghɨta, wù bɨlà jîsà ha Yènfù beka wù jìsà gha letena a Yohnà a jyak, wùt ywo khɨle wi gha ye a wù jìsà.
46014003	Biyani ha wùt we a wù fòktè gha ma ghɨ lo ha Yènfù, jìsà ha ghɨta gâmtè na ghɨna ghəkna, ma hi kəta təm a ta, fê kəta yi saŋlî.
46014004	Wùt we wù jìsà jîs tu letu gàmtè kə ngɨŋ à wûn, biyani we wù fòktè tum ma yi lo ha Yènfù, nâbi nde ywo khɨle gha ye a wù jìsà gâmtè ghɨt a bimena.
46014005	Mu kòŋà na ghàn hi jîsà jîs tu lôtù biyani tòkà kôŋà na ghàn hi bɨlà fòktè gha ma ghɨ lo ha Yènfù, nâbi nde ywô. Wùt we wù fòktè gha ma ghɨ lo ha Yènfù chyâlò wùt we a wù jìsà kə jîs tu lôtù, a bu kə na wù shihi jìs, wùt hi mô hi tè fòktè banhi gha ghe a wù jìsà, shyəma ghɨt a bimena ghe a ghɨ mô a chìnti hi ləma nâ à jɨ̀m.
46014006	Mu ki bên ha ghàn chîn, a wan a noma hì jîsà ha ghàn a jîs tu lôtù, ghàn ywo khɨle wi, mbè àtɨ̂n hì mô nâ ghə? A bu kə na mu ben nì gha te Yènfù chwùte banhe ha mu, makə mu ben hi nì na ghàn hi kəta tofu, makə mu ben hi fòktè tum à Fùyèn, makə hi yike ghàn nì gha yile.
46014007	Yi mô kəbi yi ghəl te wò ki lyê a ndoŋ hì chìnà toŋa kə yi tôŋ makə wò lyi yi luŋ hì chìnà buka kə yi bûk, ma wùt tê ywo khɨlî.
46014008	Wùt we a wù buka ngə̀m hi fòktì na woŋi ye yi bênà ki fâŋ hi buk a jûŋ, ma ghɨ khɨli yàni hi fate wu wun a yi wòŋ agha?
46014009	Yi boŋa mô kəbi ni ha ghàn. Ghàn shìki jîsà jîs tu lôtù, ghɨ ywo khɨle wi, ma wùt tê khɨlî na ghàn jìsà na ghə agha? Yi shìki mô ni, ma gha ghe a ghàn jìsà ma ghɨ hi chyàlà kə te a fûf.
46014010	Jîs tù dò kə ni a mbyî, ghɨta mô ghe ghɨ ywo nâbi yìni.
46014011	Mu shìki ywo khɨle wi jîs yi wûtì, ma mu hi mô wut à tûm ha wùt mu we, wu mô wut à tûm ha mu.
46014012	Mu jìsà na, te ghàn lùmà hi khɨte fotu Yohnà Yulena ni, ghàn momhi nâ nì jyaka hi fèt nì te tu gâmtè hi ləmhe a ndâ a Fùyèn.
46014013	Yi ni chwùtè na wùt we a wù khə hi jìs jîs tu lôtù kəta hi jə̀m na Yohnà fo kpenhi jyaka, ma wù khɨli hi fòktè banhe gha ghe a wù jìsà.
46014014	Mu shìki jə̂m yi jìs yi lô, ma yi hi chwûtè na mu jə̀mà a mu yohnà hamok, biyani kwâktì mi fêtà wi.
46014015	Yi shìki mô ni, ma mu ni nâbi ghə? Yohnà a ma kəta hi tè jə̀m, kwâktì mi boŋa jə̂mà, yohnà a ma ghɨ yema njàŋ, kwâktì mi boŋa yemâ.
46014016	Ghàn shìki jə̂m fo àyòŋnà, a jə̂mà kə a yohnà, wùt we a wù tà yikî jə̂, nê gbi yàni hi tòkà gha tɨni hi jìs na, “Àmèn” teka wù ywo khɨli gha ghe a ghàn ye hì jə̂mà, fo àyòŋnà atɨ̂n agha?
46014017	Jə̂m yani hi fo àyòŋnà ha Yènfù làhi tè jwòf, biyani ma yi tê gàmtè jə wùt lè nâ hakoh.
46014018	Mu fo àyòŋnà ha Yènfù te mu khə hi jìs jîs tu lôtù chyâ ghàn nâ à jɨ̀m.
46014019	Biyani mu shihi jìs a ndâ Fùyèn, ma mu hi kôŋà hi jìs kə gha à tân na ghɨta ywo khɨli ma yike gha chyâ shyəma mu jis gha kam ìwûm ma mu jis a jìs tu lôtù, ghɨta bu hi yû.
46014020	Kə ghàn hi kwâktè ni te mwəlà, a wana noma, ghàn hi bɨlà mô kə mwəlà ha be biyani kwâktè gha te ghɨt a kpenana.
46014021	Ghɨ ti nyak a ŋwàklù yi Sak na: “Mu Bâba jìsà na, Mu bè nêlò, ma tumu hi fôktè tum à mì ha ghɨt ghɨ̂n. Mu bè nêlò, ma ghɨ jis ha ghɨna yi jis yi tumi. Ghɨ bè nê kəbi ni, ma ghɨna tunhi na ghɨ ywo wi gha ye a mu jìsa.”
46014022	Yi chwùtè na, jîs tu lôtù mò chwena ha ghɨt ghe a ghɨ baha mô teka ghɨ bimi, a bu ha ghɨt ghe a ghɨ ti bimî. Fo ye a yi mô hi tè fòktè gha ma ghɨ lo ha Yènfù mò chwena ha ghɨt a bimena, a bu ha ghɨt ghe a ghɨ baha mô teka ghɨ bimi.
46014023	Yi ni chwùtè na, ghàn à jɨ̀m ki yûŋtì a ndâ Fùyèn, nâbi nde hi jîsà kə yi jîs yi lô, ghɨt ghe a ghɨ baha mô teka ghɨ bimi, lyi bên, makə a ghɨt a benana, ma ghɨna tê jìs na ghàn jyakalò.
46014024	Biyani ghàn à jɨ̀m shìki fôktè tum ma yì lo ha Yènfù, ghɨt ghe a ghɨ baha mô teka ghɨ bimi lyi ben yu lò makə à lyi ben ghɨt a benana, ma tum àtɨ̂n ni, ma ghɨna bimi nâ ha ghɨna sù ngɨŋ ma ghɨ ni ma ghɨna yen à khɨli gha ghɨna be, ma gha ghe a ghɨna ywo fê sak ghɨna
46014025	ma ghɨ fihi gha a letena ghe a ghɨ mô a ghɨna təm, ma ghɨna ngumte a chyə̂ ma ghɨ hi kokhe Yènfù jîsà na, “Yènfù mò kə nâ a ghàhnà fùtɨ̂n hamok.”
46014026	Ghàhnà mò hi jìs nâ na ghə a wana noma? Ghɨ làhi jìs na, ghàn yûŋtì nâbi wùni yu, wùt hì kəta njàŋ hi yêm, wùlè kəta yi gha hi yikî, wùlè kəta yi gha te Yènfù chwùte banhe ha wûn, wùlè kəta yi gha hi jìs yi jìs yi lô, wùlè mô hi fòktè gha ghe a ghɨ jîsà yi jìs afû. Ghàn hi nê gha mɨ ghɨ̂n à jɨ̀m kə hi gàmtè ghɨt a bimena.
46014027	Ghɨta shìki mô hi jìs yi jìs yi lô, ghɨ jis kə hi tàn à bà makə à tât. Ghɨ shihi jìs, ghɨ de wùt wù mòk jis kə ni mihì lò, wùt lè fòktì gha ye a wù jìsà shyəma wùt lè fê jis shyəma ghɨ ywo à khɨli gha ghe a ghɨna jìsà.
46014028	Wùt shìki bu hi fòkte gha ye a ghɨ jîsà, ghɨna china moŋ, nâbi nde wu hi jîsà kə ha ngɨŋ à wûn, fê jîsà kə ha Yènfù.
46014029	Fòktì se a su jîsà, su jis kə sù bà makə sù tât. Ghɨna jis, ghɨt ale kahi chyâhì gha ye a ghɨna jìsa.
46014030	Fòktì yîmì hi jìs yi ghâ, Yènfù fo tum yì fê ha wùt lè, fòktè àtɨ̂n chinalò shyəma wùt àtɨ̂n boŋà jis.
46014031	Nâ ghàn à jɨ̀m làhi tè fòktè tum ma yì lo ha Yènfù, wu yu afa wùt mòk jìsà, china shyəma wùt lè fê jis shyəma ghɨta yiki gha atɨ̂n ma fê khɨti təm a ta.
46014032	Ghɨt ghe a ghɨ kəta fo hi tè fòktè tum ma yì lo ha Yènfù kəta hi tè fate khə hi khɨte tum àtɨ̂n.
46014033	Beka Yènfù kòŋà wi na ghɨta hi chînà nê yi nî gha. Fu khɨŋa na ghɨta hi chyə nì yutìnì. Yi mô kə ni a chìntisu ghɨt a Fùyènà nâbi afa.
46014034	Ywena hì mô a chìnti, kə ghɨ hi jîsà beka ghɨ tà fo jə jyaka na ghɨna hi jîsà. Ghɨna kəta hi tè mò kə lɨmànà sah à yi sak kə te Saki jìsà.
46014035	Wùt ha tɨ̂n shìki kôŋ hi tè khə yi ghâ, wu buf ha lɨm à wûn a ndâ, beka à mô yi gha yi wumeni ha wùt wù ywên hi tè jìs a ndâ Fùyèn.
46014036	Gha yi Fùyènì mò teka yi yime ha ghàn! Yi baha ben kə ha ghàn.
46014037	Wùt shìki kwâktì na yi mò fòktì makə wù kəta Yohnà Yulena, ma wù hi khə na gha ye a mu jìsà ha ghàn mò ma à jis Bâba.
46014038	Wùt tê lye gha yina ha yi ghâ, ma Yènfù boŋà mana wûn.
46014039	Ghàn hi nô lê nâ nì jyaka, a wan a noma, hi tè fòktì tum ye a yì lo ha Yènfù. Kə ghàn hi tunhi na kə ghɨta hi jîsà jîs tu lôtù a ndâ Fùyèn.
46014040	Biyani, ghàn shihi nè nâbi ghə, ghàn hi nê kə wu lum wu jûŋù, fê nê kə yi ghəl.
46015001	Mu khɨŋa chin a wan a noma hi yɨ̀ŋtè tum yì jùŋ ye a mu tì fòkte ha ghàn, ghàn yû bimilò hì mô kə atɨ̂n.
46015002	A mô tum yì jùŋ mi yîn a ye yì bònhè ghàn, wu yu afa ghàn fate khɨte gha ye a mu tì fòkte ha ghàn, bu ya, ma bimî yani ləha kə halô.
46015003	Nâ gha yi ta ye a mu tì yike ghàn mò kə nâ yin ye a ghɨ tì boŋa yike mu na, Klistù tî kpu kum gha ghàhnà ghɨ be, kə yi ghəl te ghɨ tì nyàka a ŋwàklù Fùyèn;
46015004	ghɨ gûmà wûn, à hì mô a mu tuk mù tât, ghɨ lôhì wûn a yi kpû kə yi ghəl te ghɨ tì nyàka a ŋwàklù Fùyèn
46015005	nâ wù chwûtì ngɨŋ à wûn ha Sefàs fî chwûtì kəbi ha ghɨt a tuma ghe njwòsù bà.
46015006	Wù ti chwûtì kəbi ngɨŋ à wûn ha jùmtìbàmsu wunsu su chyâ yi ghə yì tân kə wu yu wù mòk, ghɨt a dona a ghɨna fùtɨ̂n baha làwû hi tàn lân, su lesu mô ma su ti kputî.
46015007	Wù ti chwûtì ngɨŋ à wûn ha Jêms fî chwûtì ha ghɨt a tuma, nâ à jɨ̀m.
46015008	A yi bàm atɨ̂n wù ki chwûtè gòkhì ngɨŋ à wûn ha mu nâbi te mu mò te wut a ghɨ tì bwə teka yu kpen.
46015009	Beka mu mò wut we a wù gokhe atɨ̂n à ghɨt a tuma, kpene wi na ghɨ hi tè toŋte mu na wut wù tum beka mu tî fo ngə̂k ha chìnte ghɨt a Fùyènà.
46015010	Biyani kum təm a jûŋà a Fùyènà, mu wu hì mô shyə ghe a mu mò ghɨna chîn. Təm a jûŋà mɨ ghɨ̂n tà ləhà jə halô. Mu ti bɨlì fêt nâ haŋaŋ, fêtà chyâ nâbi nde atɨ̂n à ghɨt a tuma nâbi te à chehì laha bu fêt yi mi, à chehì fêtà təm a jûŋà a Fùyènà mu ghe a mu wùn.
46015011	Yi mô na, makə à tì fòkti mu tum yì jùŋ ha ghàn, makə à tì fòkti ghɨt ale mu ghê, gha yi ta mò kə na, ghɨ ti fôktì, ghàn bimî.
46015012	Ghɨ tî yikî na ghɨ tì lôhì Klistù a yi kpû, ghɨt ale ghàn a fùtɨ̂n gbi yàni hi tè fê jìs na ghɨta bè lôtè wi a yi kpû agha?
46015013	Nâbi ni, yi shìki mô hamok na ghɨta lòtè wi a yi kpû, ma yi hi chwûtè na ghɨ tà tì lôhì jə Klistù.
46015014	Yi shìki mô na ghɨ tà tì lôhè jə Klistù a yi kpû, ma yi hi chwûtè na yikî yahi mò kə halô, ma nâbi bimî yani hi fêtà wi gha yile.
46015015	Yi shìki mô ni, ma yi hi fê chwûtè na ghàh wama kə yi fə̂m kum Yènfù beka ghàh jìsà na Yènfù tî lôhì Klistù a yi kpû. Yi shìki mô hamok na ghɨta bè lôtè wi a yi kpû, ma yi hi chwûtè na fu tà tì lôhì jə wûn a yi kpû.
46015016	Yi shìki mô hamok na ghɨ lôhè wi ghɨta a yi kpû, ma yi hi chwûtè na ghɨ tà tì boŋ lôhè jə Klistù.
46015017	Yi shìki mô na ghɨ tà tì lôhì jə Klistù a yi kpû, ma bimî yani hi mô kə halô, be sanisu baha mô kə a ghàn a tû
46015018	Yi mô ni, ma yi hi chwûtè kəbi na ghɨt ghe a ghɨ tì kpo ma ghɨ ti bimi ha Klistù, ti ləhà kə halô.
46015019	Ghàhnà shìki mô ma ghɨ ti fo ngɨŋsu ghàhnàsu ha Klistù na wù gamti ghàhnà, wu mô hi gàmtì kə kum chyənà ye a ghàhnà chyə a mbyî chîn, ma yi hi kpene shyəma ghɨ hi kwohe seni ha ghàhnà chyâ te ghɨ kwohe nâbi ha nde a mbyî.
46015020	Biyani yi wijə ni. Yi mô kə nâ hamok na ghɨ tì lôhì Klistù a yi kpû, a mô wûn we a wù tì lòte a yi kpû ha ghɨta ashyə̂ à jɨ̀m hi chwûtì na ghɨ bè lôhèlò kəbi ghɨta a yi kpû.
46015021	Beka kpû tì ben a chyə̂ ma à ni wùt, à fî ni kəbi wùt lè na ghɨta hi lôtè a yi kpû.
46015022	Yi ni mô kəbi yi ghəl te ghɨt à jɨ̀m kpo beka Adàm tì kpo, a mô be ghɨna, ghɨt à jɨ̀m ghe a ghɨ bime ha Klistù mò hi bè hi tê chyə̂, kə yi ghəl te Wù tì lòte hì chyə̂.
46015023	Nâbi nde bè lôtèlò a yi kpû kə a wun wu yu. Klistù ndùku mô wut wù shyə̂ hi lòtì, mô hi bè shihi bèn ma ghɨ lohi ghɨt ghe à mò ghɨt a wuna.
46015024	Klistù bè tâ chyâlò nâ yohnù wu be wù jɨ̀m te wu saka mbyî bakhe nì jyak wù jɨ̀m. A yi bàm atɨ̂n, ma mbyî mi, ma wù kahà fo fə̂n wù wunu ha Bì, Yènfù.
46015025	Yi mô ni beka Klistù kəta hi faŋ hi tè sak kə yi sâk hi tàn shyəma wù tum bànàsu wunsu nâ sù jɨ̀m a chyə̂, hi tomte wulu wunu a ghɨna tû.
46015026	Bànà wûn yì gòkhena ye a wù nè bobhe mô yi kpû.
46015027	Ŋwàklù Fùyèn jìsà na, “Yènfù ti lem mwə̀ mù jɨ̀m a wun yi dèt yi wùlu na wù hi sakâ.” Ghàn ki jîs na, “Ghɨ ti lem mwə̀ mù jɨ̀m a wun yi dèt yi wùlu,” ghàn hi jîsà ni bakhe Yènfù atɨ̂n, yi kə̂kà kə nâ a ndan na à lem Fùyèn nì ngɨŋ à wûn lem mwə̀ muna a Klistù yì dèt yi wùlu.
46015028	Yènfù bè lèmà mihèlò mwə̀ mù jɨ̀m a Klistù yì dèt yi sak, ma nâ Klistù lem ngɨŋ à wûn a yi dèt yi sak nì we a wù tì lèma mwə̀ mù jɨ̀m a Klistù yì dèt yi sak, shyəma Yènfù hi saka fə̂n wù wunu kə a to mwə̀ mù jɨ̀m.
46015029	Ghɨta shìki lôtè wi a yi kpû hamok, ghɨta ta hì fye mòlû a ghɨt a kputena yi yet, ma tofu atɨ̂n hi mô nâ ghə? Yi shìki mô na ghɨ lôhè wi ghɨta a yi kpû, ghɨta hi fye mòlû a ghɨt a kputena yi yet njwô ghə?
46015030	Yi shìki mô hamok na ghɨ lôhè wi ghɨta a yi kpû, ma yahi hi mô nâ ghə hi tè mò kə jwô yi kpû yû mù jɨ̀m agha?
46015031	Mu mò kə jwô yi kpû mu tuk mù jɨ̀m a wana noma! Mu jìsà ni, jala kum ghàn beka ghàn à Klistù Jisòs, a Bâba ghàhnà mò amok.
46015032	Mbè mì ni mò nâ ghə te mu chehì nô a Efisùs ghàh à ghɨta, ghɨna mô te nyamsu a ghə̀n, wu yu afa yi shìki mô kə nâ hamok na ghɨta bè lôtè wi a yi kpû agha? Yi shìki mô ni, ma yi hi chwûtè na ghɨt ale jìsà kə nâ hamok na, “Ghàhnà hi yə kə yi yə̂, fê nyô beka à bè hì mô a yi bîs ma ghàhnà kputè ləha.”
46015033	Kə wùt bè lehe ghàn. Ghàn hi khə na, “Sunsu besu bobhelò chyəna jûŋà.”
46015034	Ghàn kaha yɨngti ngɨŋ sanisu, ma ghàn de be yina a ghàn nè ni. Mu jìsà ni na ghàn wumi beka ghàn ghɨ le fate khə wi Yènfù.
46015035	Wùt lè làhi buf na, “Ghɨ mô hi bè lòhè yàni ghɨta a yi kpû agha? À mò yìni nki wùni ghɨna bè hì kəta agha?”
46015036	Wo bufa yi gha, yi kəta wi tofu! Wò ki yome yi se shyə̀ le, yi ki faŋ hi kpû, yi wi hi fù.
46015037	Ngwìk ye a wò yome wijə wun wu shyə̀ we a wu nè ləma kwoka. À mò kə yi se shyə̀ yile ni te se ngwìk à wît makə yi se yi ngwìk yile.
46015038	Yènfù fo kə wu wun we a fu kôŋà nâbi ha yìni nki ngwìk, a mô kə wu wun we a wu kpene ha nki ngwìk mi yê.
46015039	Wun wu mwə̀ mù yòhna mù jɨ̀m wijə yi ghəl. Ghɨta kəta kə yi ghɨna nki wùni, nyamsu kəta kə yi ghɨna. Nyɨ̀mû kəta yi ghɨna nki wùni, yila kəta kəbi yi ghɨna nki wùni.
46015040	-
46015041	Mwə̀ me a mù mò a nyə̂, kəta wu wun hanɨ̂ŋ, me à mù mò a chyə̂, kəta wu wun hanɨ̂ŋ. Mwə̀ me a mù mò a nyə̂ kəta kə yi ghɨna nki jwôfì, me a mù mò a chyə̂ kəta kə yi ghɨna nki jwôfì. Yuchwî kəta jwôf yi wuni, njoŋ kəta yi wuni, njènû boŋa kəta yi ghɨna. Nâbi fùni njênfù kəta kə jwôf yi wuni hanɨ̂ŋ.
46015042	A ni te yi bè hì mô wu yu afa ghɨta lòte a yi kpû. Wun we a ghɨ guma bè fwɨ̂lò, ma we a ghɨ lohe yi kpû bê tè fè fwɨ̀ jə̀.
46015043	À mò wu yu afa ghɨ guma wunu, wu hì jwôfà wi, fê kpene wi nâ a yi gha. Ghɨ lôhì a yi kpû, wu hi jwôfà, fê kəta a jyak.
46015044	Ghɨ shihi gùmà, a hi mô wun wu chyaku, ghɨ lôhè a yi kpû, a hi mô wun wu yòhnà. Wun wu chyaku mô hi chwùtì na wun wu yòhnà boŋa làwû.
46015045	Ghɨ ti nyak a ŋwàklù Fùyèn na, “Adàm wù shyə̂ ndùku mô wut te Yènfù fate, wù hì chyə̂”, Adàm wù gòkhena mô Klistù bên hì mô yohnà ghe a ghɨ nê na ghɨta hi chyə̂.
46015046	À wijə wun wu yohnà we a Yènfù tì fo ashyə̂, à yìti ben wun wu chyaku, wun wu yòhnà kûmtì.
46015047	Wùt ashyə ndùku mô ma wù fwu a chyə̂ ma ghɨ fati nì bûtù, kùmti hì mô, ma wù lo a nyə̂.
46015048	Ghɨt ghe a ghɨ mô a chyə̂ mò kə te wut we a ghɨ tì fate nì bûtù, ghɨt ghe a ghɨ mô a nyə̂ mô hi bè tè mò te wut we a wu tì lo a nyə̂.
46015049	Ghàhnà fune wùt we a ghɨ tì fate nì bûtù chîn, mò hi bè tè boŋa funa wut we a wù tì lo a nyə̂.
46015050	Gha ye a mu jìsà a wana noma mò na, wùt bè yena wijə fə̂n wù Fùyènù nì chyak a wùn ghɨ̂n, shyə ghe a ghɨ fwɨ̂, wi hi khɨte shyə ghɨ fwɨ̂ wi.
46015051	Ghàn yuti, mu fòktè yi gha, wùt khə wi. Ghàhnà bè kpo mihè wijə à jɨ̀m, biyani mô hi bè bùŋhè kwuna kə à jɨ̀m kə wu yu wù mòk.
46015052	Ghɨ bè toŋalò soŋ yi gokheni, ma gha mi yina bûŋtê gan kə ni. Ghɨ be toŋ soŋ yi tɨni, ma ghɨ lohi ghɨta a yi kpû, ma ghɨna hi mô bu hi bè fè kpû. Ghàhnà mò ni, mô hi bè kwunâ, hi tè kəta wun wu fe.
46015053	Yi mô ni beka te wun wu ghàhnà wuna a wu bè kpu ni, ma wu fê fwɨ kəta hi bè kahi a wu wùn, wu bu hi fè fwɨ̀, kpo wi.
46015054	À bè hì mô te wun wu ghàhnà kwune ma wu bê fê bu hi fwɨ̀, ma gha ye a ghɨ nyàka a ŋwàklù Fùyèn kpen. Ghɨ nyak na, “Ghɨ ti tum yə kpu.”
46015055	“Kpû, jyak gha ghe lâ? Fɨ̀l ya ye lâ?”
46015056	Fɨ̀l yi kpu fwo a be, jyak a be fwo a yi Sâk.
46015057	Biyani yòŋnà yênà ha Yènfù a fu ne na ghàhnà tum à yə kpû tohne a Bâba ghàhnà Jisòs Klistù.
46015058	Mu wu hì jîsà ha ghàn a wana noma ghɨ jûŋà na, ghàn fate khɨti bimî yani, kə ghàn hi nêkà. Ghàn hi ghâblè, fêtà ha Bâba kə yû mù jɨ̀m beka ghàn khə na fêt yani ha wûn wi hi bè lə̀hà jə̀ halô.
46016001	Mu jìsà yi gha chin kum mwə̀ me a ghɨ yuŋte hi fo yi gâmtì ha ghɨt a Fùyènà. Mu tî jis na chìntisu ghɨt a bimena se a su mô a Gàlesiyà ni gha, ghàn kəta hi nì kəbi yâ.
46016002	À shìki tê mò nâbi wùni tuk wu shyə a ngâm, nâbi nde fihi shyəlâfù atɨ̂n à mwə̀ afa wù khɨte wu lem lò, shyəma mu bê ben, ma ghɨ hi fê kəta wi hi chwute yi chwutî mwə̀lû.
46016003	À bè hì mô a wu yu afa mu bèna, ma mu tum ghɨt ghe a ghàn chwokte nì ŋwàklù, ma ghɨna lyê yen nì fo mi yina a Jèlusalèm.
46016004	Yi shìki hì mô a jûŋ ha mu hi yèn afû, ma ghàh à ghɨna yen amok.
46016005	Mu bê chyâ lumu a Màsìdoniyà shyəma mu bê jikti ghàn.
46016006	Mu bênà hi chyəti ghàhnà a fu yulâ hi tàn shyəma lɨ̀m ban, ma mu bê shihi lò hi tè yèn nâbi afa, ma ghàn gâmtè fo mwə̀ me a mu mò hi lò nì munù.
46016007	Mu kòŋà wi hi bè yena ghàn kə ni te mu dàŋhè chyà yi chyâ. Mu khə na Bâba ki bimî, ma ghàhnà ghɨ̂n chyəti.
46016008	Mu kwàktè nâ biyani, mô hi chyəti a Efisùs afân hi tàn wu tuk wu Bentikòs,
46016009	beka lumu ti gan ha mu na mu fatè ni kə nâ fêtì afân, nâbi te ghɨta nò mu, dô kə ni.
46016010	Timotì ben nâbi wùni yu, ghàn ni wu hi mô kə nâ a jûŋ a ghàn a fùtɨ̂n beka wù nèlò fêt yi Bâba kəbi yi ghəl te mu.
46016011	Kə wùt nè kehe wûn. Ghàn gamti wûn, ma wù gbê kə nì yutìnì ma wù kahà ben beka ghàh à wana ne ale yutelò wûn.
46016012	Kum wâ nè ghàhnà Àbolòs, mu ti chyati wun nâ haŋaŋ kə ghan hi dù na, ghê wana ne ale bê jikti ghàn biyani wu kôŋà wi hi bèn chîn. Yu nè kpenalò, ma wù ben.
46016013	Ghàn hi mô gbûtè. Ghàn fate khɨti bimî yani. Ghàn hi kəta təm a ta fê tâ, fânà wijə shyə ale.
46016014	Ghàn hi nê nâbi ghə, kə nì kôŋì.
46016015	Ghàn khəlò Sɨ̀tèfanàs a wana noma, ghê ghɨt a wuna nda. À tì yìti bimi ghɨna a Àkayà. Ghɨna ti fo ngɨŋsu ghɨna su hi gàmtè ghɨt a Fùyènà. Mu wu hì chyate ghàn na,
46016016	ghàn hi ywo ha ghɨta te wûn nâbi nì nde wùlè we a wù fètà ghê ghɨna.
46016017	Mu saŋlelò kum te Sɨ̀tèfanàs nì Fòtùnatùs nì Àkaykùs ti ben ha mu, beka ghɨna tì ben hi lyè luk wanu.
46016018	Ghɨna ti bonhi təm a ma kəbi yi ghəl te ghɨna ndùku bonhe ghana. Ghàn hi ngumle ghɨta te ghɨ̂n ni.
46016019	Ndasu Fùyèn se a su mô a bàh à Esiyà afân jis na mu toŋti ha ghàn. Àkwɨlà ghe Bìsilà nì chìnte ghɨt a bimena ghe a yì yùŋtè a ghɨna ndâ jis na mu toŋti ha ghàn nâ a jûŋ a Bâba yi yet.
46016020	Nâ wana ne ghàhnà à jɨ̀m ti chinhi toŋtînì ha ghàn. Ghàn toŋti ngɨŋ sanisu kə nâ a lum hi chwùtè kôŋì yi ghɨt a bimena.
46016021	A nyàk kə nâ mu Bôl toŋtînì wu lùk afan chin ha ghàn nì wo a ma.
46016022	Wùt hì kòŋà wi Bâba, ma lòn kwo wûn. Bî, a Bâba wâhù!
46016023	Bâba Jisòs chwuti təm a jûŋà a wuna ha ghàn.
46016024	Mu kòŋà ghàn nâ à jɨ̀m beka ghàhnà chìntè mô nì Klistù Jisòs a kak à mòk. Àmèn.
47001001	À nyak mu Bôl a wut wù tum ha Klistù Jisòs ma à chwok Fùyèn. Mu nyàkà ŋwàklù yìna ghàh à wâ nè ghàhnà Timotì, ha ghàn chìntê ghɨt a Fùyèn ghe à jɨ̀m a ghɨ chyə a tèk yi Kolèn, kəbi nì ha ghàn ghɨt a Fùyèn ghe a ghàn chyə a bàh a Àkayà nâ à jɨ̀m.
47001002	Yènfù, Bì ha ghàhnà ghê Bâba Jisòs Klistù chwuti təm a jûŋà ha ghàn, ma wù fo yutìnì ha ghàn.
47001003	Ghàhnà hi kokhe Yènfù a Bè Bâba ghàhnà Jisòs Klistù. A Bì kwohe yì sên, A Yèn fe a fu fo gâmtìnì yì jɨ̀m, kə lum tù jɨ̀m.
47001004	Wù gàmtèlò ghàhnà a ghàhnà a sù ngə̂k nâ sù jɨ̀m, shyəma ghàhnà boŋà khɨli hi tè gàmtè ghɨt ale wu yu afa ghɨna yena ngəksu. Ghàhnà làhi gàmtè ghɨna beka Yènfù ti gâmtì ghàhnà.
47001005	Ghàn khə na, Jisòs Klistù tî yen ngə̂k nâ haŋaŋ, ghàhnà ghɨ hì mô ma ghɨ ti boŋ lyi kəbi atɨ̂n à ngək à wûn mi yê, ghɨ hì boŋa kəta kəbi saŋlî yi chiki ye a wù fo.
47001006	Ghàhnà shìki yen a ngək nâbi wùni yu, à hi mô jùŋ, fê mô hi gàmtè ghàn na ghàn bon. Yènfù gàmtèlò ghàhnà nâbi wùni yu, yi hi mô hi nì na ghàh hi lûmhè ghàn. Ni, ma ghàn ta kpen hi tè wunhe nki tu ngək te a ghàhnà à jɨ̀m yena.
47001007	Ghàh khə hamok na bimî yani ta kə yi tâ. Ghàh khə ni beka ghàn ti lyi kəbi atɨ̂n à ngək afa a ghàh ndùku mô atɨ̂n, Yènfù gâmtè ghàn kəbi te fu gamte ghàh.
47001008	Ghàh khɨŋa na ghàn hi khə ngək se a ghàh che yena a Esiyà a wana nì ghaha. Ghàh tì yen ngə̂k afû nâ haŋaŋ hì fânà nâ na ghàh nè kputelò.
47001009	Ghàh chehì khə wi na ghàh nè bônàlò. Biyani yìna che gan ni shyəma ghàh hi chyə wi a ghàh a jyak biyani bɨlà yikte kə Yènfù wù wùn. A mô a wun we a wù lòhè ghɨta a yi kpû.
47001010	Fu ti bônhì ghàh a yi kpu, mô hi bè fè bònhè ghàh. Ghàh khə kə nâ hamok na fu bè bônhèlò ghàh.
47001011	Yènfù gàmtè ghàh a lum afân ni beka ghàn jə̀mà ha ghàh. Fu gâmtè ghàh, ghɨta yen ghɨ hi fo àyòŋnà ha wûn, dô kə ni.
47001012	Ghàh jala nâ haŋaŋ beka təm ghaha fòktè ha ghàh na nâbi ghə te ghàh nè a mbyî mò ma ghɨ nê kə nì təm a jûŋà ghe a Yènfù fo, a bu kum gha yile. Yìna chwûtè a ndan wu lum afa a ghàhnà chyə atɨ̂n. Ghàh jala, biyani nê nâbi ghə, nê kə kum təm a jûŋà Fùyènà, a bu kum tof wu mbyi.
47001013	-
47001014	Yi ni chwùtè na ghàh ni nyàkà kə yi gha ha ghàn kə ye ghàn mò hi taŋ hi khɨlî. Mu khə na ghàn fate khə wi chyənà mì chîn biyani, mô hi nè khɨlî shyəma à bê hi mô wu tuk afa a Bâba ghàhnà Jisòs kaha bênà, ma ghàn hi jala kum ghàh kəbi yi ghəl te ghàh jala kum ghàn.
47001015	-
47001016	Mu chehì khə kə na ghàn khəlò mu a wu lum afân. À mò yi gha ye a mu che lema na mu yità jikti ghàn shyəma mu yen a Màsìdoniyà shyəma mu bê shihi kaha bèn hi fè yen a ghàn ma ghàn hi tôkà saŋlê. Mu che lem ni shyəma mu bê shihi kaha bèn ma ghàhnà fê yena, ma ghàn gamti mu, ma mu yen a Jùdiyà.
47001017	Yi hì mô na mu che shihi lèm na mu bènàlò hi jikte ghàn, tof wu mu bu ma? À mò na mu bakte yi gha te ghɨt a mbye ma? Ghɨna bime yi gha ghɨ shihi yutî ghɨna fî tunhilò.
47001018	Yènfù yê jîsà kə hamok. Mu jîsà ha ghàn kəbi yi ghəl na, mu chehì jîsà wi jyə sù bà ha ghàn.
47001019	Ghàn khə na Wâ Fùyèn, a Jisòs Klistù we a ghàh à Timotì nì Silàs chehì fôktè gha yi wuni ha ghàn yê jîsà wi jyə sù bà. Wù yè jîsà kə yi gha ye a yi mô hamok te Wâ Fùyèn.
47001020	A mô wun a wù nè chwuna tu Fùyèn tù jɨ̀m kpenê. A ni gha ye a ghàhnà jìsà na, “Àmèn” tohne a wun yi yet, kokhe Fùyèn.
47001021	A nè kə nâ Fùyèn na ghàhnà à jɨ̀m hi mô jùmtìsùbàmsu Jisòs Klistù, tâ. A chwokte funfu ghàh.
47001022	Fu ti tihe ghàhnà wu lum na fu ti fo Yohnà wuna ghɨ Yulena ha ghàhnà a təm hi chwùtì hamok na fu bè fo mihèlò mwə̀ me a fu chwune ha ghàhnà.
47001023	Mu che faŋ hi fè bèn a Kòlitiyàns beka mu chehì kôŋà wi hi bèn hi khɨte ghàn a yi ghâ. Yènfù khəlò təm a ma khə na mu jìsà kə hamok.
47001024	Ghàh khəlò kə nâ hamok na bimi yani talò, kôŋà wi hi tè chin a wût na wù ni gha kum yi bimî yi wuni. Ghàh bɨlà kôŋà kə hi bèn na ghàhnà chintê ni gha, yi bênà kə nì saŋlînì ha ghàn.
47002001	A ni gha ye a mu tì lèma na, mu nè fè kaha bênà wi hi jikte ghàn, kə mu ni ma ghàn hi saŋle wi.
47002002	À nè kə ghàn mu, mu saŋlê. Mu chehì bênà hi nè ghàn na ghàn hi saŋle wi, ma à fê ni nde na mu hi saŋlê gha?
47002003	A ni gha ye a mu chehì bɨlà nyâkà ŋwàklù. Mu ndùku bênà hi yen a ghàn, ma ghàn ni kə na mu hi saŋle wi, a bɨlà mô kə ghàn hi nì na mu hi saŋlê. Mu khə hamok na mu shihi saŋlî, ghàn hi boŋa saŋlê.
47002004	Mu chehì nyâkà ŋwàklù ha ghàn, gha fo ngək ha mu nâ haŋaŋ, mu saŋle wi, a chwo a kə mu sê a mu a sê. Mu chehì khɨŋa hi bobhe təm ghana, mu chehì khɨŋa hi chwùtì na mu kòŋàlò ghàn nâ haŋaŋ.
47002005	Yi mô kə nâ hamok na wùt che ni gha, ghàhnà saŋle wi. Wù tà che tok ni gha mi yina kə ha mu, wù tì ni kə ha ghàn à jɨ̀m, gha tɨni yi hì yafa ghɨt ale chyâ te yi yafa ghɨ le. Mu jìsà kə ni beka mu kòŋà wi hi jìs à chyàhì gha mi yîn. Mu jìsà ni ghakhe wi yi ghâkhî.
47002006	Ghɨt a dona hì mô ma ghɨ ti sak wûn fo ngə̂k ha wûn, yi jwôfà na yi kpen kə yâ
47002007	Ghàn lehêfo wûn chîn ma ghɨ fê fo təm a ta ha wûn à bu ya, ma wù kwaktê chyahi gha ma ghɨ bobhi wûn.
47002008	A ni gha ye a mu chyate ghàn na ghàn kaha ni ma wù hi khə na ghàn baha kôŋàlò wûn.
47002009	Mu che nyak ŋwàklù ye ha ghàn kə nâ hi yen na, ghàn ywolò mu kə gha à jɨ̀m agha.
47002010	Ghàn lèhèfo wùt a yi gha te wù ne bobhe, yi hi chwûtè na mu ti boŋ lehìfo wûn. Mu lehêfo wùt wule te ghàn mò hi lèhìfo, ma hi mô na mu lehifo a ghàn a jùŋ, kə yi ghəl te Klistù khɨŋa.
47002011	Mu nè ni beka mu kòŋà wi na Satàn khɨti jyaka a ghàn tû yi gha mi yîn. Ghàhnà hì khəlò mùnàŋ mù wûn.
47002012	À ndùku mô te mu be tana a Tɨ̀luwàs hi fòktè tum yì jùŋ yì Klistù, mu yen na Yènfù hì mô ma fu ti lem na mu fokti,
47002013	biyani mu tê yena jə̀ wâ nè ghàhnà Taytùs afû, gha tɨni hì fo ngək ha mu, mu ki toŋte ghɨta afû, lo hi dàŋ a Màsìdoniyà.
47002014	Biyani, yòŋnà yênà ha Yènfù. Wu tihe ghàh kə yu mù jɨ̀m shyəma ghàh hi jûmtè wûn ma ghɨ ti shik tum yə̂, Klistù yênà a ghàh ashyə̂ ghàh bênà a wun a yi bàm. Fu nê, ghàh jyâtè tum à Klistù, ghɨta khɨle wûn, tum àtɨ̂n gbê yênà kə luktu jɨ̀m ni te lɨ̂mà yi leŋi jûŋì.
47002015	Yi mô hamok na ghàh mò ni te leŋi te Klistù nyòka ha Yènfù a lum afa ghàh fòktè tum yì jùŋ yì Klistù ha ghɨta ghe a Yènfù bònhe, fôktè kəbi ha ghê a ghɨ ləha.
47002016	A mô ha ghɨt ghe a ghɨ ləha, lɨ̂mà yi leŋi tɨni befâ, bênà nì kpu ha ghɨna. Biyani a mô ha ghê a Yènfù bònhe, lɨ̂mà yi tɨni fomâ, fo chyə ye a yì bè mê wi. Yi ni mò ni, à kpene nâ nde hi nè nki fèt mi yîn agha?
47002017	Ghàh wi te ghɨt a dona ale a ghɨ lyê gha Fùyènì ha shyə̀ hi bəkle a wu kâ. À tum Fùyèn ghàh na ghɨ hi nê fêt mi yîn, ghàh fòktè kə nâ hamok te ghɨt a fetana a Klistù, Yènfù ke ghàh.
47003001	Ghàn kwàktè na ghàh kahi ma hi ywo a ngɨŋ sahisu te ghɨt ale ma? Ngàŋ. Ghàh kəta wi nâbi hi fo ŋwàklù sù ha ghàn te ghɨt ale, hi chwùtì na ghàh mò ghɨt a tuma, khɨŋa wi nâbi na ghàn nyak ŋwàklù sù, ghàh hì gbê nì sinsu.
47003002	Nâ ghàn mò ŋwàklù ye a ghàh kəta ma ghɨ nyak a ghàh a təm shyəma nâbi nde hi taŋâ, ywo khɨle gha ye a yì jîsà.
47003003	Ghàn mô ŋwàklù te Klistù nyàka kə nâ a wun a ngɨŋ, yì chya a ghàh a wô. Wù tà nyak ŋwàklù yìna nì leŋì yi ŋwàklù, wù bɨ̀li nyak nì Yohnà Fùyèn fe fu chyə. Wu tà nyak a tô yi ti, wù nyak a ghɨt a təm.
47003004	Ghàh khə na gha mɨ ghɨ̂n ni mò kə nâ hamok beka ghàh samhe Yènfù, a mô fêt yi Klistù.
47003005	Ghàh jìsà wi na ghàh kpenelò a ghàh a sù ngɨŋ beka gha yile wijə a yi ne na ghàh hi kwâktè na ghàh kpenelò hi tè nè fêt mi yîn. A ni Fùyèn na ghàh hi kpenê.
47003006	À ni wûn na ghàh hi kpenê hi tè fòktè gha kum kàn mù fê me a wù yə ghê ghɨta. Kàn mu muna wijə sak ye a ghɨ tì nyàka, à mô kàn mù Yohnà Yulena. Sak ye a ghɨ tì nyàka ywelò, Yohnà Yulena nê na ghɨta hi chyə̂.
47003007	Ghàn khə na Saki ndùku mô ashyə̂ a ŋwàklù ma ghɨ nyak a tô yi ti biyani, yi chwûtè jyak a Fùyènà. Saki tì nî kə̂k yi Musìs hì bana nâ haŋaŋ, ghɨt a Isalì bu hi kî, nâbi te yi ndùku bana yâ, lima yênà yi yên. Saki shìki mô ma yi ti chwûtì nki jyak mi yîn ni, bênà kə nì kpu,
47003008	nâ Yohnà Yulena te ghɨ bênà nì chyənà ma faŋ hi tè chwùtè jyaka a Fùyènà, ghɨ chyâ nâ ni agha?
47003009	Saki shìki mô hi nì na ghɨ hi saka bobhi ghɨta biyani kəta nki jyak ni, gha ye a yi nê na ghɨta hi mô chilichili a Yènfù ashyə̂ faŋ yàni hi khɨte chyâ agha?
47003010	Yi ni chwùtè na jyaka kàn mu fê ti ben ta chyâ jyak a yi saka, ghɨ tê hì fê kpene wijə yi gha yile.
47003011	Saki ndùku chwûtè jyak a Fùyènà biyani mê yênà yi yên. Yi ni chwùtè na jyak ghe a ghɨ mô a Yohnà Yulena chyàlò ghɨ saka beka Yohnà Yulena bè mê wi.
47003012	Ghàh khə hamok na gha yi kàn mù fê chyàlò yi kàn mu mwu. A ni gha ye a ghàh fòktè tum yìna, fânà wi.
47003013	Ghàh wijə te Musìs a wù ndùku baŋa kə̂k yi wuni na kə ghɨt a Isalì yen te ban yi Fùyènì mè mihè yênà atɨ̂n.
47003014	Nâbi ha nkàn, ghɨna hì yena khɨle wi gha, à hì mô nâbi lân yi baha mò kə yâ. Ghɨna taŋa ŋwàklù mù kàn mù mwu, ywo khɨle wi. Yi mô ni beka shyə baha baŋalò tof wu ghɨna, a mô kə Klistù a wù mò hi chyàhè shyə atɨna.
47003015	Yi mô kə nâ hamok na à mò hi bè tàn lân, ghɨna taŋa ŋwàklù Musìs yì Sak, ywo khɨle wi beka shyə baha baŋa tof wu ghɨna.
47003016	Biyani, a bênà nâbi wùni yu te wùt bɨ̀nli kaha ben ha Bâba, ghɨ chyâhì shyə atɨna.
47003017	Yi mô ni beka Bâba ghê Yohnà Yulena mò kə a shyə̀ à mòk. Yohnà a Bâba mô nâbi afa, ghɨta hi bu wu kwôs a shyə̀ ale.
47003018	Ghàhnà ghe a ghɨ bime ha Klistù baŋa wi kə̂kì nì shyə. Kum ni, ghɨ yena jyak a Bâba ghàhnà wu wùn kə yû mù jɨ̀m, ghɨ nê na ghàhnà hi kpenê te Bâba, chwûtè kpenhe yênà kə yi yên nì jyak a wun mu ghê. À mò fêt yi Bâba we a wù mò a Yohnà.
47004001	Te Yènfù ti kwohi seni ha ghàh fo fêt yina na ghàh hi nê, yi ni chwùtè na ghàh wi hi bot hi tè nì.
47004002	Ghàh ti tunhi nâ gha a wumena à jɨ̀m ghe a ghɨ nyama nê. Ghàh lehe wi wùt, fwəka wi gha Fùyènì. Ghàh bɨlà jîsà kə gha ye a yi mô hamok a Yènfù ashyə̂, chwûtè hamok ha ghɨta na ghàh mò kə nâ ghɨt a jûŋà.
47004003	Yi ni chwùtè na shyə ki baŋa nâbi tof wu nde na kə wù ywo khɨli tum yì jùŋ ye a ghàh fòktè, ma à hi mô kə wut te wù ləhà yênà.
47004004	Ghɨt mɨ ghɨ̂n ywo khɨle wi gha beka Satàn we wù saka mbyi yìna ti baŋ kwâktì yi ghɨna na kə ghɨna bimi. Wu nê ni na kə ghɨna yen ban ye a tum yì jùŋ à Klistù bènà nì yini. Ghɨna wi hi yena ban mi yîn a tum yì jùŋ bènà nì yini, yi chwûtè jyak a Klistù, Klistù mu wuna mô kə shyə à mòk ghê Yènfù.
47004005	Ghàn hi khə na, ghàh shihi fòktè tum yì jùŋ mi yìna, ghàh hi fôktè wi kum ngɨŋ yahì. Ghàh fòktè kə na Jisòs Klistù mò Bâba, ghàh lyê kə ngɨŋ sahisu ha ghɨt a fetana ha ghàn kum Jisòs.
47004006	Yènfù tì fati mbyî jis na, “Bani ben atɨ̂n à bɨn a finana.” Yèn fûn ti ni na bani ben a ghàhnà a təm, ma wù ya chwùti ban yi wuni ha ghàhnà, a mô ye a ghàhnà yena kə̂k yi Klistù.
47004007	Biyani ghàh ghe a ghɨ kəta ghak yi yohnà mi yîn mò kə ni te a khɨŋ a chyaka, hi chwùtè na jyak a chika kəta Fùyèn, a bu ghàh.
47004008	Ngəksu bènà ha ghàh kə a tu lum a tu lûm biyani, ma su wi hi ta chyà ghàh, à bênà yu lefu ghàh hi kəta à fumhì nâ haŋaŋ biyani ma ghàh wi hi màkà fêt yahi.
47004009	Ghɨta chwoka wulu wahu biyani Yènfù wi hi màkà ghàh. Ghɨna nyâblè nì ghàh biyani ma ghɨ wi hi ywe ghàh.
47004010	Ghàh gbùtè hi kpu nâbi yini, kəbi yi ghəl te Jisòs tì kpo, shyəma ghɨta yen na ghàh kətalò chyənà à Jisòs.
47004011	Ghàh chyə nâbi yi chyə̂, mô kə a yi jwô yì kpû kum Jisòs. Yènfù de na yi hi mô a lum afân shyəma ghɨta hi yena chyənà Jisòs a chyak a wùna ghàhnà afân a wu kəta hi kpu ni.
47004012	A ni mò te ghàh mò nâbi yini, mô kə yi jwô yi kpû shyəma ghàn hi kəta chyənà Klistù.
47004013	Ghɨ ti nyak a ŋwàklù Fùyèn na, “Te mu bime, mu kəta hi fòktì.” Ghàh ti boŋ bimî kəbi yâ ha Yènfù, boŋa kəta hi fòktì gha yi wuni.
47004014	Ghàh kəta hi fòktì beka ghàh khəlò na Yènfù ti lôhì Bâba Jisòs a yi kpû, wù bè boŋa lôhèlò kəbi ghàhnà ghe a ghɨ mò ghɨt a Jisòs ma wù lyê chìntê lem ghàhnà a wun ashyə̂.
47004015	Ghàh bime hi yen a ngə̂k mi yìna a ghàn a jùŋ shyəma Yènfù chwuti təm a jûŋà ha ghɨta kə hi dù hi dù, ma ghɨta kahà hi fo àyòŋnà kokhe wûn, dô kə ni.
47004016	A ni gha ye a ghàh bota wi hi tè nè fêt mi yîn. Nâbi te njyàsu wùnsu sahisu bota yênà, Yènfù nè folò jyaka a ghàh a təm kə yu mù jɨ̀m.
47004017	Ngək se a ghàh yena chin ni buma bonelò, a mò kə afu yula ni. Ngək mi sîn fati ghàh a jùŋ yì chìk afa a yì bènà, bu hi bè mì, ma ghɨ wi hi fə̀knà ngək mi sîn nì jùŋ àtɨ̂n.
47004018	Ghàh ni ke wi mwə̀ me a ghɨ yena nì se. Ghàh bɨlà ke yênà nì mwə̀ me mù baha mô teka ghɨ yen. Ghàn khə na mwə̀ me a ghàh ke yena bè mêlò biyani, mwə̀ me a ghàh ke yena wi bu hi bè mì.
47005001	Ghàhnà khə kəbi na ghɨ ki bobhe ndalà fu chyak fu wùn fûn a ghàhnà chyə atɨ̂n a mbye afân ni, ma Yènfù fo ndâ yòhnà ha ghàhnà a nyə̂ teka ghɨ ba nì wo, yi mô hi chyə fâŋ.
47005002	Ghàhnà chyə a mbye afân, gha fo ngə̂k ha ghàhnà, ghàhnà jyê njwo ghɨ kôŋà na Yènfù nyâŋhè fo ndâ yì fê na ghàhnà baŋ wun wu ghàhnà atɨ̂n, yi mô a nyə̂.
47005003	Ghàhnà kòŋà hi nyàŋhè khɨte wun wu fe mu wûn shyəma ghàhnà bê faŋ hi fè gha wunu nâ tuk wule.
47005004	Ghàhnà chyə wu wùn afân, jyê kə yi jî njwo ngək ye a ghàhnà yena. A bu na ghàhnà jìsà na Yènfù chyakhi wun wu ghàhnà we ghɨ chyə atɨ̂n, ma ghàhnà faŋ nì wun wu yimu. Ghàhnà bɨlà khɨŋa kə na fu fo wun wu fe ha ghàhnà we a wu bu hi kpû, shyəma wu lyi luk wu wùn wunâ.
47005005	À ni Fùyèn na yi hi mô a lum a afân, fo Yohnà a wuna ha ghàhnà hi chwùtì hamok na ghàhnà bè kwotelò wun wu fe mu wûn.
47005006	A ni gha ye a ghàhnà ta a ghàhnà yi bimî nâbi te ghàhnà khə na ghàhnà shìki kəta wun wuna, ma yu hi dâfà wi shyəma ghàhnà hi mô a Bâba ngwùŋ.
47005007	Yi mô ni beka ghàhnà chyə kum yi bimî ye a ghàhnà kəta, a bu kum te ghɨ ke yênà gha.
47005008	Hamok, ghàhnà bota wi a ghàhnà yi bimî, bɨlà kôŋà kə hi dè wun wuna hi yèn hi tè chyə̂ a Bâba ngwùŋ.
47005009	A ni gha ye a ghàhnà mòmhè nâ haŋaŋ hi tè nè gha ghe a ghɨ jwôfà ha Bâba, makə ghàhnà mò wu wùn afân, makə ghàhnà mò wu wùn wu fe.
47005010	Yi mô ni njwo nâ ghàhnà à jɨ̀m bè timelò a Klistù ashyə̂, ma wù sak ghàhnà. Wù bè lâkà nâbi nde kə gha afa a wù chehì nê a mbyî, makə à chehì mô gha a be, makə à chehì mô a jûŋà.
47005011	Ghàh fànà Bâba njwo ghɨ khə na yi jwôfàlò hi tè fànà wûn. A ni gha ye a ghàh chyate ghɨta na ghɨ ben ha wûn. Yènfù khəlò nâbi ghə kum ghàh, mu lèmà na à mò a ghàn a təm ghàn boŋa fate khə ghàh.
47005012	Kə ghàn hi kwâktè na ghàh khɨŋa hi chwùtì ha fê na ghàh kpenelò hi tè mò ghɨt a tuma. Ghàh khɨŋa na ghàn hi khə gha ye a ghàn kəta hi tè saŋle kum ghàh shyəma ghàn khɨli hi tè fìsè ghɨt ghe a ghɨ kûnà ngàŋtànà kə kum lum we a ghɨ yena wùt atɨ̂n, khə wi nâbi təm a wuna.
47005013	Tof yahi tà fwu jə̂ te ghɨt ale jìsà. Yi shìki mô ma yi ti fwu kəbi yi fwû, ma à hi mô njwo ghàh fo ngɨŋ yahì ha Yènfù kə yì jɨ̀m. Biyani ghàh mò kə nâ a ghàh wu tof, mô a ghàn a jùŋ.
47005014	Ghàh nè fêt yîn ma ghàh wi hi faŋ beka Klistù kòŋàlò ghàh nâ haŋaŋ. Ghàh khə na wù tî kpû kə ha ghɨt à jɨ̀m, yi chwûtè na ghɨt à jɨ̀m ti kpû bakha ha wûn.
47005015	Klistù tì kpu kə ha ghɨt à jɨ̀m shyəma ghɨt ghe a ghɨ chyə ma ghɨ hi fê chyə wi a lum afa a ghɨna kòŋà, biyani chyə kə kum Klistù. Yi mô ni beka Klistù tì kpû kum ghɨna kahi lôtìlò.
47005016	Hi yìmì chîn, ghàh nè fè lyê wi wùt a wu lum afa a ghɨt a mbye lyè. Yi mô kə nâ hamok na, ghàh tì lyi Klistù a wu lum afân, biyani bu hi lyì yâ.
47005017	Wùt shìki mô ghê Klistù, wu hi mô wut wù fê, ma chyənà wun yi mwu ti chyâ, yì fe bên.
47005018	Gha mɨ ghɨ̂n à jɨ̀m ni mò ma à ni Fùyèn ha ghàhnà, kahi bakti chyəna ghàhnà nì wûn. Fu ni ni tohne a Klistù. Fu ti fo kəbi fêt mi yîn hi tè bakti chyənà sù ha ghàh.
47005019	Gha ye a ghàh jìsà ni mò na Yènfù tî bakti chyənà wûn ghê ghɨt a mbye kum gha ye a Klistù tì ne. Fu ti lehìfo besu ghɨ̂tsù fî fo tum ha ghàh ghɨt a tuma, na ghɨ hi fôktè na fu khɨŋalò na ghɨt à jɨ̀m bakti chyəna ghɨna ghê wûn.
47005020	A ni lum we, ghàh lyè luk wu Klistù, Yènfù jîsà tohne a ghàh. Ghàh chyate ghàn a Klistù yi yet na ghàn bakti chyənà sanisu ghàn à Yènfù.
47005021	Nâ Klistù a wun a ngɨŋ tà tì ni jə be biyani Yènfù lyi wun ha wut wù be shyəma ghàhnà tohna a wun ma ghɨ hi mô chilichili a Yènfù ashyə̂.
47006001	Ghàh fêtà ghàh à Yènfù amok hì chyate ghàn te Yènfù ti kwohi seni ha ghàn ni na kə ghàn nè nê kwohi sen mi yîn ləha halô.
47006002	Bâba Yènfù tì jis na: “À ndùku mô te yu kpena na mu gamti wò, mu yu gha ye a wò jìsa. Tuku kpên na mu bonhi wò, mu gâmtì wò.” Ghàn yuti! Chin mò kə nâ yu we a Yènfù lèma. Lan mô wu tuk shyəma fu bonhi ghàn.
47006003	Ghàh kòŋà wi hi nè nâ gha yì mòk na yi bobhi fêt yahi. A ni gha ye a ghàh kòŋà wi gha na yi tahi ghɨta na kə ghɨ yen Yènfù.
47006004	Ghàh bɨlà chwûtè kə na ghàh mò ghɨt a fetana Fùyènà nâbi a ghə te ghàh nè. Ghàh wunhe kə yi wunhî ngək yì chìk ye a ghàh yena nì fum ghe a ghɨ bênà ha ghàh nì gha ta ale.
47006005	Ghɨ ti sam ghàh nì kwòmù fa ghàh a ndâ chyâk, ghɨ tum a nôn a ghɨ̂tà na ghɨ hi buka bôŋà a ghàh yi bàm. Ghɨ ti ni ghàh fêtà chyâ jyak ghaha; ghàh ti chyə mu tuk mùlè, kəta wi shyə hi yə̂, kəta wi yu hi bwunî, biyani, wunhe kə yi wunhî.
47006006	Ghàh ti chwûtì na ghàh mò ghɨt a Fùyènà njwo ghàh chyə chyənà su yulesu, khə gha ye a yi mô hamok, wunhê, tôknè, kəta Yohnà Yulena fê kôŋà à ghɨ̂t kə nâ hamok.
47006007	Yènfù ti fo jyaka ha ghàh, ghàh ghɨ hì fôktè kə gha ye a yi mô hamok ha ghɨta. Mwə̀ mù wòŋ me a ghàh nò nì munù fê khɨ̂ŋtè ngɨŋ sahisu atɨ̂n mò lum tu chilichili tu.
47006008	Ghɨt ale ngumle ghàh, ghɨ le jîsà gha a be kum ghàh. Ghɨ le bəmhe ghàh, ghɨ le sûlè. Ghàh jìsà kə hamok nâbi te ghɨ lyê ghàh ha ghɨt a fəma.
47006009	Ghɨ ke ghàh ni te ghɨ khə wi, biyani fate khə kə nâ yi khə ghàh. Ghɨ le yena kə ghàh ha mwə̀ mù kputemù biyani ghàh chyə̂ yênà kə yi yên. Ghɨ nyâblè nì ghàh, biyani wùt bu hi ywe ghàh.
47006010	Ghàh yè saŋle kə yi saŋlî nâbi atɨ̂n à ngə̂k. Ghɨ lyê kə ghàh ha ghɨt a fufana biyani ghàh fo yi ghak ha ghɨt a dona a ghɨna yi bimî. Ghàh kə̂kà kə te ghɨ kəta wi shyə, biyani kəta kə mwə̀ mù jɨ̀m.
47006011	Ghàh ti jis ha ghàn a ghɨt a Kòlitiyàns kə a ndan na, ghàh baha kôŋà kə yi kôŋ ghàn nâ haŋaŋ.
47006012	Ghàh kòŋà ghàn nâ haŋaŋ. A mô kə ghàn te ghàn kòŋà wi ghàh.
47006013	Mu jìsà ha ghàn chin kəbi te mu jìsà ha mwəlà. Mu jîsà na ghàn hi boŋa kòŋà ghàh kəbi yi ghəl te ghàh kòŋà ghàn.
47006014	Kə ghàn hi mô, chîntè ghàn à ghɨt ghe a ghɨ bime wijə ha Yènfù, kə̂kà na ghàn à ghɨna mò yi ghəl. Ghàn khə na jùŋ kəta wi gha hi nì ghê be, bani kəta wi gha hi nì ghê bɨn a finana.
47006015	A Klistù ghê Deblì làwû hi bakte yi gha agha? Wùt wù bimena wi hi tè nè kwònà gha ghê wùt we a wù tà bimi jə ha Yènfù?
47006016	Ndâ Fùyèn kəta wi gha hi nì ghê mosòmù. Ghàn khə na ghàhnà mò ndâ Fùyèn fe a fu chyə, kə yi ghəl te fu tì jìsa na: “Mu chyə a ghɨna fùtɨ̂n, mu mô ghàh à ghɨna; Mu mô Yènfù ghɨna fu, ghɨna mô ghɨt a ma.”
47006017	A ni gha ye a Bâba tì jìsà na: “Ghàn fwo ben a ghɨt a be fùtɨ̂n ma ghàn hi chyə hanɨ̂ŋ. Kə ghàn kum shyə, ghɨ kəta yi liŋ, shyəma mu fyi ghàn,
47006018	ma mu hi mô Bì ha ghàn, ghàn mô wana ma. A jîsà Bâba, a Bè jyak wù jɨ̀m.”
47007001	Chin te Yènfù ti chwûnà gha mɨ ghɨ̂n ha ghàhnà a sun samsu jûŋ sù, yi jwôfà na ghàhnà momhi hi tet a kahi a yi bàm a gha afa a ghɨ bênà nì liŋi a njyàsu wùnsu, fê bênà nì liŋi a yohnà. Ghàhnà hi bɨlà fânà Yènfù, yule kpenê.
47007002	Ghàn chwuti kôŋ yani ha ghàh. Ghàh tà ni jah jə gha ha wùt, ghàh tà ni jə na wùt jah lumu, ghàh tà lehi jə wùt.
47007003	Mu jìsà wi gha mɨ ghɨ̂n hi jìs na ghàn ti bobhi gha yile. Mu hì mô ma mu ti jis na ghàh kòŋàlò ghàn nâ haŋaŋ, mô hi faŋ hi tè kòŋ kə yi kôŋ ghàn, makə à bênà nâbi yi kpû.
47007004	Mu fate khəlò ghàn, kwâktè wi yi kwâktì gha kum ghàn. Mu jala nâ haŋaŋ kum ghàn, kəta yi saŋlî nâ haŋaŋ kum ghàn, fê bɨlà saŋle yê kə yi yên a sù ngək afa a ghàh yena.
47007005	Yi mô hamok na ghàh kətalò ngəksu nâ haŋaŋ njwo à ndùku mô te ghàh bèna a yi tèk yi Màsìdoniyà afân, ngəksu faŋ hì bênà kə yi bên ha ghàh, kə tu lum tù jɨ̀m. Ghàh hì kəta nô ghàh à ghɨta, fê kəta yi fân a ghàh a təm.
47007006	Biyani Yèn fe a fu fo təm a ta ha ghɨt ghe a ghɨ kəta ngəksu tôktì ghàh, chinhi Taytùs ha ghàh.
47007007	Ghàh ndùku kəta kəbi yi saŋlî te ghàh ywo tôktì ye a ghàn tì tòkte wûn na kə wù bot. Wù tì fôktì na ghàn kòŋàlò hi yen a mu nâ haŋaŋ, gbùtè hi tòktè mu, fî fôktì kəbi na ghàn kwohe lò seni kum gha a be ghe a ghàn nè. Mu tì yu gha mɨ ghɨ̂n saŋlîlò.
47007008	Ŋwàklù ye a mu tì nyàka ha ghàn shìki mô ma yì ti fo ngək ha ghàn, ma mu hi kwohe wi seni, nâbi te mu ndùku kwohe seni a fu yulâ ni te mu yena na ŋwàklù àtɨ̂n ti fo ngək ha ghàn.
47007009	Mu bɨlà saŋlelò chîn, saŋle wi na mu tì nyak ŋwàklù, yì ni ghàn hì kwohe yi sên. Mu saŋlê te kwohi sen mi ye che ni ghàn kwuna chyəna ghana ghɨ be. Ghàn chehì kəta ngək kə nâ a lum afa a Yènfù khɨŋa. Yi ni chwùtè na ghàh tà che ni jah jə gha ha ghàn nâ hakoh.
47007010	Wùt shìki yena ngə̂k a lum afa a Yènfù khɨŋ, ma wù kwuna ma wù hi chyə chyənà yì jùŋ ma wù bon. Yi shìki mô ni, ma wù hi kwohe wijə seni. Biyani wùt shìki yena ngə̂k a wu lum wu mbyi, ma yi ni na wù bɨlà kpu yi kpû.
47007011	Ghàn yen lê gha ye a yi gana ha ghàn a sù chyənà te ghàn shihi yen a ngə̂k mi yìna, fânà Yènfù? Ghàn yena te ghàn fuma hi jì ghàn a jwo. Ghàn yen lê te gha tɨni yafa ghàn. Gha tɨni ti nî, ghàn ghɨ hì fânà nâ haŋaŋ. Ghàn chehì kòŋàlò hi yen a mu nâ haŋaŋ. Ghàn tê hì foble hi nè gha kum gha tɨni, fê kôŋà hi fo ngək ha wùt we a wù ne bobhe gha tɨni. Yi ndùku chwûtè kə lum tù jɨ̀m na ghàn chehì khə wi gha mi yîn.
47007012	Mu che nyak kə nâ ŋwàklù ha ghàn, biyani a bu kum wùt mu we a wù ne bobhe gha mi yê, makə kum wùt we a wù ne bobhe gha tɨni ha wûn. Mu nyak hi chwùtì ha ghàn na ghàn khəlò gha yahi, Yènfù khə ni.
47007013	Gha mɨ ghɨ̂n ti nî ghàh kəta yi saŋlî. Ghàh chehì fê saŋle nâ haŋaŋ te ghàh yena Taytùs, wu saŋle kum lum we a nâ ghàn à jɨ̀m tì khɨte wûn atɨ̂n tôktì wûn ni lâ wunu yutè.
47007014	Mu chehì lûmhèlò gha yani ha wûn, ghàn tà che wumhi jə mu. Ghàh yè jîsà kə hamok ha ghàn. Nâbi ghə ghe a ghàh che jisa ha Taytùs kum ghàn che fî chwûtì kə hamok.
47007015	A ni gha ye a wù shihi kwàktì chin te ghàn chehì ywo ha wûn fê kwâktè te ghàn che shihi fye wûn hì chiŋte fânà, kôŋ yi wuni hì ləma yênà kə yi yên ha ghàn.
47007016	Mu saŋlê nâ haŋaŋ njwo mu khə na mu lahi yikte kə a ghàn a wùn, kə lum tù jɨ̀m.
47008001	Ghàh khɨŋa a wana ne na ghàn hi khə gha ye a Yènfù che tokna ne yi gan a ndasu Fùyènsu se a su mô a Màsìdoniyà.
47008002	Ghɨna che yen ngə̂k nâ haŋaŋ kum mômhì yi kanani ye yi che bena ha ghɨna biyani ghɨna baha kəta kə yi saŋlînì chiki hi fo nâ hi dù hi tòk a yi fêt yi Fùyènì. Ghɨna ndùku fo nâbi ni laha fufa kə nâ yi fûf.
47008003	Mu fòktè gha ha ghàn, ma mu ti yên. Ghɨna tà tì fo jə kə shyə ghe a ghɨna ndùku kəta hi fô, ghɨna tî fo chyâ. Ghɨna tì fo kə nâ nì kôŋ yi ghɨna,
47008004	fo ni, chyate ghàh na ghàh fo lumu, ma ghɨna fo ma boŋà gamti ghɨt a Fùyènà ghe a ghɨ chyə a Jèlusalèm.
47008005	Ghɨna tî nî chyâ nâ te ghàh ndùku kwâktè. Ghɨna tì shihi fô ma ghɨna ti yitì fo nâ ngɨŋsu ghɨna su ha Bâba hì fê ywo ghàh kə te Yènfù khɨŋa.
47008006	A ni gha ye a ghàh tì chyati Taytùs na wù gamti ghàn ma ghàn nê mihi fêt yi jûŋì mi yina a wù tì ne na ghàn yime ni.
47008007	Yi mô ma ghàn ti fati bimi kə nâ yi bimî hì fê fate fôktè gha yi Fùyènì fê kəta yi tof nâ haŋaŋ. Ghàn ti fati lem tu a ghàn yi gha yi Fùyènì, ghàn fê kôŋà ghàh nâ haŋaŋ. Ghàn boŋà fate khɨti lê fêt yi jûŋì mi yîn.
47008008	Mu jìsà wi na mu fo ha yi sâk. Mu jìsà na wun wu ghɨta Màsìdoniyà hi foma nâ haŋaŋ, mu hi khɨŋa hi yen na ghàn boŋa fate kòŋàlò kəbi ghɨt ale agha.
47008009	Ghàn khəlò kôŋ yi kanani ye a Bâba ghàhnà Jisòs Klistù tì kôŋà ghàhnà. Wu ndùku mô wut wù chìk, wù kahi fuflò kum ghàn shyəma fuf a wuna ni, ma ghàn khɨti ghak yi Fùyènì.
47008010	Mu khɨŋa hi jìs gha ye ha ghàn a mu kwàktè kum gha mi yina. À ndùku mô a lɨ̀m a chyalana, a kəta kə ghàn kôŋà hi yìtà fô, fo kə yâ.
47008011	Yi jwôfà na ghàn ne mihi fêt yi jûŋ mi yina. Ghàn fo kə shyə ghe a ghàn kəta. Ghàn shihi fo, wun wanu hi foma kəbi te wu chehì foma hi bakti yi fo tɨni,
47008012	njwo ghàn shihi fo a shyə ghàn hi saŋle hi fô ghe a ghàn kəta, ma Yènfù fyi fo tɨni, ma ghàn shìki kəta wi shyə ale, ma Yènfù hi ke wi na ghàn fo shyə ale.
47008013	Mu jìsà wi na ghàn fo hi nì na gha bona ha ghɨt ale ma ghɨ ta ha ghàn. Mu bɨlà khɨŋa kə na gha hi mô yi ghəl nâbi ha nde.
47008014	Ghàn kəta hidù chîn, mu khɨŋa na ghàn fo ha ghɨt ale ghe a ghɨ kəta wi, shyəma ghɨna bê shihi khɨtî ma boŋà tok ghàn a wu yu afa ghàn kəta wi. Yi mô ni, ma gha hi mô kə yi ghəl ha ghàn à jɨ̀m,
47008015	kə yi ghəl te ghɨ nyàka a ŋwàklù Fùyèn na, “À ndùku mô te ghɨ ndùku yênà kumte mwə̀ mù yə̂mù, ghɨt ghe a ghɨ ndùku kumte hì dù ndùku kəta, mu dô chyâhè wi, ghe a ghɨ ndùku kumte fùjiti ndùku kəta, mu tobte chyâhè wi.”
47008016	Yòŋnà yênà ha Yènfù te fu ne Taytùs tê hì khə gha yani, fê kôŋà hi gàmtè ghàn kəbi te ghàh.
47008017	Wù che bimi hi bèn hi yen a ghàn te ghàh jìsa, ghɨ shihi jìs nâbi ya ma wù ndùku kôŋàlò hi bèn nâ a wun a ngɨŋ.
47008018	Ghàh tì tum kəbi wâ nì wùlè ghê wûn, a mô wut ghɨta kôŋà wûn a ndasu Fùyèn sù afân nâ a jûŋ beka wù khə hi fòktè tum yì jùŋ.
47008019	Hi kpenhi, wù mô ma à wun chwok ndasu Fùyènsu na ghàh à ghɨna hi gbê nê fêt yi jûŋ mi yîn, fo yi kokhî ha Yènfù fê chwûtè na ghàh kòŋàlò hi tè gàmtì.
47008020	Ghàh mòmhè hi tè fate khɨte fo mi yîn beka ghàh kòŋà wi na wùt wùlè ngani ghàh ma wù jis na ghàh chehì fate kine wi fo tɨni.
47008021	Ghàh ni nè ni njwo ghàh ti lem hi tè nè kə gha ghe a ghɨ jwôfà ha ghɨta, fê jwôfà ha Yènfù.
47008022	Ghàh shihi tum ghɨna ghɨ tum bakhe kəbi nì wâ nì wâhù wùlè, wu mô ma ghàh ti mômhì wûn, wù chwûtè ha ghàh, kə a ghan a ghan na wù kòŋàlò hi tè gàmtì, fî chwûtì mihì chin te wù samhe ghàn nâ haŋaŋ na wù kòŋàlò hi gàmtè ghàn.
47008023	Ha Taytùs, wu fêtà ghàh à wun amok, gâmtè ghàn. Wana ne ghɨ le ghɨ̂n a ghê ghɨna mò amok lyê luk wu ndasu Fùyèn se a su mô afân. Fêt yi ghɨna nê, ghɨta kokhe Klistù.
47008024	Ghàn chwuti lê ha ghɨt mɨ ghɨ̂n na ghàn kòŋàlò ghɨna, na gha ghe a ghàh jìsà kum ghàn mò kə nâ hamok, shyəma ndasu Fùyènsu yen nâ sù jɨ̀m.
47009001	Mu khəlò na ghɨ yê hì fê kəta wi hi nyàk ha ghàn kum yi gâmtì ye a ghàn kəta hi chinhî ha ghɨt a Fùyènà a Jèlusalèm,
47009002	beka mu khəlò na ghàn hì yute hi gàmtì. Mu ghaŋhe lò wunu kum ghàn ha ghɨt a Màsìdoniyà jîsà na, ghàn ghɨt a Àkayà ndùku yute hi fô nâ a lɨ̀m a chyalana. Ghɨna yu wun wanu wu fomanu hì boŋa kôŋà nâ haŋaŋ hi fô.
47009003	Chin hì mô, mu tuma wana ne ghɨ̂n na ghɨna ben shyəma ghàn ni kə te mu tì jìsa na ghàn hì nêlò. Yi jwôfà wi na ghɨna bê yen na ghàh ndùku ghaŋhe wu wun kum ghàn kə halô.
47009004	Yi ki gân na ghàh à ghɨt a Màsìdoniyà bènàlò, ghɨna ben teka ghàn bakti, ma ghàh hi wumê kum gha ghe a ghàh chehì jîsà kum ghàn, nâbi ghàn hi boŋa wumê nâ haŋaŋ.
47009005	A ni gha ye a mu che yena na yi jwôfàlò na mu jis wana ne ghɨ̂n ben ma yità yen ghàn, ma ghàn à ghɨna nê mihi baktînì kum fo ye a ghàn che chwune, hi chwùtì na à kòŋà kə nâ ghàn hi fô, ghɨ chinte wi ghàn shyəma ghɨ fo.
47009006	Ghàn kəta hi te khə na à yome nâbi nde fùjiti, ma wù bê boŋà kpi kəbi fùjiti, à yomi nâbi nde hi dù, ma wù bê kpi kəbi hi dù.
47009007	Nâbi nde shihi fô, wu fo kə shyə ghe a wù lèma a wun yi kwàktì na yi nè folò. Kə wùt nè fo ni te ghɨ chintelò wûn. Kə wùt nè shihi fô wu hi kwohe kɨ̀n beka Yènfù kòŋàlò wùt we a wù fo nì saŋlînì.
47009008	Yènfù kətalò jyaka hi bonhi ghàn nì mwə̀lû mu dô chyâ me a ghàn khɨŋa shyəma ghàn hi kəta kə yi kət yu mù jɨ̀m fê kəta kpene hi tè nè gha a jûŋà atɨ̂n,
47009009	kə te ghɨ nyàka a ŋwàklù Fùyèn na, “Wùt à chilichili khə hi fo mwə̀ nâ hi dù ha ghɨt a fufana. Jùŋ à wûn faŋa kə hamok.”
47009010	À fo Fùyèn ngwìk ha ghɨta na ghɨ yomi, a fo kəbi wûn mwə̀ mù yə̂mù, mô kəbi hi nè fo kpenhe ngwìk ha ghàn a chyənà shyəma ghàn yomi ma ghàn nê kpi jùŋ kəbi hi dù.
47009011	Yènfù nè bônhèlò ghàn ma wù fo nki tu mwə̀ tu ha ghàn kə tù jɨ̀m, ma ghàn hi gâmtè ghɨta atɨ̂n. Ghàn nè fo ha ghàh ma ghàh shihi fo ha ghɨta, ma ghɨna hi fo yòŋnà ha Yènfù,
47009012	beka fo mi yîn a ghàn fo ni gàmtè wi kə ghɨt a Fùyènà. Yi nê na ghɨna hi fo kəbi yòŋnà ha Yènfù, nâ haŋaŋ.
47009013	Fêt mi yin a ghàn nè ni chwùtè təm a jûŋà ghe a ghàn kəta ha ghɨta fê chwûtè mihè na ghàn ywolò tum yì jùŋ yì Klistù ye a ghàh gbè nì yinì. Gha tɨni nê, na ghɨta hi kokhe Yènfù, dô kə ni.
47009014	Ghɨta yena ni ghɨ hi kôŋà ghàn nâ haŋaŋ, jə̂mà ha ghàn beka tôknà yi kanani ye a Yènfù tòknà nì ghɨna tohne a ghàn.
47009015	Yòŋnà ni yènà ha Yènfù kum Wâ wûn we a wù fo ha ghàhnà. A mô yi fo yi jwo yumani!
47010001	À chyate kə nâ mu Bôl ghàn chîn. Mu khəlò na ghɨt ale jìsà na mu shihi nyàk yi gha, bu a ghàn a fùtɨ̂n, mu hi jîsà kə nâ nì təm a ta, biyani ben tan a ghàn ashyə̂, mu hi bone jîsà kə yi jîs. Mu wu hì chyate ghàn kə nâ a Klistù yi yet te wù tòknè fê bonê.
47010002	Mu chyate ghàn na kə ghàn ni, ma mu nê ben ma mu hi kântè ghàn. Mu khə na mu bènà ma mu hi kântè kə nâ yi kântì ghɨt ghe a ghɨ jîsà na ghàh chyə te ghɨt a mbye.
47010003	Yi mô kə nâ hamok na ghàh chyə a mbyî biyani nô wi a gha afa a ghɨt a mbye nò atɨ̂n.
47010004	Mwə̀ mù wòŋ mâhù ni mò, a fate wi wùt, à fo Fùyèn na ghàh hi tuma woŋi atɨ̂n, bobhi jyak wu sù bànà.
47010005	Ghàh bobhe gùfna ye ghɨta fihe hi chwùtè wu wun, ghɨ tâmtè na kə ghɨta khɨli Yènfù. Ghàh tihe kwâktì tu ghɨ̂tù, nê na ghɨta hi kwâktè gha a wu lum afa a Klistù khɨŋa na ghɨ hi kwàktè atɨ̂n.
47010006	Ghàn ki chwûtì ha ghàh nâbi wùni yu na ghàn ywolò, ma ghàh ki fo ngə̂k ha ghɨt ghe a ghàn a fùtɨ̂n a ghɨ ywo wi.
47010007	Ghàn yen kə gha ye a yi gânà a ghàn ashyə̂. Wùt shìki jîs na yi mò wut wù Klistù, wu tok kwâktìlò wu hi khə na ghàh boŋa mô kəbi ghɨt a Klistù te wûn.
47010008	Bâba ti fo jyaka ha mu a ghàn a tû, ma mu shìki jal kəbi yi jâl kum a jyak atɨna, ma mu hi wume wi beka wù fo na mu fati ghàn nì ghɨna, wù tà fo jə na mu bobhi yi bobhî ghàn nì jyak atɨna.
47010009	Nâbi te mu kòŋà wi na ghàn hi kwâktè na mu fànhè yi fânhì ghàn nì ŋwàklù samsu.
47010010	Ba ghɨt ale jìsà na mu shihi nyàk à ŋwàklù, yi hi tâ, fune a shyə hi chwùtè a jyak biyani mu ne bɨlì ben a ghàn ashyə̂ mu bonalò hi fê khə wi hi jìs a ghɨta fùtɨ̂n.
47010011	Mu kòŋàlò na nki yi ghɨt mɨ ghɨ̂n hi khə na gha ye a ghàh ndòkò nyâkà ghɨ chinhilò ni mò kə ye a ghàh bènà nâbi a ghàn a fùtɨ̂n, ma ghàh ni.
47010012	Ghàh jìsà wi na ghàh mò atɨ̂n à ghɨt ghe a ghɨ jîsà kum ngɨŋsu ghɨna su. Ghàh jìsà na, ghɨna lem fə̂kà kə a ghɨna sù ngɨŋ ma hi fə̂kà ngɨŋsu ghɨna su atɨ̂n. Ghɨna nè yi gha yi kəta wi tofu.
47010013	Ghàh wi hi tè jâl kum gha ghàh bu hi nì. Ghàh ni jala kə yi gha afa a Yènfù fo ha ghàh na ghɨ hi nê, fêt ye a ghàh nè a ghàn a fùtɨ̂n yi bakhe kəbi atɨ̂n.
47010014	Ghàh tà jal jə chya leŋa te ghàh ndùku baha mô teka ghɨ bê tan ha ghàn nì tum yì jùŋ kum Klistù. Ghàh hì mô ma ghɨ ti ben tan ha ghàn.
47010015	Ghàh tà dâŋhì jə kpi hi tè jâl kum fêt yi ghɨt ale. Ghàh khɨŋa kə na ghàn ləma a ghàn yi bimî shyəma fêt ye a ghàh nè a ghàn a fùtɨ̂n boŋà ləma.
47010016	Yi shìki hì mô ni, ma ghàh fê fôktè yen nì tum yì jùŋ a tu lak tu letu, ma bê tè jâl tuk wule kum yi fêt ma à ni ghɨt ale.
47010017	Ghɨ ti nyak a ŋwàklù Fùyèn na, “À hì jala nâbi nde, wu hi jala kə kum gha ye a Bâba tì ne.”
47010018	Yi mô ni beka Bâba yena wùt na wù mô a jûŋ, wù shìki kpenâ, a bu na à lyi wut ngɨŋ à wûn na yi kpenalò, ma wù hi kpenê.
47011001	Mu hì jìsà chin kə te à ngwò, chyate ghàn na mu shihi jìs, ghàn hi fate yute kə yi yutî. Ghàn yuti!
47011002	Ghàn hi khə na mu kə̀ktè ghàn nâ haŋaŋ kəbi yi ghəl te Yènfù kə̀ktè. Mu hì mô ma mu ti chwûnà hi fo ghàn ha lɨm wù mòk, a mô Klistù, khɨŋa na kə ghàn nê hi kəta njahi nâ hakoh wu yu afa mu fo ghàn ha wûn.
47011003	Mu jìsà ni fânà na ghɨta làhi bèn hi lehe ghàn ma ghàn hi fê ywo wi ha Klistù kə nì təm à jɨ̀m kəbi yi ghəl te Satàn tì bèna nì mùnàŋ mù wûn lehi Îf.
47011004	Mu fànà ni beka mu ti yen na chichàsu su fəmsu yike ghàn kum Jisòs wùlè, a bu we a ghàh che yike ghàn kum wûn, ghàn de kə yi dê. Wùt bènàlò, ghàn fyi yohnà ha wûn, a bu Yohnà Yulena ghe a ghàh tì be fo ha ghàn, fî bimî kə yi bimî tum ye a wù fòktè, a bu tum yì jùŋ ye a ghàh tì fòkte ha ghàn.
47011005	Ghɨt a tum mɨ ghɨ̂n a ghàn lèma na à mò nâ ghɨt a tuma a ta chyâ wijə mu nâ yi gha yile.
47011006	Mu khəlò kə nâ na mu khə wi hi jìs a ghɨta ashyə̂ biyani, khə yi gha ye a mu jìsà. Ghàh hì mô ma ghɨ ti chwûtì yìna ha ghàn kə lum tù jɨ̀m.
47011007	Ba yi ni mò na mu che chwohi ngɨŋ à mì ni ghàn ghɨ hì kokne fôktì tum yì jùŋ yì Yènfù ha ghàn, bufa wi shyə ale, a mô be ma?
47011008	Mu fètà ha ghàn, kə̂kà te mu chwoŋa yi chwôŋ ndasu Fùyèn su lesu beka mu ndùku fêtà ha ghàn, a bɨlà lâkà ghɨna nì mu.
47011009	Mu hì mô ghàhnà, yu wule ben kpên, mu hì kəta wi shyə ale nâ hakoh biyani mu hi fo wi ngək ha wùt. À tì bɨlì tum kə wana ne ghàhnà a Màsìdoniyà mwə̀lû ha mu. Mu tà tì buf jə shyə ale ha ghàn nâ wu tuk wule, bu hi bè bûf.
47011010	Mu jala na mu fye wi shyə ale ha ghàn, mô hi tè jâl kə ni a bàh yi lak yi Àkayà nì ghàn mɨ ghɨ̂n à jɨ̀m. Mu jìsà kə hamok, Klistù khə ni, shyə ale wi hi tàmtè mu.
47011011	Ghàn kwakti na mu jìsà ni beka mu kòŋà wijə ghàn ma? Mu kòŋàlò ghàn, Yènfù khə ni!
47011012	Mu nè faŋa kə ni ma mu hi nê kə gha ye a mu nè chîn, ma mu baŋ jwo ghɨt ghe a ghɨ jîsà na ghɨna mò ghɨt a tuma a Klistù yâ, kə ghɨna hi ghaŋhe wunu jîsà na ghàh à ghɨna fètà kə lum wù mòk.
47011013	Ghɨt mɨ ghɨ̂n wamalò na ghɨna mò ghɨt a tuma, ghɨna mò ghɨt a fetana ghɨ lehena, kama chwûtè na ghɨna mò ghɨt a tuma a Klistù.
47011014	Nâbi ha nkàn, kə ghàn hi mô nì kani na nâbi Satàn nì ngɨŋ à wûn nè wu hi kama chwûtè kəbi na yi mò anjèl yì Yènfù yì banana.
47011015	Yi ni chwùtè na ghàn kəta wi hi tè mò nì kani na ghɨt a fetana a Satàn boŋa kama chwûtèlò kəbi na ghɨna mò kə nâ ghɨt a fetana a Fùyènà ghɨ jûŋà. Ngək ye a Yènfù bè fo ha ghɨna a gòkhi bè kpenelò a ghɨna yi fèt afân.
47011016	Mu baha kûmtèlò na kə ghàn hi kwâktè na mu mò à ngwò, biyani ghàn hì mô hi lyè mu a ngwò, ghàn de ma mu boŋà jis te à ngwò a fu yulâ ni.
47011017	Mu ghaŋhe jîsà yênà nì gha afân kə te a ngwò, jîsà ni kə a mu a ngɨŋ. A tà jis jə Bâba na mu hi jîsà ni.
47011018	Mu hì boŋa jîsà, ghaŋhe yênà nì wunu kəbi te ghɨt a dona a mbyî. Ba ghɨna ghaŋhe wunu kum mwə̀ mù mbyî?
47011019	Ba ghàn jìsà na ghàn tofalò nâ a jûŋ, ghàn yen wù ngwò, ghàn nyamti de na wu hi jîsà ha ghàn!
47011020	Ghàn ti de ghɨta, ghɨ hì lyê ghàn a wu kwòs, nyâblè nì ghàn. Ghàn ti de ghɨna lehe ghàn, yikte ghàn fê sûlè ghàn.
47011021	Mu wume hi jìs na ghàh chehì nê gha mɨ ghɨ̂n ha ghàn. Ghɨ lyê na ghàh chehì yole yi yolî! Mu hì jîsà chin kə nâ te à ngwò, biyani ma ghɨt ale shìki hì ghaŋhe wu wun kum nâbi ghə, ma mu hi boŋa tahe nê kəbi yâ.
47011022	Ghɨna kokhe wu wun jîsà na ghɨna mò ghɨt a Hibùlùs. Mu mò kəbi wut à Hibùlùs. Ghɨna jìsà na ghɨna mò ghɨt a Isalì. Mu mô kəbi wut à Isalì. Ghɨna ghɨ le ni jîsà kəbi na ghɨna mò ghɨt a yi sah yi nda Ablàhâm. Mu mô kəbi wut a yi sah yi nda Ablàhâm.
47011023	Ghɨna jìsà na ghɨna mò ghɨt a fetana ha Klistù. Mu boŋa fêtà kəbi ha Klistù, nè yi fêt yi tɨni chyâ nâ ghɨna. Mu hì jîsà yênà kə nâ te mu jyaka a yi jyâk. Mu ti fet chya ghɨna. Ghɨ ti fa mu a ndâ chyâk a ghan hi dù chyâ te ghɨ fa ghɨna. Ghɨ ti sam mu a ghan hi dù fî lanti hi ywe mu a ghan hi dù.
47011024	Ghɨt a Jûs ti sam mu ghan à tân, a mô nâbi wùni yu te ghɨ sama, ghɨ sam wànsù mtât njwò bulamòk.
47011025	Ghɨ ti sam mu nì bàŋsù ghan à tât, tumle mu nì te wu yu wù mòk. Ngwùk tì bɨ̂nlì nì mu a jwô a ghan à tât. Jwò lyi mu, mu yus wu tuk wu fublùnù.
47011026	Kwuŋa lanti hi lyè mu nâ ghan hi dù te mu yènà gbî, mu fî lanti hi kpû a ghɨt a chwoŋana wô. Mu lanti hi kpû a ghɨt ghaha yi laka wô, tumu lanti kəbi hi ywe mu. Mu ti lanti hi kpû a tèk tu chiktu, lanti kəbi a lak tu ghə̀ntu. Mu ti lanti hi kpû a jwosu chiksu, lanti hi kpû a ghɨta a wo ghe ghɨ kama chwûtè na ghɨ ti bimî.
47011027	Mu ti fet chyâhì ghan a dona chyə kə nì kə̂kì, mu ben yu wule, mu chyə teka mu yə shyə ale teka mu nyo nâbi mòlû. Mu faŋa wi hi tè mò, kəta wi nâ shyə ale hi yə̂, kəta wi ndâ hi chyə atɨ̂n, kəta wi nâbi njusu hi màk.
47011028	Lumtu dò kə ni a mu yena ngək atɨ̂n biyani baha bu hi tè tâŋ. À mò kə yi gha yì mòk a yi mô a mu yi kwàktì kə yu mù jɨ̀m, a mô gha nda chintisu ghɨt a bimena, kə sù jɨ̀m.
47011029	Mu yen wùt wu bota kum gha Fùyènì, gha tɨni hi fo ngək ha mu, a hi mô kə ni te à mò mu. Ghɨ nê wùt fen atɨ̂n à be, gha tɨni hi fo ngək ha mu nâ haŋaŋ.
47011030	Mu shìki mô hi tè ghaŋhe wu wun, ma mu hi ghaŋhe kum gha ghe a ghɨ chwûtè na mu botalò.
47011031	Bè Bâba Jisòs, Yèn fe a fu kəta kokhînì a yu mù jɨ̀m khəlò na mu wama wi.
47011032	À ndùku mô te mu mò a yi tèk yi Dàmaskùs, wùt we a fə̀n Àletàs lèma na wù hi saka tèk mi yê jis ghɨta timè baŋ luktu gbûtè hi khɨte mu,
47011033	biyani ghɨ lem mu a kəm tesi fihi mu a bùk a wu wùn wu mbàn a bɨn afû chwohi mu, mu têt, wù tê kwo mu.
47012001	Mu hì jala kə yi jâl nâbi te mbì bu atɨ̂n. Mu fòktè gha ha ghàn chin te Bâba ne, ghɨ ben ha mu ni te à chyə jem mu, nì ghe a wù chwùte banhe ha mu a mu yi kwàktì.
47012002	Mu khəlò wùt wù bimena wùlè a Yènfù tì lye kwoka a nyə̂ nâ wu lùk afa a wu tì ngaŋte kpene. Mu laha khə wi nâ, wù tì kwok kə nâ nì wun wu wunu ma à tì kwok a yohnà. À tòkà khə kə Fùyèn. Chîn mô lɨ̂m njwòsù kìk te gha yina gàna.
47012003	Mu khə kə te mu tì jìsa na Yènfù ti lyi wùt wuna, wù kwok a nyə̂ wu lùk afa a wù mò atɨ̂n biyani laha khə wi nâ, wù tì kwok kə nâ nì wun wu wunu ma, wù tì kwok a yòhnà agha. À tòkà khə kə Fùyèn.
47012004	Wù yen tan afû yu gha jwo yumana ale, wùt bu hi fòktì nì jwo.
47012005	Mu chehì jala kum wùt mu wuna, bu hi jâl kum ngɨŋ à mì. Gha ye a mu bu hi jal kum ngɨŋ à mì atɨ̂n mò kə na mu botalò.
47012006	Mu hì jala kum ngɨŋ à mì, ma mu hi bu te à ngwò, njwo mu yè jìsà kə gha ye a yi mô hamok. Nâbi yâ, mu nè jala wi, bu ya ma wùt ne lyi mu wu lùk wu chyâ gha ghe a mu nè, nì ghe a mu jìsà.
47012007	Yènfù tà che koŋ jə na mu hi jala chyâhè kum gha a kanana ghe a fu chwute ha mu, ghɨ dô kə ni. A ni gha ye a fu tì de yafi yi ben lye a mu wu wùn hì fo ngək ha mu nâ haŋaŋ. Yaf yi tɨni tì fwo kə nâ ha wùt wù tum te Satàn tuma na wù bê hi fo ngə̂k ha mu, kə mu hi ghaŋhe chyâhè wunu.
47012008	Mu chyati ha Bâba ghan à tât na wù fihi yaf mi yina a mu wu wùn,
47012009	chyate nâbi yini, wu jis kə ha mu na, “À Kpen kə yi tôknà ye a mu tòknè nì wò, njwo wùt shìki tè bôt, wu shìki yen te jyak a ma fate fêtà a wun wu wùn.” Yi ni chwùtè na mu jala nâ haŋaŋ kum gha ghe a mu bota atɨ̂n shyəma jyak a Klistù hi baŋa mu.
47012010	Mu nè mu hi saŋlê wu yu afa mu bota, ghɨta sûlè mu, gha ta ha mu, ghɨ chwoka wulu mu, ngəksu lesu fê bênà ha mu kə kum Klistù. Yi mô ni beka à bènà wu yu afa a mu bota, mu hi bɨlà kəta a jyak.
47012011	Mu jìsà te à ngwò ma à ni ghàn na mu hi jîsà ni. Mu ti bəmhe ngɨŋ à mì, a mô luk wanu hi tè bəmhe mu, ghàn faŋ hi bəmhî. Mu kpene wi nâbi yi gha biyani ghɨt a tum ghɨ̂n a ghàn lyè na ghɨ koknelò nâ haŋaŋ chyâ wijə mu nâ hakoh.
47012012	Mu tì bonhi lyi yu hi chwùtè chwènasu gha su ha ghàn nì nki tu gha kanana ale nì fêt tu kana tu, tu chwûtè na mu mò kə nâ wùt wù tum.
47012013	À mò yìni gha yi jûŋì a mu che ne ha nôn a ghɨt a bimena ale faŋ hi nì ha ghàn agha? Gha ye a mu che faŋa hi nì ha ghàn chehì mô kə na mu tà tì fo jə ngək ha ghàn. A hì mô yi gha yi be te mu che ne, ghàn lehìfo mu!
47012014	Ghàn hi khə na chin hì mô ghan à tât te mu bèna hi yen a ghàn, mô hi bèn bu hi buf a shyə ale ha ghàn beka mu khɨŋa kə ghàn, a bu mwə mânù. À bɨlà kəta bè wan hi tè tòknà nì wana ghɨna, a bu wana hi tè tòknà nì ghɨna.
47012015	Mu saŋle hi bobhi nâbi ghə hi fè fo ngɨŋ à mì hi gàmtè ghàn. Njwô ghə mu kòŋà chyâhè ghàn ni, ghàn kôŋà kə mu fùjiti?
47012016	Ghàn ti yen kə nâ hamok na mu chehì bufa wi shyə le ha ghàn, biyani a fê jîsà kəbi ghàn na mu che lehi ghàn wam yi fə̂m ha ghàn.
47012017	Mu che lehi yàni ghàn? Wùt wùlè atɨ̂n à ghɨt afa a mu che tuma ha ghàn che lehilô ghàn agha?
47012018	Mu che chyati Taytùs na wù bê yen ghàn, mu tum kəbi wâ nì wùlè ghê wûn. Yi ni mò na Taytùs che ben fi shyə le ha ghàn ma? Ba ghàh à Taytùs mò kə a tô yi gha yì mòk, chyə kə chyənà yì mòk?
47012019	Ghàn kwàktè na ghàh nyàkà gha ghɨ̂n njwo ghàh khɨŋa hi yə sak a ghàn ashyə ma? Ngàŋ! Ghàh jìsà te ghɨt a Klistù a Yènfù ashyə̂. Ghàh jìsà gha mɨ ghɨ̂n ha ghàn nâ à jɨ̀m ni kə njwo ghàh kòŋà ghàn, khɨŋa na ghàn ləma a wu lum afa a Yènfù khɨŋa.
47012020	Mu fànà na mu nè bênà, ghàn bu te mu khɨŋa na ghàn hi mô, ma ghàn boŋà yen mu, mu bu te ghàn khɨŋa na mu hi mô. Mu làhi shihi bèn, mu yu njaŋi a ghàn a fùtɨ̂n, nì ghə̀k, nì là mù bàŋamù, nì mu, nì jîs yi be, nì kowòŋ nì ghaŋhi yi wùni, ma mu fê yen ghàn buma chyə kə yi chyə̂.
47012021	Mu fànà na mu nè bênà, ma Yènfù fê ni, ma mu hi wumê kum ghàn, na mu bênà hi yen ghɨta teka ghɨ kwuna chyənà ghɨna yì be ye a ghɨna chehì chyə, ghɨta ghɨ jûmtè ywena nâ haŋaŋ nì ywena ghɨ gbê nâ haŋaŋ, nâbi nde chyə yênà kə te bû. Mu fànà na mu nè bênà, ma gha mɨ ghɨ̂n ni ma mu ji.
47013001	Mu hì bênà hi yena ghàn ni na à hi mô ghan à tât. Ŋwàklù Fùyèn jìsà na, wùt hì mô hi jìs na wùt ti ni bobhi gha, bɨ̀n à sak su wunsu hi mô ghɨt à bà makə ghɨt à tât.
47013002	À ndùku mô te mu be gokhe hi yena ghàn na à hì mô ghan à bà, mu fo tobhînì ha ghɨt ghe a ghɨ chehì nê gha a be, fî fo nâbi ha nde. Mu fô tobhî tɨni chin, bu nâbi a ghàn a ngwùŋ. Mu jìsà na mu ki fê kahà bèn, ma mu fo ngə̂k nâbi ha nde we a wù ne bobhe gha.
47013003	Mu bênà hi chwùtì ha ghàn na mu jìsà nâbi ghə, a mô ma à jis Klistù beka à mò yi gha ye a ghàn khɨŋa hi yû. Mu chwùtè ha ghàn na Klistù bota wi, na wù bɨlà chwùtè kə nâ jyak a wuna a ghàn a fùtɨ̂n.
47013004	Yi mô hamok na wù ndùku kəta wi jyaka wu yu afa ghɨ tì banti wun a kàkfùtàfù biyani, wù kaha lôtì hì chyə kum jyak a Fùyènà. Yi ni chwùtè na à mò a chyəna ghe a ghàh chyə ha ghàn, ghàh gha kəbi jyaka te wûn biyani boŋa chyə kə atɨ̂n à ghe a Yènfù fo ha wûn.
47013005	Ghàn fate kina ngɨŋ sanisu ma yen nâ, a ghàn chyə lò kə nâ te ghɨt a bimena agha. Ghàn fate kina ngɨŋ sanisu. Ba yi ni mò na ghàn yena na Jisòs Klistù chyə lò kə nâ a ghàn a fùtɨ̂n ma? Ghàn kəta hi tè yên, a bu kə na ghàn chyə wi chyənà ghɨt a bimena.
47013006	Mu khə na à hì mô ha ghàh ma ghàh ti chwûtì na ghàh mò kə nâ ghɨt a tuma Jisòs. Ba ghàn khəlò ni?
47013007	Ghàh jə̀mà na ghàn hi chyə̂ chyənà su jûŋ sù, nê wi be. Ghàh jìsà wi ni shyəma ghàn shihi chyə̂, ma ghàn hi chwûtè na ghàh mò kə nâ ghɨt a tuma a jûŋà. Ghàh bɨlà khɨŋa kə na ghàn hi nê gha ye a yi mô chilichili nâbi wu yu afa ghàn chwùtè na ghàh nè wi fêt yahi a jûŋ.
47013008	Ghàh wi hi tè fòktè yi gha, ghàh kòŋà kə yi gha ye a yi mô hamok.
47013009	Ghàn shìki ta yi gha Fùyènì, ma ghàh hi saŋlê nâbi wu yu afa ghɨ yena wi jyak ghe a ghàh kəta. Ghàh jə̀mà kə na ghàn hi ləma yi gha Fùyènì.
47013010	Mu nyàkà ŋwàklù yìna na yì ben ha ghàn ashyə̂ shyəma mu ben, shyəma mu shihi bèn ma ghàn ti kwunâ, ma mu faŋ hi fè chwùtè jyak a ma ha ghàn. Ghàn khə na jyak ghe a Yènfù fo ha mu mò na mu hi ləmhe ghàn yi ləmhî nì ghɨna, wù tà fo jə na mu hi bobhe yi bobhî ghàn atɨ̂n.
47013011	Hi gòkhì a wana noma, mu wu hì jîsà na, ghàn faŋ à kə a jûŋ. Ghàn fati chyənà sanisu. Ghàn fate khɨti gha ye a mu jìsa. Ghàn hi chyə kə a shyə̀ à mòk, chyə nì yutìnì shyəma Yèn fe a fu kòŋà ghɨta fê fo yutìnì ha ghàn, hi mô ghàn à ghɨna.
47013012	Ghàn toŋti ngɨŋ sanisu kə nâ wu lum hi chwùtè kôŋ yi ghɨt a bimena.
47013013	Ghɨt a bimena afân nâ à jɨ̀m toŋte ha ghàn.
47013014	Bâba Jisòs Klistù chwuti təm a jûŋà ha ghàn, ma Yènfù chwuti kôŋì ha ghàn, ma Yohnà Yulena faŋ ha ghàn à jɨ̀m.
48001001	A nyàkà mu Bôl ŋwàklù yîn. Mu mô wut à tum teka à lem à ghɨ̂t. À tà chwok jə wùt mu. A chwok Jisòs Klistù mu ha wut wù tum ghê Yènfù, a Bì we a wù tì ne wù lôtì a yi kpû.
48001002	Mu chinhe toŋtî yîn ghàh à wana ne ghe a ghɨ mô afân ha ghàn a nôn a ghɨt a bimena ghe a ghɨ mô yi lak yi Gàlesiyà.
48001003	Yènfù, a Bì ghê Bâba ghàhnà Jisòs Klistù chwuti təm a jûŋà ha ghàn, ma wù fo yutìnì ha ghàn.
48001004	Klistù tì fo ngɨŋ à wûn ha kpu kum besu ghàhnàsu bônhì ghàhnà a mbyî yì be afân, a mô kə yi gha ye a Yènfù, Bì ha ghàhnà ndùku khɨŋa.
48001005	Kokhînì hi mô ha wûn a yû mù jɨ̀m. Àmèn.
48001006	Mu mò nì kani na ghàn ti nyâŋhì kahi kə ni a yi bàm yi wùt we a wu tì toŋa ghàn kum təm a jûŋà Klistù, hì jûmtè yê nì tum yì lò.
48001007	Mu jìsà wijə na yìna mò tum yì jùŋ. Mu jìsà na ghɨt ale bɨlà nê yi tof yani bu a jûŋ, mômhè hi fwəkte tum yì jùŋ yì Klistù.
48001008	Biyani, nâbi wùt ha ghàh makə anjèl à Fùyèn ki fê fòktè tum, yi mô hanɨ̂ŋ atɨ̂n à ye a ghàh tì fòkte ha ghàn, Yènfù sûlì wùt àtɨ̂n.
48001009	Ghàh che jis ha ghàn, mu wu hì fê jîsà kpenhe chin na, wùt ki fôktè tum yì lò ha ghàn, a bu ye a ghàn tì ywo ha ghàh, Yènfù sûlì wùt àtɨ̂n.
48001010	Yi ni chwùtè chin na, mu nè yi gha ye a ghɨta khɨŋa ma, à ye a Yènfù khɨŋa agha? A ni mò na mu nè na ghɨta hi saŋle ma? Mu shìki khɨŋ kə hi tè nì na ghɨta hi saŋlê, ma mu hi fê bu wut wù Klistù wù fètana.
48001011	Wana noma, mu khɨŋa na ghàn hi khə na tum yì jùŋ ye a mu fòktè yì tà lo jə ha wùt.
48001012	Mu tà tì yu jə tum mi yîn ha wùt, wùt tà tì yike jə mu nì gha yile. À tì chwuti Jisòs Klistù.
48001013	Mu khəlò na ghàn tì yû chyənà ye a mu ndùku chyə te mu ndùku baha jûmtè chyəna ghɨt a Jûs. Ghàn khə te mu ndùku fo ngə̂k ha nôn à ghɨ̂t a bimena nâ haŋaŋ fê mômhè hi bobhe ghɨna.
48001014	Mu ndùku khəlò hi chyə chyənà yì lak mi yîn chyâ ngwàk à mì yì dona, lêmà a tô atɨ̂n nâ haŋaŋ.
48001015	Biyani, Yènfù tì chwok mu shyəma ghɨ bwɨ mu, toŋa mu kum təm a wuna a jûŋà na mu hi fêtà ha wûn.
48001016	À ndùku mô te Yènfù kòŋa hi chwùtè Wâ wûn ha mu shyəma mu fokti tum yì jùŋ kum wûn ha tumu, mu tê yèn hi buf a yi gha ha wùt.
48001017	Mu tà tì kwok jə nâ a Jèlusalèm hi buf a yi gha ha ghɨt a tuma ghe a ghɨ ndùku hì mô a mu ashyə̂. Mu bɨlì lo yen lumu a Àlabiyà, mu lo afû kaha ben kə a Dàmaskùs.
48001018	Mu tì kwok a Jèlusalèm kə yi bàm wu lɨ̀m wu tât hi yen a Bità, ghàh à wûn chyə kwok a mu tuk njwòsù tân.
48001019	Mu tà tì fî yen jə wùt tum wùlè afû a bu kə Jêms, a mô wâ nè Bâba.
48001020	Gha yin a mu nyàkà ha ghàn ni mò kə nâ hamok. Yènfù khəlò na mu wama wijə fəmi!
48001021	Mu tì lo afû yen wu lùk wule a Siliyà nì a Sìlisiyà.
48001022	À ndùku mô yâ nôn a ghɨt ghe a ghɨ tì bime ha Klistù a Jùdiyà khə wijə mu.
48001023	Ghɨna ndùku ywo kə yi yû gha te ghɨta ndùku jîsà kum mu na, “Wùt we a wù chehì chwoka wulu ghàhnà ashyə̂ yâ ti kahi hi tè fòktè yi gha kum kəbi yi bimî ye a wù chehì khɨŋa na yi mi.”
48001024	Ghɨna hì bəmhe Yènfù kum mu.
48002001	A hì mô yi bàm yi lɨ̀m njwòsù kìk, mu fî kaha kwok a Jèlusalèm ghàh à Bànabàs. Mu lyi kəbi Taytùs.
48002002	Mu kwok afû beka Yènfù chwùte ha mu na mu kəta hi kwôk. À ndùku mô te mu mò afû, mu nyamte jis a yi bàm ghàh à ghɨt ghe a ghɨ ndùku tihe ndâ Fùyèn, fôktè kwoka nì tum yì jùŋ ye a mu ndùku fôktè ha tumu. Mu ndùku fôktè ni shyəma fêt ye a mu nè chîn nì ye a mu chehì nê ma yi tê ləhà jə̀ halô.
48002003	Taytùs ndùku mô kəbi ghàh à wûn biyani ghɨ faŋ hi kàn na ghɨ kəta hi se nam a wuna nâbi te wù ndùku mô wut à Gɨlìs.
48002004	Gha mi yin na ghɨ se nam a Taytùs ni ndùku fwo ma à lòhè ghɨt a bimena yi fəma ghɨ le afû, te ghɨ bena lye a ghàh a fùtɨ̂n hi yute hi yen na ghàh yə yàni jùŋ ye a ghàh kəta a Klistù Jisòs agha. Ghɨna ndùku khɨŋa kə lumu hi kahe ghàh a wu kwòs ghɨt a Jûs yi sak.
48002005	Ghàh tà tì bimi jə gha yi ghɨna mi ye nâ hakoh beka ghàh ndùku khɨŋa na tum yì jùŋ faŋà kə hamok ha ghàn.
48002006	Ghɨt ghe a ghɨ ndùku lyê ha ghɨt a tihena afû ndùku fê kəta wijə gha hi kpenhe a tô yi gha afa a mu yike. Makə ghɨna ndùku mô kəbi ghɨt a tihena ma ghɨna ndùku wijə, yìna chwùtè wijə gha yile ha mu beka Yènfù lyè wijə wùt wùlè hanɨ̂ŋ.
48002007	Ghɨna ndùku bɨlà yena na Yènfù ti fo fêtì ha mu na mu fokti tum yì jùŋ ha tumu, kəbi yi ghəl te fu tì fo ha Bità na wù fokti ha ghɨt a Jûs.
48002008	Yèn fe a fu tì ne na Bità hi mô wut à tum ha ghɨt a Jûs mò kəbi wun we wù ne na mu hi mô wut à tum ha tumu.
48002009	A nê hì mô te ghɨt a tihena ghɨ tâ mu ghɨ̂n ni te Jêms ghê Bità nì Jon yena na Yènfù ti chwûtì təm a jûŋà ha mu fî ni mu hì boŋa fôktè tum yì jùŋ, ghɨna fo a wo ha ghàh à Bànabàs, hi chwûtì na ghàh à ghɨna hì mô kə a shyə̀ à mòk. Ghàh à ghɨna ki lêm na, ghàh hi fôktè tum yì jùŋ ha tumu, ghɨna fôktè ha ghɨt a Jûs.
48002010	Ghɨna fî jis kpenhi na kə ghàh nè yità hi tè gàmtè ghɨt a fufana, a mô kə gha ye a mu kòŋà nâ haŋaŋ hi tè nì.
48002011	À ndùku mô te Bità bèna a Antiyòk, mu njaŋ ha wûn kə a ghɨta ashyə̂ kum gha ye a wù ndùku nê yi bu chilichili.
48002012	À ndùku mô shyəma ghɨt ale lo ha Jêms ma ghɨ ben afû, Bità yə ghê tumu. Ghɨt atɨna bên, Bità yîmì hi kòtì a yi bàm, wù ghaŋ a gha hì fê yə wijə ghê tumu mu we beka wù ndùku fânà ghɨt mɨ ghɨ̂n a ghɨ ndùku jîsà na, ghɨ kəta hi tè se nam wu tumu we a wu tì bime.
48002013	Ghɨt a Jûs ale hì boŋa nê yê kəbi te wûn, nâbi Bànabàs sina gha fəmi mi yîn.
48002014	À hì mô te mu yena na ghɨna nè a gha ghɨ bu chilichili te tum yì jùŋ ye a yì mò hamok yike, mu jis ha Bità kə ghɨta ashyə̂ à jɨ̀m buf na, “Wò gbi yàni hi tè mò wut à Jûs, chyə̂ te wu tûm, bɨlà kânà na tumu hi chyə te ghɨt a Jûs agha?
48002015	“Ghàhnà nâ a ghàhnà à sù ngɨŋ mò ghɨt a Jûs kə nâ a yi bwɨ̂, bu wu tûm we a ghɨ jîsà na à mò ghɨt a gha a be,
48002016	biyani khə na ghɨ lêmà wijə kə na wùt hì mô chilichili beka wù lèmà Saki. Wùt mò chilichili kə wu yu afa wù bime ha Jisòs Klistù. Ghàhnà hì mô ma ghɨ ti boŋ bimî ha Klistù Jisòs shyəma ghàhnà hi mô chilichili a Yènfù ashyə̂ kum yi bimî yi ghàhnà ha Klistù, khə na Saki wi hi nì na wùt hi mô chilichili a Yènfù ashyə̂ kə njwo wùt àtɨ̂n lèmà Sak mi yê.
48002017	Biyani ghàhnà shìki mômhì hi tè mò chilichili a Yènfù ashyə̂ beka ghàhnà nì Klistù mò hamok, ghɨ fê yena na ghàhnà boŋa nê be, yi hi chwûtè na Klistù tòkà be ma? Yi wijə ya nâ hakoh!
48002018	Mu ki kahi hì bime a gha, ma mu chehì tunhelò, ma yi hi chwûtè na mu ti khɨm Saki.
48002019	Mu chehì chyə yi dèt yi Sak biyani mu de Saki shyəma mu nè hi chyə̂ kə hi tè kokhe a Fùyèn. Ghɨ tì banti mu a kàkfùtàfù ghàh à Klistù.
48002020	Mu hi mô chîn, fê chyə wijə a mu a ngɨŋ, à hì chyə Klistù a mu fùtɨ̂n. Chyənà ye a mu chyə chîn mò beka yi bimî ye a mu kəta ha Wâ Fùyèn we a wù tì kòŋà mu fo ngɨŋ à wûn kpu kum mu.
48002021	Mu wijə hi tè tunhe təm a jûŋà a Fùyènà. Wùt shìki tê mò chilichili ghê Yènfù kə njwo wù lèmà Saki, ma à hi mô na Klistù ni tì kpu kə halô.”
48003001	Ngwònu ghɨt a Gàlesiyà wûn! Ghɨ loklô ghàn ma? Ba ghɨ tî chwûtì mihì kə nâ te ghɨ tì bante Jisòs Klistù a kàkfùtàfù ha ghàn?
48003002	Ghàn fòkti gha ha mu. Ghàn fokti ha mu nâ, ghàn tì khɨti Yohnà Fùyènà beka ghàn lèmà Saki ma, ma ghàn tì khɨti beka ghàn ywo tum yì jùŋ bimilò ma?
48003003	Ghàn ngwò ghə ni? Ghàn yìmi hì chyə̂ beka Yohnà Fùyènà, ghàn khɨŋa hi chyə mihì a ghàn a jyak a ngɨŋa njwô ghə?
48003004	Yi ni chwùtè na ghàn chehì yena ngə̂k nâ haŋaŋ ni kə halô ma? Ghàn wijə hi tè yena kə ngə̂k ni halô.
48003005	Yènfù tî fo Yohnà wuna ha ghàn fî nî a gha a kanana a ghàn a fùtɨ̂n njwo ghàn lèmà Saki ma, ma njwo ghàn ywo tum yì jùŋ ghɨ bimilò agha?
48003006	Ghàn yen lê Ablàhâm! Wù tî bimî ha Yènfù, fu lyi wûn ha wùt à chilichili.
48003007	Ba ghàn ti yen chîn na wana Ablàhâm mò ghɨt ghe a ghɨ bime Yènfù?
48003008	Ŋwàklù Fùyèn hì mô ma yì ti fôktì na Yènfù bè nê ma tumu hi mô ghɨt a chilichili beka yi bimî yi ghɨna. A yi bàm atɨ̂n Yènfù ki fôktì tum yì jùŋ ashyə̂ ha Ablàhâm na, fu bè bònhèlò ghɨta tu lak tù jɨ̀m kum wûn.
48003009	Yi chwûtè na nâbi nde we a wù bime kətalò bônì kəbi yi ghəl te Yènfù tì bònhe Ablàhâm kum yi bimî yi wuni.
48003010	Ghɨt ghe a ghɨ yikte ha Saki kəta ndi Fùyèn njwo ghɨ ti nyak a ŋwàklù Fùyèn na, “Ndi Fùyèn mò nâbi ha nde we a wù lèmà sak tê a tu mô a ŋwàklù yì Sak dâŋà yile.”
48003011	Yi ti fwu kə a ndan chin na wùt wijə hi tè mò chilichili a Yènfù ashyə̂ kə njwo wù lèmà Saki, njwo ghɨ ti nyak kəbi a ŋwàklù Fùyèn na, “Ghɨt ghe a ghɨ mô chilichili kum yi bimî yi ghɨna bè khɨte lò chyə ye a yi bè mê wi.”
48003012	Saki kəta wijə gha kum yi bimî. Ghɨ ti bɨlà nyak na, nâbi nde we a wù nè te Saki khɨŋa bè hì chyə kə kum yini.
48003013	Klistù tî yun tu ghàhnà a ndi afa Saki tì bèna nì yini a wu lum na wù tì fyî ndi àtɨ̂n a ghàhnà wu lùk njwo ghɨ ti nyak na, “Ndi Fùyèn mò nâbi ha nde we a ghɨ banti wûn a fukàk.”
48003014	Klistù Jisòs tî nî na bôn ye a Yènfù tì chwùne ha Ablàhâm na yi boŋà yen ha tumu. Wù tì ni ni shyəma bimî yi ghàhnà ni ma ghàhnà boŋa khɨti Yohnà Yulena mu ghe a ghɨ tì chwùne.
48003015	Wana noma, mu fo chwena yi gha ha ghàn, yi gânà kə tuk mù jɨ̀m. Ghɨt à bà ki bime yi gha ki yə mu kân, wùt wi hi fè chwôk, makə hi kpenhe yi gha atɨ̂n.
48003016	Yènfù tî fo chwunu ha Ablàhâm ghê wâ wûn. Ŋwàklù Fùyèn tà jis jə na ghɨ tì fo ha ghê wana hidù. Ghɨ toŋti kə wan wù mòk, wan mu wùna mô Klistù.
48003017	Mu ni jìsà hi fwu na, Yènfù tî yə̂ kànû chwûnà yi gha ashyə̂, fu bu hi bè faŋ hi nì. Ghɨ tì fate Saki a yi bàm, ma lɨ̂m mù ti chya yi ghə yì kìk nì lɨ̂m mtât te ghɨ yə kànû, ma Sak yi tɨni wi hi fè kwuna mu kân mù tɨ̂n hi tunhe chwùna wûn.
48003018	Yènfù shìki fo yi fo yi wuni ha ghɨta beka ghɨ lêmà Saki, ma fo tɨni hi fê bê wi ha wùt kum wu chwùna. Fu tì fo yi fo mi ye ha Ablàhâm kum wu chwunu we a fu tì ne.
48003019	Saki ni hì fêtà nâ ghə? Ghɨ fo Saki hi kpenhe a tô wu chwùna shyəma wùt hi fena wu hi khə na yi ti ni be. Saki kəta hi tè mò kə yi mô hi tàn shyəma wâ Ablàhâm we a Yènfù tì fo chwunu wûn kum wûn ben. Ghɨ tì tum anjèlsu Fùyènsu nì sak yi tɨni ha Musìs na wù chyàhi ha ghɨta.
48003020	Wùt wijə hi tè mò a ghɨta fùtɨ̂n, chyâhè yi chyâhì gha, a bu na ghɨt atɨna mò à bà. Biyani Yènfù tà tì tohne jə a wùt hi fo chwunu wunu ha Ablàhâm.
48003021	Yi ni chwùtè na Saki tunhe chwunu te Yènfù tì chwune ma? Yi wijə yâ nâ hakoh. À shìki mô ma Yènfù tì fo sak yile shyəma yi ni na ghɨta hi chyə̂, ma sak yi tɨni hi mô hi nì kə nâ na ghɨta hi mô chilichili a Yènfù ashyə̂.
48003022	Biyani ŋwàklù Fùyèn jis na nâ ghɨt à jɨ̀m a mbyî fètà a kwôs ha be. Yi gan ni shyəma Yènfù fo chwuna we a fu tì chwùna ha ghɨt ghe a ghɨ bime ha Jisòs Klistù.
48003023	À ndùku mô ashyə̂ shyəma bimînì hi mô, ghàhnà ghɨt a Jûs gbê kə yi dèt yi Sâk te ghɨt a ndâ chyâk, hi tàn shyəma Yènfù bè chwùtê banhi bimî mi yîn.
48003024	Saki tòknà kə yi tôknà nì ghàhnà hi tàn shyəma Klistù bê ben hi nì na ghàhnà hi mô chilichili kum yi bimî.
48003025	Chîn te ghàhnà hì kəta bimînì, Saki fè tôknà wijə nì ghàhnà.
48003026	Ghàn à jɨ̀m mò wana Fùyènà beka ghàn ti bime ha Klistù Jisòs.
48003027	Nâ ghàn à jɨ̀m te ghàn tì fye mòlû ghàn chîntì ghàn à Klistù hì mô ma ghàn ti lyi chyəna wuna.
48003028	Hanɨ̂ŋ fè wijə ha wùt à Jûs ghê wùt à Gɨlìs. Hanɨ̂ŋ bu ha wùt we a wù mò a wun a ngɨŋ ghê wùt we a wù mò a kwôs, bu ha wùt wù lɨmà ghê wùt wù ywên beka ghàn à jɨ̀m hì chîntè mô kə a shyə̀ à mòk ghàn à Klistù Jisòs.
48003029	Ghàn shìki mô ghɨt a Klistù ni, ma ghàn hi mô wana ha Ablàhâm ma ghàn bê khɨti shyə ghe a Yènfù tì chwùne ha wun.
48004001	Mu jìsà na, ghɨ ki lêmà walà ha yə̂ bɨn, wu baha tobtê, wù hi mô kəbi te a kwôs a bɨn afû, nâbi te mwə̀ mù tɨ̂n kəta kə nâ wûn a bɨn afû.
48004002	Wu kəta ghɨta te ghɨ tôknè nì mwə̀ mù wûn fê tôknè nâ nì wûn hi tàn shyəma wù ləmà kpen te bè wun khɨŋa.
48004003	Yi ni mò kəbi yi ghəl te à ndùku baha mô te ghàhnà baha mô teka ghɨ khɨli gha ghe a ghɨ mô hamok, ghàhnà fêtà te wu kwôs ha yohnù we a wu saka mbyî.
48004004	Yu ben kwok kpên, Yènfù tum Wâ wûn na ghɨ bwɨ te wût, wù ləma kwôk a ghɨt a Jûs yi dèt yi Sak,
48004005	shyəma wù yun tu ghɨt ghe a ghɨ ndùku mô yi dèt yi Sak afû, hi nì na ghàhnà hi mô wana ha Yènfù
48004006	Te ghàn hì mô wana ha Yènfù, fu ti fo Yohnà Wâ wuna ha ghàhnà a təm, ghɨ nê ghàhnà toŋte Yènfù na, “Bàba, Bàba mù.”
48004007	Yi ni chwùtè na ghàhnà fè wijə wu kwôs. Ghàhnà bɨlà mô a wan ha Yènfù, kum ni, kəta mwə̀ me a fu fo ha wana wuna.
48004008	À ndùku mô ashyə̂ te ghàn ndùku baha mô teka ghɨ khɨli Yènfù, ghàn mô wu kwôs ha mwə̀ mùlè, a bu mù yèn.
48004009	Biyani ghàn ghɨ hì khə Yènfù chîn, nâbi te à bɨlà lo wun hi khɨle ghàn. Yi mô hi tè fè mò yàni na ghàn kahi ma ghɨ hi fêtà kwôsà ha yohnù wu bot wuna, wu befa nyàblè mô ni agha? Njwô ghə te ghàn khɨŋa hi fè kahi ha wu kwôs ha yohnù wuna agha?
48004010	Ghàn lèmà na tuk mùlè nì njoŋ su lesu nì ngàm su lesu kəbi nì lɨ̀m wule mò hanɨ̂ŋ.
48004011	Mu fànà na fèt yi mi ye a mu tì ne a ghàn a fùtɨ̂n ti ləha kə halô!
48004012	Mu chyate ghàn a wana noma na ghàn hi mô kə te mu beka mu hì mô kəbi te ghàn. Ghàn tà ni jə be yìlè ha mu.
48004013	Ghàn khə na mu tì ben hi fòktè tum yì jùŋ ha ghàn ashyə̂ ma à ni yi yaf te mu ndùku yafa.
48004014	Yaf mi ye hì mô kəbi ha ghàn ni te yi mômhì yile biyani, ghàn tà tì nyahi jə mu, ghàn faŋ hi màkà mu. Ghàn fyi kə mu te ghàn fyi anjèl à Fùyèn. Ghàn tì fyi kə nâ mu te ghàn fyi Klistù Jisòs.
48004015	À tì gan ghə kum saŋlî ye a ghàn ndùku kəta? Mu jìsà kə nâ hamok na, à ndùku mô na yi hi bonê ma ghàn ti chwokti se a ghana fo ha mu.
48004016	Ba mu ti kahi hì mô bànà chîn ha ghàn kə kum mu jìsà hamok ma?
48004017	Ghɨt mi ghe yusa lùmà a ghàn a yi ghâ, biyani kəta kə kwâktì yi be. Ghɨna khɨŋa na ghàn de mu ma ghàn hi lûmà kə a ghɨna yi ghâ.
48004018	Yi jwôfàlò kə nâ hi tè lùm a gha a jûŋà nâbi wùni yu, a bu kə wu yu afa ghàhnà mò hamok.
48004019	Wana noma ghɨ jûŋà, mu ywolò lûmì kum ghàn kə nâ te nè wan wu yu afa wù lima, hi tàn shyəma ghàn hi chyə chyənà ye a Klistù kəta.
48004020	Nde fo ma ghàhnà hi mô amok chîn shyəma mu khɨli lum we a mu mò hi jìs atɨ̂n ha ghàn agha? Kwâktì yi mi fo ngə̂k ha mu kum ghàn nâ haŋaŋ.
48004021	Ghàn ghe a ghàn khɨŋa hi tè chyə yi dèt yi Sak, ghàn fokti lê ha mu nâ, ghàn ywo wi gha ye a Saki jìsà ma?
48004022	Ghɨ ti nyak a ŋwàklù Fùyèn na, Ablàhâm ndùku kəta wana lɨmànà à bà. Wùlè mô ma à bwɨ wut wù ywên, a mô a kwôs, wùlè mô ma à bwɨ wut wù ywên, a bu a kwôs.
48004023	Wan we a nè wûn ndùku mô a kwôs yâ mô ma ghɨ bwɨ kə nâ te ghɨ yè bwə nâbi nde biyani we a nè wûn ndùku bu a kwôs mô ma ghɨ bwɨ kum chwunu we a Yènfù tì chwùne.
48004024	Ghàhnà làhi lyè gha ghɨ̂n ma fəkna gha atɨ̂n. Ywen ghɨ̂n mò kə ni te kànû mù bà. Wù mòk lyê luk wu mu kàn me a Yènfù tì yə ghê Musìs a kun à Sinà, ma wù ti bwɨ wana, ghɨna mô hi tè mò wu kwôs. Yet yi wùt ywên wuna mô Hagà.
48004025	Hagà ni mò ni te kùn à Sinà yi lak yi Àlabiyà. Wu lyê luk wu Jèlusalèm ye a yì mò chîn njwo ghɨt a Jèlusalèm mò wu kwôs ha saki.
48004026	Biyani Jèlusalèm ye a yì mò a nyə̂ wijə a kwôs, a mô nì ha ghàhnà.
48004027	Beka ghɨ ti nyak a ŋwàklù Fùyèn na: “Wo saŋlê a wùt ywên we a wò tà timi bwɨ jə wan Wo jala a wo we a wan tà timi yaf jə wò, beka wùt ywen we a ghɨ maka bè hì kətalò wana, ghɨ dô chyâlà wana wùt ywên we a wù kəta lɨm.”
48004028	Wana noma, ghàn mò te Isìk beka ghɨ ti boŋ bwɨ kəbi ghàn kum chwunu wu Fùyènù.
48004029	À ndùku mô a wu tuk mefû, wan we a ghɨ bwə kə nâ te ghɨ yê bwə nâbi wùni wan hì chwoka wulu wan we a ghɨ tì shihi bwɨ ma à ni a Yohnà Yulena yâ. Yi ni gànà kəbi ya chîn.
48004030	Biyani ŋwàklù Fùyèn jìsà na ghə ni agha? Yì jìsà na, “Jum kwôs a wut ywên ghê nì wâ wûn, beka wâ à kwòs wuna bè yə wi shyə bè ghɨna, a bu kə wâ wùt ywên we à bu a kwôs.”
48004031	Ghàn ti yen wana noma na, ghàhnà wijə wana wùt ywên we à mò kwôs yâ. Ghàhnà mò wana wùt ywên we wù wijə a kwôs.
48005001	Klistù ti fihi ghàhnà a yi fèt yì kwòsì shyəma ghàhnà hi khɨte ngɨŋsu ghàhnà su. Ghàn fatè khɨti lê ngɨŋ sanisu, kə wùt nè fê kaha lihe ghàn a yi fèt yi kwòsì.
48005002	Ghàn yuti! Mu Bôl jìsà ha ghàn na, kə ghàn de na ghɨ se nam wanu, ma yi hi chwûtè na Klistù tà ni jə gha ha ghàn nâ hakoh.
48005003	Mu fè fate fôktè kə nâ yi fôktì ha ghàn na, à fi bimi nâbi nde na ghɨ se nam a wuna, ma wù hi khə na wù kəta hi tè lèmà kə Sak tù jɨ̀m.
48005004	Ghàn ghe a ghàn khɨŋa hi tè mò chilichili a Yènfù ashyə̂ kə njwo ghàn lèmà Saki hi khə na, ghàn ti jyâhì ngɨŋ sanisu ghàn à Klistù. Ghàn ti tunhi hi khɨte a təm a jûŋà a Fùyènà.
48005005	Yohnà Fùyènà nèlò na ghàh hi khə hamok na ghàh mò chilichili a Yènfù ashyə̂ kum yi bimî yahi.
48005006	Yi mô ni beka ghàhnà shìki mô ghàhnà Klistù Jisòs, makə wùt ti se nama a wuna makə wù tà se jə̂, ma yin hi fêtà wijə gha yile. Gha yi ta ni mò kə na wùt hi chwûtè bimî yi wuni tohne a yì kòŋ.
48005007	Ghàn chehì gbê kə nâ wu lum wu jûŋù. Mu khə wi nâ à che fi tahe ghə ghàn na kə ghàn khɨti gha ye a yi mô hamok agha?
48005008	Kwâktì mi yîn tà che lo jə ha wun we a wù toŋa ghàn.
48005009	Ngàn yìlè mò na, chɨmlana tobte nâbi yàni, ghɨ làhi gbì kə bana kwaŋa chika à jɨ̀m.
48005010	Mu khə na te ghàhnà chìntè mô kə a shyə̀ à mòk a Bâba yì dèt, na ghàn jùmtè wi gha wûtì, a bu kə yi gha ye a mu jìsà, bime na, Yènfù nè folò ngə̂k ha wùt we a wù fumhe ghàn, makə à mò nâbi nde.
48005011	Ghɨ chehì fê chwoka kə wulu mu, a wana noma njwô ghə, a wu yu afa yi shìki mô hamok na mu yike na ghɨ kəta hi tè fate ghɨta agha? Yi shìki hì mô hamok, ma yiki ye a mu yike kum yi fêt yi Jisòs a tô kàkfùtàfù hi fê yafa wijə ghɨt a Jûs.
48005012	Mu jə̀mà na ghɨt ghe a ghɨ fumhe ghàn lahà yak à yen nì ngɨŋsu ghɨna su kə hamok!
48005013	Yènfù ti chwokti ghàn a wana noma na kə ghàn hi fê mô wu kwôs ha saki biyani, kə ghàn lem kə na ghàn hì mô a ghàn a sù ngɨŋ na ghàn hi kwoti nâbi ghə ghe a ghɨ foma, nê nì wun wanu. Ghàn hi bɨlà kôŋà ngɨŋ sanisu, fêtà ha wana ne ghɨ le.
48005014	Nâ sak tù jɨ̀m chìntè bê fwo kə a yi sak yì mòk na, “Kòŋ wâ nâ, kə yi ghəl te wò kòŋà ngɨŋ yâ.”
48005015	Biyani ma ghàn ki kahe ha nyamsu ghə̀n sù hì lumle ngɨŋ sanisu, ma ghàn hi khə na chîntì yani làhi mè mìhì.
48005016	Mu khɨŋa hi jìs ha ghàn na, ghàn hi gbê kə te Yohnà Yulena tihe ghàn. Ghàn shìki nî ni, ma ghàn hi fê nê wi gha ghe a ghɨ foma a njyàsu wùnsu.
48005017	Gha ghe a ghɨ foma a njyàsu wùnsu kòŋàlò na ghàhnà hi nô gha ghe a Yohnà Fùyènà khɨŋa na ghɨ hi nê, Yohnà Fùyènà boŋa nô ghe a ghɨ foma a njyàsu wùnsu na ghàhnà hi nê. Gha mɨ ghɨ̂n wijə nì sunu, fê nê na wùt hi nê wi gha ghe a wù khɨŋa hi nì.
48005018	Biyani ma Yohnà Fùyènà shìki tihe ghàn, ma ghàn hi fê chyə̂ wi yi dèt yi Sak.
48005019	Gha ghe a njyàsu wùnsu kòŋà hi tè nì kə̀kà kə a ndan. Hi kòŋ na ghɨta hi chyə nì ywena makə nì lɨm à ghɨ̂tà, chyə chyənà su liŋ su, chyə te sù bû,
48005020	ngumle mosòmù, fiŋa sù njwòk, bânà à ghɨ̂t, nô, kəta ghə̀k, nyâŋhì bâŋhè wu lâ, kwâktè kə kum ngɨŋsu ghɨna su, bênà nì nôhìnì nì jyàhènà,
48005021	kəta se a fwona, nyo chyâhè lùkû, kòŋà hi tè yùŋtì a tu lùk tu yə tu be tu. Gha atɨna dò kə ni. Mu kɨna ha ghàn chîn kəbi te mu tì kɨna ashyə̂ na, “Ghɨt ghe a ghɨ nê gha mɨ ghɨ̂n bè khɨte wi luk wu fə̀n wù Fùyènù.”
48005022	Biyani Yohnà Yulena mo tam wu jûŋù nê na ghɨta hi kôŋà ghɨ le, saŋlê, kəta yi yutì, wunhê, tôknè fê nê jùŋ ha ghɨta, kəta yi bimî,
48005023	kəta yi ngumlî, khə hi khɨte sù ngɨŋ. Sak yile tunhe wi nâ gha yì mòk atɨ̂n à gha afân.
48005024	Ghɨta Klistù Jisòs mò ma ghɨ ti banti njyàsu wùnsu ghɨna su bakhe nì gha ghe a ghɨ foma na ghɨ hi nê a kàkfùtàfù.
48005025	Chin te ghàhnà hì chyə kum Yohnà Yulena, ghàhnà kəta hi tè gbì kə wu lum afa a ghɨ tihe ghàhnà atɨ̂n.
48005026	Kə ghàhnà hi ghaŋhe wunu, kə ghàhnà hi shikà təm a wana ne, kə ghàhnà fî ghək ngɨŋsu ghàhnàsu.
48006001	Wana noma, wùt ha ghàn ki nî nâbi yìni gha be, ghàn ale ghe a Yohnà Yulena tihe, ghàn mômhì hi chwùtè lumu ha wûn kə nâ nì yutìnì. Ghàn shihi chwùtì, ghàn hi tôknè nì ngɨŋ sanisu bu ya, ma nâ ghàn boŋà fen.
48006002	Ghàn hi gâmtè bêkà ngəksu wana ne ghana. Ghàn shìki tê nì ni, ma ghàn hi lunhe sak yi Klistù.
48006003	À shìki kwâktè nâbi nde na yi mò a shyə, biyani bu, ma wù hi lehe kə ngɨŋ à wûn.
48006004	Nâbi nde fatè ki chyənà à wûn yì ngɨŋ. Yì shìki jwôf, ma wù hi jala nâ a wun a ngɨŋ, a bu kum te wù fə̀knè ghê wùt,
48006005	beka nâbi nde kəta kə hi tè nè bâh a wuna yi fètà.
48006006	Wùt we a ghɨ yike wun nì chyənà yi bimena kəta hi tè jyatè fo chichàsu wunsu nì mwə̀ mù jùŋ me a wù kəta, nâ mù jɨ̀m.
48006007	Kə wùt nè lehe ngɨŋ à wûn. Wùt wi hi nyìkhè Fùyèn. Wùt yome nâbi ghə, ma wù bê kpê kə ghɨna.
48006008	Wùt ki yome kə shyə ghe a ghɨ foma a njyàsu wunsu wùnsu, ma wù bê kpê kə ghɨna, a mô yi kpu. Wùt ki yome shyə ghe a Yohnà khɨŋa, ma Yohnà bê ni, ma wù kpê kə ghɨna, a mô chyə ye a yì bè mê wi.
48006009	Kə ghàhnà bot hi nè jùŋ, beka ghàhnà ki faŋ hi bôt, ma tuku bê kpen, ma ghàhnà kpi.
48006010	Yi ni chwùtè na ghàhnà shìki kəta wu lum nâbi yini hi nè jùŋ, ghàhnà hì mômhè nê kə ha ghɨt à jɨ̀m, fê nê nâ hanɨ̂ŋ ha ghɨt ghe a ghàhnà ghɨna kəta bimî yì mòk.
48006011	Ghàn yen a se a ŋwàklù a chika ghe a mu nyaka a ŋwàklù afân ha ghàn kə nâ nì wo ma.
48006012	Ghɨt ghe a ghɨ chinte ghàn na ghɨ se nam wanu mò ghê a ghɨ khɨŋa hi tè chwùtì wunu a gha a njyàsu wùnsu. Ghɨna nè gha mi yîn beka ghɨna fànà na ghɨna shìki yikî na ghɨta bimi kum kpu yi Klistù a kàkfùtàfù, ma ghɨ nê chwok wulu ghɨna.
48006013	Nâbi ghɨt mu ghe a ghɨ se nam wu ghɨna lèmà nâbi wi Saki, biyani khɨŋa kə na ghɨ se nam wanu shyəma ghɨna hi gbê kûnà dòk, jîsà na ghàn ti ni gha ye a ghɨna yê hì khɨŋa.
48006014	Biyani ha mu, mu kùn à wi dòk kum gha yile, a bu kə kâkfùtàfù Bâba ghàhnà Jisòs Klistù. A mô à ghɨ̂n ghe a ghɨ ne, mwə̀ mù mbyî hì mô kə ha mu te mwə̀ mù kputemù, nâbi mu mô kə te shyə a kpona ha mwə̀ mù mbyî.
48006015	Makə ghɨ ti se nam wanu makə ghɨ tà se jə̂, yìna kəta wijə gha yile hi nì. Gha yi ta ni mò kə na, Yènfù ni, ma wò kahà hi mô wut wù fê.
48006016	Yutì Fùyènì nì kwohi seni hi mô ha ghɨt ghe a ghɨ chyə ni te mu jìsa, fê mô ha ghɨt à Fùyènà à jɨ̀m.
48006017	Hi mihì, mu wu hì jîsà na, kə wùt nè fê fo ngə̂k ha mu kum lat wuna a mu wu wùn chwùtè fêt yi mi ha Jisòs.
48006018	Bâba ghàhnà Jisòs Klistù chwuti təm a jûŋà wuna ha ghàn a wana noma. Àmèn.
49001001	À nyak mu Bôl ŋwàklù yìna ha ghàn ghɨt a Fùyènà ghe a ghàn mò kə a ghàn a yi bimî ha Klistù Jisòs, chyə a Efisùs. Mu mô wùt wù tum ha Klistù Jisòs ma à chwok Fùyèn.
49001002	Yènfù, Bè ghàhnà ghê Bâba Jisòs Klistù ti chwûtì təm a jûŋà ha ghàn, fo yutìnì ha ghàn.
49001003	Ghàhnà kokhe Yènfù, a Bè Bâba ghàhnà Jisòs Klistù. Fu ti bonhi ghàhnà a yòhnà nâ nì mwə̀ mù jùŋ mù jɨ̀m me a mù fwo a nyə̂ tohne a Klistù.
49001004	Nâbi shyəma wù fati mbyî, ma wù ti chwokti ghàhnà tohne a Klistù, na ghàhnà bê hi mô ghɨt a yulena, kəta wi njahi a Yènfù ashyə̂.
49001005	Yènfù ndùku mô ma wù ti lem na fu bè lyê ghàhnà a wana wuna tohne a Jisòs Klistù, ma à koŋ kə wûn a wun yi saŋlî lem na yi hi mô ni.
49001006	Yi ni chwûtè na ghàhnà kəta hi tè fo yi kokhî ha Yènfù kum tôknà yi kanani ye a wù chwùte ha ghàhnà tohne a Wâ wûn wù kòŋ.
49001007	Klistù tî yun tu ghàhnà nì luŋ mù wun me a wù tì sùha te wù kpo, Yènfù ki lêhèfo besu ghàhnàsu. Yìna ni chwùtè təm a jûŋà ghe a fu kəta ha ghàhnà.
49001008	Fu ti tôknà nì ghàhnà wu lum wu kananu ni na ghàhnà hi khə gha.
49001009	Yènfù ti nî na ghàhnà khɨli gha ma fu tì lem, a hì khə kə wûn. Fu tì ni ni beka fu khə kə gha à jɨ̀m. Wù tì lem gha mɨ ghɨ̂n na ghɨ gan tohne a Klistù, ma a koŋ kə wûn na yi hi mô wu lum afân ni.
49001010	Yènfù ti lem na tuku bè kpenalò, ma fu chinti mwə̀ mù jɨ̀m a nyə̂ nì a chyə̂ ma wù lem kə a Klistù sah yì sak.
49001011	Fu ti chwok ghàhnà na ghàhnà hi mô ghɨt a wuna tohne a Jisòs Klistù kə yi ghəl te fu tì bakte lema shyəma fu fati mbyî. Nâbi ghə gânà kə wu lum afa a Yènfù khɨŋa na yi gan atɨ̂n.
49001012	Fu chwok ni shyəma ghàh ghe a ghɨ tì bime Klistù ashyə̂ na ghɨ hi bəmhe Yènfù kum a jyak ghe fu kəta.
49001013	Yènfù ti fyî kəbi ghàn ghɨt a Efisùs bônhì ghàn tohne a Klistù te ghàn ywo tûm yì jùŋ ye a yì mò hamok, ghàn bimî. À ndùku mô te ghàn bime, fu chwe ghàn nì Yohnà Yulena ghe a fu tì chwùne,
49001014	a mô a chwena hi chwùtì na tuku bè kwoka kpenalò, ma ghàhnà khɨti shyə ghe a Yènfù tì chwùne, wu lum afân, ma ghɨta hi kokhe Yènfù kum jyak a wuna.
49001015	-
49001016	A ni gha ye yi ne na mu hi fo kə yi fô yòŋnà ha Yènfù, kwâktè ghàn a mu yi jə̀m kə yû mù jɨ̀m hi yìmì te mu tì ywo bimî ye a ghàn kəta ha Bâba ghàhnà Jisòs Klistù, nì kôŋ ye a ghàn kəta ha ghɨt a Fùyènà.
49001017	Mu shihi jə̀m nâbi wùni yu, mu hi chyate Yènfù Bâba ghàhnà Jisòs Klistù, a mô Bì we a wù kəta jyaka na wù fo Yohnà a wuna ghe a ghɨ fo tofu fê chwûtè banhe gha a kanana wuna shyəma ghɨ ni ma ghàn hi fate khə wûn.
49001018	Mu jə̂mà kəbi na Yènfù ni kwâktì yani yema, ma ghàn hi khə na ghàn bè khɨtelò mwə̀ mù jùŋ me a fu bakte ha ghàn nì ghak yi yulani ye a fu lema ha ghɨt a Fùyènà,
49001019	jə̂mà kəbi na ghàn yen à khɨli jyak a kanana ghe a Yènfù kəta, a mô à ghɨ̂n ghe a ghɨ gâmtè ghàhnà ghɨt a bimena. A mô kəbi jyak ghe a wù tì lye
49001020	hi nì na Klistù kahà lòti a yi kpû. Klistù lôtì ni, wù lem wûn a wun a kpen wu wo ta a nyə̂.
49001021	Wù hì mô afû chîn, saka nâ yohnù wù jɨ̀m nì jyak wù jɨ̀m, ngaŋte chyâ nâbi wùni fə̀n a mbyî chîn nì ha mbyî ye a yì bè bênà.
49001022	Yènfù ti fo mwə̀ mù jɨ̀m a wun a wô fî lem wûn na wù hi mô a tû a gha à jɨ̀m a ndâ Fùyèn.
49001023	Ndâ Fùyèn mi yîn mô wun wu Klistù, fye jyak à jɨ̀m ha wun, a nê wun na nâbi ghə hi mô, nâbi afa.
49002001	Ghàn mò ni ma ghàn ndùku mô ma ghàn ti kputî a ghàn a yòhnà kum ta tu nì gha a be te ghàn ndùku nê.
49002002	Ghàn ndùku chyə kə a sùbe afân te ghàn ndùku baha jûmtè gha a mbyî, ywo ha fə̀n we a wù saka yohnù wu be ghe a ghɨ fela chyâ a nyə̂, a mô yohnà ghe a ghɨ tihe ghɨt ghe a ghɨ ywo wi ha Yènfù.
49002003	Ghàhnà à jɨ̀m ndùku chyə kə te ghɨt a be mɨ ghɨ̂n ashyə̂, nê kə a gha a be ghe a njyàsu wùnsu ghàhnàsu kòŋà, a foma nâbi ghə, ghɨ nê kə yi nî. Chyəna jyà wùn mɨ ghɨ̂n chwûtè na ghàhnà kpene kə hi bè khɨtè ngə̂k yì chìk ha Yènfù te ghɨt ale.
49002004	Biyani, Yènfù kwohi seni ha ghɨta nâ ha haŋaŋ koŋ ghàhnà nâ haŋaŋ.
49002005	A ni mò gha ye a fu tì lòhi Klistù boŋ lôhì ghàhnà a yi kpû. À ndùku mô ni, ma ghàhnà ti kputî a yòhnà kum besu ghàhnàsu. Yènfù bônhì ghàhnà beka təm a jûŋà ghe a fu kəta.
49002006	Yènfù tî lôhì Klistù Jisòs bakhe kə nì ghàhnà a kak à mòk lem wûn nì ghàhnà a wu kpòk wu tù fə̀nù a nyə̂ shyəma wù hi sakâ, ghàhnà boŋa sakâ tohne a wûn.
49002007	Wù tì ni ni shyəma à bê hì mô nâbi yini, ghɨta yena na tôknà wuni yi kanani kəta wi fêkà, a mô yê a wù kòŋà ghàhnà chwûtì tohne a Klistù Jisòs.
49002008	-
49002009	Yènfù bônhì ghàn tohne a ghàn yi bimî kum təm a jûŋà ghe a wù kəta. Ghàn tà fet jə shyə ale a ghàn a sù ngɨŋ shyəma Yènfù lak nì bôn mi yîn. À mò kə yi fo yi Fùyènì. Yi ni chwùtè na wùt wi hi tè kùn à ngàŋtù na yi ti fet shyə ale shyəma ghɨ lak yi nì bôn mi yîn
49002010	Ghàhnà mò ni a mô yi fêt yi Fùyènì. Wu fate ghàhnà tohne a Klistù Jisòs na ghàhnà hi chyə̂ chyənà yì jùŋ ye a wù hi mô ma wù ti fati lem na ghàhnà hi chyə̂.
49002011	Ghàn tumu, kə ghàn yìta ghɨt ghe a ghàn ndùku mô ashyə̂. Ghàn mò wu tûm yi bwɨ̂, ghɨt a Jûs toŋte ghàn na, “Ghɨt ghe a ghɨ mô teka ghɨ fati ghɨna,” toŋte ngɨŋsu ghɨna su na, ghɨt ghe a ghɨ mô ma ghɨ ti fati ghɨna. Ghɨna toŋte ni nâbi te fati mi yîn mò ni, a fate wi Fùyèn, a fate à ghɨ̂t nì wo.
49002012	Kə ghàn yìta na à ndùku mô ni, ghàn kəta wi gha hi nì nì Klistù, bu a nòn nì ghɨt a Isalì, kəta wi gha a tu chwùna afa a Yènfù tì fo ha ghɨna. Ghàn ndùku chyə kə yi chyə̂ a mbyî, kwàktè wi jùŋ yìlè wu lùk wule, khə wi nâbi Yènfù.
49002013	Ghàn ndùku mô nâ ha ghaf, bakhe wi ha Yènfù, biyani chin hì mô ma ghàn ti ben bakhâ tohne a Klistù Jisòs, kum luŋ me a wù tì sùha a ghàn wu lùk te wù kpo.
49002014	Klistù ti yûŋtì ghàhnà, ghàhnà fê befa wi. Wù ti ni na ghɨt a Jûs nì tumu hi mô kə ha shyə̀ à mòk. Wù ti chikhi kpi we a wu tì jyâhè ghàhnà kə nâ nì wun wu wunu.
49002015	Wù ti khɨmtî nâ saktu Jûs tù, tù jɨ̀m tohne a wûn yi kpû mi yîn shyəma ghɨt a ghàhnà gan kə ha wut wù mòk tohne ha wûn, ma yutìnì hi mô.
49002016	Kpu wuni mi ye a kàkfùtàfù tì nî bef yi ghàhnà mî, wu kahi lyi yen nì ghàhnà ha Yènfù ha shyə̀ à mòk.
49002017	Yi ni chwùtè na Klistù tì ben hi fòktè tum yì bonana kə ha ghɨt à jɨ̀m. Wù ti fôktì ha ghàn ghe a ghàn ndùku bakhe wi ha Yènfù, fî fôktì kəbi ha ghàh ghe a ghɨ ndùku bakhe.
49002018	À mò kə kum Klistù a ghàhnà à jɨ̀m kəta Yohnà à mòk a ghɨ mô hi yèn a Bì ashyə̂, kə à jɨ̀m.
49002019	Yi ni chwùtè na ghàn tumu fè wijə ghɨt a benana, ghàn hì mô kə à ghɨ̂t yi lak yì mòk ghàn a ghɨt a Fùyènà, fê mô à ghɨ̂t a Yènfù yi sah yi nda.
49002020	Ghàn mô ndâ ma ghɨ lem chyə atɨna nì yikî ye a ghɨta tuma Jisòs nì fòktì su chiksu ndùku yike kum yini, ti bûlà nda mi yîn a mô kə nâ Klistù Jisòs nì ngɨŋ à wûn.
49002021	A mô wun we a wù khɨte nda mi yîn, yì ti kwok fwô ha nda yì chìk yì Bâba.
49002022	Ghàn nì ghɨta ghɨ le ti chîntì hì mô atɨ̂n à Klistù te mwə̀ mù bamù, fati ghàn na ghàn hi mô luk we a Yohnà a Fùyènà chyə̂ atɨ̂n.
49003001	À mò kə kum yi chîntì ghàhnà mi yin a mu jə̀mà ha Yènfù kum ghàn. Mu mô wut à ndâ chyâk kum yi fêt ye a Klistù Jisòs fo ha mu na mu hi fôktè tum yì jùŋ ha ghàn tumu.
49003002	Mu khə na ghàn ti yû te Yènfù chwùtè təm a jûŋà ha mu fo fêt mi yîn na mu hi nê ha ghàn.
49003003	A mô gha yi leteni ye a Yènfù tì bakte lema, à hì khə kə wûn, chwûtì banhi ha mu, kə yi ghəl te mu hì mô ma mu ti nyak kə yi tum.
49003004	Ghàn taŋ gha mɨ ghɨ̂n nâbi wùni yu, ghàn yen khɨli na mu khə a gha a letana mɨ ghe a Yènfù bakte kum Klistù.
49003005	A mô a gha teka fu chwuti ha ghɨta ashyə̂ te wù chwùte chin ha tumu wunu wu yulenu nì fòktìsù tohne a wun a Yohnà Yulena.
49003006	Gha yi kanani mi ye a ghɨ tì khə wi ashyə̂ mò na, tumu we wu bime tum yì jùŋ bè chîntè yə fə̂n wù Fùyènù ghê ghɨt a Isalì ma fê chintê hi mô a bâh atɨ̂n à wùn wù mòk, fê mô hi bè chìntè khɨte bôn ye a Yènfù tì chwùne tohne a Klistù Jisòs.
49003007	Mu tì yìmi fêt yi tum yì jùŋ mi yîn ma à fo Fùyèn jyaka wuna ha mu na mu hi nê. À tì fo wûn jyaka na ghɨ fet a mu yi təm ma gamti shyəma mu hi nê fêt yi tɨni. Yènfù tì ni ni kum təm a wun a jûŋà.
49003008	Mu mô kə nâ wut we a wù tobte gokhe atɨ̂n à ghɨt a Fùyènà, biyani ma fu ti tôknà nì mu, ni mu na mu hi jîsà ha tumu, fôktè ghak yi kanani ye a ghɨt ghe a ghɨ bime ha Klistù kəta,
49003009	fê fôktè banhi lum we a fêt yi kanani yi Fùyènì mi yîn gbè atɨ̂n nâbi ha nde. A mô gha ye a Yèn fe fu fate mwə̀ mù jɨ̀m lèta ha ghɨta a yìmi hi bè tàn chîn,
49003010	fu ni yohnù nì jyak we a wu fela chyâ a nyə̂ hi khə tof wu Fùyènù we fu chwùte kə a tu lum a tu lûm tohne a yi ləmâ yi ndâ Fùyènì,
49003011	kə yi ghəl te wù hì mô ma wù ti fati lem na yi gan tohne a Bâba ghàhnà Klistù Jisòs shyəma wù fati mbyî.
49003012	Bimî ghàhnà nì chîntì ye a ghàhnà kəta nì Klistù ti nî na ghàhnà hi mô hi yèn ha Yènfù fânà wi shyə ale, khə hamok na fu nè fyelò ghàhnà.
49003013	A ni gha ye a mu jìsà ha ghàn na kə ghàn bot kum ngə̂k ye a ghàn ywo na mu yenalò beka mu fòktè tûm yì jùŋ ha ghàn tumu. Ghàn kəta hi tè khə na ngə̂k àtɨ̂n nè yênà kə ha ghàn a jùŋ.
49003014	À mò gha ye a yi ne mu na mu tum a lwe ma a Bì ashyə̂ hì jə̂mà kə yi jə̂m ha ghàn,
49003015	à mô wûn we a wù yìme sah a sù nda ghe a ghɨ mô a nyə̂ fê mô a chyə̂ nâ à jɨ̀m.
49003016	Yènfù kəta yi ghak nâ haŋaŋ. A ni gha ye a mu jə̀mà na fu fo jyaka a ghàn a təm tohne a wun a Yohnà,
49003017	shyəma bimî yani ni ma Klistù hi fate chyə̂ kə nâ yi chyə̂ a ghàn a təm. Mu jə̂mà na ghàn ləma atɨ̂n à yi kòŋ ma yi hi tâ,
49003018	shyəma ghàn hi chîntè tofa kpene a ghàn a ghɨt a Fùyènà ale, hi tè khə na kôŋì Klistù ghaka kə a lum tù jɨ̀m.
49003019	Ma ghɨ hi khə na kôŋì wuni ti chya tofu, shyəma ghàn ghəkna ma kpene hi tè chyə̂ chyəna Fùyènà kə nâ a jûŋ.
49003020	Kokhînì yen ha Yèn fe a fu kəta jyaka hi fo mwə̀ mù domù nâ haŋaŋ, chyâ me a ghàhnà lona yi jə̀m, nì yu we ghàhnà mò kwàktè wi nâbi hi lôn. A mô yi fêt, a nê jyak a wuna ghe a ghɨ mô a ghàhnà fùtɨ̂n.
49003021	Ban yi wuni mi ye faŋ à kə yi fâŋ ha ghɨt a bimena ghe a ghɨ mô a Klistù Jisòs a yû mù jɨ̀m! Àmèn.
49004001	Mu wu hì chyate ghàn kum fêt mi yin a Bâba ne ha ghàhnà na, ghàn hi chyə̂ chyənà, yi kpene wu lum afa Yènfù khɨŋa na ghàn hi chyə̂ atɨ̂n wu tuk afa fu tì toŋa fihi ghàn. Ghàn khə na mu mò ni, mô a wùt à ndâ chyâk kum fêt ye a mu nè ha Bâba.
49004002	Ghàn hi ngumle ngɨŋ sanisu, bonê, fê wunhê, lêhèfo a tu njah tanitu kum yi kôŋ.
49004003	Ghàn momhi nâ nì jyaka hi tè mò kə a shyə̀ à mòk afa a Yohnà Yulena fate ghàn atɨ̂n tohne yi yùtì afa yi chîntè ghàn.
49004004	Ghàn mô wu bâh atɨ̂n à wu wùn wù mòk, Yohnà Fùyènà ghe a ghɨ fêtà wu wùn afân mô kə à mòk, kə yi ghəl te Yènfù tì toŋa fihe ghàn a mbyî ni ghàn hì khə kə gha yì mòk na, ghàn bè bônàlò.
49004005	Ghàhnà kəta kə Bâba wù mòk, bime kə gha yì mòk, fyi mòlû kə a tô yi gha yì mòk.
49004006	Yènfù ghàhnà fù mò kə fù mòk, mô Bì kə ha ghɨt à jɨ̀m, saka kə ghɨt à jɨ̀m, fêtà tohne kə a ghɨt à jɨ̀m, mô kə fùtɨ̂n à ghɨt à jɨ̀m.
49004007	Biyani nâbi nde a ghàhnà fùtɨ̂n fəkna fo wuni kə yi ghəl te Klistù kòŋa hi fô.
49004008	Gha mi yîn a mu jìsà kum tufô ni mò kəbi te yê a ghɨ nyàka a ŋwàklù Fùyèn na: “À ndùku mô te wù kaha kwoka wu lùk afa a wu ngaŋte kpene, wù kolo nì ghɨta te wù tuma yə a yi wòŋ, ghɨ dô kə ni, wù fî jyâtì tufô ha ghɨta.”
49004009	Ba ghɨ jîsà na wù tì “kwok wu lùk afa a wu ngaŋte kpene” ni chwùtè na wù ti chwo mihì kə nâ a chyə̂ afân?
49004010	We a wù tì chwo a chyə̂ ni mò kəbi we a wù tì kaha kwoka wu lùk afa a wu ngaŋte kpene a nyə̂, hi tè mò kə a tû a mwə̀ mù jɨ̀m.
49004011	A mô wûn we a wù tì chwoka ghɨt ale lem ha ghɨt a tuma, chwok ghɨta lem ha fòktìsu chiksu, wù chwok ghɨt ale lem na ghɨ hi fôktè gha Fùyènì kə a tu lùk a tu lùk, wù fî chwok ghɨta na ghɨ hi mô sù fòktì, wù chwok ghɨt ale ha sù chichà.
49004012	Wù tì ni ni hi bakte ghɨt a bimena na ghɨna hi khə hi tè nè fêt yi Fùyènì, na ndâ Fùyèn hi ləmnê, a mô wun wu Klistù
49004013	hi tàn shyəma ghàhnà à jɨ̀m bê chintê hi mô kə ha shyə̀ à mòk a ghàhnà yi bimî fê mô kə ha shyə̀ à mòk a gha afa a ghàhnà khə kum Wâ Fùyèn. Ni, ma ghàhnà ghəknà kpena ma ghɨ hi mô kəbi te Klistù.
49004014	Yi hì mô ni, ma ghàhnà hi fê bu hi tè mò te mwəlà hi tè chìnà sama kə yi sâm tu, nâbi yìni nki yikînì yi ben yi lyi chya nì ghàhnà, wut bakti kəbi yi fə̂m wu ben wu lehi kə ghàhnà nì yini.
49004015	Ghàhnà shìki bɨlà jìs kə hamok chwûtè yi kôŋ, ma ghàhnà ləma kə lum tù jɨ̀m ma ghɨ hi mô te Klistù we a wù mò a tû ha ndâ Fùyèn.
49004016	Wu nê bâh wù wùnu wù jɨ̀m mô kə ha shyə̀ à mòk, nâbi yìni yùŋ à wù wùn gâmtè hi khɨte kə wun wù jɨ̀m. Nâbi ghɨ̀ni bâhà shìki fêt te ghɨ kəta hi tè fèt, ma wun wù jɨ̀m nê fate ləmà ta beka bâh wù tɨnu kòŋà ngɨŋsu.
49004017	Mu jìsà ha ghàn a Bâba yi yet fê kumtè na kə ghàn hi fê chyə te wu tûm. Ghɨna kəta kə kwâktì tu yum tu.
49004018	Ghɨna ywo khɨle wi gha, khə wi gha yile kum chyəna Fùyènà beka ngwò a ghɨna, ma ghɨ ben beka a to tana ghe a ghɨna kəta.
49004019	Ghɨna ti mâkà ngɨŋsu ghɨna su hì buma chyə̂ kə te sù bû, fê wume wi, kwoti nâbi yìni nki gha yi be ghɨ hi nê yê kə yi yên, chyənà àtɨ̂n foma yê kə ashyə̂.
49004020	Biyani ghɨna wijə gha ghe a ghɨ tì yike ha ghàn kum Klistù!
49004021	Yi mô kə nâ hamok na ghàn tì yû gha kum wûn, ghɨ fî yikî ghàn nì gha ghe a ghɨ mô hamok kum Jisòs.
49004022	Ghɨ tì yiki na ghàn maka chyənà sanisu mwu su beka kwâktì tanitu betu ndùku bobhelò ghàn.
49004023	Ghɨ tì yiki na ghàn maka chyənà yanì yì mwu ma ghàn hi bɨlà kwàktè a wu lum wu fe.
49004024	Ghɨ tì yiki ghàn na ghàn lyi wun wu fe we a ghɨ tì fate ma wu hi fune Yènfù chyə kàntè chyənà wûn yì chilichili fê yulê.
49004025	Yi ni chwùtè na ghàn kəta hi mâkà yi fə̂m na nâbi nde hi jîsà kə hamok ha wâ nè wûn beka ghàhnà à jɨ̀m chìntè mô kə bâh à wùna à mòk.
49004026	Gha ki yaf a wût, kə wù nè nê be. Kə gha yaf wùt, ma wù chyə nì yini a wun wu là.
49004027	Kə wùt nè fo lumu na deblì lyi a wun a chyənà.
49004028	À ndùku chwoŋa nâbi nde, kə wù fî chwoŋ. Wù bɨlà kəta hi tè fèt a shyə nì wo wunu, kəta a shyə hi tè gâmtè ghɨt ale ghe a ghɨ kəta wi.
49004029	Kə gha yi be nè fwo a wùt yi jwô. Ghàn hi bɨlà jîsà kə gha ghe a ghɨ mô hi gàmtè ghɨt ghe a ghɨ kəta fuma shyəma à hi ywo nâbi nde jîs yani, yi gâmtì wûn.
49004030	Kə ghàn hi nê Yohnà Yulena a Fùyènà ghe ghɨ tì chwe ghàn nì ghɨna na wù hi saŋle wi. Ghɨ tì chwe ghàn nì ghɨna hi chwùtì na tuku bè bênàlò, ma Yènfù yun à mihi tu wanu.
49004031	Ghàn maka kwàktì tu betu nâ tù jɨ̀m nì là mù bàŋamù nì njaŋi nì ndisu nâbi nì yìni befi.
49004032	Ghàn hi tôknè fê kwohe yi sen ha ghɨt ale, lêhèfo ghɨta kəta Yènfù lèhèfo ghàn tohne a Klistù.
49005001	Ghàn mò ni mô wana Fùyènà, fu kôŋà ghàn nâ haŋaŋ. Yi ni chwùtè na ghàn kəta hi tè chyə wu lum afa a Yènfù chyə atɨ̂n.
49005002	Ghàn kəta hi tè kòŋà ghɨt ale kə yû mù jɨ̀m kə yi ghəl te Klistù tì kòŋà ghàhnà fo ngɨŋ à wûn ha yi fô, yi lɨ̂mtè jwôfà kə ni ha Yènfù a ghàhnà wù lùk.
49005003	Ghàn mô ni mô ghɨt a Fùyènà. Kə ghɨ bè ywo gha kum jûmtì yweni makə jûmtì lɨmànì nì se fwona nì gha tu liŋa ale a ghàn a fùtɨ̂n.
49005004	Yi jwôfà wi na ghàn hi jîsà gha tu liŋa, jîsà gha ngwona fê nyikhè à ghɨ̂t. Ghàn hi bɨlà fo kə àyòŋnà ha Yènfù
49005005	Ghàn hi khə hamok na ghɨt ghe a ghɨ jûmtè ywena makə ghê a ghɨ jûmtè lɨmànà nì ghê a ghɨ nê gha tu liŋa nì ghê ghɨ kəta se fwona (a mô lum wule hi tè kokhe mosòmù) wi hi lyi wu lùk wu fə̀n Klistù ghê Yènfù.
49005006	Kə wùt lè bè lehi ghàn nì jîs yi yimi. À mò kum a gha mɨ ghɨ̂n a Yènfù bàŋhè lâ ha ghɨt ghe a ghɨ ta nì tu ha wûn.
49005007	Yi ni chwùtè na ghàn kəta wi hi tè nè chìntè a ghâ nì ghɨt ghe a ghɨ nê gha mɨ ghɨ̂n.
49005008	Ghàn mò ni ma ghàn ndùku mô kəbi atɨ̂n à bɨn a finana ni te ghɨt mɨ ghɨ̂n, biyani ghàn mô chîn ma ghàn ti lyî a Bâba atɨ̂n à yi bân. Ghàn hi chyə lê te wana yi bana.
49005009	Mu jìsà ni beka bani mò nâbi afa, ma gha a jûŋà hi fwo kwoka afû, ghɨta chyə chyənà su chilichili su fê nê kə gha ghe a ghɨ mô hamok.
49005010	Ghàn momhê yiki hi tè khə fê nê a gha ghe a Yènfù kòŋà.
49005011	Kə ghàn bè lye a chyənà bɨn a finana, gha yi jûŋì bu hi fwu atɨ̂n. Ghàn hi bɨlà fihe bê nì gha mɨ ghɨ̂n a chwî.
49005012	À mò gha yi wumeni hi tè jìs nâbi yi jîs kum gha ghe a ghɨta gha a be mɨ ghɨ̂n nè a lèt.
49005013	Biyani ma ghɨ fihi nâbi ghə a chwî, ma ghɨ yen kə a ndan.
49005014	Yi mô ni beka à nè yi ban na ghɨ yen nâbi ghə a ndan. A mô gha ye a yi tì ne wùt lè jis na: “Yèmâ a wùt wunâ a sù bwuni, ma wò lòti a yi kpû ma Klistù fo bani ha wò.”
49005015	Ghàn hi tôknà lê a wu lum afa a ghàn chyə atɨ̂n. Kə ghàn hi chyə te wù ngwò, ghàn hi chyə te ghɨt a tofana.
49005016	Wùt ha ghàn yen wu lûm hi nè jùŋ, wu nyâŋhì ni kə yi nî beka à dò kə be chîn.
49005017	Ghàn momhi lê hi te khə gha ye a Bâba khɨŋa na ghàn hi nê. Kə ghàn hi chyə te wù ngwò.
49005018	Kə ghàn hi nyo lùkû mu kwo ghàn beka lùkû bênà kə nì chyənà nyàm. Ghàn bɨlà de Yohnà Yulena lunhi təm ghana.
49005019	Ghàn hi jîsà ha ngɨŋ sanisu a sù njàŋ. Ghàn hi yema njàŋsù Fùyènsu nì njàŋsu yulesu nì se a Yohnà Yulena nè na ghàn hi yemâ, buka mwə̀lû, kokhe Bâba nì təm ghana à jɨ̀m.
49005020	Ghàn hi fo àyòŋnà ha Yèn fe a fu mô Bì kum nâbi ghə kə a yû mù jɨ̀m kum Bâba ghàhnà Jisòs Klistù.
49005021	Ghàn hi ngumli ngɨŋ sanisu beka ghàn fànà Klistù.
49005022	Ywena ghàn hi ngumli lɨm ghana kəbi yi ghəl te ghàn ngumle Bâba.
49005023	Ghàn khə na wùt lɨmà ni mò a tû ha ywê wûn kəbi yi ghəl te Klistù mò a tû ha ndâ Fùyèn a mô wun wu wunu, a bônhè wûn ghɨt atɨ̂na.
49005024	Yi ni chwùtè na ywena kəta hi tè ngumli a lɨm a ghɨna kə gha à jɨ̀m kəbi yi ghəl te ndâ Fùyèn ngumli Klistù.
49005025	Lɨmànà ghàn hi kôŋà ywen ghana kəbi yi ghəl te Klistù tì kòŋà ndâ Fùyèn fo ngɨŋ à wûn ha kpu kum yinì.
49005026	Wù ti kpu hi so ghɨt a bimena na ghɨ yuli, tohne a wun a tum yì jùŋ.
49005027	Wù tì ni ni shyəma wù shihi lyè ndâ Fùyèn ha ywê lɨ̂m, ma yì hi mô chilichili, yule, kəta wi liŋi, kəta wi njah yile.
49005028	Yi ni mò kəbi te wùt lɨmà kəta hi tè kòŋà ywê wûn kə yi ghəl te wù kòŋà ngɨŋ à wûn. Wùt lɨmà shìki kôŋà ywê wûn, ma à hi mô na wù kòŋàlò ngɨŋ à wûn.
49005029	Wùt tà timi hì bànà ngɨŋ à wûn. Wù nè wu hi fate yə̂ fê tôknà nì wun wu wunu kə yi ghəl te Klistù tôknà nì ndâ Fùyèn.
49005030	Ghàhnà mò ni chîntè mô kə bâh wu wùnu wu Klistù.
49005031	Ŋwàklù Fùyèn jìsà na, “A ni gha ye a wùt lɨmà ni wu de bè wûn nì nè wûn, wu yen wu chîntì ghê ywê wûn, ghɨna à bà ghɨ kahi hì mô kə ha shyə̀ à mòk.”
49005032	Yìna mò yikî yi kanani. Biyani, mu jìsà wu lùk afân kum Klistù ghê ndâ Fùyèn,
49005033	nâbi nde a ghàn a fùtɨ̂n kəta hi tè boŋa kòŋà ywê wûn kə yi ghəl te wù kòŋà ngɨŋ à wûn, nâbi nde wu boŋa ngumli lɨm à wûn.
49006001	Mwəlà, ghàn hi ywo ha bì ghana nì ha nì ghana beka a mò gha ye a yi mô chilichili.
49006002	Sak yi shyə a atɨ̂n à tu sak afa a Yènfù tì fo yi kəta wu chwuna atɨ̂n mò na, “Ngumli ha bâ nì ha nâ,
49006003	shyəma gha à jɨ̀m hi gbê kə a jûŋ ha wò, ma wò fê chyəti a chyə afân.”
49006004	Be mwəlà, kə ghàn hi nê wan ghana bâŋhè lâ. Ghàn hi bɨlà lê ghɨna fê tihe ghɨna wu lum afa a Bâba khɨŋa.
49006005	Ghɨt a fetana, ghàn hi ywo ha be fèt ghana, fate ngumle ghɨna kə nì təm ghana à jɨ̀m. Ghàn hi fêtà kə te ghàn fètà ha Klistù.
49006006	Ghàn hi ywo ha ghɨna te ghɨt a fetana Klistù kə nâ hamok, kə yi ghəl te Yènfù khɨŋa. Kə ghàn hi ywo ha ghɨna kə wu yu afa ghɨna lèmà se a ghàn wu wùn beka ghàn khɨŋa na ghɨ hi khə na ghàn fètàlò a jûŋ.
49006007	Ghàn hi fêtà ha ghɨna nì saŋlînì kə te ghàn fètà ha Bâba, a bu ha ghɨta.
49006008	Ghàn khə na wùt ki nê nâbi yìni jùŋ, mô a kwôs makə wù wi a kwôs, ma Bâba bê fo maktu tɨnu ha wûn.
49006009	Be fètà, ghàn hi boŋa fate khɨte ghɨt ghana ghɨ fetana. Kə ghàn hi kàntè yi kântì gha ha ghɨna. Ghàn hi khə na wùt we a wù mò bì fèt ha ghàn à jɨ̀m mò a nyə̂, lyê nâbi nde kə yi ghəl.
49006010	Hi gòkhì, mu wu hì jîsà na ghàn yiktè kə Yènfù wù wùn, a fu fo jyaka ha ghàn beka wù kəta jyaka kanana.
49006011	Ghàn lyi mwə̀ mù wòŋ me a Yènfù fo ha ghàn nâ mù jɨ̀m shyəma ghàn khɨli hi nò mùnàŋ me a deblì bakte.
49006012	Ghàn ni ni beka ghàhnà nò wi ghɨta. Ghàhnà ni bɨlà nô yohnù wu be we a wu fela chyâ a nyə̂ nì jyak we wu saka mbyî yinâ nâ yì jɨ̀m nì yèn mù mbyî.
49006013	Ghàn lyi lê mwə̀ mù wòŋ mù Fùyèn nâ mù jɨ̀m shyəma tuku be bê shihi kwok a bèn ma ghàn tum à yə deblì, ma à hi mô a gòkhi, ghàn baha ta kə yi tâ.
49006014	Ghàn kwut lê gha ye a yi mô hamok a ghàn a yi sah te wu kwô ma ghɨ baŋ ngàŋtù ghana nì chyənà chilichili ma timè hi yutê.
49006015	Ghàn lyi tum yì jùŋ ye a yì fo yutìnì ma ghàn tuŋ a ghàn wu wù te gwusu wùsu ma ghɨ hi yutê.
49006016	Ghàn lyê kpenhi bimî yani ma khɨti te khə̀ksù wòŋsu hi tàmtè woŋ te a deblì tumle ghàn nì ghɨna, ghɨ bame te wu wus.
49006017	Ghàn lyi kəbi bôn ye a Yènfù bònhe ghàn ha a fot a wòŋa, ma lyi Yohnà ghe a Yènfù fo, a mô gha Fùyènì ha yi fà.
49006018	Ghàn shihi ne gha mɨ ghɨ̂n, ghàn hi jə̂mà ha Yènfù kə a yû mù jɨ̀m, bufa nâbi ghə kə yi ghəl te Yohnà a wuna tihe ghàn. Ghàn shihi jə̀m ghàn hi jə̂mà ha ghɨt a Fùyènà nâ à jɨ̀m. Ghàn hi tôknè, kə wùt lè bè yità hi jə̀m.
49006019	Ghàn hi jə̂mà kəbi ha mu na mu lyi gha Fùyènì hi fòktì, mu khɨli gha ye a mu mò hi jìs, na mu shihi fòktè gha a letena ghe a Yènfù tì chwùtè ha ghàhnà a tum yì jùŋ, kə mu fan shyə ale.
49006020	Mu mò ma ghɨ ti tum na mu bê hi fôktè tum yì jùŋ mi yìna nâbi te mu mò chîn a chyak. Ghàn jəm na mu hi fôktè kə te mu kəta hi tè fòktì, fânà wi shyə ale.
49006021	Mu tum Tìkikùs, na wù fokti nâbi ghə ha ghàn shyəma ghàn khɨli gha ye a mu nè. Ghàh kòŋà wûn nâ a jûŋ. Wu mô kə nâ wâ nè ghàhnà wù jùŋ, fêtà ha Bâba kə nâ nì təm a wuna à jɨ̀m.
49006022	Mu tuma kə nâ wûn ha ghàn ni shyəma wù ben ma wù fokti gha ha ghàn kum ghàh ma wù fè lumhi ghàn a ghàn yi bimî.
49006023	Yèn fe à mò Bì ghê Bâba Jisòs Klistù fo yutìnì ha wana ne nì kôŋ ye yi nê na ghɨ hi yikte kə wun a wù wùn.
49006024	Yènfù nè chwûtèlò təm a jûŋà ha ghàn ghe a ghàn faŋa hi tè kòŋà kə Bâba ghàhnà Jisòs Klistù.
50001001	À nyak mu Bôl ghàh à Timotì ŋwàklù yìna mô ghɨt a fetana ha Jisòs Klistù. Ghàh ni nyàkà ha ghàn ghe a ghàn fo ngɨŋ sanisu ha Yènfù a Fìlibây nâ à jɨ̀m hì mô ha Klistù Jisòs. Ghàh ni nyàkà kəbi ha ghàn ghɨt a tihena nì ghɨt a fetana.
50001002	Yènfù Bè ghàhnà ghê Bâba Jisòs Klistù chwuti təm a jûŋà ha ghàn, ma wù fo yutìnì ha ghàn.
50001003	Mu fo àyòŋnà ha Yèn famfu nâbi wùni yu te mu kwàktè ghàn,
50001004	jə̂mà na Yènfù gàmti ghàn nâ à jɨ̀m nâbi wùni yu, mu hì jə̂mà nì saŋlînì.
50001005	Mu fo àyòŋnà ni beka ghàn ti gâmtì mu hi fòktè tum yì jùŋ yina kə ha yìmì wu tuk afa nâ ghàn tì ywo tum mi yìna atɨ̂n hi kwok à tàn lân.
50001006	Mu fê fo àyòŋnà ni beka mu khə hamok na fêt yi jûŋ yin a Yènfù yìme a ghàn a fùtɨ̂n ni na yi hi yê kə ashyə̂ hi tàn wu tuk afa a Klistù Jisòs bè kaha bênà.
50001007	Mu nè hì kwâktè kə ni kum ghàn à jɨ̀m beka mu kòŋà ghàn hanɨ̂ŋ. Yènfù ti bimî, ma ghàhnà nê hi fêtà kə amok, makə mu mò a ndâ chyâk, makə fòktè tum yì jùŋ, yike ghɨta na ghɨ hi khə na yì mò hamok.
50001008	Yènfù khəlò na mu kòŋàlò ghàn à jɨ̀m nâ a jûŋ nì kôŋ ye a Klistù Jisòs tì chwùtè nâ nì ngɨŋ à wûn.
50001009	Mu jə̂mà na Yènfù ni ghàn fê tokâ khɨli gha ye a yi mô hamok ma ghàn hi kôŋà ngɨŋ sanisu nâ a jûŋ.
50001010	Mu jə̂mà ni shyəma ghàn hi khə gha ye a yi jwôfà kpene a yi bè hì mô nì yulînì, kəta wi njahi, wùt ngane wi ghàn yi gha wu tuk afa a Klistù bè kaha bênà.
50001011	Ghàn shìki mô ni ma Jisòs Klistù ni ma ghàn hi chyə chyəna chilichili, shyəma ghɨta hi yena ghàn fo kokhînì ha Yènfù, fê bəmhe wûn.
50001012	Wana ne, mu khɨŋa na ghàn hi khə na gha ghɨ̂n a ghɨ gânà ha mu ni bɨlà gâmtè kə hi nì na tum yì jùŋ yì Fùyèn hi yênà kə ashyə̂.
50001013	Nâ sojà se a su chînà tok sù jɨ̀m, nì ghɨta afân nâ à jɨ̀m hì khəlò na mu mò a ndâ chyâk beka mu fètà ha Klistù.
50001014	Ndâ chyâk yin a mu mò atɨ̂n ti nî na ghɨt a bimena fê tokâ fo təm a ghɨna ha Bâba kum gha ye a ghɨna yena te wù ne ha mu. Ghɨna ghɨ hì fôktè tum à Fùyèn chîn nì təm a ta, fê fânà wi wùt lè.
50001015	Ghɨt ale fòktè tum yì jùŋ yì Klistù kum ghə̀k te ghɨna yena te fêt yi mi fate yênà, biyani ghɨ le fôktè tum yîn kə nâ nì təm a jûŋà.
50001016	Ghɨt mɨ ghɨ̂n a ghɨ fôktè nì təm a jûŋà ni fòktè beka ghɨna kòŋà mu, khə na ghɨ fa mu a ndâ chyâk beka mu fòktè tum yì jûŋ yì Fùyèn.
50001017	Ghɨt ghe a ghɨ fôktè gha Klistù, kəta kwâktì yi be kwàktè kə ngɨŋsu ghɨna su. Ghɨna khɨŋa hi kpenhe ngə̂k à mì a ndâ chyâk afân.
50001018	Biyani ngə̂k wi! Ma wùt fòktè tum à Klistù kama nê nâbi yi nî, makə wù nè hamok, mu saŋlelò beka tum yì jùŋ yì Klistù ləma yênà kə ashyə̂.
50001019	Mu saŋlelò beka mu khə na jə̂m yani gàmtèlò mu, Yohnà a Jisòs Klistù boŋa gâmtè na mu bon ma mu fwu a ndâ a chyàk afân.
50001020	Nâ gha yi chik ye a mu kwâktè mò kə na kə mu bè nê gha yi wumeni. Mu khɨŋa hi tè nè fêt yi Klistù nì təm a ta kə te mu chehì nê, khɨŋa na chyəna ma hi bênà kə nì kokhînì ha wûn, kə mu kpulô, makə mu faŋ hi tè chyə̂.
50001021	A mô ha mu, mu chyə kə kum Klistù, ma mu ki kpû, ma à hi bɨlà mô mbì.
50001022	Yi ki kpên na mu faŋ à hi chyə̂ a chyak a wùna afân, ma mu kwoti lumu hi tòkà nè fêt yi jûŋì. Ma mu tê fè khɨlî na à jwôfà yìni ha mu agha, hi kpû ma hi tè chyə̂ agha.
50001023	Mu yɨŋna kə yi yɨŋnâ atɨ̂n à agha afân, kôŋà hi dè chyə ghɨ̂n hi yèn hi tè mò ghàh à Klistù, a mô gha ye a yi jwôfà kpene,
50001024	biyani yena na a mò nâ gha yi ta na mu faŋ à hi chyə̂ kum kə te mu khɨŋa hi gàmtè ghàn.
50001025	A ni gha ye a yi ne mu na mu faŋ ghàhnà ghɨ̂n shyəma mu gamti na ghàn ləma ma ghàn hi saŋlê a ghàn yi bimî.
50001026	Mu nê ni shyəma mu nê shihi kaha bèn ha ghàn, ma ghàn hi fê tòkà jala kum gha ye a Klistù Jisòs ne ha mu tohne ha ghàn.
50001027	Gha yi ta mò kə na, ghàn hi chyə te tum yì jùŋ yì Klistù khɨŋa shyəma mu ki bên hi yena ghàn, makə mu faŋ nâbi hi bèn, ma mu hi khə na ghàn tà kwuna jə hi tè kəta kwâktì yì mòk, chyə kə ha shyə̀ à mòk, fêtà nâ nì jyaka hi tè ləma a yi bimî ye a tum yì jùŋ yike.
50001028	Kə ghàn hi fânà bànà sanisu. Ghàn hi kəta təm a ta. Ghàn shìki nî ni, ma ghàn chwùti ha ghɨna na Yènfù nè bobhelò ghɨna ma wù bonhi ghàn. A mô yi fet yi Fùyènì.
50001029	Mu jìsà ni beka Yènfù ti chwûtì təm a jûŋà ha ghàn ni na ghàn bimi Klistù ma ghàn fê yen ngə̂k kum wûn.
50001030	Ghàn hi nô kə yi nô. Ghàn khə na nô yina mò ye a ghàn tì ywo na mu nòlò, chin wu hì mô mu baha nô kə yi nô.
50002001	Ba ghàn khə na wun wanu foma ni beka ghàn mò ghɨt a Klistù, təm ghana yùtè beka wù kòŋà ghàn agha? Ba yi mô hamok na Yohnà Fùyènà mò ha ghàn, nê na ghàn hi mô a kak à mòk? Ba yi mô hamok na ghàn kwohe yi sen ha ngɨŋ sanisu fê tôknà agha?
50002002	Ghàn nê kpenhi lê gha ale ghɨ̂n shyəma mu hi kəta saŋlînì, yi kpenê. Ghàn hi kəta kə kwâktì yì mòk, fate kôŋà ngɨŋ sanisu fê fêtà kə ha shyə̀ à mòk.
50002003	Kə ghàn hi kwâktè kə ngɨŋ sanisu. Kə wùt hi nê gha hi chwùtè wu wun. Ghàn lyi ngɨŋ sanisu a chyə̂, ghàn lem na ghɨt ale kokne chyâlò ghàn.
50002004	Kə ghàn hi nê kə gha ghe a ghɨ jwôfà ha ghàn. Ghàn hi bɨlà nê gha ghe a ghɨ gâmtè ghɨta ale.
50002005	Ghàn hi kəta kə chyənà ye a Klistù Jisòs ndùku kəta:
50002006	Wù ndùku mô kəbi Fùyèn, biyani wù hì kôŋà wi hi lyè ngɨŋ à wûn a lum afû.
50002007	Wù bɨlì de nâbi ghə te wù ndùku kəta, ghɨ bwɨ wun te a wût, wù kahi hì mô wut wù fètana.
50002008	Wù fî lyi mihì ngɨŋ à wûn a chyə̂ ywo ha Yènfù bimi na ghɨ banti wûn a kàkfùtàfù, wù kpû te wut we a wù befa gokhe.
50002009	Yènfù ki lôhè wûn a yi kpû kokhi wu lùk afa a wu ngaŋte chyâ nyə fo a jyak ha wûn, ghɨ ngaŋte chyâ nâbi ghɨ̀ni jyaka,
50002010	shyəma nâbi ghə ghe a ghɨ mô, makə ghɨ mô a nyə̂ makə ghɨ mô a chyə̂ makə ghɨ mô nâbi yi dèt yi chyə hi ngumle Jisòs,
50002011	ma nâbi nde jis a ndan na Jisòs Klistù mô Bâba, wù shihi jìs ni, wu hi kokhe yê nì Yèn fe a fu mô Bì.
50002012	Wana noma ghɨ jûŋà, ghàn ndùku ywolò mu te ghàhnà ndùku baha mô amok, mu wu hì jîsà na ghàn fê tokâ yu mu chin te mu fè bu a ghàn a ngwùŋ. Ghàn ne mihe fêt yani yê ma ghàn faŋ à hi ngumlê nì fânì te ghɨt ghe a Yènfù bònhe,
50002013	beka à mò kə nâ wûn we wù fêtà a ghàn a fùtɨ̂n, fo a jyak na ghàn hi kôŋà hi tè nè gha ye a wù khɨŋa na ghàn hi nê.
50002014	Ghàn kwo nâbi ghə hi nì, ghàn hi nê kə chilichili, dûmlè njaŋa wi ha Yènfù, njaŋa wi ha wùt.
50002015	Ghàn shìki nî ni, ma wùt bê tè ngane jə̀ ghàn a yi gha, ma ghàn hi yulê, mô wana Fùyènà te ghɨ chyə atɨ̂n à ghɨ̂t ghɨ khə kə be. Ghɨt mɨ ghɨ̂n ni mò ma ghɨ ti faŋ hi tè nè kə sù be a mbyî. Ghàn kəta hi tè mò a ghɨna fùtɨ̂n te mu jên te mù bana a bɨn a finana.
50002016	Ghàn hi chyə̂ kə te tum yì jùŋ yina yike na ghɨta hi chyə̂. Ghàn shìki nî ni, ma mu bê hi jala wu tuk afa a Klistù bè kaha bênà atɨ̂n kum ghàn, na mu tà tì fet jə hi khɨmte wun wu mu halô.
50002017	Ghàn ti fo bimî yani ha yi fô ha Yènfù. Ghɨ ki ywe nâbi yi ywî mu chîn, ma luŋ mâmù yen kə hi kpenhe yi fo yani mi yê. Yi shìki mô ni, ma mu hi kôŋà na ghàhnà hi chîntè saŋle kə yi saŋlî.
50002018	Ghàn hi boŋa saŋle kəbi te mu.
50002019	Mu khə kə nâ yi khə na Yènfù ki bimî, ma mu chinhi Timotì ha ghàn kə a mu tuk afân, shyəma wù kahà bê fokti gha ha mu kum ghàn hi nì na mu hi saŋlê.
50002020	A mô kə wûn a wù kəta kwâktì ye a mu kəta, kôŋà hi gâmtè ghàn.
50002021	Nâbi nde nè yi gha, ke kə ngɨŋ à wûn, mômhè wi hi tè nè gha ye a Jisòs Klistù khɨŋa.
50002022	Nâ ghàn khəlò fêt yi Timotì. Wù ti fêt ghàh à wûn hi nì na ghɨta bimi tum yì jùŋ kə nâ te wan nè wu hi fêtà ha bì.
50002023	Mu kwâktè hi tum a wûn ha ghàn nâbi yini te mu khɨle gha ye a yi mô hi gàn ha mu.
50002024	Mu khə na lumu baha fê dâfà wi shyəma Bâba gamti, ma nâ mu bê yen ghàn.
50002025	Mu ti yen na yi jwôfà kəbi na mu kahè chinhi wâ nè ghàhnà Èbàfàlòditùs ha ghàn. Ghàh à wûn fètà amok fê tuma yi woŋ yin amok. A mô wut wânù wù tum te ghàn tì chinhe na wù bê gamti mu nì fêt yîn.
50002026	Wù kòŋàlò nâ haŋaŋ hi bèn hi yen a ghàn, saŋle wi nâ hakoh beka ghàn hì mô ma ghàn ti yû na wù ndùku yafalò.
50002027	Wù ndùku yafalò kə nâ hamok, lanti kə ni hi kpû, biyani Yènfù kwohi seni ha wûn kwohi kəbi ha mu, bu ya ma mu ti kwoti kpenhi jɨ̀ŋà a fùtɨ̂n ale.
50002028	A ni gha ye a yi ne, mu wu hì fê luŋa nâ hi kahe chinhe wûn ha ghàn beka mu khə na ghàn nè hì kôŋàlò hi yen a wûn. Ghàn yen wûn shihi saŋlî, ma kwâktì mi nê hi fê boŋa fo wi ngə̂k ha mu.
50002029	Ghàn fyi wûn nì saŋlînì kə nâ te wâ nì wânù we a ghàn à ghɨna kəta kə Bâba wù mòk. Ghàn hi ngumle ghɨta te wûn,
50002030	beka wù ti mâkà ngɨŋ à wûn lanti hi kpû, mômhè hi tè nè fêt yi Klistù. Wù chehì gâmtè mu hi nè gha ye nâ ghàn wi hi nì.
50003001	Hi mihì a wan a noma, ghàn hi saŋlê na ghàn à Bâba mò amok. Mu tà bot hi nyàk à kunte gha ma mu hì mô ma mu ti nyâk. Gha mɨ ghɨ̂n mô kə hi gàmtè ghàn.
50003002	Ghàn hi tôknè kum ghɨt a be ghɨ̂n a ghɨ mô te sù bû. Ghɨna lèmà kə na ghɨ kəta hi se luk wu wùnu wûtù shyəma Yènfù hi mô hi bònhè wûn.
50003003	A mô ghàhnà ghɨt ghe a Yènfù tì se nam a ghàhnà kə nâ wu lum afa a ghɨ kəta hi se atɨ̂n, a bu ghɨna. A mô ghàhnà a Yohnà Fùyènà gàmte na ghàhnà hi kokhe wûn, a fê mô kə ghàhnà ghɨt ghe a ghɨ jala te ghàhnà nì Klistù Jisòs mò amok, lêmà wi təm a ghàhnà a gha njyàsu wùnsu.
50003004	Nâ mu làhi lèmà kəbi təm a ma a gha njyàsu wùnsu afân. À shìki kwâktì nâbi nde na yi kəta hi tè tòkà chyənà mi yîn, ma mu jis na mu làhi tòk hi chyà nâ wûn.
50003005	Ghɨ tì bwɨ mu, à hì mô a mu tuk fama, ghɨ se nam a ma. Mu mô wut à Isalì ma mu fwo yi sah yi nda Benjamìn. Mu mô wut à Hibùlùs kə nâ yi bwɨ̂. Mu ndùku mô a nòn à ghɨt a Falàsî, lêmà kə nâ sak te a Musìs tì fo hanɨ̂ŋ.
50003006	Mu hì lumà nì wunu nâ haŋaŋ, chɨma wulu ghɨt a bimena. Wò shìki kwâktè kə nâ te wùt kəta hi tè mô chilichili, lêmà sak ye a ghɨ fo ha wûn, ma mu jis na mu ndùku kəta wi njahi.
50003007	Mu ndùku lyê nâ gha mɨ ghɨ̂n à jɨ̀m na à mô mbì, biyani hì lyê kə chin na à mô a lə̀hà kum fêt yi Klistù.
50003008	Mu yena chin na gha mɨ ghɨ̂n kəta wi fêtì nâ hakoh beka gha yi ta ha mu hì mô kə hi tè khə Bâba Klistù Jisòs. Nâbi ghə hì mô kə ha mu chin te wu ghât. Mu ti de nâbi ghə beka mu kòŋà na ghàh à Klistù hi mô amok.
50003009	Mu khɨŋa na ghàh à wûn hi chîntè mô kə ha shyə̀ à mòk, mu mô chilichili a Yènfù ashyə̂, a bu kum jyak a ma a ngɨŋa. Mu fè lêmà wi Saki hi tê mô chilichili, mu hì mô wut à chilichili chin kum yi bimî mi ha Klistù. A ni lum we a Yènfù lyè ghàhnà atɨ̂n ha ghɨt a chilichili.
50003010	Mu khɨŋa hi tè khə Klistù, hi yen a jyak ghe a Yènfù tì fo ha Jisòs ghɨ nî wù lôtì a yi kpû shyəma mu boŋa yen ngə̂k kum fêt yi wuni ma mu kpu kəbi te wûn,
50003011	ma Yènfù ni, ma mu boŋà kahà lòti a yi kpû.
50003012	Mu jìsà wi na gha mi yin hì mô ma yi ti kpên ha mu, jîsà wi na mu ti time mihì. Mu mòmhè kə hi tè khə Klistù Jisòs fê mô te wûn beka à mò gha ye a wù tì chwoka mu atɨ̂n na mu hi mô wut à wûn.
50003013	Wan a noma, mu lèmà wi na mu hì mô ma mu ti khɨli shyə ghe a mu khɨŋa. Gha ni mò kə yì mòk na, mu fè lêmà wi to a yi gha ma yi ti chyâ, mu fètà yênà kə ashyə̂.
50003014	Mu nyiŋa yê kə ashyə̂ hi kwote maktu we a Yènfù nè toŋa mu hi fô. Maktu wuna mô na, Yènfù tì toŋa mu tohne a Klistù Jisòs fo chyənà ye a yì bè mê wi ha mu.
50003015	Mu wu hì jîsà na, mu khə na ghàhnà à jɨ̀m ghe a ghɨ ti ghəknâ a ghàhnà yi bimî kəta kəbi kwâktì mi yîn. Biyani, ghàn ghɨ le shìki kəta kwâktì yilô, ma Yènfù ni, ma ghàn ywo khɨli gha mɨ ghɨ̂n wu lum afa ghɨ kəta hi tè mô atɨ̂n.
50003016	Ghàhnà ni kəta kə hi tè nè kə gha ye a Yènfù tì chwùte na ghàhnà hi nê.
50003017	Wana noma, ghàn hi sine kə chyənà mì. Ghàn hi gbê kə te ghɨt ghe a ghɨ jûmtè lumtu jûŋ te a ghàh tì chwùtè na ghàn hi gbê atɨ̂n.
50003018	Ghɨt a dona chyə̂ wu lum wule yi chwùtè na ghɨna bànàlò gha ye a Klistù tì kpo a kàkfùtàfù kum yini. Mu hì mô ma mu ti jis gha ha ghàn kum ghɨt a be mɨ ghɨ̂n kə ghan hidù, mu wu hì fê jîsà yîn chin nâ nì semù a mu sê.
50003019	Yènfù nè bobhelò ghɨna beka ghɨna ngumle kə mwə̀ me a mù foma a ghɨna wu wùn. Ghɨna ni bɨlà saŋle kə gha afa a ghɨna kəta hi tè wume atɨ̂n. Ghɨna lêmà kə kwâktì tu ghɨna tu à mwə̀ mù chyə̂.
50003020	Biyani, a mô ha ghàhnà, ghàhnà khə na lak yi ghàhnà mò a nyə̂, ghàhnà yute Bònhè à ghàhnà Bâba Jisòs Klistù na wù kahè ben ma wù lyi ghàhnà.
50003021	Wu bênà ma wù kwuna wun wu ghàhnà wunâ a wu mô hi kpu ni, ma wu kahè hi mô kəbi te wun wu wunu wu njentenu. Wu bênà hi nè gha mɨ ghɨ̂n nì jyak ghe a wù kəta ghɨ mô hi nì na mwə̀ mù jɨ̀m hi mô kə a wun a sah yì sâk.
50004001	Mu wu hì jîsà ha ghàn a wana noma ghɨ jûŋà na, mu kòŋàlò ghàn nâ a jûŋ fê kôŋà hi yen a ghàn. Ghàn nè mu saŋle kə ni. Ghàn mô ha mu ni te maktu wu fèt tù. Mu jala ha ghɨta kum ghàn, mu jîsà a wana noma na, ghàn faŋ à hi ta kə yi tâ a ghàn fùtɨ̂n à yì bimî, chyə chyənà ye a Bâba khɨŋa.
50004002	Yùwodìyà, mu chyate na ghàn à Sìntekì maka gùfna yanì yê beka ghàn mò wana nê fùtɨ̂n à yi bimî afa a ghàn kəta ha Bâba.
50004003	Mu jìsà ha wò we a ghàh à wò fètà, wo fate fêtà kə nâ hamok na, wò gamti ywên ghɨna a bə. Ghɨna mò ni ma ghàh à ghɨna chehì fôktè tum yì jùŋ amok bakhe nì Kɨ̀limèn nì ghɨt ale, yet a ghɨt atɨ̂na mô a ŋwàklù yì bòn.
50004004	Ghàn hi saŋlê na ghàn à Bâba mò amok. Mu jîsà fê kumte kə yi kûmtì na ghàn hi saŋlê.
50004005	Ghàn ni ma nâbi nde yen na ghàn bonelò. Yu wu hì bakhe bênà shyəma Bâba kahè ben.
50004006	Kə ghàn fî kwakti gha yile. Ghàn hi bɨlà jə̂mà kə yi jə̂m, lona nâbi ghə ha Yènfù te ghàn khɨŋa. Ghàn shihi lôn, ghàn hi fo àyòŋnà.
50004007	Ghàn shìki nî ni, ma Yènfù ywi təm ghana nì kwâktì yani wu lum wule wùt bu hi khɨlî beka ghàn à Klistù Jisòs mò amok.
50004008	Gha yi gokheni a wana noma mò na, ghàn hi lêmà kwâktì yani nâbi a ghə ghe a ghɨ mô hamok fê lêmà nâbi a ghə ghe a ghɨ kokne nì ghe ghɨ mô chilichili nì ghe a ghɨ yule. Ghàn hi kwâktè gha ye be yìlè bu atɨ̂n. Gha mɨ ghɨ̂n ni mò ghe ghɨ jwôfà kpene fê mô shyəma ghɨta hi bəmhê.
50004009	Ghàn hi nê gha ghe a ghàn yike ha mu fê nê ghê a ghàn chehì ywo te mu jìsà nì ghe a ghàn chehì yena te mu nè. Ghàn shìki nî ni, ma Yèn fe a fu nê na ghàhnà hi chyə nì yutìnì hi mô ghàn à ghɨna.
50004010	Mu saŋlê kə ni fê fo àyòŋnà ha Bâba kum te ghàn ti fî chwûtì ha mu chîn na ghàn kəta kə nâ kwâktì yi jûŋì ha mu nâbi te lumu dàfà ni. Mu khə na ghàn chehì chyə, kəta kə nâ kwâktìnì ha mu biyani, lumu bu hi chwùtì.
50004011	Mu jìsà wi gha mi yîn chin ni te mu gha a shyə ale. Mu ti yiki hi tè chyə, ke wi shyə ale ha wùt.
50004012	Mu ti yikî hì khə hi tè chyə nâbi wu yu afa mu kəta wi shyə ale, fî yiki hi khə hi chyə nâbi wu yu afa mu kəta mwə̀lû mu fê dô ghaknê. Mu yiki a gha mɨ ghɨ̂n shyəma à hi mô nâbi afa, nâbi wùni yu, mu mô kə a jûŋ, makə mu kətalò shyə ale hi yə̂, makə mu kəta wi, makə mu kəta, mu dô, makə mu kəta mu tobtê.
50004013	Nâ gha yile wi hi bè ta ghak a mu beka jyak ghe a Klistù fo ha mu.
50004014	Biyani, yi chehì jwôfàlò te ghàn chehì gâmtè mu a mu atɨ̂n à ngə̂k.
50004015	Nâ ghàn ghɨt a Fìlibây hi khə na, mu tì fôktì tum yì jùŋ ha ghàn ha shyə̂ lo a Màsìdoniyà hì fôktè yênà a tu lùk tu letu, a hì mô kə ghàn ghɨt a shyə hi fo yi gâmtì ha mu. Ndâ Fùyèn yìlè tà tì fî gâmtì jə mu. À mò kə ghàn ghe a ghàhnà tì tumne mwə̀lû.
50004016	À hì mô kəbi te mu mò a Tèsàlonikà, ghàn hì chinhe yi gâmtì ha mu kə mu yu, a mu yu.
50004017	Mu jìsà wi ni na mu fè khɨŋa na ghàn fo shyə ale ha mu. Mu bɨlà khɨŋa kə na ghɨ kpenhi maktu wanu.
50004018	Mu jìsà ha ghàn chin na, mu hì kəta nâbi ghə te mu khɨŋa, kəta chyâ. Èbàfàlòditùs tì bên nâbi nì ghə ghe a ghàn tì fo na wù bê fo ha mu, mu fè gha wi shyə ale. Mwə̀ munâ mò yi fô ha Yènfù, lɨ̂mtè foma kə ni. Fu ti fyî hì saŋle kə ni.
50004019	Yèn famfu kəta kə mwə̀ mù jɨ̀m. Fu nè folò nâbi ghə ghe a ghàn boŋa khɨŋa tohne yi gha afa a Klistù Jisòs tì ne ha ghàhnà.
50004020	Ghàhnà hi fo kokhînì ha Yènfù, Bì ha ghàhnà a yû mù jɨ̀m. Àmèn.
50004021	Ghàn toŋti ha ghɨt ghe a ghɨ bime ha Klistù Jisòs afa nâ à jɨ̀m. Wana ne ghàhnà ghe a ghàh à ghɨna mò afân amok jis na, mu toŋti ha ghàn.
50004022	Ghɨt a bimena ale ghe a ghɨ mô afân jis na mu boŋà toŋti ha ghàn nâ à jûŋ, ghê a ghɨ fêtà a fə̀n wù chìk a tôk jis na mu toŋti ha ghàn nâ hanɨ̂ŋ.
50004023	Bâba Jisòs Klistù chwuti təm a wuna ghɨ jûŋà ha ghàn.
51001001	À nyak mu Bôl ŋwàklù yìna. Mu mô wut wu tum ha Klistù Jisòs, ma à chwok Fùyèn. Ghàh à Timotì a wâ nè ghàhnà a yi bimî toŋte ha ghàn.
51001002	Ŋwàklù yina mò ha ghàn ghɨt a Fùyèn ghe a ghɨ mô a tèk yi Kòlosè, ma à ni ghàn wana ne ghe a ghàn mò ghàn à Klistù a shyə̀ à mòk, jûmtè wûn nâ a jûŋ. Yènfù, Bì ha ghàhnà chwute təm a jûŋà a wuna ha ghàn, ma wù fo yutìnì ha ghàn.
51001003	Ghàh shihi jə̀m nâbi wùni yu, ghàh hì fo àyòŋnà ha Yènfù, Bì ha Bâba ghàhnà Jisòs Klistù kum ghàn,
51001004	beka ghàh ti yû kum bime yani ha Klistù Jisòs, na ghàn fê kôŋà ghɨt a Fùyènà nâ à jɨ̀m.
51001005	Ghàn nè ni beka ghàn khə mwə̀ me a Yènfù lèma ha ghàn a nyə̂. À hì mô te ghɨ be fokte tum yì jùŋ hamok ha ghàn ha shyə̂, ghàn yu yi gha kum mwə̀ me a ghàn yute.
51001006	Tum yì jùŋ mi yîn ləma yê kə luk tù jɨ̀m a mbyî, nê na gha a jûŋà hi gânà a ghɨta su chyənà, ghɨna fê ləmâ yê kə shyə̂. Tum yì jùŋ mi yîn ti boŋ ben tan ha ghàn ni na gha a jûŋà gan a ghàn a fùtɨ̂n, yi boŋa ləma yê kə ashyə̂. Tum àtɨ̂n ni nè fêt mi yîn a ghàn a fùtɨ̂n kə hi yìmi wu tuk afa a ghàn tì ywo khɨle hamok kum təm a jûŋà ghɨ Fùyènà.
51001007	À tì yiki Èbàfàlàs tum yì jùŋ mi yîn ha ghàn, ghàh kòŋà wûn nâ a jûŋ. Ghàh à wûn mô ghɨt a fetana ha Klistù. Wu lyê luk wahu ha wut wù fètana wù jùŋ ha Klistù.
51001008	Wù ti fôktì ha ghàh te Yohnà Yulena nè ghàn kôŋà ghɨta.
51001009	Gha mi yîn che nî na ghàh hi jə̂mà kə yi jə̂m ha ghàn kə wu tuk te ghàh ywo, lona na Yènfù fê fo tofu ma fu ni na ghàn hi ywo khɨle gha à jɨ̀m ghe a Yohnà Yulena nè na ghɨta khɨle shyəma ghàn khɨlè mihi gha ye a fu khɨŋa.
51001010	Ghàn kəta hi tè chyə̂ chyənà ye a Bâba khɨŋa, a mô yê a yì nè wu saŋlê kə lum tù jɨ̀m, ma chyənà mi yîn ni na ghàn hi nê nki tu fèt tu jûŋ tù kə tù jɨ̀m fê tòkà khə Fùyèn.
51001011	Mu jə̂mà na Yènfù fo jyaka wuna ghɨ kanana ha ghàn shyəma ghàn hi tâ, kwuta a təm nâ a jûŋ, fê wunhê,
51001012	fo àyòŋnà ha Bì nì saŋlînì te wù ti ni ghàn, ghàn ti kpenâ hi tè boŋa kəta shyə ghe a wù lèma ha ghɨt a wuna wu lùk wu bananu.
51001013	Wù ti bônhì ghàhnà atɨ̂n à jyak a finana, lyi ben nì ghàhnà wu lùk wu fə̀n wù Wâ wûn wù kòŋ.
51001014	Wâ wûn mu we ti yun tu ghàhnà fî lehìfo besu ghàhnàsu.
51001015	Wùt wi hi yen a Fùyèn. Wâ Fùyèn mò a lɨ̂ŋhà Fùyènà. Wù ti chwûtì mihì te Yènfù mò. A mô wûn a tû ha mwə̀ me a Yènfù fate a mbyî nâ mù jɨ̀m, a Wan wù shyə̂ wù Yènfù.
51001016	Ghê Yènfù tî fate nâbi ghə ghe a ghɨ mô a nyə̂ nì mwə̀ mù jɨ̀m me a mù mò a chyə̂. Ghê wûn tì fati mwə̀ me a ghɨ yena nì me a ghɨ yena wi. Ghê wûn tì fati yohnù we a wu kəta jyaka nì we a wu saka nì we a wu tihe. Yènfù tì fati mwə̀ mù jɨ̀m tohne a wûn. Wù fati kəbi mwə̀ mù tɨ̂n na mù hi ywo ha wûn.
51001017	Klistù ndùku lâwû shyəma nâbi ghə hi mô. A mô wûn we a wù ne na nâbi ghə hi mô wu lùk afa ghɨ kəta hi tè mò atɨ̂n.
51001018	Wu mô a tû ha ghɨt a bimena nâ à jɨ̀m ma à ya mò wu wun wu wunu. Wù mô yìmi, à mô wut wù shyə̂ we a ghɨ tì ne wù kahi lôtì a yi kpû, shyəma wù lyi luk wu shyə nâbi ha ghə.
51001019	Yi mô ni beka Yènfù tì koŋ wûn lem wûn na wù hi mô kə yi ghəl te wûn nâbi afa.
51001020	Wù ti lem nâ mwə̀ mù jɨ̀m me a mù mò a chyə̂ nì me a mù mò a nyə̂, kahà bakti chyəna ghê wûn tohne a wun a Wan afân, fî ni na yutìnì hi mô kum luŋ me a Wan àtɨ̂n tì sùha a kàkfùtàfù kpulò.
51001021	Hi jìs yi gha kum yi baktî yi chyənà, ghàn khə na à ndùku mô ashyə̂, ghàn mô kə ha dà ghàn à Yènfù, bânà wûn, kəta yi kwâktì yi be, fê nê a gha a be,
51001022	biyani Yènfù hì mô chin ma fu ti ni ghàn, ghàn ti kahi bakti chyəna ghana nì wûn kum kpu yi chyak a wùni ye a Wâ wûn tì kpo shyəma ghàn hi time a wun ashyə̂ yulê, mô a jûŋ, kəta wi njahi yile.
51001023	Ghàn kəta kə nâ hi khɨte bimî yani na yi hi ta kə yi tâ. Kə ghàn de na gha nekhi kwâktì ye a ghàn kəta kum gha ghe a tum yì jùŋ hì mô ma yi ti chwunà, nâ ghàn boŋ yû. Nâ mu Bôl mô wut wù fètana, fôktè kə tum mi yìna, a mô yì yîn ye a ghɨ hì mô ma ghɨ ti fôktì nâ ha ghɨt à jɨ̀m a mbyî.
51001024	Mu saŋlelò chîn te mu yena ngə̂k kum ghàn. Ngə̂k mi yîn mô a mu wu wùn ni beka mu khɨŋa hi nè mihè gha ye a Klistù ndùku yena ngə̂k hi nì ha ghɨt a bimena a mô wu wun wu wunu.
51001025	Yènfù chwok mu ha wùt wù fètana a ghɨna nòn. Fêt mi yîn mô na mu fôktè mihi tum à Fùyèn mi yîn ha ghàn.
51001026	Gha ye a Yènfù tì bakti ndùku mô ma fu ti lêt ha ghɨt ashyə nâ à jɨ̀m, biyani chwûtì chin ha ghɨt a wuna.
51001027	Yènfù ndùku khɨŋa na ghɨt mɨ ghɨ̂n hi khə nâ gha yi leteni ye a fu bakte lema a mô yi gha yi kanani, a mô yi gha hi gàmtè kə ghɨt a tu lak tu mbyî tu kə tù jɨ̀m. Gha mi yîn mô na Klistù mò kə nâ a ghàn a təm, yi chwûtè na ghàn khə hamok na ghàn bè chyə lò ghàn a wûn a wun atɨ̂n à yi ghak.
51001028	A ni mò gha ye a ghàh fòktè tum kum wûn, fo tobhînì, fê yike ghɨt à jɨ̀m nì tof wù jɨ̀m, shyəma ghàh ni ma ghɨna hi mô ghê Klistù Jisòs amok, bênà a Yènfù ashyə̂ te ghɨt a kpenana.
51001029	A mô kum gha mɨ ghɨ̂n a mu ghàŋnè, fêtà nì jyak ghe a wù fo ha mu nâ à jɨ̀m.
51002001	Mu khɨŋa na ghàn hi khə te mu ghàŋnè nì fêtì nâ nì jyaka hi gàmtè ghàn, hi fè gàmtè a ghɨt ghe a ghɨ chyə a Làdisìyà nâ nì ghɨt à jɨ̀m ghe a ghɨ tà timi yen jə mu.
51002002	Mu nè ni shyəma ghàn à ghɨna hi kəta təm a ta, mô kə ha shyə̀ à mòk, kôŋà ngɨŋ sanisu. Mu khɨŋa na ghàn hi fate khə gha ghe a Yènfù tì lète shyəma ghàn tokâ khɨti gha mɨ ghɨ̂n ma ghàn hi kəta yutì chiki. Gha mɨ ghɨ̂n a Yènfù mò ma fu ti chwûtì banhi chin ha ghàhnà mò kum Klistù nì ngɨŋ à wûn.
51002003	A mô Klistù mu wûn a wù ne na ghàhnà khɨti tofu ma hi fê yena khɨle gha. Tof mi yîn jwôfà kpenê.
51002004	Mu nyàkà a gha mɨ ghɨ̂n ha ghàn, shyəma ghɨ ni ma nâ wùt bê tê lehe jə̀ ghàn nì jîs yi fomani.
51002005	Mu mô yû mù jɨ̀m kwâktè ghàn nâbi te mu wijə ghàhnà amok. Mu saŋlelò te ghàn fate chyə fê saŋle kum lum we a ghàn tòkà khɨte bimî yani atɨ̂n ha Klistù.
51002006	Te ghàn hì mô ma ghàn ti fî Klistù Jisòs na à mò Bâba wânù, ghàn hi chyə̂ lê te ghɨt ghe a ghɨ mô nì wûn ha shyə̀ à mòk.
51002007	Ghàn faŋ nì wûn ma ghɨ hi tâ kə yi tâ, kə te kâkfù ta beka fu kəta ghaŋtu. Ghàn ba chyə yani a wun wù wùn kə te ghɨ ba ndâ a tô chyə a ndâ a jûŋà, ghàn fatè khɨti bimî yani a ye ghɨ tì yike ghàn, ma yi hi ta yê kə a shyə̂. Ghàn hi fo yòŋnà ha Yènfù nâ haŋaŋ.
51002008	Ghàn hi tôknè kə wùt nê lehi ghàn nì tof yi yimi ma wù lyi ghàn ha wu kwòs. Nki tof mi yîn kəta gha kum kə chyənà à ghɨna yì lak nì yohnù we a wu saka mbyî. Tof wu tɨnu kəta wi gha kum Klistù.
51002009	Yènfù mò a Klistù wù wùn kə lum tù jɨ̀m.
51002010	Ghàn à Klistù mô kə à shyə̀ à mòk, a ni mò gha ye a ghàn kəta chyənà ye a yì kpene. Wu mô a tû ha yohnù wù jɨ̀m we a wu saka fê kəta a jyak.
51002011	Ghɨ ti boŋ se nam wanu te ghàn hì mô ha shyə̀ à mòk ghàn à wûn. Yi se nam mi yîn wijə nki ye a ghɨta se. À mò ye a Klistù tì se, hi fihi təm a be a ghàn wu wùn.
51002012	À ndùku mô te ghàn fye mòlû, ghɨ gûmà ghàn, ghàn à Klistù, ghàn à wûn kahi lôtì a yi kpû kə amok. À tì ni yi bimî ye ghàn kəta kum jyak a Fùyènà na ghàn kahà loti. A mô kəbi jyak a Fùyèn mi ghe a ghɨ tì lòhe Klistù a yi kpû.
51002013	À ndùku mô ashyə̂, ghàn mô ma ghàn ti kputî a ghàn a sùbe, fê mô teka ma ghɨ fihi təm a be afa a ghàn ndùku kəta. Yènfù nî ghàn à Klistù kahi lôtì hì chyə̂. Fu ti lehìfo gha ghàhnà ghɨ be kə à jɨ̀m,
51002014	fî chikhi fô ye a ghàhnà chehì kəta hi làk. À ndùku mô te ghàhnà khɨma saki, yi hì mô na ghàhnà kəta yi fô hi làk. Chin hì mô ma Yènfù ti lyi fôlì tɨni banti a kàkfùtàfù.
51002015	À ndùku mô te Klistù kpo a kàkfùtàfù, Yènfù ni shyəma yohnù we a wu saka nì we a wu tihe na wu hi fê kəta wi jyaka, wumhi yohnù wù tɨnu wù jɨ̀m a mbye ashyə̂. A ni mò wu lum we a fu tì tuma yə yohnù mu wûn atɨ̂n.
51002016	Yi ni chwùtè na kə ghàn de wùt time te wut wù sakana hi tè fo saktu ha ghàn kum shyə ghe a ghàn yə makə ghe a ghàn nyo. Kə ghàn de wùt hi khɨte ghàn na ghàn hi ngumle Yènfù hanɨ̂ŋ a mu tuk mù chìk mùlè a lɨ̂m makə a njoŋ su lesu makə a mu tuk mù lak mùlè.
51002017	Mwə̀ muna mò kə wu lɨ̂ŋhù gha te ghɨ ndùku kəta hi bè bèn; biyani hamok ye a yì mò atɨ̂n à gha afân mô kə Klistù.
51002018	Kə ghàn de wùt jis ha ghàn na ghàn hi chwohe ngɨŋ sanisu a chyə̂ fê ngumle anjèlsu Fùyènsu, a bu ya ma ghàn gha maktu wanu. Ghɨna kama jîsà na gha fwo ha ghɨna ni te à chyə su jem, ghaŋhe wu wun kə halô, kwâktì ghɨna mô kə kwâktì yi mbyi.
51002019	Ghɨna fè chîntè wi ghê Klistù we a wù mò a tû. A mô wun we a wù fo jyaka ha wunu wù jɨ̀m na wu hi ləma a lum afa a Yènfù ne na wu hi ləma atɨ̂n. Klistù khɨte wun wu wunu mu wûn wù jɨ̀m kə yi ghəl te ghàŋû yùŋtè chîntè khɨte wunu wûtù a shyə̀ à mòk.
51002020	Ghàn hì mô kə ni te ghàn à Klistù ti kpû amok kum yohnù we a wu saka mbyî. Yi ni mò ni, ghàn hi baha lêmà kə saktu ghɨta mbyî tu kum ghə? Njwo ghə te ghàn lèmà sak te a ghɨta jìsà na ghàn hi lêmà agha?
51002021	Ghɨna jìsà kə na, kə ghàn khɨti shyə ghɨ̂n, kə ghàn mom shyə a yəna ghɨ̂n, kə ghàn kum shyə ghɨ̂n.
51002022	Sak mi tɨ̂n jìsà kum kə mwə, mu mô hi bêf. A mô kə a gha a ghɨ̂tà te ghɨ fate hì gbê yikê.
51002023	Ghɨta ti fate lumu hi kokhe Fùyèn atɨ̂n. Ghɨna kama chwûtè kəbi na ghɨ chwohe ngɨŋsu ghɨna su a chyə̂ fê fo ngə̂k ha wunu ghɨna. Nâ gha mɨ ghɨ̂n à jɨ̀m fune kə yi funâ na tofu làwû atɨ̂n biyani kəta wi nâ gha yile hi gàmtè wût na wù hi khɨte ngɨŋ à wûn kum a gha a njyàsu wùnsu.
51003001	Te ghàn hì mô ma Yènfù ti lôhì ghàn à Klistù a yi kpû amok, ghàn hi lêmà təm ghana a gha afa a ghɨ mô a nyə̂, wu lùk afa a Klistù mô atɨ̂n a Yènfù bàh kpen wu wo ta.
51003002	Ghàn hi lêmà kwâktì tanitu a gha afa a ghɨ mô a nyə̂, a bu a gha afa a ghɨ mô a chyə̂,
51003003	Beka ghàn hì mô ma ghàn ti kpû, ghɨ ti letì chyənà yanì ghê Klistù we a wù mò ghê Yènfù amok.
51003004	Klistù mô chyənà yanì. A bê hì mô te wù kaha bênà a ndan, ma ghàn hi boŋa mô ghàn à wûn a wun atɨ̂n à yi ghak.
51003005	Ghàn maka lê gha a mbyî nâ à jɨ̀m. Kə wùt hi chyə̂ nì wùt ywên a bu ywê wûn makə nì wùt wù lɨmà a bu lɨm à wûn. Ghàn maka chyənà su liŋsu. Kə ghàn hi kəta kwâktìnì nì kôŋì hi tè nè be. Ghàn maka se fwona beka se fwona chwùtè na ghàn ngumle mwə̀ mù mbyî, a bu Fùyèn.
51003006	Yènfù bàŋhèlò lâ, mô hi bè fo ngək yì chìk ha ghɨt ghe a ghɨ ywo wi wûn, nê a gha mɨ ghɨ̂n.
51003007	Ghàn ndùku nê kəbi lò gha a be mɨ ghɨ̂n wu lum afa a ghàn chehì chyə̂ atɨ̂n.
51003008	Biyani mu wu hì jîsà ha ghàn chin na ghàn maka gha mɨ ghɨ̂n nâ à jɨ̀m ni te bâŋhì wu la nì be. Kə ghàn hi bakte hi nè be ha ghɨta makə hi wama yi fə̂m hi bobhi yi yet yi wûtì, kə jîs yi liŋi hi fwo a ghàn yi jwô.
51003009	Kə wùt ha ghàn hi wama fəmi a wùt wùlè, beka ghàn ti de chyənà su mwusu nì gha ghe a ghàn chehì nê,
51003010	ghàn bɨlà khɨti chyənà yì fê. Yì ghɨt a Fùyènà mɨ ghɨ̂n ghe Yènfù bwəma hi nì na ghàn hi fune wûn a gha afa a ghàn nè shyəma ghàn hi tôkà khə wun nâ a jûŋ.
51003011	Beka, hanɨ̂ŋ nè hi fê wijə ha wùt, makə à mô wut wù Jûs makə à mò wut wù Gɨlìs, makə ghɨ ti se nam a wuna makə ghɨ tà se jə̂, makə à mò wut à tûm makə à mò wut à ghə̀n. Hanɨ̂ŋ wi ha ghɨt ghe à mò wu kwôs nì ghɨt ghe a ghɨ mô a ghɨna ngɨŋ, biyani gha yi ta mò kə Klistù. Wu mô kə ghɨt a wuna fùtɨ̂n à jɨ̀m.
51003012	Te ghàn hì mô ghɨta te Yènfù chwokte ha ghɨt a wuna, hì kôŋà, ghàn kəta hi tè chwùtè seni kwolani, tôknè nì ghɨta, lyê ngɨŋ sanisu a chyə̂, bonê, fê wunhê.
51003013	Ghàn hi kəta təm a yutena ha ngɨŋ sanisu, lehèfo ngɨŋ sanisu nâbi wùni yu te wùt khɨte ngə̂k ghe wâ nè wûn. Ghàn hi lehèfo ngɨŋ sanisu kə yi ghəl te Bâba tì lehêfo ghàn.
51003014	Ghàn bakhi kôŋì a tô a gha afân à jɨ̀m. À mò yi kôŋ a yi kwuta nâbi ghə kə ha shyə̀ à mòk, nê ghɨ jwôfà kpenê.
51003015	Ghàn de yutì ye a Klistù fo ma yi hi tihe kwâktì tanitu. Yènfù toŋa ghàn na ghàn fwo ben ma ghɨ hi mô ha wùn wù mòk, kəta yutìnì mi yîn. Ghàn hi fo yòŋnà ha wûn.
51003016	Tum à Klistù hi fate chyə kə nâ yi chyə̂ a ghàn fùtɨ̂n. Ghàn lyi tof wù jɨ̀m ma ghàn hi yikê fê fo tobhînì ha ngɨŋ sanisu. Ghàn hi yema njàŋsù Fùyènsu nì njàŋsu yulesu nì se a Yohnà Yulena nè na ghàn hi yemâ. Ghàn hi yemâ, fo àyòŋnà ha Yènfù a ghàn a təm.
51003017	Ghàn hi nê nâbi ghə makə ghàn jìsà yi jîs, jîsà kə a Bâba Jisòs yi yet, fo àyòŋnà ha Yènfù, Bì tohne ha wûn.
51003018	Ghàn kəta hi tè ngumli lɨm ghana a ywena a malana te ghɨt ghe a ghɨ jûmtè Bâba.
51003019	Ghàn kəta hi tè kòŋà ywên ghana a lɨmànà a malana. Kə ghàn hi bəma ha ghɨna.
51003020	Mwəlà, ghàn hi ywo bì ghana nì ha nì ghana kə gha à jɨ̀m beka yìna nè na Bâba hi saŋlê.
51003021	Be mwəlà, kə ghàn hi njaŋa chyâhè ha wan ghana, a bu ni ma ghɨna hi yena kə na ghàn fè kôŋà wi ghɨna.
51003022	Ghàn kwôsù, ghàn hi ywo ha bì ghana ghɨ fètà ghe a ghɨ mô a mbyî kə a gha à jɨ̀m. Kə ghàn hi nê kə a gha a wu yu afa ghàn khɨŋa na ghɨna yen ma ghɨ hi kôŋà ghàn. Ghàn hi fêtà nì təm ghana kə à jɨ̀m te ghɨt ghe a ghɨ fânà Bâba.
51003023	Ghàn hi fêtà nâbi ghə, ghàn hi fêtà kə nì təm a ghana à jɨ̀m, te ghàn fètà ha Bâba, a bu njwo ghàn fètà ha wùt,
51003024	khə na Bâba nè maktèlò ghàn nì mwə̀ me a wù lèma ha ghɨt a wuna. Ghàn mò ni, fêtà kə ha Bâba, Klistù.
51003025	Wù bè kaha lâkà nâbi wùni wùt wù be kə yi ghəl a be afa a wù chehì nê. Wù lyê wi wùt wùlè hanɨ̂ŋ.
51004001	Ghàn hi khɨte ghɨt ghe a ghɨ fêtà ha ghàn a lumtu jûŋ tù a be yi fètà, fê fo mwə̀ me a ghɨna kəta hi tè kət. Ghàn hi khə na, nâ ghàn boŋa kətalò bì yì fèt, wu mô a nyə̂.
51004002	Ghàn hi jə̂mà kə yi jə̂m, kə ghàn bot. Ghàn shihi jə̀m, ghàn hi tôkà yute gha ghe a ghàn jîsà, fo àyòŋnà ha Yènfù.
51004003	Ghàn hi boŋa jə̂mà ha ghàh na, Yènfù ni ma ghàh khɨti lumtu hi tè fòktè tum yì jùŋ kum a gha a letena ghe a Yènfù chwùte banhe ha ghàh kum Klistù. Mu mò a ndâ chyâk beka tum yì jùŋ mi yîn a mu fòktè ni.
51004004	Ghàn hi jə̂mà kəbi na mu hi fôktè banhi tum mi yîn a lum afa a mu kəta hi fòktì atɨ̂n.
51004005	Ghàn hi tofa a lum afa a ghàn chyə atɨ̂n ghàn à ghɨt ghe a ghɨ mô teka ghɨ bimi, bobhi wi yu we a ghàn kəta ghàn à ghɨna.
51004006	Jîs yani kəta hi tè bonâ fê fomâ kə yû mù jɨ̀m, shyəma ghàn hi khə hi fate fìsè nâbi nde.
51004007	Wâ nè ghàhnà Tìkikùs nè fòktèlò nâ gha à jɨ̀m ha ghàn kum mu. Ghàh kòŋàlò wûn nâ a jûŋ, chîntè fêtà ha Bâba amok, wu fêtà kə nâ nì təm a wuna à jɨ̀m.
51004008	Mu tum kə nâ wun ha ghàn ni shyəma wù ben ma wù fokti gha ha ghàn kum ghàh, ma wù fê lumhi ghàn a ghàn a yi bimî.
51004009	Wù bênà ghê Ònesimùs a wâ nè ghàhnà we à mò kəbi wut a ghàn a nòn. Wù mô kəbi wut wù bimena wù jùŋ, ghàh kôŋà wûn nâ a jûŋ. Ghɨna nè fòktèlò nâbi ghə ghe a ghɨ gana kwoka afân.
51004010	Àlìstakùs te ghàh à wûn mò a ndâ chyâk, jis na mu toŋti ha ghàn, Mâk a wâ nè Bànabàs ti jis kəbi yâ. Ghɨ hì mô ma ghɨ ti jis ha ghàn kum Mâk. Wù bên, ghàn fyi wûn nâ a jûŋ.
51004011	Jisòs we a ghɨ toŋte kəbi wun na Jûstùs ni, jis na mu toŋti kəbi ha ghàn. À mò kə ghɨna ghɨt a Jûs ghɨ bimena ghe a ghɨ fêtà ghàh à ghɨna. Mu fètà ghàh à ghɨna hi nì na ghɨta yen fə̂n wù Fùyènù. Ghɨna ti nî mu tê hì mô kə nâ a jûŋ.
51004012	Èbafàlàs we a wù mò kəbi wut a ghàn a nòn, a fê mô wùt wù fètana ha Klistù Jisòs ti jis kəbi na mu toŋti ha ghàn. Wù shihi jə̀m nâbi yini, wu hi kwâktè ghàn a wun a yi jə̀m nâ a jûŋ, chyate na Yènfù ni ma ghàn faŋà kə ghàn atɨ̂n à yi bimî, ma ghàn ghəkna atɨ̂n, ghàn hi fate khə, fê nê a gha à jɨ̀m ghe a fu khɨŋa.
51004013	Mu làhi fòktì na wù ti fêt ha ghàn nâ nì jyaka fî fêt ha ghɨt ghe a ghɨ chyə a Làdisìyà nì ghê a ghɨ chyə a Hìlabolìs.
51004014	Lûk, a mô doktà we a ghàh kòŋà nâ a jûŋ yâ ghe Demàs jis na mu toŋti kəbi ha ghàn.
51004015	Ghàn toŋti wana ne ghàhnà ghe a ghɨ mô a Làdisìyà ha ghàh, ghàn fê toŋti kəbi Nimfà nì ha nôn a ghɨt a bimena ghe a ghɨ chîntè a wûn a ndâ.
51004016	Ghɨ taŋ ŋwàklù yîn a ghàn a fùtɨ̂n, ghàn ni ghɨ yen taŋ kəbi ha nôn a ghɨt a bimena ghe a ghɨ mô a Làdisìyà. Ghàn fê taŋ à kəbi yê a mu nyàka, yi mô hi lò a Làdisìyà hi bèn ha ghàn.
51004017	Ghàn jis ha Àkibùs na wù hi khə na wù kəta hi mihè fêt yi Bâba ye a ghɨ fo ha wûn na wù ni.
51004018	A nyàk kə nâ mu Bôl toŋtînì a wu lùk afân chin ha ghàn nì wo ma. Kə ghàn yìta na mu mò a ndâ chyâk, Yènfù chwûtè təm a jûŋà wuna ha ghàn.
52001001	À nyàk mu Bôl, nì Silàs nì Timotì ŋwàklù yìna ha ghàn, nôn a ghɨt a bimena ghe a ghɨ mô a yi tèk yi Tèsàlonikà. Ghàn mô ghɨt a Fùyènà a Bì ha ghàhnà nì Bâba Jisòs Klistù. Yènfù chwuti təm a jûŋà ha ghàn ma wù ni ma ghàn hi chyə nì yutìnì.
52001002	Ghàh fo àyòŋnà ha Yènfù kə yû mù jɨ̀m fê jə̂mà toŋte a yet ghana.
52001003	Ghàh shihi jə̀m ha Yènfù, a Bì ha ghàhnà, ghàh hi kwâktè te ghàn nè fêt yi jûŋì njwo ghàn bime ha Bâba ghàhnà Jisòs Klistù fê kwàktè te ghàn chehì fêtà nâ nì jyaka njwo ghàn kòŋà wûn. Ghàh fê kwâktè te ghàn yute wûn, khə kə nâ na wù bè kaha bênàlò.
52001004	Wana ne, ghàh khəlò na Yènfù ti koŋ ghàn, chwok ghàn na ghàn hi mô ghɨt a wuna,
52001005	njwo ghàh tà tì yiki jə tum yì jùŋ kum Jisòs Klistù ha ghàn kə a tô yi jwô. Ghàh tì chwûtì gha kanana ghe Yohnà Yulena ne ha ghàn. Ghàh ndùku jîsà a gha, khə kə nâ na ghɨ mô hamok. Ghàn khəlò te ghàh ndùku chyə a ghàn a fùtɨ̂n. Chyəna mɨ ghɨ̂n ndùku mô hi nì na ghàn yiki gha.
52001006	Nâ ghàn tî sina chyənà yahì fî sina chyənà Bâba. Nâbi te ghàn ndùku yena ngə̂k nâ haŋaŋ, Yohnà Yulena ben ni ghàn fyi tum àtɨ̂n nì saŋlînì.
52001007	Kum ni, ghàn kahi hì mô te chwena ha ghɨt a bimena a Màsìdoniyà nì Àkayà.
52001008	Ghàn ti nî ghɨta fati yu tum à Bâba a Màsìdoniyà nì Àkayà fî yû kə luktu tù jɨ̀m na ghàn ti bimi ha Yènfù, nâ ghàh fè kəta wi gha hi fè jìs ha wùt.
52001009	Ghàh khə na ghɨt mɨ ghɨ̂n tì yû beka ghɨna ndùku jîsà kum te ghàn tì fye ghàh nâ wu lum wu jûŋù te ghàh bèna hi jikte ghàn, fî fôktì te ghàn ti de mosòmù hì fêtà kə ha Yèn fe a fu chyə fê mô hamok.
52001010	Ghɨna fî fôktì te ghàn yute na Wâ Fùyèn bè kaha bênàlò a nyə̂. Jisòs Wâ Fùyèn mu wùna ni mò ma wù tî nî wù lôtì a yi kpû. Wù ti bônhì ghàhnà na kə Yènfù bê fo ngə̂k ha ghàhnà wu tuk wu saku.
52002001	Wana noma, nâ ghàn, a ghàn a sù ngɨŋ khə na bên ye ghàh tì bèna hi jikte ghàn yâ tà tì ləhà jə halô.
52002002	Ghàn khə na à ndùku mô nâ shyəma ghàh ben a Tèsàlonikà ma ghàh ti yen ngə̂k nâ haŋaŋ, ghɨ fî sûlì ghàh nâ a jûŋ a yi tèk yi Fìlibây. Yènfù ghàhnà fu ni na ghàh fokti tum yì jùŋ ha ghàn ma yì lo ha wûn nâ nì təm a ta, nâbi te ghɨta ndùku baha kôŋà wi hi yutî.
52002003	Bên yahi mi yîn tà ləhà jə halô beka ghàh tà tì jah jə hi chyate na ghàn fyi tum yì jùŋ mi yìna. Ghàh tì chyati ghàn nì kwâktì yi jûŋì, mômhè wi hi lehe wût.
52002004	Ghàh bɨlà jîsà kə te Yènfù khɨŋa beka fu ti chwok ghàh na ghàh hi fôktè tum yì jùŋ mi yìna, ghàh fôktè wi wu lum afa ghɨta khɨŋa. Ghàh fòktè hi nì na Yènfù hi saŋlê beka fu khəlò təm ghaha.
52002005	Ghàn khəlò na ghàh tà tì ben jə ha ghàn hì jîsà na ghàn hi saŋlê. Yènfù khəlò kə nâ hamok na ghàh ndùku fôktè wi tum yì jùŋ ha ghàn na ghàn fo shyə ale ha ghàh.
52002006	Ghàh ndùku nê wi gha na wùt ha ghàn, makə nâbi nde hi bəmhe ghàh.
52002007	Ghàh ndùku làhi tè bufa mwə̀lû ha ghàn te ghɨt ghe Klistù tuma biyani ghàh bonhi china kə moŋ. Ghàh ndùku mô ha ghàn ni te nè wan a wu yu afa wù lè wana wuna.
52002008	Ghàh tì fòkti tum yì jùŋ ha ghàn ma à fo Fùyèn, kum yi kôŋ yi nè wani mi yina a ghàh ndùku kəta ha ghàn, fî mômhì nâ tu lum tù jɨ̀m hi gàmtè ghàn beka ghàh ndùku kôŋà nâ jûŋ.
52002009	Wana ne, ghàn khəlò kə nâ te ghàh ndùku fêtà nâ nì jyaka. Ghàh ndùku fêtà nchwì fêtà ntuksu njwo ghàh ndùku kôŋà wijə hi fo ngə̂k ha ghàn te ghàh fòktè tum yì jùŋ mi yìna ha ghàn a Yènfù fo na ghàh fokti.
52002010	Ghàn mô bɨ̀n à sak a gha afa ghàh chehì nê, nâ Yènfù fê khə. Ghàh chehì nê a gha ha ghàn te ghɨt a bimena, ghɨ mô kə chilichili, yulê, kəta wi njahi.
52002011	Ghàh chehì khɨte ghàn kə te bè wan khɨte wana wuna,
52002012	chyate ghàn na ghàn hi kəta təm a ta, chyə chyənà ye a Yènfù kòŋà. Wù toŋa ghàn na ghàn bê chìnti wu lùk wu wunu wu fə̀nù ma boŋà khɨti ban yi chiki.
52002013	Ghàh fo àyòŋnà ha Yènfù kə yû mù jɨ̀m beka à ndùku mô te ghàh bèna hi fòktì tum ye a Yènfù jìsà na ghàh bê fokti ha ghàn, ghàn yû bimilò, na à mò tum ma yì lo kə nâ ha Yènfù, a bu ha wùt. Tum mi yìna ndùku fêtà a ghàn a fùtɨ̂n ghɨt a bimena.
52002014	Wana ne, a gha afa ghɨ ndùku gânà ha nôn a ghɨt ghe a ghɨ bime ha Klistù Jisòs a Jùdiyà ti gan kəbi ha ghàn. Ghɨta a ghàn a yi lak tì fo ngəksu ha ghàn, a mô kəbi ngək se a ghɨt a Jûs tì be fo ha ghɨt a bimena mu ghê.
52002015	Ghɨt a Jûs ghɨ le tì ywiti fòktì su chiksu, ghɨ le ywi Bâba Jisòs, fî jim fihi ghàh a tu tèk. Ghɨna nî na lâ Fùyènù hi bâŋà, fê mô sù bànà nâbi ha nde,
52002016	a wu lum na ghɨna chehì mômhè hi tàhì na kə ghàh fokti tum yì jùŋ ha tumu shyəma yì ni ma Yènfù bonhi ghɨna. Ghɨna ti ni kə besu ni su ti kwok kpên. Lâ Fùyènù ti bâŋ, Fu hì mô hi chwùtè gha ha ghɨna chîn!
52002017	Ghàh ni khɨŋa hi jìs a wana ne ghaha na, à ndùku mô te ghɨt ale ne na ghàh lo de ghàn a fu yulâ ni, ghàh lo kə nì wun yahi biyani təm mâhù faŋ hì kwâktè kə ghàn. Təm mâhù ndùku fê kwola wi a jûŋ kum ghàn, ghàh hì mômhè nâ nì jyaka hi kaha bèn hi yen a ghàn.
52002018	Ghàh chehì kəta kə nâ hi kaha bèn hi yen a ghàn, nâ mu mômhì hi tân a ghan à bà biyani, Satàn tê dè na ghàh ben.
52002019	Mu ndùku khɨŋa hi bèn ha ghàn njwo à mò ghàn ghe a ghàn ne na ghàh hi kəta kwâktìnì fê nê ghàh saŋlê, mô hi bè tê jâl kum shyə ghe a ghàh ni ke hi bè khɨti a wu yu afa Bâba ghàhnà Jisòs kaha bênà. Ba shyə atɨna ni mò kə nâ ghàn?
52002020	Hamok, à nè kə nâ ghàn na ghàh hi jala fê saŋlê.
52003001	À ndùku mô te ghàh yena na ghàh wi hi fè kwut a təm hi tè mò yena wi ghàn, ghàh ki lêm na ghàh nè faŋa ma ghɨ hi chyə a tèk yi Atèn,
52003002	ghàh chinhi wâ nì wâhù Timotì we a wù fètà ha Yènfù ghàh à wûn, fòktè tum yì jùŋ kum Klistù. Ghàh tum na wù bê ni ma ghàn hi kəta təm a ta, tôkà samhe ha Klistù,
52003003	hi fè nì na kə wùt ha ghàn nê hi fê samhe wi ha Klistù kum ngə̂k ye a ghɨta ndùku fo ha ghàn. Nâ ghàn khəlò na à ni Fùyèn na ghɨta hi fo ngə̂k mi yina ha ghàhnà.
52003004	Ghàn khəlò gha tɨni beka à ndùku mô te ghàhnà baha mô amok, ghàh fôktì ha ghàn kə wu tuk afu na, ghɨ bè folò ngə̂k ha ghàhnà, yi che kpen kə ya te nâ ghàn khə.
52003005	A ni mò gha ye a yi che ne mu chinhi Timotì. Mu che chinhi na wù bê yen nâ ghàn tòkà samhelò ha Klistù agha beka mu ndùku wi hi fè kwut a təm hi tè chyə̂, khə wi na à gànà ghə ha ghàn agha. Mu chehì kwâktè kə na deblì làhi tè mò ma yì ti mômhì ghàn, fêt yi ghàhnà ləhà halô.
52003006	Timotì ti kaha ben chin fôktì gha yi jûŋì ha ghàh na ghàn baha samhe kə ha Klistù, fê kôŋà ghɨt ale. Wù ti fî jis na ghàn kwàktè ghàh nâbi wùni yu, ghàn hi saŋle kə ni, kôŋà hi yen a ghàh kəbi te ghàh à wûn kòŋà hi yen a ghàn.
52003007	Ghàh saŋle kə ni kum ghàn beka gha yi jûŋì mi yina a wana ne ghaha, nâbi te ghàh à wûn yena ngə̂k nâ a be. Lum we a ghàn samhe a Klistù atɨ̂n nè ghàh saŋle kə ni.
52003008	Ghàh ni saŋle hi tè chyə chin fê fânà wi beka ghàn ti faŋ hì chyə kə ghàn à Bâba kə a shyə̀ àmòk.
52003009	Ghàh à wûn fo àyòŋnà ha Yènfù ghàhnà fu kum ghàn, fê fô kum saŋlî ye a fu ne na ghàh hi kəta kum ghàn.
52003010	Ghàh lona ha funfu nâ yû mù jɨ̀m nì təm ghaha à jɨ̀m na fu ni ghàh à wûn yena kə nâ ghàn ma ghàh fo gha ye a ghàn baha khɨŋa hi khɨlî a ghàn a yi bimî ha Klistù.
52003011	Ghàh jə̀mà na Yènfù ghàhnà fu, a Bì nâ ha wun a ngɨŋ ghê Bâba ghàhnà Jisòs ni na kə gha yile tàhi na kə ghàh à wûn bê yen ghàn.
52003012	Bâba nê ni ma ghàn ləma atɨn à yì kòŋ ma ghàn hi tôkà kôŋà ngɨŋ sanisu fê kôŋà ghɨt à jɨ̀m kəbi te ghàh kòŋà ghàn.
52003013	Ghàn skìki nî ni, ma wù ni ma təm ghana hi tâ shyəma ghàn hi kəta wi be, ma wùt bê hi kəta wi gha hi jìs kum ghàn a Yènfù ashyə̂, a Bì ha ghàhnà, wu yu afa Bâba ghàhnà Jisòs kaha bena ghê ghɨt a wuna yulena.
52004001	Wana ne, à ni faŋ ghɨn shyəma mu jis à mihi ha ghàn. Ghàh ti yiki ghàn, ghàn ghɨ hì khə lum we a ghàn kəta hi tè chyə atɨ̂n hi tè nì na Yènfù hi saŋlê, a mô a gha ma ghàn hì nêlò. Ghàh chyate ghàn chin nâ haŋaŋ, a Bâba Jisòs a jyak na ghàn fê nê chya nâ ni.
52004002	Ghàh ni chyate ni beka ghàn hì khə gha ghe a ghàh tì yike ghàn. Gha mɨ ghɨ̂n mô ma ghɨ lo ha Bâba ghàhnà Jisòs.
52004003	Yènfù khɨŋa na ghàn hi chyə chyənà ye a fu khɨŋa, ma fu ni khɨŋa na, kə wùt ha ghàn nê chyə nì ywê wùt makə ghê lɨm à wùt nâ hakoh,
52004004	fê kôŋà na nâbi wùni wùt wù lɨmà hi khə hi fate khɨte ywê wûn wu lum afa Yènfù kòŋà, ghɨta boŋa kôŋà.
52004005	Wùt kəta wi hi tè nyàblì nì ywê wûn wu lum tu gha njyàsu wùnsu te ghɨt ghe a ghɨ khə wi gha ye a Yènfù khɨŋa na ghɨ hi nê.
52004006	Mu jìsà na kə wùt ni gha yi be yile hi yikte wùt wù bimena wùlè a gha afân nâ hakoh. Ghàh hì mô ma ghɨ ti jis gha ghɨ̂n ha ghàn, ghàh ghɨ hì fê jîsà chîn nâ nì jyaka na, Bâba bè folò ngə̂k ha ghɨt ghe a ghɨ chyə chyənà yi be mi yina,
52004007	beka Yènfù tà tì toŋa jə ghàhnà na ghàhnà fwo ben ma hi chînà chyə kə yi chyə̂ nì ywena makə nì lɨmànà. Fu tì bɨ̀li toŋa na ghàhnà fwo ben ma ghɨ hi chyə te ghɨt a wuna.
52004008	À shìki tunhe nâbi nde gha ye a ghàh yike, ma wù hi tunhe Yènfù te fu fo Yohnà a Yulena ha ghàn, tunhe wi wùt.
52004009	Mu yena na ghàh kəta wi hi tè fê nyàk yi gha ha ghàn kum lum we a ghàn kəta hi tè kòŋà ghɨt a bimena ghɨ le atɨ̂n. Nâ Yènfù nì ngɨŋ à wûn ti yiki lum we a ghàn kəta hi tè kòŋà ngɨŋ sanisu atɨ̂n.
52004010	Ghàn hì mô ma ghàn ti chwûtì kôŋ mi yina ha wana ne ghana à jɨ̀m a yi lak yi Màsìdoniyà, ghàh chyate ghàn a wana ne ghaha na, ghàn hi kôŋà chyâ nâ ni.
52004011	Ghàn momhi nâ nì jyaka ma lem na wùt ha ghàn bè shìkà wi njaŋi wu lùk. Kə ghàn hi lye ghɨta a ghâ. Ghàn hi fêtà nì wo wanu hi khɨte mwə̀ me a ghàn khɨŋa. Ghàn hi nê kə te ghàh ndùku jîsà na ghàn hi nê.
52004012	Ghàn shìki nî ni ma ghɨt ghe a ghɨ bu ghɨt a bimena ma ghɨ hi ngumle ghàn, ma ghàn hi yə kə kum yukhà a ghana, ke wi wùt.
52004013	Wana ne, ghàh khɨŋa na ghàn hi khə gha ye a yi mô hamok kum ghɨt ghe a ghɨ tì kpute. Ghàh ni khɨŋa na ghàn hi khə gha mi yina shyəma ghàn hi jyə̂ wi te ghɨt ale ghe a ghɨ kəta wi kwâktìnì na ghɨta bè lôtèlò a yi kpû.
52004014	Ghàhnà bimelò na Jisòs tî kpû kahi lôtì a yi kpû, fê bime na Yènfù bè nêlò ma Jisòs lyi ghɨt ghe a ghɨ tì shihi kpû ma ghɨ ti bime ha wûn a mbyî, ma ghê ghɨna hi chîntè mô amok.
52004015	Gha ye a ghàh yike ha ghàn ni mò kə yi gha ye a Bâba tì yike. Ghàhnà ghe a ghɨ baha mô bè yênà wi ashyə̂ ha ghɨt ghe a ghɨ kpute hi kwònà nì Bâba wu tuk afa a wù kaha bênà.
52004016	À bè hì mô wu tuk afû, ma Bâba nâ nì ngɨŋ à wûn chwo ben a nyə̂, ma wù fo saki, ma anjèl à Fùyèn yi chik jis, ma ghɨta fê yu te ghɨ toŋa soŋ yi Fùyènì, ma ghɨt ghe a ghɨ tì shihi kpû samhe Klistù kaha loti a yi kpû ashyə̂.
52004017	Yènfù bê lyi ghɨna nâ nì ghàhnà à jɨ̀m ghe a ghɨ baha chyə, ma ghɨ yê kwona nì Bâba a sù mbàk a nyə̂, ma ghàhnà nì wûn faŋ à kə amok a yû mù jɨ̀m.
52004018	Kum ni, ghàn hi fôktè gha mɨ ghɨ̂n a ghàh nyàka ni hi nì na təm mù wana ne ghàhnà hi saŋlê.
52005001	Yi kəta wi nâbi fêt yile shyəma ghàh nyak à fokti ha ghàn a wana ne na à mò wu tuk makə wu yu we a Bâba bè kaha bênà atɨ̂n.
52005002	Ghàh jìsà ni njwo nâ ghàn khəlò a ghàn a sù ngɨŋ na, tuk we a Bâba bè kaha bênà atɨ̂n bè kpenalo, wùt khə wi, kəbi ni te wùt wù chwoŋana yè bênà ntuksu.
52005003	Ghɨta bè hì jîsà na, “Yutìnì làwû, ngə̂k wijə,” ma ngə̂k bûŋhè ben ha ghɨna bəma kə ni kəbi te yi nê hi mô ha wùt ywên wu yu wu bwənu. Nâ wùt bè teta wi.
52005004	Ghàn mò ni a wana noma bu te ghɨt ghe a ghɨ chyə atɨ̂n à yi fîn shyəma Tuk wu Bâba mu wuna bê buŋhè ben ha ghàn ni te wùt wù chwoŋana,
52005005	njwo nâ ghàn à jɨ̀m chyə chyənà yì jùŋ te ghɨt ghe a ghɨ nê gha chwì banâ. Ghàhnà nè wi gha ni te ghɨ nê a lèt makə a bɨn a finana.
52005006	Te gha tɨni hì mô ni, ghàhnà kəta wi hi tè chìnà bwuni kə ni te ghɨt ale, ghàhnà kəta hi tè bɨlà mô, gbûtè fê khɨte ngɨŋsu ghàhnà su,
52005007	beka ghɨta yè bwune kə ntuksu, ale nyô, mu lûk mu kwo ghɨna kə ntuksu.
52005008	Ghàhnà hi bɨlà nê gha chwì banâ. Yi ni chwùtè na ghàhnà kəta hi tè khɨte sù ngɨŋ. Ghàhnà kəta hi tè samhe Fùyèn, hi tè kòŋà wûn, kôŋà ghɨta shyəma yi hi chwûtè na ghàhnà ti mak kôŋì nì bimînì yina te shyə hi khɨ̀ŋtè wu wun wu ghàhnà atɨ̂n, na kwâktì ye a ghàhnà kəta na Yènfù bè bônhèlò ghàhnà hi mô te shyə te ghàhnà so hi khɨ̀ŋtè tu ghàhnà nì ghɨna.
52005009	Ghàhnà kəta hi tè khɨ̀ŋtè ni beka Yènfù tà tì chwok jə ghàhnà afân hi fo ngə̂k ha ghàhnà. Fu tì ni ni shyəma Bâba ghàhnà Jisòs Klistù bonhi ghàhnà.
52005010	Wù tî kpû kum ghàhnà shyəma ghàhnà nì wûn bê hi mô amok a wu yu afa wù kaha bena, makə ghàhnà mò wu tâ, makə ghɨ ti kpû.
52005011	Kum ni, mu wu hì jîsà na, ghàn hi fo təm a ta ha wana ne ghana, gâmtè ghɨna nâbi te ghàn hì gâmtè kwoka kə nâ chîn.
52005012	Wana ne, ghàh chyate na, ghàn hi fate ngumle ghɨt ghe a ghɨ fêtà a ghàn a fùtɨ̂n ni te wu tû a nòn a ghɨt a bimena. Ghɨna tihe ghàn fê tôknà nì ghàn.
52005013	Ghàn hi kôŋà ghɨna fê ngumle ghɨna nâ a jûŋ kum kə gha à jɨ̀m afa a ghɨna nè ha ghàn. Ghàn hi mô nì yutìnì kə yû mù jɨ̀m.
52005014	Ghàh chyate kəbi ghàn a wana ne na, ghàn fo tobhînì ha ghɨt ghe a ghɨ kòŋà wi hi tè fèt, ma ghɨ nî na ghɨna hi fêtà kəta təm a ta, ghàn gâmtè ghɨt ghe a ghɨna khɨŋa gâmtìnì. Ghàn hi kəta wunhînì nâbi ha nde.
52005015	Kə wùt ha ghàn hi fîsè be nì be, ghàn hi mômhè hi tè nè gha a jûŋà ha ngɨŋ sanisu, fê nê ha ghɨt à jɨ̀m.
52005016	Ghàn hi mômhè hi tè saŋlî kə yû mù jɨ̀m,
52005017	jə̂mà ha Yènfù kə yû mù jɨ̀m.
52005018	A ne gan nâbi ghə, ghàn hi fo kə àyòŋnà ha Yènfù. A ni gha ghe a Yènfù khɨŋa na ghàn hi nê beka ghàn à Klistù Jisòs mò amok.
52005019	Kə ghàn hi tàhè fêt ye a Yohnà Yulena nè a ghàn a fùtɨ̂n,
52005020	makə tunhe tum ye a ghɨta fòktè ha ghàn ma yì lo ha Yènfù.
52005021	Ghàn hi bɨlà fate kine nâ gha à jɨ̀m hi yen nâ, ghɨ lo kə nâ ha Yènfù agha. Ghàn yen ghɨ mô hamok, ghàn bimilò,
52005022	ghàn yen ghɨ bu hamok, ghàn tunhilò.
52005023	Yèn fe a fu fo yutìnì ha ghàhnà ni ma ghàn hi mô nì yulînì nâbi wùni lumu, ghàn lem chyənà yanì nì yohnà ghana nì wun wanu, ma wùt bê tè ngane jə̀ ghàn a yi gha nâ hakoh wu tuk afa a Bâba ghàhnà Jisòs Klistù kahà bênà.
52005024	Yènfù tì toŋa ghàn na ghàn hi mô ghɨt a wuna, ghàh khə na ghàn hi mô kə yâ beka fu tà timi jis jə gha, faŋ hi nì.
52005025	Wana ne, ghàn hi jə̂mà ha ghàh.
52005026	Ghàn toŋti wana ne nâ à jɨ̀m kə nâ wu lum afa yi chwûtè kôŋ yi ghɨt a bimena.
52005027	Mu chyate ghàn a Bâba a jyak na ghàn taŋ ŋwàklù yina ha ghɨt a bimena nâ à jɨ̀m.
52005028	Bâba ghàhnà Jisòs Klistù chwuti təm a jûŋà a wuna ha ghàn.
53001001	À nyak mu Bôl ghàh à Silàs nì Timotì ŋwàklù yìna ha ghàn nôn a ghɨt a bimena ghe a ghɨ mô a yi tèk yi Tèsàlonikà. Ghàn mò ghɨt a Bè ghàhnà Yènfù, fê mô ghɨt a Bâba Jisòs Klistù.
53001002	Yènfù, Bì ghê Bâba Jisòs Klistù chwuti təm a jûŋà ha ghàn, ma wù fo yutìnì ha ghàn.
53001003	Ghàh kəta hi tè fo àyòŋnà ha Yènfù kə yû mù jɨ̀m kum ghàn a wana ne. A mô kə nâ gha yi jûŋì te ghàh nè ni njwo bimî yani ha Klistù ləma yênà kə ashyə̂, kôŋ yani fê ləma yênà kə ashyə̂.
53001004	A ni gha ye a ghàh shihi jìs ha nôn a ghɨt a bimena ale, ghàh hi jala kum ghàn. Ghàh ni nè ni beka ghàn time kə a ghàn a yi bimî nâbi te ghɨta chwoka wulu wanu, ghàn fê yena ngəksu lesu biyani wunhe kə yi wunhî.
53001005	Wunhî yani yina chwùtè a ndan na Yènfù saka lò ghɨta kə nâ chilichili, mô hi nì na ghàn hi kpenê hi tè mò wu lùk wu fə̀n wù Fùyènù afa a ghàn yena ngə̂k kum wunu.
53001006	Yènfù bè folò ngə̂k ha ghɨt ghe a ghɨ chehì fo ngə̂k ha ghàn beka fu nê kə yi gha ye a yi mô chilichili.
53001007	Fu bè nê, ma ghàn ghe a ghàn yena ngə̂k chîn khɨti yutìnì, ghàn shihi khɨtî, ma ghàh boŋà khɨti. Yènfù bè nê gha mɨ ghɨ̂n wu yu afa Bâba Jisòs kaha chwo bena a nyə̂ ma wù chwûtì ngɨŋ à wûn ghê anjèlsu wunsu se a su kəta jyaka.
53001008	À bè hì mô te wù chwo bênà ghê anjèlsu wun mu sê, ma chwûlù wu wùsu hi bame, ma wù kaha lak ghɨt ghe a ghɨ tì mana Yènfù fî tunhi na ghɨ ywo wi gha ye a tum yì jùŋ kum Bâba ghàhnà Jisòs ndùku jîsà.
53001009	Yènfù bè bobhelò ghɨna ma wù ni ma ghɨna khɨti ngə̂k ye a yì bè mê wi, ma ghɨna hi bu wu lùk afa a Bâba bè hì mô atɨ̂n, yena wi jyaka a kanana wuna.
53001010	À bè hì mô te wù kaha bênà wu tuk afû, ma ghɨt a Fùyènà à jɨ̀m hi mô nì kani, fo kokhînì ha wûn. Nâ ghàn bê hì boŋa mô a ghɨt mɨ ghɨ̂n a fùtɨ̂n beka ghàn ti bimi a gha afa a ghàh chehì fôktè ha ghàn.
53001011	A ni gha ye a ghàh jə̀mà ha ghàn kə yû mù jɨ̀m na Yènfù ghàhnà fu ni na ghàn hi chyə chyənà ye a yì kpene ma a ni ye a fu toŋa ghàn na ghàn ben ma ghɨ hi chyə̂. Ghàh jə̀mà na fu fo jyaka ma ghàn hi nê gha a jûŋà ghe a ghàn kòŋà hi tè nì ma ghàn fê nê mihi fêt yani te ghɨt a bimena.
53001012	Ghàn shìki nî ni, ma ghàn hi fo yet yi chiki ha Bâba ghàhnà Jisòs, ma wù ni, ma ghàn hi boŋa kəta kokhînì. Gha mɨ ghɨ̂n gànà njwo Yènfù ghàhnà fu ghê Bâba Jisòs Klistù kəta təm a jûŋà ha ghàn.
53002001	Ghàh khɨŋa hi jìs ha ghàn kum kə bên yì Bâba ghàhnà Jisòs Klistù, kəbi te ghàhnà nì wun bè hì chîntè mô amok. Ghàh chyate ghàn a wana ne na,
53002002	kə ghàn nê dê ghɨt ghe a ghɨ jîsà na tuk we a Bâba mò hi bè bèn atɨ̂n hì mô ma wu ti bên, chiŋhe ghàn fê bɨla nì tu wanu. Gha mi yina làhi tè mò ma à jis wut, mô na yì fòktè tum ma yì lo ha Yènfù, yu wule ma yì hi mô ma yi fwo yi yikî yile, yu wule ma yi hi mô ma wùt fòkti jis na yi fwo a ŋwàklù ma a nyak chinhi ghàh ha ghàn.
53002003	Kə ghàn de na wùt lehi ghàn nâ hakoh beka tuk wu tɨnu bè bê wi a bu na ghɨt a dona bê hi ta nì to ha Yènfù, ma wùt à təm a be fwo timi. Yènfù bê mihi wùt a təm a be mu wuna wu lùk wu wùsu.
53002004	Wùt wù be mu wuna bè fwo ma wù no yèn mùlè nâbi nì gha ghə a ghɨta ngumle, hi chwùtì na yi ta chyâlò yèn mù tɨ̂n. Ma wù bê yê lyê ndoko a ndâ Fùyèn yì chìk ma wù hi jîsà na à mò kə nâ yi Fùyèn.
53002005	Mu khəlò na ghàn baha kwàktèlò te mu ndùku jîsà gha mɨ ghɨ̂n ha ghàn te ghàhnà ndùku baha mô amok.
53002006	Nâ ghàn khəlò gha ye a yi tàhè na kə wùt a gha a be mu wuna fwo timi chîn. Wù bè fwo time kə wu yu afa Yènfù khɨŋa.
53002007	À mò nâ chin ni ghɨ nyamte fètà hi nì na ghɨta hi tunhe Yènfù. Gha ye a mu jìsà nè gânà mihè wijə a ndan, a bu kə na Yènfù ti chyâkhì wùt we a wù mò a wu lum chin tâhè na kə gha mɨ ghɨ̂n gan.
53002008	Ghɨ chwûtì wùt mu wuna a ndan ma a ni wùt a təm a be. Bâba Jisòs bè bênà nâbi wùni tuku ma wù ywî wun nì yuksu ma su fwo a wun a yi jwô, kəbi nì ban yi chiki wuni.
53002009	Wùt a gha a be mu wuna bè bênà nì jyaka, ma à fo Satàn ma wù hi kama nê gha a kanana ale, chwùtè chwesu fəmsu su lesu ha ghɨta.
53002010	Wù bè hì kəta təm a be, jɨ̂ŋhè ghɨt ghe a ghɨ kəta hi kputî, kə a tu lum tu dô kə ni. Ghɨna bè kpute beka ghɨna tà tì koŋ jə hi ywo tum ye a yì mò hamok kum Bâba ghàhnà shyəma Yènfù bonhi ghɨna.
53002011	A ni gha ye a yi bè nê na Yènfù jɨŋhi ghɨna ma ni na ghɨna hi bime gha a fəma,
53002012	ma wù fê sak à bobhi ghɨna ghe a ghɨ tunhi hi bime tum yì jùŋ ye a yì mò hamok nâ à jɨ̀m hì kôŋà kə gha a be.
53002013	Ghàh kəta hi tè fo àyòŋnà ha Yènfù kə yû mù jɨ̀m kum ghàn a wana ne. Bâba ti kôŋ ghàn, ghàn hì mô a nòn a ghɨt ghe a fu chwoka kə ha yìmi hi bònhì tohne yi fèt afa a Yohnà Yulena tì ne hi lèmà ghàn nì yulînì, fê tohne yi bimî afa a ghàn kəta kum a gha ghe a ghɨ mô hamok.
53002014	Yènfù tî toŋa ghàn tohne a tum yì jùŋ afa a ghàh tì fòkte ha ghàn shyəma ghàn ben ma ghɨ hi boŋa kəta ghak ye a Bâba ghàhnà Jisòs Klistù kəta.
53002015	Ghàh wu hì jîsà ha ghàn a wana ne na, ghàn khɨti bimî yani, kə ghàn bimi na wùt ni ma ghàn de yiki hamok ye a ghàh tì yike ha ghàn, fî nyak ha ghàn a ŋwàklù.
53002016	Bâba ghàhnà Jisòs Klistù nâ nì ngɨŋ à wûn ghê Bè ghàhnà Yèn fe a fu kôŋà ghàhnà ti ni na ghàhnà hi kəta təm a yutena kə yu mù jɨ̀m, fê khə hamok na ghɨ bè khɨte lò mwə̀ me a wù chwùne kum təm a jûŋà wuna.
53002017	Fu nê na ghàn hi kəta təm a yutena nì jyaka hi tè nè gha a jûŋà fê jîsà kə gha a jûŋà yu mù jɨ̀m.
53003001	Hi gòkhì a wana ne ghaha, ghàh jìsà na ghàn hi jə̂mà ha ghàh shyəma ghàh ni ma tum yì jùŋ yì Bâba ləma yen kə luk tù jɨ̀m shyəma ghɨta bimi ma ghɨ hi fo kokhînì ha Yènfù kəbi te ghàn tì bime hì fô.
53003002	Ghàn jəm kəbi na Yènfù fihi ghàh a ghɨt ghe a wo a ghɨ kəta təm a be nì ghe a ghɨ nê gha a be. Ghàn khəlò na ghɨt ale tà bime jə tum yì jùŋ yina.
53003003	Biyani Yènfù jîsà nâbi na ghə, nê kə yâ. Wù nê nêlò ma təm a ghana hi tâ ma wù bobhi ghàn a deblì a wô.
53003004	Bâba ti ni ghàh tê hì yikte kə ghàn wu wùn. Ghàh khəlò na ghàn chyə kə nâ te ghàh jìsa na ghàn hi chyə̂ fê mô hi tè chyə yèn kə yâ.
53003005	Ghàh jə̀mà na Bâba ni ghàn yen kôŋ ye a Yènfù kòŋà ghàn ma wù fê ni na ghàn hi wunhe kə yi wunhî te Klistù.
53003006	Ghàh jìsà ha ghàn a Bâba ghàhnà Jisòs Klistù a jyak a wana ne na, kə ghàn hi gbê ghàn à ghɨt a bimena ghe a ghɨ yole, nê wi gha ye a ghàh tì yike ghàn na ghàn hi nê.
53003007	Nâ ghàn a ghàn a sù ngɨŋ khəlò na ghàn kəta hi tè fèt kə te ghàh ndùku fêtà. Ghàh ndùku yole wi te ghàh ndùku baha mô ghàhnà.
53003008	Ghàh tà tì yə jə shyə a wûtà faŋ hi làk. Ghàh ndùku fêtà nâ nì jyaka. Ghàh ndùku fêtà nchwì fêtà ntuksu beka ghàh ndùku kôŋà wi hi tè fo ngə̂k ha ghàn.
53003009	Ghàh ndùku kətalò kə nâ jyaka hi jìs na ghàn lak ghàh a yi fèt afa a ghàh ndùku nê biyani ghàh faŋ hì fêtà kə yi fêt shyəma ghàn sina ma ghɨ hi boŋa fêtà kəbi te ghàh.
53003010	À ndùku mô nâbi te ghàhnà baha mô amok, ghàh jis ha ghàn na, “À tunhi nâbi nde na yi fètà wi, kə wùt ha ghàn fo shyə na wù yə.”
53003011	Ghàh ni jìsà ni beka ghàh ywo na ghɨt ale mò a ghàn a fùtɨ̂n ma ghɨna ti tunhi na ghɨna nè fê fêtà wi nâ shyə ale hi gàmtè ngɨŋsu ghɨna su, faŋ hì lye chyâ kə ghɨta a ghâ.
53003012	Ghàh jìsà ha ghɨt mɨ ghɨ̂n a Bâba Jisòs Klistù a jyak, jîsà kə nâ nì jyaka na, ghɨna hi fate chyə kə nâ te ghɨta kəta hi tè chyə̂, fêtà hi tè khɨte shyə hi gàmtè ngɨŋsu ghɨna su atɨ̂n.
53003013	Ha ghàn a wana ne, kə ghàn bot, hi tè nè kə gha a jûŋà.
53003014	Wùt shìki tunhi na yi nè wi gha ye a ghàh nyàka ha ghàn a ŋwàklù afân, ghàn lem yi se a wun wu wùn. Ghàn lem ya, kə ghàn hi fê nê kwônà gha nì wûn, shyəma wù yen ngɨŋ à wûn ma wù wumi.
53003015	Biyani kə ghàn hi nê gha ha wun ni te ghàn nè ha bànà yânì, ghàn hi bɨlà fo tobhînì ha wûn kə nâ te ghàn fo ha wâ nì wânù.
53003016	Mu jə̀mà chin na Bâba we a wù fo yutìnì ni ghàn hi kəta yutìnì kə yû mù jɨ̀m, makə à gan nâbi ghə. Bâba hi mô kə ha ghàn à jɨ̀m.
53003017	À nyak kə nâ mu Bôl toŋtînì a wu lùk afân chin ha ghàn nì wo a ma. A mô chwena ghe a mu nyàkà yet yi mi nâbi a yìni ŋwàklù, mu lem na.
53003018	Bâba ghàhnà Jisòs Klistù chwuti təm a jûŋà wuna kə ha ghàn à jɨ̀m.
54001001	À nyak mu Bôl, ŋwàklù yìna, ma à mu chwok Fùyèn ghê Klistù Jisòs na mu hi mô wut à tum ha Klistù Jisòs. A mô Fùyèn fe a fu bonhe ghàhnà a ghàhnà sùbe ghê Klistù Jisòs we a ghàhnà ndùku yute, khə hamok na wù bènàlò.
54001002	Mu nyàkà ŋwàklù yìna ha wò a Timotì. Wo mô kə nâ wan ha mu beka ghàh à wò kəta kə yi bimî yì mòk. Yènfù, a mô Bì, ghê Klistù Jisòs, Bâba ghàhnà chwuti təm a wuna ghɨ jûŋà ha wò nì kwohi seni, ma wò nê hi chyə̂ nì yutìnì.
54001003	À ndùku mô te mu lo hi yèn a yi lak yi Màsìdoniyà, mu jis ha wò na wò faŋ à kə yi tèk yi Efisùs. Mu ndùku khɨŋa na wò faŋ à kə afû ma wò kɨn na ghɨt ale ghe de yikî yi fəm ye a ghɨna yike afû yâ.
54001004	Jis na, kə ghɨt mɨ ghɨ̂n hi chyâhè yu, ghɨna gbê mâ mù màgân mù yîm kum gha be ghɨna. Gha mu ghe nê, ghɨta kûnè tu ghɨna kə halô, fê tâhè na kə ghɨta bimi hi nè fêt ye a Yènfù khɨŋa. Wùt mò kə hi nè fêt mi yîn a wu yu afa wù bime ha Yènfù.
54001005	Mu jìsà gha yîn ha wò ni beka mu khɨŋa na ghɨt a bimena khɨti kôŋ ye a yi fwo a təm a yulena, kəta wi kwâktì yi be fê kəta yi bimî ye a yi mô hamok. Ghɨna shìki kəta kôŋ mi yîn, ma yi hi chwûtè na ghɨna ywolò yikî ye a ghɨt a bimena kəta hi tè khə.
54001006	Ghɨt ale ti de yikî mi yîn faŋ kə yi yikî yi ngwòni.
54001007	Ghɨna kôŋà hi tè mô chichàsu saksu Fùyènsu biyani khə wi nâbi gha ghe a ghɨna jìsà nì ghe a ghɨna yike, chwûtè na ghɨ khəlò.
54001008	Ghàhnà khə na Sak yi Fùyènì jwòfàlò a wu yu afa ghɨta lèmà kə nâ te ghɨ kəta hi tè lèm.
54001009	Ghàhnà kəta kəbi hi tè khə na ghɨ tà fati jə̂ sak mu tɨ̂n ha ghɨta jûŋà. Ghɨ bɨli fate ha ghɨt ghe a ghɨ khɨma saki nì ghê a ghɨ ta nì tu nì ghɨt ghe a ghɨ ngumle wi Yènfù nì ghe a ghɨ nê gha a be nì ghe a ghɨ jə̂mà wi ha Yènfù nì ghe a ghɨ sûlè Yènfù nì ghɨt a ghe a ghɨ ywite be ghɨna makə ne ghɨna nì ghe a ghɨ ywite ghɨt ale.
54001010	Ghɨ fate ha ghɨt ghe a ghɨ chyə nì ywena, a bu ywena ghɨna, makə nì lɨmànà, a bu a lɨm a ghɨna, a fi fati kəbi ha lɨmànà ghe a ghɨ kaha chyə nì lɨmànà ale, nì ghɨt ghe a ghɨ bəkle ghɨta te wu kwòs nì ghɨta fəma, nì bɨ̀n à sak su fəmsu nì ghe a ghɨ nê nâbi gha ghe yikî jûŋì tunhe.
54001011	Gha mɨ ghɨ̂n mò atɨ̂n à tum yì jùŋ afa a Yènfù fo na mu fokti. A mô Yènfù kana fe a ghɨta kokhe.
54001012	Mu fo àyòŋnà ha Bâba ghàhnà Klistù Jisòs te wù fo jyaka na mu hi nê fêt mi yîn, fî chwok mu na mu kokne kpenelò hi nè fêt yi wuni.
54001013	Yènfù kwohi yi sen ni gha mɨ ghɨ̂n ha mu nâbi te mu ndùku yike gha a be kum wûn fê nyâblè, sûlè wûn, beka mu ndùku baha mô teka mu bimi, khə wi gha ye a mu nè.
54001014	Bâba ghàhnà chwûtì təm a wuna ghɨ jûŋà ha mu nâ haŋaŋ, ni na mu bimi ha wûn hi tè fê kôŋà ghɨt à jɨ̀m. A ni gha ghe a ghɨ kəta hi tè gàn a wu yu afa ghàhnà nì Klistù Jisòs mò amok.
54001015	Gha mi yîn na Klistù Jisòs tì ben a mbyî hi bònhè ghɨt a be ni mò kə nâ hamok, ma wùt wu wi hi tunhî. Mu mô kə nâ fə̀n atɨ̂n à ghɨt a be mɨ ghɨ̂n.
54001016	Yènfù tì chwûtì seni kwolani ha mu beka mu ndùku mô fə̀n a gha a be. Yi gan ni shyəma Klistù Jisòs chwûtè mihi wunhî yi wuni hi nì na mu hi mô te chwena ha ghɨt ale shyəma ghɨna yen gha ye a wù ne ha mu ma ghɨ bimi ha wûn ma ghɨ hi kəta chyə ye a yi bè mê wi.
54001017	Ghàh ni jə̀mà na ghɨ hi kokhe fə̀n we a wù saka a yu mù jɨ̀m, a mô kə wûn Yènfù, bu hi bè kpû, ghɨta yena wi wûn. Ghàh ni jə̀mà na ghɨta faŋ à hi ngumle kə wûn nâ a yû mù jɨ̀m. Àmèn.
54001018	Wâ mù Timotì, mu jìsà ha wò na wò kəta hi tè kwàktè gha ghe a fòktì su chiksu tì jìsa kum wò. Lyì gha mɨ ghɨ̂n ha mwə̀ mâ mù wòŋ ma wò fati ma wò hi nô fòktìsu fəmsu atɨ̂n.
54001019	Fate khɨti bimî ya ha Jisòs Klistù ma hi kəta kwâktì yi yuleni. Ghɨt ale ti tunhî hi tè nè gha ye a kwàktì yi yuleni mi yîn tì chwùte mâkà yi bimî yi ghɨna.
54001020	Hèmenìyùs nì Àlèksandà mò ghɨt ale atɨ̂n à ghɨt mɨ ghɨ̂n. Mu hì mô ma mu ti fo ghɨna ha Satàn na wù fo ngək ha ghɨna shyəma ghɨna yiki tofu ma ghɨna tê fè yike jə̀ gha a fəma kum Fùyèn.
54002001	Gha yi ta atɨ̂n à gha afân a mu jìsà ni mò na, ghàn hi jə̂mà ha ghɨt à jɨ̀m, jə̂mà na Yènfù gamti ma wù fo mwə̀ me a ghɨna khɨŋa. Ghàn hi fo kəbi yòŋnà ha wûn kum a gha a jûŋ ghe a wù nè ha ghɨta.
54002002	Ghàn hi jə̂mà ha fə̂ntù nì ghɨt ghe a ghɨ tihe ghɨta shyəma ghàhnà hi chyə kə nâ nì yutìnì fê gbê kə a lumtu jûŋ tù jɨ̀m afa a Yènfù khɨŋa na ghɨ hi gbê atɨ̂n, chyə̂ chyənà yì jùŋ a ghɨta ashyə̂.
54002003	Ghàn shìki jə̂m ha ghɨta ni, ma gha tɨni hi jwôfà fê nê na Yènfù, Bònhè ghàhnà hi saŋlê.
54002004	Yènfù khɨŋa na ghɨt à jɨ̀m bon fê khɨŋa kəbi na ghɨt à jɨ̀m khɨli gha ye a yi mô hamok.
54002005	Yi mô ni beka Yènfù mò kə fù mòk, wùt fê mô kə wù mòk a ghɨta tohne a wûn yênà ha Yènfù. Wùt wunâ mô Klistù Jisòs, a mô kəbi wut te ghàhnà.
54002006	Wù ti fo ngɨŋ à wûn hi kpu hi yun a tu ghɨt à jɨ̀m. Yènfù tì ni gha mi yîn kə wu yu afa a fu ndùku khɨŋa hi chwùtè a chwena na fu kôŋàlò hi bònhè ghɨt à jɨ̀m.
54002007	Ghɨ tì chwok mu ha wùt à wûn wù tum kum gha mi yîn na mu fokti gha Fùyènì ma mu fê yiki tumu nì gha ye a yi mô hamok. Gha yîn a mu jìsà ni mò kə nâ hamok. Mu wama wi.
54002008	Mu khɨŋa na ghàn hi yûŋtè nâbi afa hi jə̀m, lɨmànà hi jə̂mà, kəta təm a yulena, kəta wi bâŋhì wu la nì gùfna ha wùt.
54002009	Mu khɨŋa kəbi na ywena hi fate lafâ, a bu yi laf ye a yi mô hi fo ngək a ghɨta. Kə ghɨna hi fate chyâhè tu, tuŋa chyâhè chyaksu makə fwatu njentetu. Kə ghɨna hi labhe ngɨŋsu ghɨna su nì nju se su ta chyâhè wu kâ.
54002010	Ghɨna hi bɨlà fati ngɨŋsu ghɨna su nì gha jûŋà ghe a ghɨna nè ha ghɨta hi chwùtì na ghɨna mò a ywena bimena.
54002011	Ywena kəta hi tè yute gha ghe a ghɨ yike ha ghɨna mô moŋ nì ngumlînì.
54002012	Mu ti tunhi na kə ywena hi time wu lùk, yike à lɨmà makə kəta a jyak hi tè sak a ghɨna. Ghɨna kəta hi tè mò kə moŋ.
54002013	Yi mô ni beka Yènfù tì bwəm Adàm ashyə̂ ki bwəma Îf
54002014	Ghɨ tà tì jɨ̂ŋhì jə Adàm. Ghɨ tì jɨ̀ŋhi kə wùt ywên, wù khɨm yi sak yi Fùyènì.
54002015	Biyani Yènfù bônhì nâbi wùni wùt wù ywên te wù bwɨ mwəlà, a wu yu afa wù kwuta təmi faŋ hì ta a wun a yi bimî, fê kôŋà ghɨt ale, fê chyə̂ chyənà ye a yì kəta wi njahi. Wù kəta hi tè nè gha mɨ ghɨ̂n nì tofu.
54003001	À khɨŋa nâbi nde hi tè mò wut wù tihena a ndâ Fùyèn, wu hi khə na wù khɨŋa yi fèt yi kokne jwòfà kə ni. Gha mi yîn mô kə nâ hamok te ghɨ jîsà.
54003002	Wùt wù tihena wuna kəta hi tè mò wut, ghɨta ngane wi wûn a yi ghâ yile, wu kəta kə wut wù ywên wù mòk, khə hi khɨte ngɨŋ à wûn, kokhe ngɨŋ à wûn, tôknè nì ghɨt a benana, fê khə hi yike ghɨt a bimena nâ a jûŋ.
54003003	A kəta hi tè mò wut, nyo chyâhè wi lùkû, shɨŋa nê wi yi nî gha, nê wi gha hi yikte yi yiktî ghɨta, njaŋa chyâhè wi, se a wuna fwo wi a wu kâ.
54003004	A kəta hi tè mò wut fate khɨte sah yi nda yi wuni nâ a jûŋ. Wu kəta hi tè nì na wana wuna hi ywo wûn fê kəta yi ngumlî.
54003005	Wùt hì khə wi hi khɨte ghɨt a wuna a ndâ, ma wù nê khɨli yàni hi khɨte ndâ Fùyèn agha?
54003006	A kəta hi tè mò wut teka wù kùktê bimi, bu yani ma wù hi ghaŋhe wunu, ma Yènfù fo ngə̂k ha wûn kə te wù tì fo ha deblì.
54003007	A kəta hi tè mò wut, nâ ghɨt ale ghe a ghɨ baha mô teka ghɨ bimi ke wun, wu koknê shyəma deblì faŋ hi kwo a wûn a wu wə̀, na wù wumi.
54003008	Gha mɨ ghɨ̂n a mu jìsà ni, yènà kəbi ha ghɨt ghe a ghɨ fêtà a ndasu Fùyènsu. Ghɨna kəta hi tè kəta chyənà yì jùŋ, jîsà hamok, nyo chyâhè wi lùkû, se ghɨna fwo wi a wu kâ.
54003009	Ghɨna kəta hi tè kəta kwâktì yi yuleni, fê bime gha kanana ghe a Yènfù chwùtè kum yi bimî yi ghàhnà.
54003010	Ghɨt a bimena kəta hi fo yi mômhì ha ghɨt mɨ ghɨ̂n laŋ, ghɨna ki chyâ, ma ghɨ ki de na ghɨna hi fêtà a ndâ Fùyèn.
54003011	Ywen a ghɨna ghe a ghɨ fêtà a ndâ Fùyèn boŋa kəta hi tè kəta chyənà yì jùŋ, lêmà wi kowòŋ, mô kə a ghɨna yi tof, nê nâbi ghə kə hamok.
54003012	Nâbi wùni wùt wù fètana a ndâ Fùyèn kəta hi tè kəta kə wùt ywên wù mòk, fê tôknè nì wana wuna fê tôknè kəbi nì sah yi nda yi wuni nâ a jûŋ.
54003013	Ghɨt ghe a ghɨ nê fêt yi ghɨna a jûŋ kətalò yet yi jûŋì fê kəta təm a ta hi tè jìs gha kum yi bimî ye a ghɨna kəta ha Klistù Jisòs.
54003014	Mu nyak ŋwàklù yina ha wò, kəta kə nâ yi kwâktì na mu nè bê yenalò wò,
54003015	ma gha yile ki nî na mu lala, ma wò hi khə lum te a ghàhnà kəta hi tè chyə̂ atɨ̂n te sah yi ndâ Fùyènì, a mô ghɨt a bimena Fùyènà fe a fu chyə. Nôn mɨ ghɨ̂n tòkà gha ye a yi mô hamok. Ghɨ tôkà yikî hamok kəbi te tôkù nì chyə a ndâ yè tôkà, fê khɨte ndâ na yì timè hi tâ.
54003016	Yi mô kə nâ hamok na bimî yi ghàhnà kətalò gha yi leteni te Yènfù chwùtè banhe, yi ghaka kə ni: Klistù ti ben lyi wu wun wu wûtù, Yohnà Yulena chwûtì na wù mô a jûŋ a Yènfù ashyə̂, Anjèlsu Fùyènsu yen wûn, ghɨ yiki a gha kum wûn lak tù jɨ̀m, ghɨta bimi ha wûn a mbyî, Yènfù lyi kwok nì wûn a nyə̂. Gha a letena a kanana mɨ ghɨ̂n a Klistù ndùku chwûtè ha ghàhnà kum ngɨŋ à wûn mô hamok, nâ wùt bu hi tunhî.
54004001	Yohnà Yulena chwùtè banhe na, à bè hì mô a mu tuk mù gòkhemù, ma ghɨt ale tunhi hi bime yikî ye a yi mô hamok kum Klistù Jisòs ma ghɨ hi bɨlà bime yikî yi fəmi ye a yohnù wu be yike.
54004002	Nki tu yikî mi tɨ̂n mô a yike chichàsu fəmsu, kwâktì tu ghɨna tu bu chilichili, ma tu ti kpû hì mô te ghɨ nyok nì wusu.
54004003	Ghɨt mɨ ghɨ̂n yike à ghɨ̂t na kə ghɨna hi fê malâ fê jîsà na ghɨna hi bama nki tu mwə̀ mù yə̂ mùlè. Biyani ma Yènfù fate mwə̀ mùna na ghɨt a bimena hi yə̂, fo àyòŋnà ha wûn, a ghe a ghɨ mô ma ghɨ ti bimi hamok kum Klistù.
54004004	Nâbi ghə ghe a Yènfù fate mò a jûŋ. Ghɨta kəta wi hi tè tunhi nâ a shyə à mòk wu yu afa ghɨna shihi fî, ghɨ hì chyate fo àyòŋnà ha wûn.
54004005	Mwə̀ mù yə̂ mù mùna mò a jûŋ a Yènfù ashyə̂ beka jə̂mì nì gha Fùyènì ye a yi nê yi ben bakhe atɨ̂n.
54004006	Wò ki yike gha mɨ ghɨ̂n a mu jìsà ni ha ghɨt a bimena, ma wò hi mô kə nâ wut wù fètana wù jùŋ ha Klistù Jisòs. Wò ki khɨte yikî hamok mi yîn, ma yi gamti wò ma yi ni na bimî ya hi tâ.
54004007	Kahi a yi bàm yi màgân mù yîm me a mù bu a jûŋ a Yènfù ashyə̂. Yiki ngɨŋ yâ ma wò hi khə gha yi Fùyènì.
54004008	Wò shìki mômhì hi tè yàŋhè wun wa, ma yi hi kəta kəbi mbì, biyani ma wò ki mômhì hi tè khə gha Fùyènì, ma wò khɨti mbì kə bâh wù jɨ̀m. Yi mô ni beka wò kəta chyə chîn, a Yènfù hì mô ma fu ti chwûnà, ma wò bê fê khɨti kəbi chyə yîn a yû mù jɨ̀m.
54004009	Gha mi yin mò kə nâ hamok, ma wùt wijə hi tunhî.
54004010	Ghàhnà nò fê fêtà nì jyaka hi khɨte chyə mi yîn beka ghàhnà lèmà kwâktìnì ha Yènfù fe a fu chyə. A mô wûn a wù bônhè ghɨt à jɨ̀m, fê bônhè ghɨt ghe a ghɨ bime ha wûn hanɨ̂ŋ.
54004011	Yikî gha mɨ ghɨ̂n ma wò chyàhi ha yi sâk na nâbi nde hi nê gha ye a wò jìsà.
54004012	Kə wò de na wùt kehi wò beka wò mò walà. Wò kəta hi tè mò ha ghɨt a bimena ni te chwena a tu lum afa a wò jìsà atɨ̂n. Wo chyə chyəna jûŋà, kôŋà à ghɨ̂t, chwùtè na wò bime ha Klistù fê mô nì yulînì.
54004013	Wo mômhè, taŋa ŋwàklù Fùyèn ha ghɨta, fôktè tum yì jùŋ, fê yike à ghɨ̂t hi tàn shyəma mu bê ben.
54004014	Kə wò yìta fo ye a Yohnà a Yulena tì fo ha wò ni te fòktì su chiksu jìsa gha ghe kum wò, nòn à sù chəh a ndâ Fùyèn lem a wo a wò a tû.
54004015	Lèm ngɨŋ yâ hi tè nè kwôk kə nì gha ghɨ̂n a mu jìsà ha wò ni, shyəma nâbi nde yen te wò ləma kə nâ atɨ̂n à yì fèt te wùt wù bimena.
54004016	Wo tôknè nì chyəna gha, fê tôknè nì lum we a wò yike ghɨta atɨ̂n. Wò shìki nî kə ni, ma Yènfù bonhi wò, ma wù fê bonhi nâ ghɨt ghe a wò yike.
54005001	Mu jìsà ha wò na kə wò hi jîsà ha wùt wù ləmâ ha jyak. Wò shihi jìs, wò hi lyê kə nâ wun te bâ. Wò shihi nè yi gha ha wùt wu ləma chyâ wûn, wò hi lyê wûn kə te wâ nâ.
54005002	Wo lyê ywena ghɨ ləmanà kə te nì gha, lyê sù ngòn kə te jâmtù sasu. Wo nê gha mɨ ghɨ̂n ni, kə nì kwâktì yi yuleni.
54005003	Ghàn hi tôknè nì ywena nkwô ghe a ghɨ kəta wi ghɨta shyəma ghɨ hi tôknè nì ghɨna.
54005004	Biyani, ywê nkwû shìki kəta mwəlà, makə wana wana, wu ni ghɨna yiki hi nè a gha ghe a ghɨt a bimena kəta hi tè nì yi sah yi nda ashyə̂. Yènfù kòŋàlò a wu yu afa ghɨna kahe lâkà be ghɨna makə ne ghɨna.
54005005	Ywê nkwû we a wù kəta wi wùt na wù hi tôknè ha wûn, kəta kə hi lèmà yi kwâktì yi wuni kə ha Yènfù jə̂mà, lona yi gâmtì ha wûn ntuksu nì nchwì.
54005006	Ywê nkwû we a wù mòmhè kə hi tè chyə atɨ̂n à dɨ̀ŋ hì mô ma yohnà a wuna ti kpû nâbi te wù baha gbê.
54005007	Fokti gha mɨ ghɨ̂n ha ghɨna shyəma wùt ha ghɨna hi kəta wi njahi.
54005008	À ki tunhe nâbi nde na yi tòknè wi nì ghɨt a wuna, ma yi hi chwûtè na wù ti tunhî gha ghe a wùt bimena kəta hi tè nì kahi hì bəma chyâ nâ wùt we a wù tà timi hì mô wut wù bimena nâ hakoh. Mu tòkà jîsà nâ ha ghɨt a yi sah yi nda wùt mu wûn.
54005009	Ywê nkwû ki faŋ hi tàn lɨ̂m mtufa, kə wò lyi na wù chinti a nòn a ywena nkwô. À kəta hi tè mò wut ma wù ti malâ kə wu yu wù mòk,
54005010	ghɨta khə na wù kəta chyənà yì jùŋ, ma wù ti tôknà kwok nì wana wuna, fê fye ghɨt a benana nâ a jûŋ. À kəta hi tè mò wut ma wù ti gâmtì ghɨt a bimena fî gâmtì ghɨt ghe a ghɨ kəta ngəksu. A kəta hi tè mò wut ma wù ti fî lem ngɨŋ à wûn hì nè fêt tu jûŋ tù kə tu nkì a tu nkì.
54005011	Kə ghàn chinti ywena nkwû ghe a ghɨ tà ləma tan a leŋ afân a nòn a ywena nkwû beka kwâktì ghɨna làhi lòtì, ma ghɨna nê hi fê khɨŋa hi malâ ma tunhi Klistù,
54005012	ma ngək ben ha ghɨna beka ghɨna tà lem jə fah ye a ghɨna lèma ha Klistù.
54005013	Ghɨna gbê làtè, lyê kə ndâ nì ndâ, lêmà kowòŋ, yi fê befa chyâ na ghɨna fê jîsà a ghâ a bu luk wu ghɨna hi tè jìs.
54005014	Mu khɨŋa na ywena nkwû ghe a ghɨ tà ləmâ, kahà malâ ma ghɨ bwɨ mwəlà ma ghɨna hi tôknè nì sah a ghɨna sù ndâ shyəma bànà su ghàhnà su hi kəta wi lumu hi tè jìs gha a be kum ghàhnà.
54005015	Mu jìsà ni beka ywena nkwû ghɨ le hì mô ma ghɨna ti kahi hì jûmtè yê kə nì Satàn.
54005016	À shìki mô nâbi wùni wùt ywên wù bimena makə wùt lɨmà, kəta ywena nkwû a wun yi sah yi nda, wu hi tôknè nì ghɨna. Kə wù lem ngək a ghɨt a bimena a tû. Yi shìki mô ni ma ndâ Fùyèn hi tôknè kwoka kə nì ywena nkwû ghe a ghɨ kəta wi ghɨta shyəma ghɨ hi tôknè nì ghɨna.
54005017	Ghɨ kəta hi tè ngumlî, fê lâkà kunte chəh se a su fate nê fêt yi ghɨna, fê fate lâkà yomte ghe a ghɨ fôktè tum yì jùŋ nâ hanɨ̂ŋ, yike à ghɨ̂t,
54005018	beka ŋwàklù Fùyèn jìsà na, “Kə wò bè kwuta jwo yi mbòŋì, yi chika a saŋ.” Yì ti fî jis na, “Nâbi wùni wùt wù fètana kəta hi tè kəta maktu wunu.”
54005019	Wùt ben hì jîsà yi gha yi be ha wò kum chəh à ndâ Fùyèn, kə wò yuti, a bu kə na wù jis ni, nâ ghɨt ale tok wûn.
54005020	Chəh à ndâ Fùyèn shìki nê be, wò njaŋ ha wûn kə a ndan shyəma ghɨt ale yû ma ghɨ hi fânà ghaka hi tè boŋa nè be.
54005021	Mu jìsà ha wò nâ nì jyaka, mô a Yènfù ashyə̂ nì Klistù Jisòs nì anjèl se a Yènfù chwokte na, wò fate khɨtè lem gha ghɨ̂n a mu jìsà ni ha wò. Wò shihi nè gha mɨ ghɨ̂n, kə wò hi nê ha ghɨt ale hanɨ̂ŋ nâ hakoh.
54005022	Kə wò fobli hi lèmà a wo a wùt a tû hi nì na wù hi kpenê hi tè nì yi fêt a ndâ Fùyèn, bu ni ma wò hi chîntè nì wùt àtɨ̂n a wun fùtɨ̂n à gha a be. Mòmhi hi tè mò nì yulînì.
54005023	Kə wò hi nyo kə mòlû, wò nyute lùkû shyəma mù gamti yablà me a mù nyàŋhè fo ngə̂k a wò wu là yâ.
54005024	Ghɨt ale nè a gha a be, ghɨ hi bana a ndan, chwùtè kə nâ na ghɨ hì mô kə nâ shyəma Yènfù sak ghɨna, ghɨt ale nê a gha a be, ghɨ lyê wu yu shyəma ghɨ ban.
54005025	Yi mô kəbi te ghɨta nè jùŋ, yi nyâŋhì ban a ndan ma yì faŋ nâbi hi bân a wu yu mefû, ma yi nê hi ta shyəma ghɨ lèt jùŋ àtɨ̂n.
54006001	Ghɨt ghe a ghɨ fêtà te wu kwôs kəta hi tè ngumli be ghɨna ghɨ fètà shyəma ghɨta hi jîsà wi gha a be kum yi yet yi Fùyènì makə kum a gha ghe a ghàhnà yike.
54006002	Kwôs we a wu fêtà ha ghɨta, a mô ghɨt a bimena kəta wi hi tè kehe ghɨna beka be ghɨna ghɨ fètà mu ghe mò kəbi ghɨt a bimena te ghɨna. Ghɨna kəta hi tè bɨlà fèt nì jyaka beka mbì àtɨ̂n ni yênà ha wùt, a mô wut wù bimena, ghɨna kôŋà wûn. Wò kəta hi fate yike gha mɨ ghɨ̂n ha ghɨna.
54006003	À hì fê yike nâbi nde gha, a bu a gha ghe a mu fo ha wò, fê chwûtè na gha ghe a ghɨ yike kum Bâba ghàhnà Jisòs Klistù ni mò yi fə̂m, fê tunhe lum te a ghɨ yike na ghɨt a bimena hi chyə atɨ̂n,
54006004	wu hi khə na wù ghaŋhe kə wu wun halô, khə wi nâ gha, təm a wuna bu a jûŋ. Wu khɨŋa kə hi tè gùfnà a gha fê njaŋa ghê ghɨta kum tof ye a yi mô a mu ghalà. Gha mɨ ghɨ̂n ni bènà kə nì ghə̀k nì nô nì ndisu nì kwâktì yi be kum à ghɨ̂t,
54006005	fê bênà nì gùfna ha ghɨt ghe a tof tu ghɨna tu ti têt, ghɨna fê khə wi gha ye a yi mô hamok. Ghɨna kwâktè na gha Fùyènì mò lum wu ka ha ghɨna.
54006006	Yi mô hamok na gha Fùyènì làhi nì na wùt hi mô wùt wù chìk, kəta gha a jûŋà a wun a yi təm, kə wu yu afa wù kəta wi se a fwona.
54006007	Beka ghàhnà tà tì ben jə nì shyə ale a mbyî afân, bu hi bè shihi lò hi lyè a shyə ale.
54006008	Ghàhnà shìki kəta njusu nì shyə a yəna, kə ghàhnà hi fê fo ngə̂k ha ngɨŋsu ghàhnàsu.
54006009	Mômhìnì bènà ha ghɨt ghe a ghɨ nyiŋa yi bàm wu kâ. Ghɨna lye yi mòmhì afân, tama kwo ghɨna, ghɨna faŋ hi khɨŋa kə mwə, mu kəta wi fêtì biyani bobhe kə yi bobhî ghɨna, ghɨ be ghaŋ a ghâ ghɨ kpu kə yi bàm yi mwə̀ afân.
54006010	Ghɨt ghe a ghɨ kôŋà ka nyàŋhè lye lò a be. Ghɨt ale ti nyɨŋ chyâhì yi bàm atɨ̂n, mâkà yi bimî yi ghɨna hì kəta sù ngə̂k a ghɨna təm, su dô kə ni.
54006011	Wùt à Fùyèn, kəta hi tet a kahi a yi bàm yi gha afân. Wo bɨlà mômhè hi tè mò chilichili, fate khɨte gha Fùyènì, kəta yi bimî ha Klistù, kôŋà à ghɨ̂t, mômhè hi tè kwut yi təm fê chyə̂ nì yutìnì ghàn à ghɨta.
54006012	Mômhè fêtà nâ nì jyaka hi khɨte yi bimî ya te wut we a wù nyɨŋa yə shyəma wò bê khɨti chyənà ye a yì bè mê wi. Yin ni mò chyənà ye a Yènfù tì toŋa wò na wò khɨti, te wò tì time a ghɨta ashyə̂ jis a ndan na wò ti bimî ha Klistù nâ nì təm gha à jɨ̀m.
54006013	Mu jə̀mà na Yèn fe fu nê na mwə̀ mù jɨ̀m hi mô nì Klistù Jisòs we a wù tì time a Bontiyùs Balèt ashyə̂ jis hamok hi chwùtì yi bimî yi wuni, na ghɨna hi mô te bɨ̀n à sak a gha afân.
54006014	Wò lem sak yîn a mu chyàhe ha wò kə hamok hi bè tàn shyəma Bâba ghàhnà Jisòs Klistù bê kahà ben.
54006015	Bên yi wuni yîn hì mô ma Yènfù ti fati lem yu tɨnu. A mô Fùyèn fe a ghɨta kokhe, a mô kə wûn we a wù saka mbyî yì jɨ̀m, a mô wûn fə̀n à tùfə̀n, fê mô Bì ha Bâba,
54006016	bu hi bè kpû, chyə a fùtɨ̂n à yi ban afa a wùt bu hi yàhè a se a wuna hi kî. Wùt tà timi yen jə Yèn fûn, bu hi bè yên. Ghɨta kəta hi tè kokhe wûn. Wù saka mbyî yìna nâ nì jyaka a yû mù jɨ̀m! Àmèn.
54006017	Chyàhi te yi sâk ha ghɨt ghe a ghɨ kəta ghak yi mwə̀ mù mbyî, na kə ghɨna hi jala makə lêmà kwâktì tu ghɨna tu a mwə̀ mù chyàlamù afân. Jìs na ghɨna hi bɨlà lêmà kwâktì yi ghɨna kə ha Yènfù a fe a fu fo nâ mwə̀ mù jùŋ mù jɨ̀m me a ghàhnà kəta.
54006018	Jìs na ghɨna hi nê gha a jûŋà, fê mô à ghɨ̂t kpenê, tohne a gha afa a ghɨna nè, mômhè fo fihe, fê jyâtè mwə̀ me a ghɨna kəta ghê ghɨt ale.
54006019	Ghɨna shìki nî ni, ma ghɨna hi lêmà chyə a ndâ ha ngɨŋsu ghɨna su, ghɨ tâ kə ni ma ghɨ bê hi kəta chyənà ye hamok a yì be mê wi.
54006020	Timotì, wo fate tôknè nì nâbi ghə ghe a Yènfù tì fo ha wò. Kə wò hi yute jîs ye yi fo wi kokhînì ha Yènfù. Kə wò hi gûfnè gha a ngwò ghe a ghɨta jɨŋtena gùfnè, jîsà na à mò a gha tofana.
54006021	Beka ghɨna hì mô ma ghɨna ti chwûtì na ghɨna tofalò yità lumu hì bime wi yikî ye a yi mô hamok kum Klistù. Bâba chwuti təm a wuna ghɨ jûŋà ha ghàn.
55001001	À nyak mu Bôl, ŋwàklù yina ha wò a Timotì. Mu mô wut à tum wù Klistù Jisòs ma à chwok Fùyèn. Fu chwok mu na mu fokti tum yì jùŋ kum chyənà ye a yi bè mê wi kə te fu tì chwùne. Chyənà mi yîn mô a wu yu afa ghàhnà mò a kak à mòk nì Klistù Jisòs.
55001002	Timotì, wâ mù wù kòŋ, Yènfù, a mô Bì, ghê Klistù Jisòs, Bâba ghàhnà, chwuti təm a wuna ghɨ jûŋà ha wò nì kwohi seni, nì yutìnì.
55001003	Mu fo àyòŋnà ha Yènfù njwo wò fêtà ha wûn nì kwâktì yi yuleni kə te bom ghɨ̂n ndùku fêtà. Mu jə̂mà ha wò kə yû mù jɨ̀m, yità wi hi toŋte yi yet ya ha Yènfù a mu yi tɨ̂nà yì jə̀m.
55001004	Mu kwâktè te wò ndùku jyê, mu hì kôŋà nâ a jûŋ hi yen a wò shyəma yi ni, ma mu hi saŋlê.
55001005	Mu baha kwâktèlò nki yi bimî hamok ye a wò kəta ha Klistù, a mô kə yi bimî ye a Lôs a nè ni wâ ghe Yunìs a ni wâ ndùku kəta. Mu khə hamok na wò kəta kə yi bimî mi yê.
55001006	Kum gha mi yîn, mu wu hì yɨ̂ŋtè ha wò na wò kahà kwakti fo ye a Yènfù tì fo ha wò te mu tì lèma wo a wò a tû
55001007	Mu jìsà ni beka Yènfù tà tì fo jə yohnà a fanana ha ghàhnà. Fu fo yohnà na ghɨ hi nê ghàhnà kəta təm a ta, kôŋà ghɨta, fê khə hi khɨte ngɨŋsu ghàhnàsu.
55001008	Yi ni chwùtè na wò kəta wi hi tè wumî hi fòktì kum Bâba ghàhnà makə hi chwùtì na wò khəlò mu te mu mò a ndâ chyâk beka mu bime ha Klistù. Mu jîsà na wò bɨlà lyi jyak ghe a Yènfù fo ha wò, ma wò hi mô nì fati wùni hi yena ngə̂k ye a mu mò atɨ̂n kum tum yì jùŋ.
55001009	Yènfù ti bônhì ghàhnà ni na ghàhnà hi mô a ghɨt a wuna. Fu tà tì ni ni beka ghàhnà nè gha yi jûŋì yile ha wûn. Fu tì ni kə ha wun a ngɨŋ kum təm a jûŋà. Fu ti lêm nâ shyəma mbyî yimi, na wù nè nêlò gha mɨ ghɨ̂n tohne a Klistù Jisòs hi chwùtì təm a wuna ghɨ jûŋà.
55001010	Chin te à hì mô ma wù ti chwûtì təm a jûŋà mɨ ghɨ̂n wu lum na Klistù Jisòs, Bònhì ghàhnà tî bên. Wù ti nî kpû hì fê kəta wi jyaka kum ghàhnà, yiki tum yì jùŋ hi nì na ghàhnà hi khə chyənà ye a yì bè mê wi.
55001011	Yènfù ti chwok mu na mu hi mô wut à tum, fôktè tum yì jùŋ mi yîn, fê yike ghɨta.
55001012	A ni gha ye a mu yena ngə̂k kum yì yîn, biyani wume wi beka mu khəlò wùt we a mu bime ha wûn khə na wù tòknèlò nì mu hi tàn wu tuk wu gokhenu.
55001013	Fati khɨti hamok mi yìna a mu yike wò ni ma wò hi boŋa yike ghɨta. Wò shìki nê gha mɨ ghɨ̂n, wo fati khɨti bimî ya nì kôŋ ye a ghàhnà kəta ha Klistù Jisòs.
55001014	Fati khɨti gha a jûŋ ghe a ghɨ tì fo ha wò nì jyak ghe Yohnà Yulena ghe a ghɨ mô a ghàhnà fùtɨ̂n fo ha wò.
55001015	Wò khəlò na nâ ghɨt a bimena ghe a ghɨ mô yi lak yi Esiyà à jɨ̀m ti tet de mu. Nâ Fìjelùs nì Hèmòjenès ti boŋ têt.
55001016	Mu jə̀mà na Bâba chwuti seni kwolani ha ghɨt a Ònesfolùs yi sah yi nda beka wù che ni mu hì saŋle kə ni. Wù chehì wume wi na mu mò wut à ndâ chyâk.
55001017	Wù tì ben tan a Lûm kə wu yu, gbi khɨŋ kə mu ni, yen mu.
55001018	Mu jə̂mà na Bâba bê chwuti seni kwolani wuni ha wûn wu Tuk wu gokhenu. Nâ wò khəlò te wù ndùku gâmtè mu a Efisùs.
55002001	A mô ha wò a wâ mù Timotì, wo kəta hi tè tâ kum təm a jûŋà ghe a Klistù Jisòs tì chwùte ha wò.
55002002	Wò ndùku ywo lò te mu ndùku yike a ghɨta ashyə̂. Wò kəta hi lyè yiki tɨni chîn hi lèm ha ghɨt a jûŋà wu wô, ma ghɨna hi gbê yike ghɨt ale.
55002003	Wò kəta hi tè yen a ngə̂k te sojà yì jùŋ ye a yì ywo ha Klistù Jisòs.
55002004	Nâbi yìni sojà mòmhè hi tè nè fêt yi wuni a jûŋ, hi nì na wùt wù chìk à wûn hi saŋlê. Wu lèmà wi ngɨŋ à wûn a yi gha yile, a bu fêt yi sojà.
55002005	Wùt nyɨŋana wi hi nyɨŋ a yə̂, a bu kə na wù ti nyɨ̂ŋ te saktu nyɨŋ tu khɨŋa.
55002006	À hì fêtà nâbi nde a wun a fùk nì jyaka, ma wù bê boŋà kpì kəbi ashyə̂.
55002007	Kwàkti gha ghɨ̂n a mu jìsà ni, beka Bâba nè nêlò, ma wò ywo khɨli gha tɨna nâ à jɨ̀m.
55002008	Wo kwâktè Jisòs Klistù te Yènfù tì lôhì wûn a yi kpu. Wu mô ma wù fwo a Defìt yi sah yi nda. Yìna mô tum yì jùŋ ye a mu fòktè.
55002009	Mu yena ngə̂k, ghɨ fa mu te wut à ndâ à chyâk ni kə njwo mu yike tum yì jùŋ ha ghɨta. Biyani gha Fùyèn mi yîn mò ghɨ bu hi fà a chyâk.
55002010	À mò kum gha mɨ ghɨ̂n a mu kəta hi tè kwut a təm kə a gha à jɨ̀m kum ghɨt ghe a Yènfù chwokte shyəma ghɨna bê khɨti bônì tohne a Klistù Jisòs hi khɨte kokhînì a yû mù jɨ̀m.
55002011	Gha yîn a ghɨ jîsà ni mô kə nâ hamok na: “Ghàhnà shìki mô ma ghàhnà ti kpû nì wûn amok, ma ghàhnà bê kaha hi chyə̂ kəbi nì wûn amok.
55002012	Ghàhnà shìki wunhe kə yi wunhî, ma ghàhnà nì wûn bê hi saka mbyî. Ghàhnà ki tunhi na ghàhnà khə wi wûn, ma wù bê boŋà tunhi na yi khə wi ghàhnà.
55002013	Ghàhnà ki fît a jɨ̀m ha wûn, ma wù bê tè kwuna jə̀ a yi tô yi gha afa wù jìsa, beka wù wi hi bè tunhe ngɨŋ à wûn.”
55002014	Wo yɨ̂ŋtè gha ghɨ̂n a mu jìsà ha wò ni ha ghɨta, chyàhi ha ghɨna te yi sâk a Yènfù ashyə̂ na, kə ghɨna hi gbê gufnà chyâ nì gha, yike a ghâ ghɨ kəta wi gâmtìnì. Gha mɨ ghɨ̂n gàmtè kə hi bobhe ghɨt ghe a ghɨ yute.
55002015	Mòmhi nâ nì jyaka hi nì na Yènfù yen na wò mò wut wù fètana wù jùŋ, a we wù wume wi hi tè nè fêt yi wuni, fê fate yike kə hamok ye a yì mò a tum yì jùŋ.
55002016	Kə wò hi yute jîs yi ngwoni ye a ghɨ jîsà a mbyî afân beka yi fo wijə kokhînì ha Yènfù. Nki tu jìs mi tɨ̂n nè kə na ghɨta de lum te a Yènfù khɨŋa.
55002017	Jîs yi ghɨna mô te à jì ghe a ghɨ yè kuta mihè jyà wùt yi wùn, yima wi. Ghɨt ale ghe a ghɨ jîsà jîs mi yîn mò Hèmenìyùs ghê Filitùs.
55002018	Ghɨna yike na Yènfù hì mô ma fu tì lôhì ghàhnà a yi kpû. Yikî mi yîn mô nâ yikî yi fəmi. Yi ti nî na ghɨt ale tunhi ma hi fê bime wi ha Klistù.
55002019	Biyani yi ta hi nèkhè a chyə a nda ghe a Yènfù hì mô ma wù ti lêm. Ghɨ tì nyak atɨ̂n na, “Fu khəlò ghê a mò ghɨt a wuna,” fî nyak na, “Nâbi nde we a wù jìsà na yi jùmtè Bâba kətalò hi dè gha wuna ghɨ be ghe a wù nè.”
55002020	Wò khəlò na, a nê hì mô a wùt wù chìk a ndâ, kaŋu dô kə ni. Wule mô ma ghɨ fate nì silbà, wule mô ma ghɨ fati nì kaha, wule mô ma ghɨ chwùf mu kâk, wule mô ma ghɨ bwəm nì chyaka. Ghɨ nê ghɨ lyi nki kaŋ we a ghɨ fate nì silbà makə nì kaha, ghɨ lem a mwə atɨ̂n wu yu afa ghɨ naŋhe gha, lyi wule we lem a mwə atɨ̂n nâbi wùni yu.
55002021	À ki de nâbi nde gha be ma wù hi mô nì yulînì, ma Yènfù lyi wûn kə nâ ha kàntè wùt beka wù ti mâkà ngɨŋ à wûn hì mô kə nâ wut wù fètana ha wûn, gbùtè hi tè nì kə nâ fêt tu jûŋ tù jɨ̀m.
55002022	Tet kahi a yi bàm a tu mômhì afa a tu fo ngə̂k ha ngwàk, mòmhi hi tè mò chilichili, bimi ha Klistù ma wò hi kôŋà ghɨta, fê chyə nì yutìnì. Wo nê gha mɨ ghɨ̂n nâ à jɨ̀m ghàn à ghɨt ghe a ghɨ jə̂mà ha Bâba nì təm a yulena.
55002023	Kə wò nè yute jîs yi ngwò ye a yi fêtà wi gha. Wò khəlò na jîs mi yîn bè kə nì njaŋi.
55002024	Wo khə na wùt wù fètana wù Fùyèn kəta wi hi tè njâŋ. Wù kəta hi tè bonâ nâbi ha nde fê fate yike ghɨta kə nâ a jûŋ, kəta yi wunhî,
55002025	tihe ghɨt ghe a ghɨ khɨmne gha ye a wù jìsà nì yutìnì, khə na Yènfù nè nêlò ma ghɨna kahi təm a ghɨna a ghɨna sùbe ma kahà hi khə gha ye a yi mô hamok.
55002026	Ghɨna hì mô ma ghɨ ti fên a deblì a tâm hì nê fêt yi wuni, ma wò ki nî ni ma Yènfù làhi nì ma tof wu ghɨna kahà ben, ma ghɨna tet à fwu a tam afû.
55003001	Mu khɨŋa kəbi na wò hi khə na, à bè hì mô a mu tuk mù gòkhemù, ma ngəksu hi mô nâ hidù.
55003002	Ghɨta bè hi tôknè kə nì ngɨŋsu ghɨnasu, kôŋà wu kâ nâ à jûŋ, ghaŋhe wu wun, lyi wi na wùt lè mò shyə ale. Ghɨna bè hi sûlè à ghɨ̂t, fê tâ nì tu ha be ghɨna nì ne ghɨna. Ghɨna bè hi fo wi yòŋnà ha wùt kum nâ gha yi tetani yile te wùt ne ha ghɨna, fânà wi Yènfù.
55003003	Ghɨna bè hì kəta wi kwohi seni ha wùt, lehèfo wi ghɨta, jîsà gha a be kum ghɨta, khɨte wi ngɨŋsu ghɨnasu, chyə̂ kə te sù nyâm, kôŋà wi hi tè yen a yi gha yi jûŋì.
55003004	Ghɨna bê hi bəkle ghɨta nì jîs yi ghɨna, shɨŋa nê kə yi nî gha teka ghɨ kwakti, chaha à ghɨ̂t. Ghɨna bè hì kôŋà wi Yènfù, bɨlà kôŋà kə mwə̀ me a mù nè na ghɨna hi ywo jùŋ.
55003005	Ghɨna bè hì funa yi funâ ghɨt ghe ghɨ kokhe Yènfù, biyani ywo wi ha Yènfù nâ hakoh. Kə wò hi kəta gha yile hi nì ghàn à nki yi ghɨt mɨ ghɨ̂n.
55003006	Ghɨ le mò a ghɨna fùtɨ̂n, gbê fìklè lye a ghɨta sù ndâ, lehe à ywên ghe a ghɨ kəta təm a bota, mô ma ghɨna ti ni chyâhì gha be gha tɨna fo ngə̂k ha ghɨna. Ghɨna wu hì chyə kə ghɨna tɨ̂n à sù səm.
55003007	Ywên mɨ ghɨ̂n yusa mòmhè kə hi tè khə gha yi fe, biyani teka ghɨna timè khɨli kum yikî ye a yi mô hamok.
55003008	Ghɨt mɨ ghɨ̂n nò yikî ye a yi mô hamok kəbi te Janìs ghê Jambès tì be hì nô yikî yi Musìs. Ghɨna kəta kwâktù betu, fê kpene wi yi gha yile atɨ̂n à yì bimî.
55003009	Ghɨna nè yênà wijə ha ghaf beka a tuk wule ghɨta bè yena mihèlò na ghɨna mô wù ngwò. À ni mò kəbi te sah yi Janìs ghe Jambès tì bana a ndan.
55003010	Timotì, wò hì mô kə nâ chîn ma wò ti jûmtì kwôk nì yikî mi nì chyəna ma, nì gha ye a mu chehì kwâktè hi bè nì. Wò ti yen lum we a mu samhe ha Klistù atɨ̂n, kəta təm a yutena, kôŋà ghɨta, khə hi kwut a təm.
55003011	Wò tì yên te ghɨ chehì chɨma wulu mu nì ngəksu nì gha ghe ghɨ tì gàna ha mu a yi tèk yi Antiyòk. Wò khə kəbi ghe a ghɨ ndùku ngane mu a yi tèk yi Ìkonìyùm nì Lìsɨtɨlà, mu kwut kə a təm kum ngəksu tɨnsu, biyani Bâba fihe mu a sù ngə̂k afû nâ sù jɨ̀m.
55003012	Mu jìsà hamok na, à shìki kôŋà nâbi nde hi tè chyə chyəna Fùyènà, jûmtè Klistù Jisòs, ma ghɨta hi chɨma wulu wunu.
55003013	Ghɨta be nì ghɨt ghe a ghɨ chwûtè na ghɨ mò a shyə bu, bè hì befa yê kə ashyə̂, jɨ̂ŋhè à ghɨ̂t, ghɨt ale boŋa jɨ̂ŋhè kəbi ghɨna.
55003014	Biyani Timotì, bimi kə hamok ye a ghɨ tì yike wò nì yini. Nâ wò khəlò chichà se a su tì yike wò nì gha mi yîn.
55003015	Wo kwâktè kəbi te ghɨ ndùku yike wò nì gha ma ghɨ fwo a ŋwàklù Fùyèn kə nâ wo baha mô walà. Gha mɨ ghɨ̂n mò hi fo tofu ha wò shyəma wò bimi ha Klistù Jisòs ma wù bonhi wò.
55003016	Nâbi yìni gha te ghɨ nyàka a ŋwàklù Fùyèn mò ma à fo Fùyèn na ghɨ nyak, jwôfà kpenê na ghɨ hi yike ghɨta atɨ̂n, fôktè njahi ghɨ̂tì atɨ̂n, tihe à ghɨ̂t atɨ̂n, chwûtè ha ghɨt atɨ̂na shyəma ghɨ hi chyə chyəna chilichili.
55003017	Gha mɨ ghɨ̂n ni mò hi nì na wùt wù fètana wù Fùyèn hi kpene mihè hi tê nì nâ nki tu fèt tu jûŋ tù jɨ̀m.
55004001	Klistù Jisòs bê bênà te fə̀n ma wù sak ghɨt à jɨ̀m, ghe a ghɨ baha chyə nì ghe a ghɨ tì kpute. Kum ni, mu wu hì jîsà ha wò nâ nì jyaka, a Yènfù ashyə̂ nì Klistù Jisòs na,
55004002	wò hi fôktè tum yì jùŋ ha ghɨta. Wo fôktè kə yi fôktì makə ghɨta kòŋàlò hi yû, makə ghɨ kôŋà wi. Wo chwûtè banhe gha ye a ghɨta nè bobhe, jîsà na kə ghɨna fi ni, chyate na ghɨna hi ywo gha mɨ ghɨ̂n. Wò shihi yike ghɨna, wò hi fate yike nì təm a yutena.
55004003	Mu jìsà ni beka yu wu hì bakhe bênà, ghɨta nè hi yute wi yikî ye a yi mô hamok, biyani khɨŋa hi ywo gha ghe a ghɨna kôŋà, ghɨ hi gbê lyê bê nì chichà se a su nè bê yike gha mɨ ghɨ̂n ha ghɨna.
55004004	Ghɨna ti de gha ye a yi mô hamok hì bɨlà yute màgân mù yîm.
55004005	Ha wò, wò kəta hi khɨte ngɨŋ yâ, hi kwut a təm hi bèkà ngə̂k yâ hi tè fòktè yèn nì tum yì jùŋ fê nê fêt ya yì jɨ̀m te wut à Fùyèn wù fètana.
55004006	Ha mu, mu hì mô ma mu hì fo yênà nì ngɨŋ à mì ha Yènfù te a yi fô. Yu mu kponu ti bakhâ.
55004007	Mu ti nô kwok kə nâ a jûŋ. Mu ti nyiŋ tan te ghɨ khɨŋa, fî fati khɨti bimî mi.
55004008	Mu hì yute kə maktu mu chyənà chilichili chîn. A Bâba ghàhnà we a wù saka ghɨta kə chilichili bè fo maktu mi wûn ha mu wu tuk wu gokhenu. Wù bè fo wi kə ha mu, wù bè folò kəbi ha ghɨt ghe a ghɨ chehì yute bên yi wuni yi chiki nì kôŋì.
55004009	Mòmhi nâ nì jyaka hi nyàŋhè bèn hi yen a mu,
55004010	beka Demàs ti kôŋ mwə̀ mù mbyî, tet de mu, yen a Tèsàlonikà. Kɨ̀lisèns ti boŋ lô yen a Gàlesiyà, Taytùs ti yen a Dàlàmàtiyà.
55004011	À faŋ kə Lûk afân ghàh à wûn. Wò shihi bèn wo ben ghàn à Mâk shyəma wù nê hi gâmtè mu nì fêtì.
55004012	Mu ti tum Tichikùs a Efisùs.
55004013	Wò shihi bèn, wo ben nì nju samsu wafa sê a mu tì de a Kabùs nda a Tɨ̀luwàs yâ. Nâ kəbi nì ŋwàklù sam se a ghɨ lima yi lîm yâ, nâbi nì se a ghɨ fate nì gwusu nyâmsù yâ.
55004014	Àlèksandà we wù twe mwə̀lû yâ che mom gha ha mu, yi bəma kə ni. Bâba nè folò ngə̂k ha wûn kum gha mi yê.
55004015	Nâ wò a wo ngɨŋ boŋa kəta hi tè tòknà kum wûn beka wù chehì jîsà gha nâ ha jyak, ghɨ jwôfà wi kum tum yì jùŋ ye a ghàhnà yike.
55004016	À hì mô te mu timi wu lùk wu saku hi jìs hi gàmtè ngɨŋ à mì a wu tuk wu shyə, ghɨta tet kə yi têt, nâ wùt tê fwo bèn hi tòk à mu. Mu jə̂mà na Yènfù lehèfo ghɨna te ghɨna che tet a de mu.
55004017	Bâba tî time hi tòk à mu shyəma mu khɨti jyaka hi fòktè mihì tum yì jùŋ ha tumu wù jɨ̀m. Wù fî bônhì mu a yi kpû.
55004018	Mu khəlò na Bâba nè fihelò mu nâ a sù ngə̂k sù jɨ̀m, ma wù fê lyi mu na mu fate gbi kə ni hi lye wu lùk wu wunu fə̀nù a nyə̂. Ghɨta hi kokhe wûn a yû mù jɨ̀m. Àmèn.
55004019	Toŋti ha Bìsilà nì Àkwɨlà nì ghɨt a Ònesfolùs ndâ ha mu.
55004020	Èlastùs tì faŋ a yi tèk yi Kolèn. Mu che shihi lò, de Tìlofimùs a yi tèk yi Mìlitùs, wu yafâ.
55004021	Mòmhi nâ nì jyaka hi bèn teka bɨ̀ŋ chwu. Yùbulùs nì Budèns nì Lanùs nì Kɨ̀lodiyàs nâ nì ghɨt a bimena à jɨ̀m jis na mu toŋti ha wò.
55004022	Bâba nè gàmtèlò wò. Yènfù nè chwùtè lò təm a jûŋà ghe ha ghàn à jɨ̀m.
56001001	À nyàkà mu Bôl ŋwàklù yina. Mu mô wut wù fètana ha Yènfù, fê mô wut wù tum ha Jisòs Klistù. Ghɨ tì chwok tum mu na mu gamti hi nì na bimî ghɨt ghe Yènfù chwokte na yi hi tâ, hi fè nì na ghɨna hi khə lum we a wu mô hamok kum Yènfù.
56001002	Lum wu hamok wûn nè na ghɨna hi chyə khə hamok na Yènfù bè nêlò, ma ghɨna khɨti chyə ye a yi bè mê wi. Chyə mi yîn ni mò ma à tì chwùna a Fùyèn shyəma mbyî yimi, ghàhnà khə na Yènfù lehe wi.
56001003	Yènfù, Bònhì ghàhnà ti nî na ghɨta khɨli tum yì jùŋ à wûn mi yina kə wu yu afa a wù ndùku khɨŋa, wù jis na mu hi fôktè ha ghɨta.
56001004	Mu nyàkà ha wò a Taytùs. Wò mô kə nâ wan ha mu hamok beka ghàh wò kəta kə yi bimî yì mòk. Yènfù, ghê Bònhì ghàhnà Klistù Jisòs nè chwûtè lò təm a jûŋà ha wò ma wù ni ma wò hi chyə nì yutìnì.
56001005	Mu tì de wò a yi lak yi Kɨ̀lît na wò nê mihi fêt ye a yi tì faŋa afû, ma wò fê chwokti chəhsu a ndâ Fùyènsu nâbi a yìni tèki, kə wu lum afa a mu tì jìsa ha wò.
56001006	Chəh à ndâ Fùyèn kəta hi tè mò wùt, ghɨ ngane wi wûn, kəta kə wùt wù ywên wù mòk. A kəta hi tè mò wut, wana wuna mô ghɨt a bimena, ta wi nì tu, mômà wi gha a ta.
56001007	Wùt wù tihena a ndâ Fùyèn mò wut wù fètana ha Yènfù, a kəta hi tè mò wut, ghɨta ngane wi wûn, wu nê wi gha hi tè yikte à ghɨ̂t, nyâŋhè bâŋhè wijə lâ, nyo chyâhè wijə lùkû, shɨŋa nê wi yi nî gha, se a wuna fwo wi a wu kâ.
56001008	Wu kəta hi tè mò wut tôknè nì ghɨt a benana, fê kôŋà hi tè nè gha a jûŋà. Wu kəta hi tè mò wut khə hi khɨte ngɨŋ à wûn, nê gha ghe a ghɨ mô chilichili, kəta chyəna yulena, kukte ngɨŋ à wûn.
56001009	Wu kəta hi tè mò wut ma wù ti fati khɨti tum yì jùŋ ye a yì mò hamok, a mô à yê a ghɨ yike ha wûn shyəma wù nê hi khə hi yike à ghɨ̂t nì gha ghe a Yènfù khɨŋa, fê tihe ghɨt ghe a ghɨ tunhe yikî mi yîn.
56001010	Mu jìsà ni beka ghɨt a dona mò a ghàn a fùtɨ̂n ta nì tu, ywo wi gha, chînà jîsà kə yi jîs, fê lehe à ghɨ̂t. Gha mɨ ghɨ̂n ni tòkà nê ghɨt a Jûs ghe a ghɨ kahe hì jûmtè Klistù.
56001011	Wò kəta hi nì na kə ghɨna hi fê chînà jîsà ni beka ghɨna yènà a wùt a bɨn, ghɨ bobhi kə à jɨ̀m nì yikî yi be mi yîn. Ghɨna yè nê ni kə hi lehe à ghɨ̂t hi khɨte wu kâ.
56001012	Nâ wùt à ghɨt a Kɨ̀lît wù tofana wùlè ti jis na, “Ghɨt a Kɨ̀lît wama nâ a be, chyə̂ kə nâ te nyamsu ghə̀nsù, yolê, yə chyâhè.”
56001013	Wùt mu wunâ ndùku jîsà kə nâ hamok. Yi ni chwùtè na wò kəta hi kàntì ha ghɨna nâ nì jyaka hi tihe ghɨna shyəma ghɨna bimi kə gha ye a yi mô hamok,
56001014	fê yute wi màgân mù yîm mù ghɨt a Jûs, fê yute wi jîs yi ghɨ̂tì ma ghɨna ti tunhî hi bime gha ye a yi mô hamok.
56001015	A mô a ghɨt ghe a təm a ghɨna yule, shyə a yəna ale wijə a ghɨna mò hi bâm, biyani a mô ha ghɨt ghe a təm a ghɨna yule wi, teka ghɨ bimi ha Klistù, ghɨna kwàktè na nâbi ghə ni mò kə hi tè bâm. Yi mô ni beka təm a ghɨna nì kwâktì tu ghɨna tu mò ma tu ti bêf.
56001016	Ghɨna kama chwûtè na ghɨna khəlò Yènfù, biyani chyəna ghɨna chwûtè na ghɨna khə wi. Chyəna ghɨna befâ. Ghɨna ta nì tu ha Yènfù, fê kpene wi hi nè yi gha yi jûŋì yile.
56002001	A mô ha wò, Taytùs, wò kəta hi tè yike kə gha ghe a ghɨ mô yi ghəl, a mô yi yikî yi jûŋì ye a yi nê na ghɨta hi chyə a jûŋ.
56002002	Yiki lɨmànà ghɨ ləmanà na, ghɨna hi mô kə a ghɨna yi tof, kpenê shyəma ghɨ hi ngumle ghɨna, khə hi khɨte ngɨŋsu ghɨna su. Ghɨna kəta hi khɨte yi bimî yi ghɨna na yi hi ta, hi tè fate kôŋà ghɨta, fê wunhê.
56002003	Yiki kəbi ywena ləmanà na ghɨna hi chyə te ghɨt ghe ghɨ ti fo ngɨŋsu ghɨnasu ha Yènfù, jîsà wi gha a be kum ghɨt ale, nyo chyâhè wi lùkû. Ghɨna bɨlà kəta hi tè yike ghɨta nì gha ghe a ghɨ mô chilichili,
56002004	shyəma ywen ghe a ghɨ Kwukte mala ma ghɨna yiki ha ghɨna hi tè kòŋà lɨm a ghɨna fê kôŋà mwəlà.
56002005	Ywena ləmanà mɨ ghɨ̂n ni kəta hi yike à ywên ghe a ghɨ Kwukte mala na ghɨna hi khɨte ngɨŋsu fê yulê a ghɨna sù chyənà, fêtà a ghɨna sù ndâ, tôknè, fê ywo ha lɨm a ghɨna shyəma wùt hi kəta wi gha yi be yile hi jìs kum gha yi Fùyènì kum ghɨna.
56002006	Jìs kəbi ha mwəlà mù tu kpuŋ nâ nì jyaka na ghɨna hi fate khɨte ngɨŋsu ghɨnasu.
56002007	Nâ wò, a wò ngɨŋ, chwuti chwena a jûŋà nâbi a ghə ghe a wò nè. Khɨti yikî ya kə ha yi gha hamok, kə wò lyi hi dûm.
56002008	Wo yike kə yi gha ye a yi nê na ghɨta hi chyə̂ shyəma wùt hi fê kəta wi gha hi jìs kum yini. Wò shìki nî ni, ma bànà sasu wumi beka ghɨna nê fê kəta wi gha hi jìs kum ghàhnà.
56002009	Jìs ha kwôsù na, ghɨna hi ywo ha be ghɨna ghɨ fètà, gûfnà wi gha ghê ghɨna, mômhè nê kə a gha à jɨ̀m na ghɨna hi saŋlê.
56002010	Jìs ha kwôs wûn na kə ghɨna hi nyama chwoŋa mwə̀lû ha be ghɨna ghɨ fètà. Ghɨna kəta hi tè bɨlà chwùtì ha be ghɨna ghɨ fètà na ghɨna mò ghɨt a fetana ghɨ jûŋà. Ghɨna shìki tè nì ni, ma ghɨta hi yena na yikî yì Fùyènì, Bònhè ghàhnà, jwòfàlò a gha à jɨ̀m afa ghɨna nè.
56002011	Yi mô ni beka Yènfù ti chwûtì təm a wuna ghɨ jûŋà ben hi bònhè ghɨt à jɨ̀m.
56002012	A mô təm a Fùyènà ghɨ jûŋà mɨ ghɨ̂n a ghɨ yike na ghàhnà hi khɨte ngɨŋsu ghàhnàsu fê chyə̂ chyənà su chilichili wu lum afa Yènfù khɨŋa chîn a mbyî. Yi nê na ghàhnà hi nyɨŋa wi yi bàm yi mwə̀ mù mbyî, nê na kə ghàhnà hi chyə̂ chyənà ye a Yènfù kòŋà wi.
56002013	A mò wu lum afân a ghàhnà kəta hi tè chyə atɨ̂n te ghàhnà yute tuk wu kananu we a Yènfù, Bè jyak à jɨ̀m, a mô Bònhè ghàhnà Jisòs Klistù bè kaha bênà nì jyaka.
56002014	Wù ti fo ngɨŋ à wûn te yi fô hi bònhè ghàhnà ha be yì jɨ̀m, hi fè nì na ghàhnà yulè kpena hi tè mò ghɨt a wuna, gbûtè nâ haŋaŋ hi tè nè gha a jûŋà.
56002015	Wo yike a gha mɨ ghɨ̂n ha ghɨta, tobhe ghɨna, fê kântè ghɨna nâ nì jyak ghe a wò kəta a ghɨna a tû. Kə wò de na wùt ha ghɨna kehi wò.
56003001	Wo yɨ̂ŋtè ha ghɨt gha na kə ghɨna hi ta nì tu ha ghɨt a tihena, nì ghe a ghɨ saka ghɨna; na ghɨna hi ywo, gbùtè hi tè nè a gha a jûŋà yû mù jɨ̀m.
56003002	Jîsà na kə ghɨna hi jîsà a gha a be kum wùt, na ghɨna hi chyə nì yutìnì ghê ghɨt à jɨ̀m, bonê nâbi ha nde, fê fate ngumle hamok.
56003003	Yi mô ni beka nâbi ghàhnà ndùku boŋa jɨ̂ŋtèlò, ta nì tu, ghɨta lehe ghàhnà, ghàhnà mô wu kwôs a nki a gha a mbye à jɨ̀m nì fom ye a yi mô atɨ̂n. Ghàhnà chyə atɨ̂n à be, ghə̂kà à ghɨ̂t, ghɨta ke ghàhnà, ghɨ befa a ghɨna yi kə̀k, ghàhnà bânà à ghɨ̂t.
56003004	Biyani Yènfù, Bònhì ghàhnà, chwûtì banhi tôknànì nì kôŋì wuni ha ghàhnà,
56003005	bônhì ghàhnà, a bu kum gha yi jûŋì yile te ghàhnà ne. Fu bonhi ghàhnà kum kwohi seni wuni tohne a Yohnà Yulena. Fu ti su təm a ghàhnà, fo chyənà yì fê ha ghàhnà.
56003006	Yènfù ti fô Yohnà Yulena ha ghàhnà tohne a Jisòs Klistù Bònhì ghàhnà. Fu tà tì shihi fô hì ghə̂kà.
56003007	Yènfù tì ni ni shyəma ghàhnà hi mô chilichili, kum təm a wuna ghɨ jûŋà. Ni, ma ghàhnà hi khə hamok na ghàhnà bè kwotelò chyənà yê yì bè mê wi beka ghàhnà mò wana wuna.
56003008	Gha mi yîn a mu jìsà ni mò kə nâ hamok. Mu khɨŋa na wò fate yiki ghɨta kum a gha ghɨ̂n a mu jìsà ni, shyəma ghɨt a bimena hi lêmà təm a ghɨna hi tè fèt kə fêt tù jûŋ tù. A mô fêt mi tɨn a tu gâmtè ghɨt à jɨ̀m.
56003009	Kə wò lye a gùfna, yi kəta wi tofu, hi taŋa kwok nì yet a be ghàhnà ghɨ shyə. Kə wò lyi yi njâŋ nì nô kum yi sâk. Gha mɨ ghɨ̂n mò a gha ngwòna gâmtè wi wùt yi gha yile.
56003010	Wùt ki bên nì jyàhì mɨ ghɨ̂n, wò kɨ̂n ha wûn hi tàn a ghan à bà, wù faŋ hi kwunâ, wo delò hi fê kəta wi gha yile hi nì nì wûn.
56003011	Wò khə na nki yi wût mu wûn hì mô, kwâktì yi wuni bu chilichili, gha wuna ghɨ be chwûtè kə nâ na wù mò wut wù be.
56003012	Mu ki faŋ hi tum a Atemàs ha wò, ma mu tum Tìkikùs. Wù ben nâbi wùni yu, wo mômhì hi bèn hi yen a mu a Nìkobolìs beka mu ti lem na mu nè faŋa kə afû mbɨ̀ŋ, hi tàn shyəma lɨ̀m ban.
56003013	Senàs a mô wut yì sâk nê shihi lò ghê Àbolòs, wo gâmtì hi fo nâbi ghə a ghɨna khɨŋa hi lò nì ghɨna.
56003014	Ghɨt a bimena kəta hi yikî hi tè nè gha a jûŋà, kəta mwə̀lû, gàmtè ghɨta atɨ̂n. Kə ghɨna hi fêtà fêt tu yimtu.
56003015	Ghɨt ghe a ghàh à ghɨna mò amok nâ à jɨ̀m jis na mu toŋti ha wò. Toŋti sun sahisu afâ, a mô ghɨt a bimena. Yènfù chwuti təm ghɨ jûŋà kə ha ghàn à jɨ̀m.
57001001	À nyàkà mu Bôl ŋwàklù yina ha wò a Filemùn. Mu mô a ndâ chyâk beka mu fòktè tum yì jùŋ kum Klistù Jisòs. Wâ nè ghàhnà Timotì jis na mu toŋti ha wò. Wù mò sun wâhù, fêtà ha Klistù kəbi te ghàh.
57001002	Toŋti ha Àfìyà te wù mò ha ghàhnà te jâmtù, ma wò toŋti ha Àkibùs te wù fòktè tum yì jùŋ nâ nì jyaka kəbi te ghàhnà. Ghàh chinhe kəbi yi toŋtî ha nôn a ghɨt a bimena ghe a ghɨ chîntè a wò ndâ.
57001003	Yènfù, Bì ha ghàhnà ghê Bâba Jisòs Klistù chwuti təm a jûŋà ha ghàn, ma wù fo yutìnì ha ghàn.
57001004	Filemùn, mu shihi jə̀m nâbi wùni yu mu hi toŋte yet ya, fo àyòŋnà ha Yèn fe a mu kokhe.
57001005	Mu nè ni beka te mu ti yû lum we a wò bime ha Bâba ghàhnà Jisòs, hì fê kôŋà ghɨt a Fùyènà nâ à jɨ̀m.
57001006	Mu jə̀mà na chîntì ye a wò kəta ghàn à ghɨt a bimena hi ləma kwokâ beka wò khəlò mwə̀ mu jùŋ me a Yènfù fo ha ghàhnà. Gha tɨni gànà ni shyəma ghɨta hi fo kokhînì ha Klistù.
57001007	Wâ nôm, kôŋ ye a wò kəta ha ghɨt a Fùyènà nì lum we a wò nè ghɨna saŋlê, ti ni mu tê hì saŋlê kə ni, beka wò ti ni na ghɨt a Fùyènà à jɨ̀m mô kə nâ a jûŋ.
57001008	Te wò hì kôŋà ghɨt a Fùyènà ni, mu kəta wi hi tè fàn te wut wù tum à Klistù Jisòs, hi jìs na wò ni gha ye a wò kəta hi nì.
57001009	Mu bɨlà chyate wò beka mu khəlò na wò kòŋàlò ghɨt a Fùyènà. Mu jìsà na wò ni gha yîn chin ni, mô wut wù ləmâ fê mô a ndâ a chyâk beka mu fètà ha Klistù Jisòs.
57001010	Mu chyate na wò gamti Ònesimùs te wù hì mô ha mu te wâ mù. Mu chehì mô a ndâ chyâk, wu bênà mu gâmtè wûn, hì mô te bì ha wun a yi bimî.
57001011	À ndùku mô ashyə̂, wu mô kə nâ shyə a makana ha wò, biyani chin hì mô, wu mô kə nâ wut hi tè gàmtè ghàh à wò.
57001012	Mu kaha chinhe wun ha wò chin ni, kòŋ wûn nâ nì təm à jɨ̀m.
57001013	Te mu hì mô a ndâ chyâk ni beka mu fòktè tum yì jùŋ, mu yê làhi kòŋ hi lèm na wù faŋ à kə afân shyəma wù lyi luk wa hi tè gàmtè mu.
57001014	Biyani kôŋà wi hi nè gha tɨni a bu kə na wò ti bimî, shyəma yi hi chwûtè na nâbi jùŋ yì ghə te wò nè ha mu wò nè te wò kòŋà, a bu na mu khɨti wò yi khɨtî.
57001015	Yi làhi tè mò na, Ònesimùs bukhi ngɨŋ à wûn a fu yulà shyəma wù bê shihi kaha bèn ha wò, ma wù bê kə hamok.
57001016	Hi yìmì chîn, wù nè hì fê wijə ha wò kə te a kwôs, wù nè hì mô ha wò te wâ nâ wù jùŋ beka ghàn à wûn kəta yi bimî yì mòk. Mu kôŋà wûn, biyani wò kəta hi tè kòŋà wûn chyâ te mu kòŋà. Wò hi kôŋà wûn te a kwôs gha, fê kôŋà wûn te wut we a wù bime ha Bâba hì mô wâ nì wâ.
57001017	Wò hì khə na ghàh à wò nè kə nâ yi fêt yì mòk, wo fyi Ònesimùs kəbi te wò ndùku mô hi fye mu.
57001018	Wù hì mô ma wù ti ni nâbi yìni gha yi be ha wò, makə wù kəta wu ka hi làk ha wò, wo fôktì ma mu lak.
57001019	À nyàk kə nâ mu nì wo a ma ha wò ni na, “Mu Bôl nè lâkàlò nâbi ghə ha wò te Ònesimùs kəta hi làk.” Wò khə na nâ wò kətalò kəbi gha hi nì ha mu te mu che ne wò wu hì mô wut wù bimena.
57001020	Wâ nôm, nì gha yina a mu jìsà ni ha wò. Nê, ma mu hi saŋlê, beka wò khəlò na ghàh à wò fètà kə ha Bâba Jisòs Klistù à jɨ̀m.
57001021	Mu khəlò kə nâ ni na, te mu chinhe ŋwàklù yina ha wò ni, na wò nè nê kə nâ te mu jìsà, wò shihi nì, wo ni chya nâ te mu khɨŋa.
57001022	Hi kpenhi, mu chyate na wò fati luk wu chyənu a wò ndâ ha mu beka mu kəta kə nâ kwâktìnì na, Yènfù nè ywolò jə̂m ya ma wù ni ma ghɨ fihi mu a chyâk shyəma mu fê bê yen ghàn.
57001023	Èbafàlàs jis na mu toŋti ha wò. Wù mò a ndâ chyâk ghàh à wûn beka wù fòktè tum yì jùŋ kum Klistù Jisòs.
57001024	Ghɨt ghɨ̂n chinhe kəbi yi toŋtî ha wò. A mô Mâk nì Àlìstakùs nì Demàs nì Lûk. Ghɨna gàmtè mu, fôktè tum yì jùŋ.
57001025	Bâba Jisòs Klistù chwuti təm a jûŋà wuna ha ghàn.
58001001	À ndùku mô a wu lɨ̀m wu chyalanu, Yènfù jis ha be ghàhnà tohne a fòktì su chiksu. Fu ndùku jîsà kə a tu lum a tu lûm, kə ghan a ghan.
58001002	Biyani, à hì mô a mu tuk mù gòkhemù afân ma wù ti jis ha ghàhnà tohne a Wâ wûn. Yènfù hì mô ma fu ti lem na fu bè folò nâbi ghə a mbyî ha Wâ wûn, ma fu tì fati mbyî nì nâbi ghə atɨ̂n tohne kə a Wâ à wun mu wùna.
58001003	Wâ wûn mu wùna banalò, chwûtè yi ghak yi kanani yi Fùyènì, fune Fùyèn kə gha à jɨ̀m. Jîs yi wuni kətalò jyaka, khɨti mbyî yìna yì jɨ̀m. Wù tì kpû su jîhì besu ghɨ̂tsù kaha kwok ndokò a Yènfù kpen wu wo ta a fe fu kəta jyaka kə a tô mwə̀ mù jɨ̀m.
58001004	Yi chwûtè na, Wan wùna ngaŋte chyâlò anjèlsu Fùyènsu, kəta kəbi yi Yet, yi ngaŋte chyâ a yet a anjèlsu tɨnsu.
58001005	Yi mô kə nâ ni wu lum na anjèl à Fùyèn wijə ma Yènfù ti timi jis ha yinì na, “Wò mò Wâ mù; hi yìmì lân, mu nè hì mô Bì ha wò.” Yènfù tà timi jis kum anjèl à wun na, “Mu bè hì mô Bì ha wò, wo mô Wan ha mu.”
58001006	À ndùku mô kəbi te Yènfù ndùku khɨŋa hi tum a Wâ wun we a wù ngaŋte chyâ nâbi nde a mbyî, jis na, “Anjèlsu Fùyènsu nâ sù jɨ̀m kəta hi tè kokhe wûn.”
58001007	Fu tì shihi jìs kum anjèlsu wunsu jis na, “Fu ni na anjèlsu wunsu hi mô kə ni te a fûf, ghɨt a wuna fetana mô te chwû tù wùstu.”
58001008	Biyani à ndùku mô te fu jîsà kum Wâ wûn, fî jis na: “Fə̂n wa mò ma wu ti faŋ kə hamok a Yènfù! Wò saka ghɨt gha kə chilichili.
58001009	Wò kòŋà kə gha chilichili, bânà gha be. A ni mò gha ye a Yèn fe a fu kəta wò ti chwok lem wò nì saŋlînì ni na wò hi kokne chyâ nâbi nde te ghàn à ghɨna mò.”
58001010	Yènfù tì jis kəbi na, “Bâba, à tì fati wò mbyî a yìmi, fati mwə̀ me a mù mò a nyə̂.
58001011	Mwə̀ muna a wò tì fate mô hi bè chyà mì. Mwə̀ mù tɨ̂n bè mwuhe kəbi te sù nju biyani ha wò ma wò faŋ à kə amok.
58001012	Wò bè bukne mwə̀ muna kə te njusu mwusu ma wò lem ma wò lyi su fesu. A mô ha wò ma wò faŋ à kə hamok, bu hi bè kwunâ.”
58001013	Yènfù tà tì jis jə ha anjèl à wun na: “Ndòko a mu bàh a kpen wu wo ta hi tân shyəma mu ni bànà sasu hi mô mwə̀ me a wò tomte wulu wa a tô àtɨ̂n.”
58001014	Yi ni chwùtè na, anjèlsu Fùyènsu mò kə yohnù te wu fêtà ha Yènfù, gâmtè ghɨt ghe a Yènfù mò hi bònhì.
58002001	Gha mɨ ghɨ̂n chwùtè na ghàhnà kəta hi tòkà khɨte yi gha yina a ghàhnà yu ni shyəma ghàhnà nê bu hi yìta lumu.
58002002	Ghàhnà khə na tum ye a anjèlsu Fùyènsu tì bèna nì yinì ndùku mô hamok, Yènfù fo ngə̂k ye a yì ndùku kpene nâbi ha nde we a wù tì faŋa hi yu tum mi yê.
58002003	Yi ni chwùtè na, te ghàhnà hì mô ma ghɨ ti yu gha kum bôn yi kanani ye a Yènfù fo, ghàhnà ki fâŋ hi bimî, ma ghàhnà bê tè tet ngə̂k ye a Yènfù mò hi bè fô. Tum yina mô ma à tì fòkti kə nâ Bâba ashyə̂, ghɨt ghe a ghɨ tì ywo chwûtì banhi ha ghàh na yì mò kə nâ hamok.
58002004	Yènfù tì nî kəbi chwènasu gha a kanana su, kə a tu nkì a tu nkì, fî fo tu fô ha ghɨta kə te fu kôŋà tohne Yohnà Yulena hi chwùtì na tum mi yina mò kə nâ hamok.
58002005	Yènfù tà tì lem jə na à bè hì saka anjèlsu wunsu mbyî yì fe ye a yì mò hi bè bèn, a mô ye a ghàh jìsà kum yinì.
58002006	Ghɨ bɨli nyak wu lùk wule a ŋwàklù Fùyèn na: “Wùt ni mò nâ ghə a Yèn famfu, na wò hi khə gha yi wuni agha? À mò yi gha yi kanani hi yen na wò kwàktèlò kum kàntè wùt.
58002007	Wò tì ni wun lem wun a fu yulà ni, wu hì ngaŋte kpene wi te anjèl, a yi bàm atɨ̂n wò ni na wù hi kəta ban yi chiki nì kokhînì.
58002008	Wò ni na wù hi saka kə mwə̀ mù jɨ̀m.” Hi jìs na Yènfù ti ni na wùt hi saka kə mwə̀ mù jɨ̀m chwùtè na fu tà de jə shyə ale biyani, chin ghàhnà yena wi na wùt saka kə mwə̀ mù jɨ̀m.
58002009	Biyani ghàhnà yena Jisòs we a Yènfù tì ne a fu yulâ ni, wù kahi ha wut hì fê ngaŋte kpene wi nâbi te anjèlsu wunsu. Fu ni ni shyəma fu chwuti təm a jûŋà ha ghɨta, nî na wù kpu hi bònhè ghɨna à jɨ̀m. À ndùku mô kum ngək ye a wù yena nì kpu yi wuni mi yina a yi ne na Yènfù fo ban yi chiki ha wun fî nî na nâbi ghə hi ngumle wûn.
58002010	À tì fati Yènfù nâ mwə̀ mù jɨ̀m, a khɨte kəbi wun mwə̀ mù tɨ̂n chîn. Yi ndùku mô kə nâ chilichili na wù de Jisòs yen ngə̂k ma wù hi kpene te wut wù shyə̂ shyəma wù ni ma ghɨta bon ma ghɨ lye ben a Yènfù atɨ̂n à yì ban yi chiki dô kə ni.
58002011	Jisòs, te wù ne na ghɨta hi mô nì yulînì a Yènfù ashyə̂, wun nì ghɨt mɨ ghɨ̂n chìntè mô kə wana Fùyènà. A ni yi gha ye a wù toŋte ghɨna na wana ne wuna, wume wi.
58002012	Ghɨ nyak na wu ti jis ha Yènfù na: “Mu khɨŋa hi jìs kum wò ha wana noma, ghɨt gha nè yûŋtèlò, ma mu time a ghɨna fùtɨ̂n ma mu hi kokhe wò.”
58002013	Wù fî jis kəbi na, “Mu hi yikte kə Yènfù wu wùn,” fî jis na, “A mò mu ni, ghàh à wan ghe a Yènfù fo ha mu.”
58002014	Wan mɨ ghɨ̂n a wù ndùku jîsà ni mò kə nâ à ghɨ̂t, kəta njyàsu wùnsu. A ni gha ye a yi tì ne, Jisòs kahi hì boŋa mô kəbi wut te ghɨna shyəma wù kpu ma wù bobhi wun we a wù nê na ghɨta hi kpô, a mô deblì.
58002015	Wù kpû shyəma ghɨta hi fê fânà wi kpu njwo ghɨta hì mô yû mù jɨ̀m, mô kə ni te wu kwôs, fânà kə yi kpû.
58002016	Yi kə̂kà kə nâ a ndan na wu tà ben jə hi gàmtè anjèlsu Fùyènsu. Wù bɨli ben hi gàmtè ghɨt a Ablàhâm yi sah yi nda.
58002017	A ni mò gha ye a yi tì ne wù kahi hì mô kəbi wut te wana nè wuna, shyəma wù fatè khɨli hi tè fèt te ngàŋ à ndâ Fùyèn yi ngaŋtena fê kwohe seni ha ghɨta, fêtà ha Yènfù hi nì na fu lehèfo besu ghɨ̂tsù.
58002018	Chin mò ma wù làhi gàmte ghɨt ghe mômhìnì bènà ha ghɨna beka mômhìnì tì ben kəbi ha wûn, wù yen ngə̂k.
58003001	Yi mô a wan noma ghɨ yulena na ghàn kəta hi fate lèm a yi kwâktì yani ha Jisòs a ghàn ghe Yènfù boŋa toŋa na ghàn hi mô ghɨt a wuna. Wù mò wut wù Fùyèn wù tum ha ghàhnà fê mô ngàŋ à ndâ Fùyèn yì ngaŋtena ye a yì naŋha gha kum yi bimî ye a ghàhnà kəta.
58003002	Wù ndùku ywolò Yènfù a fu chwoka wûn kəbi yi ghəl te Musìs ndùku ywo, nê yi fêt ha ghɨt a wuna.
58003003	Jisòs kpenelò na ghɨ hi ngumle wun chyâ te ghɨ ndùku ngumle Musìs beka wù kokne chyâlò wûn kəbi yi ghəl te bè nda kokne chyâ nda ye a wù ba.
58003004	Ghàhnà khə na nâbi yìni ndâ mò ma à ba wût biyani, nâ mwə̀ mù jɨ̀m mô ma à fate Fùyèn.
58003005	Musìs ndùku mô kə wut wù fètana wù jùŋ te wù ndùku nê gha ye Yènfù khɨŋa, nê yi fêt ha ghɨt a Fùyènà, chwûtè gha ghe ghɨt a Fùyènà ndùku mô hi bè jìs.
58003006	Biyani, ha Klistù, wu fêtà kə nâ a jûŋ te Wâ Fùyèn, nâbi ghə a Bè wun a ndâ mô kə a wun a wô. Ghàhnà ki khɨte kə yi bimî yi ghàhnà hì saŋlê kum shyə ghe a ghàhnà ke yênà nì ghɨna, ma ghàhnà hi mô ghɨt a wuna, a mô ndâ wun mi yê.
58003007	A ni yi gha ye a Yohnà Yulena jìsà na, “Ghàn ki ywo jyə̂ Fùyèn lân,
58003008	kə ghàn tahi təm ghana te bì ghana tì tahe wu tuk afa ghɨna ndùku mô a yi lak yi sùsi. Ghɨna tì tahi təma tunhi na ghɨna nè wi gha ye a Yènfù jìsà, mom hi yen nâ fu nè gbê yàni agha.
58003009	À ndùku mô wù tuk afû a yi lak yi sùsi, bì ghana yen gha kanana ghe a Yènfù ne a wu lɨ̀m mkìk, nâbi te ghɨna tì yena ni, ghɨna hì fê mômhè Yènfù.
58003010	A ni mò yi gha ye a fu tì bàŋhe lâ ha ghɨna ki jîs na, Kwâktì tu ghɨna tu tà timi hì mô chilichili, ghɨna tà yen khɨli lum tamtu.
58003011	Fu tî bâŋhì lâ kan na, Ghɨna bè lye wi wu lùk afa a mu chehì mô hi bè fo yutìnì ha ghɨna.
58003012	Ghàn tokna a wana ne, hi yen na kə wùt a ghàn a fùtɨ̂n khɨti təm a be hi faŋ hi bimî ma wù tet à kahi a Yèn fe yi bàm a fu chyə.
58003013	Ghàn hi bɨlà gâmtè tobhe ngɨŋ sanisu kə mu tuk mù jɨ̀m hi tàn te Yènfù baha jîsà ha ghàn, shyəma be nê tê lehe jə̀ ghàn hi nì na ghàn hi ta nì to.
58003014	Ghàhnà ki time a ghàhnà yi bimî ma ghɨ hi mô kə te ghɨ tì bime ashyə̂ hì mô hi bè tàn a gòkhi, ma à hi mô na ghàhnà mò kə nâ ghàhnà nì Klistù amok.
58003015	Yi mô kə te ghɨ nyaka a ŋwàklù Fùyèn na: “Ghàn ki ywo jyə̂ Fùyèn lân, kə ghàn tahi təm ghana te bì ghana tì tahe wu tuk afa ghɨna ndùku mô a yi lak yi sùsi.”
58003016	Ba ghɨt ghe a ghɨ tì ywo jyə̀ Fùyèn tahi təma ndùku mô kəbi ghɨt ghe a jɨ̀m a Musìs tì lye fwo nì ghɨna a Ijìb.
58003017	Ba Yènfù tì bàŋhè lâ a wu lɨ̀m mkìk kəbi ha ghɨt mɨ ghɨ̂n a ghɨna ndùku nê be ni, ghɨna kputî a yi lak yi sùsi.
58003018	Ba à ndùku mô kəbi ha ghɨt mɨ ghɨ̂n a ghɨ tì tahe təma, Yènfù fah na, “Ghɨna bè lye wi wu lùk afa mu chehì mô hi bè fo yutìnì ha ghɨna.”
58003019	Yi ni chwùtè na ghɨna tì faŋ hi lye wu lùk afû beka ghɨna tà tì bime jə ha Yènfù.
58004001	Yènfù tî chwûnà na ghàhnà bè lye lò a wu lùk afa a fu mô atɨ̂n ma khɨti yutìnì. Te chwuna wuna baha mô, ghàn kəta hi tè tòknà kə wùt ha ghàn bê faŋ hi khɨte yi yutì mi yîn.
58004002	Ghàhnà hì mô ma ghɨ tì yû tum yì jùŋ kəbi yi ghəl te be ghàhnà tì ywo a yi lak yi sùsi. Nâbi te ghɨna tì ywo ni, yi faŋ hi gàmtè ghɨna beka ghɨna tì ywo tê bime jə̀.
58004003	Ghàhnà ghe a ghɨ bime ti lyi a Yènfù wù lùk wu yutenu. Biyani ha ghê a ghɨ tê bime jə̀, fu jis na, “Lâ mu tì bâŋ, mu fah na, ‘Ghɨna bè lye wi wu lùk afa a mu chehì mô hi bè fo yi yutì ha ghɨna.’” Yènfù tì jis nâbi ni ma fu hì mô ma fu ti mihì fet yi wuni kə a wu tuk afa fu fate mbyî.
58004004	Ghɨ tî jis kəbi wù lùk wule a ŋwàklù Fùyèn na, “À ndùku mô te Yènfù ne fêt yi wuni nâ yì jɨ̀m a mu tuk tufa, wù yutì a mu tuk sàmba.”
58004005	Ghɨ ti nyak kəbi wu lùk wule na, “Ghɨna bè lye wi wu lùk afa a mu chehì mô hi bè fo yutìnì ha ghɨna.”
58004006	Ghɨt ghe a ghɨ tì ywo tum yì jùŋ mi yìna ashyə̂ tà tì lyi jə a Yènfù wù lùk wu yutenu afû beka ghɨna tì tunhe hi bimi ha Yènfù, biyani ghɨt ale hì mô chin hi bè lye wu lùk afû,
58004007	Yènfù ki lêm à kpenhe wu tuk wule hi bè lyè ghɨta a wun wu lùk wu yutenu, hì toŋte wu tuk mu we na, “Iân.” À ndùku mô te Yènfù jìsa ha wan a Isalì, a yi bàm wu lɨ̀m, fu fî jis tohne a Defìt, kə yi ghəl te ghàn hì mô ma ghàn ti yu na: “Ghàn ki yu jyə̂ Fùyèn lân, kə ghàn nè tahi təma”
58004008	À ndùku mô na luk wu yutenu we a Yènfù tì jìsa na a mò we a Joshwà tì lyè lye nì be ghàhnà atɨ̂n, ma fu tê fè jìs kum tuk wule.
58004009	Yi ni chwùtè na luku baha làwû shyəma ghɨt a Fùyènà bê lye atɨ̂n ma ghɨ khɨti yutìnì kə yi ghəl te Yènfù tì yùte a mu tuk sàmba.
58004010	Nâbi nde we a wù mò hi lye a Yènfù wu lùk wu yutenu mu wunâ bê yuti a wun a yi fèt kəbi yi ghəl te Yènfù tì yùte te fu ne mihe fêt yi wuni.
58004011	Ghàhnà momhi lê nâ nì jyaka hi lye a wu lùk wu yutenu mu wûn. Ghàhnà shihi mòmhì, ghɨ hi tôknè kə wùt tunhe hi bime ha Yènfù te be ghàhnà tì tunhe hi bimî tê lye jə̀ afû.
58004012	Gha yi Fùyènì mò ni kəta yi chyə̂, kəta a jyak, fê tofa chyâ nâbi yìni fâ yi gbɨ̀liŋi. Yi gbet wùt, yi lyi tan a wun a yi təm yi yen kum a yohnà a wuna, yi fî tohna kəbi a wun a sù yùŋ nì wufu. Gha yi Fùyènì chwûtè banhe kwâktì yi wûtì.
58004013	Nâbi ghə te Yènfù fate bana kə a ndan ha wûn. Shyə ale bu a ghɨ lêtè ha wûn, ghàhnà mô hi bè time a wun ashyə̂ hi taŋle a yi jwo yi ghàhnà kum nâbi ghə te ghɨ chehì nê.
58004014	Ghàhnà fate khɨti lê bimî yi ghàhnà ma yi ta, beka ghàhnà kətalò ngàŋ à ndâ Fùyèn yì ngaŋtena te yì tì kwoka a nyə̂. Ngàŋ à ndâ Fùyèn yì ngaŋtena yina a yì ngaŋte chyâ su lesu ni mò kə nâ Jisòs, Wâ Fùyèn.
58004015	Ghàhnà kəta ngàŋ à ndâ Fùyèn yì ngaŋtena, yi fate khə lum te a ghàhnà bota atɨ̂n, ma mômhìnì tî ben ha wûn kə a tu lum a tu lûm, kəbi te yi bênà ha ghàhnà, biyani wù tê nè jə̀ be.
58004016	A ni gha ye a yi jwôfà na ghàhnà maka fânì ma bê bakha yi jwô mu kpòk mù tù fə̀n afa Yènfù chwùtè təm a jûŋà ha ghɨta atɨ̂n. Fu kəta a təm a jûŋà, mô hi kwohe seni ha ghàhnà, hi gàmtè ghàhnà a wu yu ngəku.
58005001	Nâbi yìni ngàŋ à ndâ Fùyèn yì ngaŋtena te ghɨ chwoka a ghɨta fùtɨ̂n lyè luk wu ghɨ̂tù a Yènfù ashyə̂, fo fotu, fê se nyamsu kum besu ghɨna su.
58005002	Ngàŋ à ndâ Fùyèn yina nè yi hi bone ha ghɨt ghe a ghɨ khə wi gha, fê nê tu jâh beka nâbi wûn a wun a ngɨŋ mò kəbi wut boŋa botâ.
58005003	A ni gha ye a wù kəta hi tè fo tu fo kum besu wunsu kəbi yi ghəl te wù fo kum besu ghɨ̂tsù.
58005004	Gha yile fê mô kəbi na wùt wi hi chwoka ngɨŋ à wûn a ngàŋ à ndâ Fùyèn yì ngaŋtena hi tè fye wu kum atɨ̂n. A chwoka kə Fùyèn kə yi ghəl te fu tì chwoka Alòn.
58005005	Yi ni mò kəbi yi ghəl te Yènfù tì chwoka Klistù a ngàŋ à ndâ Fùyèn yì ngaŋtena. À tà tì chwok jə Klistù ngɨŋ à wûn hi tè fye wu kum atɨ̂n. Yènfù jis ha wun na, “Wò mò Wâ mù; hi yìmì lân, mu mô Bì ha wò.”
58005006	Fu tì jis kəbi wu lùk wule na, “Wò ti faŋ a ngàŋ à ndâ Fùyèn kə a yû mù jɨ̀m, kəbi wu lum afa a Mèlkisedèk ndùku mô atɨ̂n.”
58005007	À ndùku mô te Jisòs baha chyə̂ a mbye afân, wù ni hi jə̂mà ha Yènfù, bwata jyê. Wù ndùku jə̂mà ni beka wù ndùku khəlò na Yènfù kətalò jyaka hi bònhè wûn a yi kpû. Yènfù tì yu wûn beka wù ndùku chyə chyənà, yì ngumlena.
58005008	Jisòs ndùku mô kə nâ Wâ Fùyèn biyani fê yiki hi tè nè gha ye Yènfù khɨŋa atɨ̂n à sù ngə̂k.
58005009	À ndùku mô te wù kpene mihe te Yènfù ndùku khɨŋa na wù hi mô, fu lem wûn ha Bònhì ha ghɨt ghe a ghɨ ywo wun, na wù hi mô Bònhì a ghɨna kə hamok.
58005010	Yènfù fî lem wun na wù hi mô ngàŋ à ndâ Fùyèn yì ngaŋtena kəbi wu lum afa Mèlkisedèk ndùku mô atɨ̂n.
58005011	Gha mò dô kə ni hi jìs ha ghàn kum gha mi yîn biyani yi bona wi hi jìs beka ghàn nyàŋhè ywo khɨle wi gha.
58005012	Ghàn yê hì mô hi tè mô chîn, yike ghɨta nì gha Fùyènì biyani ghàn baha mô na ghɨ hi fê yike ghàn nì gha ashyə ghe a ghàn tì ywo kum yi gha yi Fùyènì. Ghàn baha kəta kə hi tè nyoŋ a ghɨni ni te mwəlà mù bot. Ghàn baha mô teka ghɨ kpen hi tè yə mwə̀ mù yə̂mù mù tâ.
58005013	Nâbi nde we a wù baha nyoŋa kə ghɨni mò wan wù bot, khə wi hi yen a khɨle gha ye a yi mô chilichili a Yènfù ashyə̂.
58005014	Biyani, wùt we a wù yə mwə̀ mù yə̂mù mù tâ mò wut ma wù ti fati yikî hì khə gha a jûŋà, khə ghɨ be.
58006001	Yi chwùtè na ghàhnà kəta hi dè yiki yi shyə ye a ghɨ ndùku yike ha ghàhnà kum Klistù hi lye yèn atɨ̂n à yi yiki yi ghəknani. Kə ghàhnà nè faŋa kə a gha ghɨ shyə hi tè yike kə na ghɨta kahi təma a gha a be te ghɨ bênà nì kpu ma ghɨ bimi ha Yènfù,
58006002	na ghɨta kəta hi tè fye mòlû, ghɨ kəta hi tè lèmà wu wô a ghɨta a tû bonhe ghɨna, na ghɨta bè lôtèlò a yi kpû, ma Yènfù bê sak ghɨta a gòkhi mbyi.
58006003	Yènfù ki bimî, ma ghàhnà fwu a gha afân ma ləma.
58006004	Ghàhnà fwu a gha afân ma yen a gha a ghəknana beka wùt ki yena ban yi Fùyènì, mom jùŋ ye a fu fo, khɨti Yohnà Yulena,
58006005	fî yen jùŋ yì gha Fùyènì nì jyak ghe a ghɨ bè hì mô a mbyî yì fê,
58006006	biyani fî kaha mâkà yi bimî yi wuni, wùt wi hi fè gàmtè wûn na wù kahi təm yi wuni beka yi hi mô kə na wù ti fî banti Wâ Fùyèn kahi wumhi wûn a ghɨta ashyə̂.
58006007	Ghàn khə na fuk ghe a wuli nà chwo atɨ̂n, mwə̀lû ləma lò atɨ̂n, mò hi gàmtì wùt we a wù fètà, mô ma Yènfù ti bonhî.
58006008	Biyani ma à shìki ləma kə tutûŋ a fùk, nì wəlâ wu be, ma fûk atɨna hi kpene wijə yi ghâ, ma Yènfù làhi sùlì, ma ghɨ bê fê nyok à bobhi.
58006009	Ghàh jìsà nâbi ni a sun sahisu, khə na à mò ha ghàn, gha jwòfà chyâlò ni kum bôn ye a ghàn kəta.
58006010	Yènfù nè nâbi ghə kə chilichili. Fu wi hi yìtà kôŋ ye a ghàn chwùtè ha ghɨt a wuna nì fêt ye a ghàn nè hi gàmtè ghɨna. À mò kəbi chîn, ghàn baha fêtà kə ni.
58006011	Ghàh kòŋà na nâ ghàn à jɨ̀m ləma kə a tô yi fèt mi yîn hi tàn a gòkhi, shyəma ghàn hi fate khə mihè shyə ghe a ghàn ke yênà nì ghɨna.
58006012	Ghàh khɨŋa wi na ghàn hi yolê. Ghàh bɨlà khɨŋa kə na ghàn hi sine ghɨt ghe a ghɨ tì bime ha Yènfù hì wunhê, mô hi bè khɨtè shyə ghe a Yènfù chwùne.
58006013	À ndùku mô te Yènfù chwùne gha ha Ablàhâm, fî kaha kan kəbi a wun a yi yet na fu ti nêlò gha tɨni beka wùt wùlè ndùku wijə a wù ndùku ngaŋte chyâ wûn.
58006014	Fu tì jis na, “Mu bonhe wò ma mu ni, ngwìk yâ yi sah yi nda bê hi dô kə ni.”
58006015	Ablàhâm tì wunhî hì chyə̂ kə yi chyə̂, chwunu wu Fùyènù mu we ben kpên.
58006016	Wùt shìki kân a yi ghâ, wu toŋti yi yet yi wûtì wu ngaŋte chyâ wûn. Wù kan nâbi yini, wu mihè kə yi mihì gùfna a tô yi gha afû.
58006017	Yènfù ndùku khɨŋa hi chwùtè banhi ha ghɨt ghe a fu lema chwùna ha ghɨna na fu lêmà yi ghâ fê kwuna wi, wu ki kahi kàn a wun a yi yet,
58006018	shyəma ghàhnà yen gha mɨ ghɨ̂n a bà na fu wi hi wam a yi fə̂m kum ghɨna ni, a ghɨ lûmhè ghàhnà ghe a ghɨ teta yê lêtè a Yènfù ngwùŋ, ghɨ nê na ghàhnà hi tâ, khə hamok na ghɨ bè kwotelò shyə ghe a ghɨ ke yênà nì ghɨna.
58006019	Shyə ghe a ghàhnà ke yênà nì ghɨna nè nêlò na ghàhnà hi chyə yutê, fê tâ, nê na ghàhnà tohne chya bâh à sùnju ghe a ghɨ jyâhè ndâ Fùyèn, ma lyê tan a wu lùk wu yulenu afa Yènfù mò atɨ̂n.
58006020	Jisòs tì lyi wu lùk afân ashyə̂ kum ghàhnà. Wu mô ngàŋ à ndâ Fùyèn yì ngaŋtena a yu mù jɨ̀m kəbi a lum afa Mèlkisedèk ndùku mô atɨ̂n.
58007001	Mèlkisedèk mu wuna ni ndùku mô fə̀n à Salèm fê mô kəbi ngàŋ à ndâ Fùyèn fe a fu ngaŋte kpene. À ndùku mô te Ablàhâm shika tuma woŋi, ghê ghɨt a wuna yə tu fə̂n tu dô kə ni, wù kahi shihi kolô, Mèlkisedèk yen wun wu lum bonhi wûn.
58007002	Ablàhâm chîntì mwə̀ me a wù khɨtè a yi wòŋ jyâtì bâh ìwûm fo bâh à mòk ha Mèlkisedèk. Yet yi wuni yina na Mèlkisedèk ndùku mô na, “Fə̀n à Chilichili.” Wù ndùku mô fə̀n à Salèm, Salèm mô na, “Yutìnì.” Yi chwûtè na wù ndùku mô kəbi Fə̀n à yì yùtì.
58007003	A mô a ŋwàklù Fùyèn teka ghɨ fokti na bè wûn ndùku mô nde agha, nè wûn mô nde agha. Ghɨ tà jis jə nâbi gha kum be wuna, tê jìs yi gha kum tuk we a ghɨ tì bwə wun atɨ̂n nì we a wu tì kpu atɨ̂n. Yi ni chwùtè na wù tì faŋ a ngàŋ à ndâ Fùyèn kə a yû mù jɨ̀m kəbi te Wâ Fùyèn.
58007004	Ghàn tà yen na Mèlkisedèk ndùku mô kə nâ wut wù tâ agha? Nâbi bè yi lak yi Isalì, a mô Ablàhâm we wù tì jyàte mwə̀ me a wù kwote a yi wòŋ bâh ìwûm fo bâh à mòk ha wûn.
58007005	Sak yi Musìs ndùku chwûtè na ngàŋsu ndâ Fùyèn se a su fwo a Lefì yi sah yi ndâ kətalò hi tè fye bâh a shyə̀ à mòk atɨ̂n wu bâh ìwûm ha ghɨt a Isalì, yə. Yi ni chwùtè na ghɨna ndùku kaha fye kəbi mwə̀ muna ha wana ne ghɨna nâbi te ghɨna ndùku mô kəbi wana Ablàhâm.
58007006	Mèlkisedèk ndùku wijə wut a Lefì yi sah yi ndâ biyani wù fyi mwə̀lû ha Ablàhâm fî bonhi Ablàhâm, a mô wun we a Yènfù tì chwùne hi bònhì.
58007007	Yi mô kə nâ hamok na Mèlkisedèk ndùku koknelò chyâ Ablàhâm beka à yè lô kə wut we a wù kokne, bonhe wùlè wù kokne wijə te wûn.
58007008	Ha ngàŋsu ndâ Fùyèn se a su ndùku fye a bâh a shyə̀ à mòk atɨ̂n à wù bàh ìwûm yâ, ghɨna ndùku mô ghɨta mò hi kpû, biyani ha Mèlkisedèk, Ablàhâm ti jyâtì mwə̀lû bâh ìwûm fo à mòk ha wûn, chyàlò ghɨna beka wù wi hi kpû, kə yi ghəl te ghɨ nyaka a ŋwàklù Fùyèn.
58007009	Ghàhnà làhi jìs na Lefì nâ nì ngɨŋ à wûn tî boŋ fo a bâh à mòk atɨ̂n à wu bàh ìwûm ha Mèlkisedèk, a mô ghe Ablàhâm tì fo.
58007010	Yi mô kə nâ ni beka Mèlkisedèk tì yen Ablàhâm, wu baha mô teka wù bwɨ Lefì.
58007011	Yènfù tì fo Sak yi Musìs ha ghɨt a Isalì ghe a wu lum shyəma ghɨt a Lefì a yi sah yi nda hi khə hi nè yi fêt yi ngàŋsu ndâ Fùyèn mi yîn. À ndùku mô na fêt yi ghɨna hi kpenê hi nì na ghɨta hi mô chilichili ma Yènfù tà fî chinhi jə ngàŋ à ndâ Fùyèn yìlè wu mô kəbi ni te Mèlkisedèk, a bu ni te Alòn.
58007012	Yi mô hamok na Yènfù kwunelò ghɨt ghe a ghɨ kəta hi tè mò ngàŋsu ndâ Fùyènsu, fu boŋ kwuna kəbi yi sâk.
58007013	Bâba ghàhnà we a ghɨ jîsà kum wûn ni tì fwo yi sah yi nda yi lô teka wùt timè fwo atɨ̂n ha ngàŋ à ndâ Fùyèn.
58007014	Ghàhnà khə mihèlò na Bâba ghàhnà tì fwo a Judà yi sah yi nda, ma Musìs tì shihi jìs kum ngàŋ à ndâ Fùyèn tê toŋte jə̀ sah yi nda mi yin.
58007015	Gha tɨni ti fî tôk bân njwo ngàŋ à ndâ Fùyèn yìlè ti bên, mô kəbi te Mèlkisedèk.
58007016	Ghɨ tà lem jə wûn a ngàŋ à ndâ Fùyèn yi ngaŋtena a yi sak yì ghɨ̂tì makə kum sah yi wuni yi nda. Ghɨ tì lem njwo wù mò kə a yu mù jɨ̀m, chyəna wuna kəta a jyak.
58007017	Ghɨ nyak kum wûn a ŋwàklù Fùyèn na: “Wò ti faŋ ha ngàŋ à ndâ Fùyèn kə a yu mù jɨ̀m, kəbi ni te Mèlkisedèk.”
58007018	Yi ni chwùtè na Yènfù ti mâkà sak yi mwu njwo yi kəta wi jyaka bu hi gàmtè wût.
58007019	Sak yi Musìs ndùku kəta wijə jyaka hi nì na wùt hi mô chilichili a Yènfù ashyə̂. Biyani Yènfù chwùnà yi gha ha ghàhnà chin, yi kokne chyâ yi Sâk, a mô yi gha tɨni a yi chwûtè lumu na ghàhnà hi khɨŋte bakhe yênà ha Yènfù.
58007020	Yènfù tì shihi chwùnà yi gha mi yina, jis fah lò. Fu tà tì shihi lèm a ghɨt ale a ngàŋsu ndâ Fùyènsu fah yi ghâ,
58007021	biyani wù shihi lèm à wùna jis na: “Bâba ti fah na, Wò ti faŋ a ngàŋ à ndâ Fùyèn kə a yu mù jɨ̀m. Wù tì fah ni bu hi bè fè kwuna yi gha ye a wù jìsa.”
58007022	Te Yènfù tì faha ni, yi ni chwùtè na Jisòs mò chwena hi chwùtì na kàn me a wù yə nì ghàhnà chin jwòfà chyâlò mù shyə̂.
58007023	Chichàsu ndâ Fùyènsu ndùku dô lò ashyə̂ beka ghɨ ndùku lêmà a wut a ngàŋ à ndâ Fùyèn, wù ben kpû wu de fêt yi wuni, wùt wù lò hi kəta hi lyè luk wu tɨnu.
58007024	Biyani ha Jisòs, wù mò ma wù ti faŋ a ngàŋ à ndâ Fùyèn kə a yu mù jɨ̀m beka wù bè hi yusa mô kə yi mô.
58007025	A ni yi gha ye a wù mò nâbi wùni yu mô hi bònhè ghɨt ghe a ghɨ bênà ha Yènfù ma ghɨ tohne chya ha wûn beka wù mò, jə̂mà kə yi jə̂m, chyate Fùyèn kum ghɨna.
58007026	A mô kə Jisòs a ngàŋ à ndâ Fùyèn yi ngaŋtena ye a yì kpene hi gàmtè ghàhnà. Wù yule kpenê, kəta wi njahi teka wù timè ni be, ma Yènfù ti fihi wun a ghɨt a be fùtɨ̂n kokhi lem wûn a nyə̂.
58007027	Wu bu ni te ngàŋsu ndâ Fùyènsu le se su ndùku kəta hi tè fo tu fô kum besu ghɨna su kə mu tuk mù jɨ̀m, shyəma su fê fo kum besu ghɨ̂tsù. Wù mò ma wù tì fo ngɨŋ à wûn a yi fô ha Yènfù, fo kə wu yu wù mòk, yi mi kə yâ.
58007028	Ghɨt ghe a Sak yi Musìs tì bime na ghɨ lem ha ngàŋsu ndâ Fùyènsu ngaŋtesu ndùku mô kə à ghɨ̂t te ghɨt ale, nê kəbi be. Biyani à hì mô chwunu we Yènfù tì chwùne fah lò, a yi bàm te fu fo Saki ma fu ti chwok Wâ wûn te wù hì mô ma wù ti kpenâ mîhìlò te wù khɨŋa, lem na wù hi mô ngàŋ à ndâ Fùyèn yì ngaŋtena kə a yû mù jɨ̀m.
58008001	Gha ye a ghàh jìsà mò na ghàhnà khəlò ngàŋ à ndâ Fùyèn yì ngaŋtena ni te wun mu wuna, wu mô a Fə̀n wù chìk a ngwùŋ a nyə̂, saka kə mwə̀ mù jɨ̀m.
58008002	Wù fètà wu lùk, wu yule kpenê, a mô kə nâ ndâ Fùyèn a nyə̂ te Bâba ba teka à ba à ghɨ̂t.
58008003	Ghɨ chwoka nâbi yìni ngàŋ à ndâ Fùyèn yì ngaŋtena, à hi mô na ghɨ chwok na yì hi fo fotu ghɨ̂tù ha Yènfù, se sù nyâm hi fo ha Yènfù. Ngàŋ à ndâ Fùyèn yi ngaŋtena yì ghàhnà boŋa kətalò hi tè kəta a shyə hi fo ha Yènfù.
58008004	À ndùku mô na Jisòs hi mô a chyə̂, ma wù bê hi bu ngàŋ à ndâ Fùyèn nâ hakoh beka ngàŋsu ndâ Fùyènsu le se su mô a chyə̂, fo tu fô te Sak yi Musìs khɨŋa.
58008005	Fêt ye a ghɨna nè te ngàŋsu ndâ Fùyènsu mô kə te a lɨ̂ŋhà yi gha ye a yi mô a nyə̂. A ni gha ye a Yènfù tobhe Musìs wu tuk afa wù ndùku khɨŋa hi ba ndalà fe ha Yènfù. Wù jis ha wun na, “Tòkna hi fate nâbi ghə kə yi ghəl wu lum afa a mu tì chwute ha wò a tô kùn.”
58008006	Hi jìs yi gha kum yi fêt ye a Jisòs nè, yi kokne chyâlò fêt yi ngàŋsu ndâ Fùyèn mu sîn. Kàn me a wù yə ghê Yènfù yə̂ ghê ghɨta kokne chyâlò kàn mù mwu beka Yènfù tî chwûnà shyə tɨna ghɨ chyâ mwə̀ me a fu tì fo ha ghɨta ashyə̂.
58008007	À ndùku mô na kàn mù shyə̂ hi mô kə a jûŋ, ma Yènfù ndùku fê khɨŋ wi hi yə kàn mù fê ghê ghɨta.
58008008	Biyani Yènfù hì ngane ghɨt a wuna jîsà na: “Yu bènàlò, shyəma mu yə kànû mù fê ghàh à ghɨta a yi lak yi Isalì nì ghɨta a yi lak yi Judà.
58008009	Kàn muna bè hì fê wijə te a me a mu tì yə ghàh à be ghɨna wu tuk afa mu ndùku lyê hi fwu nì ghɨna a yi lak yi Ijìb. Ghɨna tê gbì wu lum afa a kàn mu muna ndùku khɨŋa kum ni, mu nyaŋ ghɨna. À jis mu Bâba.
58008010	Kàn me a mu nè yə ghàh à ghɨt a Isalì chin mò na: Mu nè lêmàlò sak tamtu a ghɨna a təm ma mu fê nyak sak tu tɨntu a ghɨna tu kwàk. Ma mu nê hì mô Yènfù ghɨna fu, ghɨna mô ghɨt a ma.
58008011	Wùt bè hì fê yike wijə yi yikî wùt wùlè makə wù yike wâ nì na wù khɨli Bâba, njwo ghɨt à jɨ̀m bè khɨlelò mu, hi yìmi kə ha wùt wù tetana hi tàn ha we a wù ngaŋte chyâ nâbi nde.
58008012	Mu bè lêhèfo lò besu ghɨnasu ma mu hi fê kwàktè wijə gha ghe a ghɨna ne bobhe.”
58008013	Yènfù jis kum kàn mù fê hi chwùtì na mù shyə̂ hì mô ma mù ti mwuhî. Ghàhnà khəlò na shyə mwuhe ghɨ chyəte kə ni, ghɨ mâkàlò.
58009001	Kàn mù shyə me a Yènfù tì yə ghê ghɨta kəta tu sak tu chwûtè lum we ghɨta kəta hi tè kokhe Fùyèn atɨ̂n ma ghɨta ti fati kəbi luku hi tè kokhe Fùyèn atɨ̂n.
58009002	Ghɨ tì ba ndalàfù ghɨ hì toŋte tɨna ashyə na Luk wu Yulenu. À ndùku mô atɨ̂n à lùk afân ma ghɨ ti lem shyə ghe a ghɨ toma lâm a tô àtɨ̂n, fî tom a baŋ afû hì lèm ban ghe a ghɨ fo ha Yènfù a tô àtɨ̂n.
58009003	Tɨn ale hì mô kəbi atɨ̂n à fù ndalà afû, bâh à sùju ale fê ghaŋle kəbi yi jwô atɨ̂n, ghɨ toŋte tɨn àtɨn na, Luk we a wu Yule kpene.
58009004	À ndùku mô atɨ̂n à lùk afân, baŋ a yi fo ale mô ma ghɨ fati nì gûl hì nyôkà leŋi a tô àtɨ̂n. Tantana a mu kàn hì mô kəbi atɨ̂n ma ghɨ ti bâŋ nì gûl. Khɨŋlà fe a ghɨ lêmà manà atɨ̂n mô atɨ̂n à tantan afû nì bàŋ à Alòn ma yì ti fihi tosu. Ti ghe à bà a Yènfù tì nyàka saktu atɨ̂n fo ha Musìs mô kəbi atɨ̂n à tantan afû.
58009005	Mwə̀ mùlè ndùku mô a tô à tantan afû mù bà, kəta tu ghâ, kə̂kà yênà te anjèlsu Fùyènsu. Mwə̀ mù tɨ̂n mô ma mù timi yi timî, chwûtè na Yènfù làwû afû. Ghâ tu tɨntu ndùku mô ma tu ti baŋ luk we a ghɨ ndùku lehèfo besu ghɨ̂tsù. Nâbi ya, chin wijə wu yu hi jìs à banhi gha mɨ ghɨ̂n à jɨ̀m.
58009006	À ndùku mô te ghɨ tì bakte mwə̀ mù tɨ̂n wu lum afân, ngàŋsu ndâ Fùyènsu hì lye yê nê fêt yi ghɨna fùtɨ̂n à nda yì shyə̂, kə mu tuk mù jɨ̀m.
58009007	À ndùku mô nâbi ni a lye tânà kə ngàŋ à ndâ Fùyèn yì ngaŋtena a Wu lùk afa a wu Yule kpene, lye kə ghan à mòk a lɨ̂m. Wù ndùku shihi lyî, wu lyi luŋ mù nyàm hi lye yè fo ha Yènfù shyəma fu lehèfo besu wunsu nì besu ghɨt ale se a ghɨna ne, khə wi.
58009008	Yohnà Yulena tì yike ghàhnà na te tɨna nda ghɨ shyə ghe baha mò teka ghɨ jimi jwo tɨni, lumu wijə ha ghɨta hi lye wu Lùk afa a wu Yule kpene.
58009009	Yìna ni mò chwena hi chwùtì ha ghàhnà a mbyî chin na fotu nyâm se a ghɨ fo ha Yènfù wi hi nì na təm a ghɨ̂tà ghe a ghɨ kokhe Yènfù hi mô chilichili.
58009010	Mwə̀ muna a ghɨ fôktè ni kəta gha hi nì kum kə shyə a nyona nì shyə a yəna nì lumtu le tê a ghɨ kəta hi tè so yuhe ghɨta atɨ̂n. A mô kə tu sak tu njyàsu wùnsu, mô hi mì a wu yu afa Yènfù nè kwuna nâbi ghə.
58009011	Biyani Klistù hì mô ma wù ti bên. Wù mô ngàŋ à ndâ Fùyèn yì ngaŋtena ye a yì bè nì gha a jûŋà ghe a ghàhnà kəta chîn. Wu fêtà wu lùk wu kpenê, kokne chyâ ndalà fe a ngàŋsu ndâ Fùyènsu ndùku fêtà atɨ̂n. Luk wu tɨnu mô teka à fati wût, a bu nâbi shyə a chyə afân.
58009012	Klistù tà tì lyi jə nì luŋ mù nyàm ni te bwû makə nyàm à mbòloŋ hi lyi nì munù wu lùk afa wu Yule kpene. Wù bɨ̀li lyi kə luŋ mù wûn lye afû, kə wu yu wù mòk yun wu tu wu ghàhnà kə hamok.
58009013	À ndùku mô ashyə̂, wùt ndùku wijə nì yulînì wu lum wu chyənà yì lak, ghɨ lyê luŋ mù bwû nì mù nyàm à mbòloŋ yì lɨmà ghɨ fî lyi wu bwu wu wâ nyàm te ghɨ nyoka ghɨ suhlì a wun wu wùn. Ghɨ ndùku nê ni, ghɨ lem na wù hì mô nì yulînì a wun wu wùn.
58009014	Luŋ mù sù nyâm shìki mô ma mù ndùku kətalò jyaka ni, ma mù Klistù nê hi kəta nâ yàni agha? Wù tì fo ngɨŋ à wûn ha Yènfù a yi fô, yi kəta wi njahi, ma à gàmti Yohnà ghe a ghɨ mô a yû mù jɨ̀m. Wu tì ni ni hi sò yuhe təm a ghàhnà shyəma ghàhnà hi kokhe Yèn fe a fu chyə, fê nê wi gha ghe a ghɨ bênà nì kpu.
58009015	A ni gha ye a Klistù mò wut we a wù bakte kàn mù fê hi nì na ghɨt ghe a Yènfù toŋa, khɨti bôn ye a fu chwune ma yi ti faŋ kə hamok. Yi mô ni beka Klistù tì kpu hi bònhè ghɨta a sùbe afa a ghɨna ndùku nê a mu tuk mù kàn mù mwu.
58009016	Wùt tef a tef, ghɨ delò, ghɨ be khɨli hamok na wù ti kpû shyəma ghɨ jyati mwə̀ mù wûn.
58009017	Tefa kəta jyaka kə wu yu afa wùt kpo, a bu wu yu afa wù baha chyə.
58009018	A ni gha ye, à ndùku mô nâbi a mù kàn mù mwu, luŋû kəta hi tè mò hi chwùtì na kpu ti gân.
58009019	À ndùku mô te Musìs fòkte sak te a Yènfù fo ha ghɨta, wu chwu a fah a fù kàk fu isòb fù, bakhi nì ndaŋ yì bàŋana a mu luŋ mù wana nyamsu mbòloŋsu nì mù sù bwû ma ghɨ ti fəh nì mòlû mis a ŋwàklù yi Sak atɨ̂n, fî mis a ghɨt atɨna.
58009020	Wù ndùku misà ghɨt atɨna yani jîsà na, “Luŋ muna kwuta kàn mù Fùyèn ghê ghɨna, fê jîsà na ghàn fate khɨti kàn munâ.”
58009021	Musìs ndùku misà kəbi ndalà fu Fùyèn nì luŋ mù tɨ̂n fê misà kəbi mwə̀ me a ghɨ kokhe Yènfù atɨ̂n.
58009022	À ndùku mô a wu tuk afa Saki ndùku tihe ghɨta, ghɨ nê nâbi ghə kə nì luŋû na ghɨ hi yulê, a bu kə mwə̀ mùlè. Yi mô kə nâ hamok na ghɨ ki faŋ hi suh à mu luŋ, ghɨ tê lehèfo jə̀ besu ghɨ̂tsù.
58009023	À ndùku mô na yi hi kpenê na ghɨ hi yuhe mwə̀lû wu lum afân. Mwə̀ mù tɨ̂n hi lyê kə luk wu kàntè mwə̀, mu mô a nyə̂, biyani yi kpene na ghɨ fo fo kum mwə̀ muna a mù mò a nyə̂, yi kokne chyâ me a ghɨ ndùku fo kum mwə̀ mù chyə̂.
58009024	Klistù tà tì lyi jə a ndâ Fùyèn ma à ba àghɨ̂t. Ndâ ye a ghɨta tì ba ndùku mô kə lîŋhà a ndâ Fùyèn ghe a nyə̂. Klistù tì yen kə nâ a nyə̂ a Yènfù ngwùŋ, chin wu mô chyate wûn a ghàhnà wù lùk.
58009025	Klistù tà tì yen fo jə ngɨŋ à wun ha Yènfù te ngàŋ à ndâ Fùyèn yì ngaŋtena ye a yì ndùku lye wu Lùk afa a wu Yule kpene kə lɨ̂m wù jɨ̀m, lyi ni, lye nì luŋ mù nyàm, a bu mù wûn.
58009026	Yi ndùku mô ni ma wù tì faŋ hì yun a kə wu tu wu ghɨ̂tù nâ ghan hi dù kə te ghɨ tì fate mbyî. Biyani chin mò ma wù tì ben kə ghan à mòk hi fo ngɨŋ à wûn ha yi fô hi sò lehèfo besu ghɨ̂tsù. Wù tì ni ni kə hamok wu yu ma mbyî hì khɨŋa hi mì.
58009027	Ghɨ ti lem na wùt bè kpo kə wu yu wù mòk, ma à hi mô te wù kpû, ma wù time a Yènfù ashyə̂ yì sak.
58009028	A ni mò kəbi a wu lum afân a ghɨ tì fo Klistù wù kpû kə ghan à mòk hi lehèfo besu ghɨ̂tsù. Wù bè kaha bênàlò biyani fê bê wi hi sò besu ghɨ̂tsù, wù bè bênà hi bònhè ghɨt ghe a ghɨ mô yute wûn.
58010001	Sak yi Musìs ndùku mô kə lîŋhà a jùŋ ye a yì ndùku mô hi bè bèn. A bu kə nâ jùŋ àtɨ̂n. Ghɨta hì fo kunte fotu ha Yènfù kə wu lɨ̀m, wu lɨ̀m, fo mu tɨ̂n bu hi nì na ghɨna ghe a ghɨ khɨŋa hi tè kokhe Fùyèn hi mô chilichili.
58010002	À ndùku mô na fô mu tɨn ndùku mô hi nè wut na wù hi mô chilichili ma ghɨna tî de hì fê fo wi. Yi ndùku mô ni ma ghɨna tì shihi yule mihì, kwâktì yi ghɨna hì fê fo wi ngək ha ghɨna kum be.
58010003	Biyani ghɨna fo fotu atɨ̂n kə lɨ̂m wù jɨ̀m, tu nê kə na ghɨna hi bɨlà kwàktè besu ghɨnasu.
58010004	Yi mô ni beka luŋ mù sù mbòŋ nì luŋ mù sù bwû wi hi chikhe besu wûtsù.
58010005	A ni gha ye à ndùku mô te Klistù bèna a mbyî, jis ha Yènfù na: “Wò khɨŋa wi na ghɨ hi tuhe mwə̀lû ha wò, khɨŋa wi na ghɨ hi fo fotu ha wò. Wò bɨlì fati wun wu mu na mu lyê fo ha wò.
58010006	À wijə nyam se a ghɨ nyôkà ha wò a tô a baŋ a yi fo makə fo te a ghɨ fo hi lon a yi lêhìfo a tu nê wo saŋlê.
58010007	A ni gha ye a mu tì jìsa ha wò na, ‘Mu wuna afân a Yènfù. Mu bènà a mbyî hi nè yi gha ye a wò khɨŋa na mu ni kə yi ghəl te ghɨ tì nyàka kum mu a wò ŋwàklù.’”
58010008	Klistù jìsà na Yènfù khɨŋa wi na ghɨ hi se nyamsu ha wûn, khɨŋa wi na ghɨ fo fotu, khɨŋa wi na ghɨ hi nyôkà nyamsu a tô a baŋ a yi fo ha wûn makə fo tu fô hi lon a yi lehifo, na wù saŋle wi nâbi hi tè fye mwə̀ muna nâbi te Saki ndùku jîsà na ghɨ hi nê gha mɨ ghɨ̂n.
58010009	Wù fî kûmtì jis na, “Mu wùna, Yènfù. Mu ben a mbyî hi nè yi gha ye a wò khɨŋa.” Wù jìsà hi chwùtì na Yènfù ti tunhi fotu mwu tɨ̂n lem yi fo yi fe.
58010010	Te Jisòs Klistù hì mô ma wù ti fo wun wu wunu kə hamok ni gha ye a Yènfù ndùku khɨŋa na wù ni, yi ti ni na ghàhnà hi yule kpene a wun ashyə̂.
58010011	Nâbi yìni ngàŋ à ndâ Fùyèn fo fotu ha Yènfù yu mù jɨ̀m biyani fotu ghɨna tu mu tɨ̂n wi hi nì na wù chikhi besu wûtsù.
58010012	Biyani ma Jisòs Klistù tì fo ngɨŋ à wûn ha yi fô ha Yènfù kə yu wù mòk chikhi besu ghɨ̂tsù kə yu mù jɨ̀m. Wu fo ni, yen ndokò a Yènfù bàh a kpen wu wo ta.
58010013	Hi yìmì a wu tuk afû wù mò, gbùtè na Yènfù ni, ma wù chikhi bànàsu wunsu a wun a yi sah yi wù.
58010014	Wù tì fo ngɨŋ à wûn kə wu yu wù mòk ha yi fô su yuhi ghɨta, na ghɨna hi mô a ghɨt a Fùyènà kə a yû mù jɨ̀m.
58010015	Yohnà Yulena boŋa chwùtè banhelò kə nâ ha ghàhnà na gha mi yina ni mò kə nâ hamok. Ghɨ ti lyi luk wu shyə jìs na,
58010016	Bâba ghàhnà jis na, “Kàn me a mu bè yə ghàh à ghɨt a ma a mu tuk afa a mù kwoka bênà chwùtè na: Mu nè lêmàlò sak tamtu a ghɨna a təm ma fê nyak saktu tɨntu a ghɨna tu kwàk.”
58010017	Wù tì fî jis kpenhe kəbi na Yènfù jis na, “Mu bè fê yɨ̂ŋtè wijə besu ghɨna su nì gha a be ghe a ghɨna ne.”
58010018	Yènfù lèhèfo wut ni, wù hi fê kəta wi hi fo a yi fô na ghɨ lêhèfo besu wunsu.
58010019	Chin ni mò, ghàhnà khə hamok a wana noma na ghɨ bè lye lò a wu Lùk afa a wu Yule kpene kum mu luŋ mù Jisòs.
58010020	Wù ti bâh bâh à sùnju ghe a ghɨ ndùku khɨ̂ŋtè ghàhnà, chwûtì lum wu fe ha ghàhnà. Lum wuna mô lum we a wu nê na ghàhnà hi chyə̂, bâh à sùnju mu ghe mô wu wun wu wunu te ghɨ tì bante a kàkfùtàfù.
58010021	Ghàhnà kətalò ngàŋ à ndâ Fùyèn yì tâ, yi kine nâbi ghə a ndâ Fùyèn.
58010022	Te yi hì mô ni, ghàhnà samhi lê kə ha Klistù ma khɨŋtè yê bakhi ha Yènfù kə nì təm a jɨ̀m. Kə ghàhnà nè shihi bèn ma ghɨ hi fânà na ghɨ nè nganelò ghàhnà a yi gha beka luŋ mù Jisòs Klistù tì su yuhi təm a ghàhnà, fê su yuhi ghàhnà nì mòlû mù jùŋ.
58010023	Ghàhnà khɨti gha ye a ghàhnà khə na yi mô hamok ma yi ta ma ghàhnà hi fê nêkà wi, beka Yènfù chwùnè nâbi ghə, nê kə yâ.
58010024	Ghàhnà ni kəta hi tè khə yi gha ha wana ne ghàhnà, mômhè hi nì na ghɨna hi nê jùŋ ha wana ne ghɨ le fê kòŋà ghɨna.
58010025	Kə ghàhnà nè lye yi gha afa a wana ne ghɨ le nè ghɨna yità chîntì ye a ghàhnà kəta hi tè bè chìntè amok. Ghàhnà hi bɨlà tôktè ngɨŋsu ghàhnàsu beka ghàhnà yena lò kəbi ni na tuk we a Bâba nè kaha bênà hì bakhe bênàlò.
58010026	Ghàhnà shìki khə yi gha ye a yi mô hamok biyani fî faŋ hì nê yênà kə nì be, khə nâ à mô be, ma fo yile hi fê bu a yi mô hi chikhe besu ghàhnàsu.
58010027	Wùt hi chyə nì fânì, yute tuk wu Fùyèn wu saku nì wusu wu bəmanu we a wù bè nyôkà bànàsu wunsu.
58010028	Wùt hì tunhe na yi ywo wi Sak yi Musìs, ghɨ shihi sak a wûn ma bɨ̀n à sak fwu, a mô ghɨt à bà makə à tât hi chwûtì na wù ti ni bobhi gha, nâbi wùni yu, ma ywi wûn teka ghɨ kwohi seni.
58010029	Yi shìki mô na yi ndùku mô ni a Musìs a mu tuk, yi bê hi mô nâ yàni ha ghɨt ghe a ghɨ chaha Wâ Fùyèn agha? Yi bê hì mô nâ yàni ha wùt mu wuna a wù faŋa hi lyè luŋ me a Yènfù yə̂ kânù hi sò yuhe besu wunsu atɨ̂n a yi gha agha? Yi bè hì mô nâ yàni ha wùt wuna a wù sùle Yohnà Fùyènà, a mô à ghɨ̂n ghe a ghɨ chwûtè təm a Fùyènà ghɨ jûŋà agha?
58010030	Ghàhnà khəlò wun we a wu tì jìsà na, “A mò luk wu mu hi sìhè gha ghe a ghɨta nè. Mu bè kaha lâkàlò gha a be a ghɨ̂tà.” Wù tì jis kəbi na, “Mu, Bâba bè sakalò ghɨta ma.”
58010031	Yi bəma nâ haŋaŋ ha wùt wu yu afa Yèn fe a fu chyə mò hi sak hi bobhe wûn.
58010032	Ghàn kahà kwàkti te bani tì bèna ha ghàn, ghàn khɨli Fùyèn. Ba ghàn ndùku yena ngə̂k a mu tuk afû nâ haŋaŋ biyani wunhe kə yi wunhî.
58010033	À ndùku mô a mu tuk afû, yu wule ben kpên, ghɨ hì sûlè ghàn, fo ngək ha ghàn kə nâ a ghɨta ashyə̂, yu wule bên, a hi kôŋà kə nâ ghàn hi chìntì ghàn à ghɨt ghe a ghɨ fo ngə̂k ha ghɨna.
58010034	Ghàn hi kwohe seni ha ghɨt ghe a ghɨ khɨte fâ a chyâk. Ghɨ hì khɨte fye mwə̀ mânù, ghàn hi bɨlà saŋle kə yi saŋlî beka ghàn hì khəlò na ghàn baha kətalò mwə̀ me Yènfù chwùne ha ghàn, mu kokne chyâ me a ghɨ khɨte fye fê mô ma mù ti faŋ kə amok.
58010035	Kə ghàn hi kante yi kantî bimî ye a ghàn kəta ha Yènfù. Ghàn nè khɨtelò maktu wu yu afa ghàn yikte kə Yènfù wù wùn.
58010036	Ghàn kəta hi tè tâ a ghàn a yi bimî shyəma ghàn ni gha ye a Yènfù khɨŋa na ghàn ni, ma fu fo shyə ghe a fu chwune hi fo ha ghàn.
58010037	Yi mô kə te ghɨ nyaka a ŋwàklù Fùyèn na: “A faŋ kə fu yulâ ni shyəma wùt we a wù kəta hi bèn, ben. Wu tê fê motè wi.
58010038	Wùt we a wù chyə chyənà chilichili faŋ à hi chyə kum yi bimî yi wuni ha mu. Biyani ma wù ki kahe a mu yi bàm, ma mu nê hi saŋle wi ha wûn.”
58010039	Ghàhnà wijə te ghɨt ghe a ghɨ teta kahe a Yènfù yi bàm. Ghàhnà bɨlà mô à ghɨ̂t ghe a ghɨ kəta bimînì ha wûn, wu mô hi bè bònhè ghàhnà.
58011001	Hi tè kəta bimînì ha Yènfù mò hi tè khə hamok na wò bè khɨtelò shyə ghe a wò ke yênà nì ghɨna nâbi te wò yena wi. Bimînì mò hi tè khə na shyə làwû nâbi te wò baha mô teka wò yen shyə atɨna nì se.
58011002	Ghɨta wu lɨ̀m wu chyalanu tî bimi Yènfù kə wu lum afân, ni wù hì saŋlê.
58011003	À ni yi bimî na ghàhnà khɨli hamok na Yènfù tì fati mbyî kə nì jyə̀ yi jwô. Yi ni chwùtè na nâbi ghə te ghàhnà yena, mò ma ghɨ fati nì shyə ale, ghɨ yena wi.
58011004	Abèl tî fo fo ha Yènfù, yi kokne chyâ yi Kên beka wù ndùku kəta bimînì. Yènfù tì lyi wun ha wut à chilichili kum yi bimî yi wuni. Yènfù tì chwûtì ha Abèl na wù saŋlelò beka wù tì fye fo yi wuni. Nâ chin mò ma Abèl tì kpû biyani ma gha ye a tì wù ne, yi ti faŋ hì baha jîsà kə yi jîs ha ghàhnà.
58011005	Enòk tî bimî ha Yènfù, gha tɨni ni, Yènfù lyi wun na wù kwok a nyə̂, teka wù kpu. Wùt tà tì fî yen jə na wù yen afa agha beka Yènfù ndùku hì mô ma wù ti lyi wûn. Ŋwàklù Fùyèn jis na, Yènfù tì shihi lyè Enòk ma wù ti ni wù hì saŋlê.
58011006	Yènfù wijə hi tè saŋlê kum wùt, wu kəta wi bimînì. À shìki khɨŋa nâbi nde hi tè kokhe Fùyèn, ma wù hi kəta bimînì na fu làwû, bônhè ghɨt ghe a ghɨ khɨŋa hi tè khə wûn.
58011007	Nuwà bimî ha Yènfù yu tobhî ye a fu fo kum a gha ghɨ baha mô hi bè gàn. Wù tì yû Yènfù ba a baŋ na ghɨ bonhi wûn ghê sah yi wuni yi nda. Wù tì bimi ha Yènfù, chwûtì banhi na ghɨt a mbyî ghɨ le mò ghɨt a be biyani wu mô à wùt à chilichili.
58011008	Ablàhâm bimi ha Yènfù, à hì mô te fu toŋa wun, wù lo yen a yi lak afa a fu fo ha wûn. Wù hì yênà baha mô teka wù khɨli lak yi tɨni.
58011009	À tì ni yi bimî na wù yê hi chyə kə te wù chyàlà wu lûm a yi lak afû a Yènfù tì chwùne hi fo ha wûn. Wù ndùku chyə a mu wì kəbi yi ghəl te Isìk nì Jakòb, te Yènfù tì boŋa fo kəbi chwùna mu wun ha ghɨna.
58011010	Ablàhâm ndùku ke yênà kə nì tèk ye a Yènfù tì lye yu ba kokhi lò, yi mô ma bu hi fên.
58011011	Sèla tî bimi ha Yènfù boŋ wan nâbi te wù ndùku hì mô ma wù ti jûn, fê mô a kân. Wù tî samhi Yènfù hì khə na fu chwûnè nâbi ghə, fu ni lò.
58011012	A ni gha ye a yi ne Ablàhâm ben khɨti mwəlà, mu dô chyâ jèn me a mù mò a nyə̂, dô chyâ sùsi se a su mô a jwô, nâbi te wù ndùku mô ma wù ti ləmâ hì laha mô kə te wù kpu a yi kpû.
58011013	Ghɨt mɨ ghɨ̂n nâ à jɨ̀m tî bimi Yènfù, ghɨna be gbi kpu kə nì bimî mi yîn. Ghɨna tà khɨti jə shyə ghe a Yènfù tì chwùne biyani, ghɨna hì saŋle kə yi saŋlî, kəta kə yi bimî, ke yênà nì gha ye a Yènfù mò hi bè nì. Ghɨna tì jis kə nâ nì jwo yi ghɨna na ghɨna mò a mbye afân te ghɨt a benana.
58011014	Ghɨta jìsà ni, yi hi chwûtè banhe na ghɨna khɨŋa kə nâ yi lak yi ghɨna yi ngɨŋi hi tè chyə atɨ̂n.
58011015	À ndùku mô na ghɨna hi jîsà ni kwâktè lak ye a ghɨna tì fwo atɨ̂n ma ghɨna tî khɨli lumu hi kaha yèn atɨ̂n.
58011016	Ghɨna ndùku bɨlà khɨŋa yi lak yi jwôfà chyâ yìna, a mô yi lak a nyə̂. Ghɨna toŋte Fùyèn na Yèn fu ghɨna fu, fê wume wi. Ghàhnà khə ni beka fu hì mô ma fu ti fati tèki ha ghɨna a nyə̂.
58011017	-
58011018	Ablàhâm tî bimi Yènfù, hì khɨŋa hi fo wâ wûn wù mòk we a wu ndùku kəta a yi fô ha wûn, te fu momhe wûn, nâbi te fu chwune ha wun na ngwìk à wûn à yì sah yi ndâ bè fwo ha Isìk a wâ wûn mu wuna.
58011019	Ablàhâm tì yen na Yènfù kətalò jyaka hi lòhè ghɨta a yi kpû. Yi mô kə nâ hamok beka yi ndùku kə̂kà te ghɨ kaha lohi yi lôhì Isìk a yi kpû kaha fo ha bè wûn.
58011020	Isìk tî bimi ha Yènfù. A ni gha ye a wu tì bònhe Jakòb ghê Esò fôktì gha ghe a ghɨ ndùku mô hi bè gàn ha ghɨna.
58011021	Jakòb tî bimi ha Yènfù, shihi kpû yikti yen a wun a mbàŋ kokhi Yènfù bonhi wana Josèf.
58011022	Josèf boŋ bimî ha Yènfù shihi kpû jis ha ghɨt a Isalì te ghɨna bè fwo a yi lak yi Ijìb. Wù tì jis na ghɨna be shihi kolô, ghɨ lyi wuf wi.
58011023	Bè Musìs ghe nè wun tî bimi Yènfù ghɨna bwɨ wûn let wun a njoŋ sù tât. Ghɨna tì yen na wan àtɨ̂n jwòfàlò, ghɨna hì fânà wi hi khɨm a yi sak yi fə̀n ye a yi ndùku jîsà na wùt Isalì bwɨ wan wù lɨmà, ghɨ ywilò.
58011024	Musìs tî bimi ha Yènfù. A ni gha ye a wù tì ləma kwoka tunhi na kə ghɨ hi toŋte yi na wâ wâ fə̀n à Ijìb.
58011025	Wù ndùku bɨlà kôŋà kə hi tè yena ngə̂k ghê wana Fùyènà ghɨ le, chyâ na wù hi yə jùŋ ghê ghɨt a gha a be, yi mô hi mì.
58011026	Wù tì yen na yi bɨlà jwôfàlò nâ haŋaŋ shyəma ghɨ hi sûlè yi kum Klistù chyâ shyəma yi khɨti ghaki a yi lak yi Ijìb. Wù hì bɨlà ke yênà kə nì maktu we a Yènfù ndùku mô hi bè fo ha wûn.
58011027	À tì ni bimînì na Musìs tet a lo a yi lak yi Ijìb, fânà wi na fə̀n nè bâŋhèlò lâ. Fə̀n tî bâŋhì lâ ha wûn biyani wù tê fàn, wù hì yênà kə yi yên, kə̂kà ni te wù yenalò Yènfù nâbi te ghɨta ndùku yena wi.
58011028	À tì ni yi bimî na wù jis na ghɨt a Isalì yimi hi yə Yə Daŋa chyalani. Musìs jis ha ghɨt a Isalì na ghɨna yokle luŋû à chyak a ghɨna jwo sù ndâ shyəma anjèl à Fùyèn ye a yì nê gbê ywite wana lɨmànà ghɨ shyə a ghɨ̂tà, nê bê tan a ghɨna sù ndâ, ma yi dâŋà kə yi dâŋ.
58011029	Ghɨt a Isalì khɨti yi bimî ha Yènfù, yi ni, ghɨna daŋ atɨ̂n à jwò yì Bàŋana kə ni te ghɨna dàŋà a chyə̂ biyani ghɨt a Ijìb ben shihi dàŋ kputilò.
58011030	À ti ni yi bimî na ghɨt a Isalì gbi ghan sàmba, ma ghɨ jɨŋ à kat mbàn ye a ghɨ tì ba hi baŋ a yi tèk yi Jèlikù nâbi yini, yì fên.
58011031	Kpàlà ghe a ghɨ ndùku toŋte na Lahàb tà tì kpu jə ghê ghɨt ghe a ghɨ kpute te ghɨ tunhe hi ywo Yènfù njwo wù bime ha wûn. Wù tì fyi gwè su Isalì se a su tì bèna hi nyamte ke a yi tèk ye a wù ndùku chyə atɨ̂n.
58011032	Mu mò hi fè jìs à yèn nâ na ghə? Yu wijə hi jìs kum Gidòn nì Belàk nì Samsèn nì Jeftà nì Defìt nì Samwèl bakhi nì fòktì su chiksu.
58011033	Ghɨt mɨ ghɨ̂n tî bimi ha Yènfù, ghɨ le tum yə tu lak a yi wòŋ, ghɨ le hì fê chyə̂ chyənà chilichili a Yènfù ashyə̂, ghɨ le khɨti mwə̀ me a fu tì chwùne. Ghɨna ghɨ le tì baŋ jwo sù nyamsu basu na kə su kut ghɨna.
58011034	Ghɨna ghɨ le hì lye time a wu wùs, wu bâŋà kə ni, wu lɨma kə yi lɨmâ. Ghɨna tì tet na kə ghɨ ywi ghɨna a yi wòŋ. Ghɨna ndùku kəta wi jyaka biyani ghɨna tâ kpenê nâ hi nò yi woŋ hi yə ghɨt a tu lak tu letu.
58011035	Ywên ale tî bimi ha Yènfù, ghɨ lôhì ghɨt a ghɨna a yi kpû kaha fo ha ghɨna. Ghɨ tì fo ngə̂k ha ghɨt ale nâ haŋaŋ biyani ghɨna tet na ghɨ tunhi wi Yènfù, bɨlà kôŋà hi yen a ngə̂k hi kpû, Yènfù kaha lôhì ghɨna a yi kpû, ghɨna hì fate chyə̂ kə nâ yi chyə̂.
58011036	Ghɨ hì khɨte ghɨ le hì laha sama ghɨ le, kwut nâ ghɨ le nì chyaksu, fî lem nâ ghɨ le a ndâ chyâk.
58011037	Ghɨ tî tumli ywiti ghɨ le nì te, ghɨ se tenti ghɨ le, kə fùtɨ̂n fùtɨ̂n, ghɨ ywiti ghɨ le nì fâ yi gbɨ̀liŋi, Ghɨ le hì kəta wi luku hi chyə̂, gbê chyâ kə yi chyâ, tama gwusu bwusu, kəta wi ka, ghɨ chwoka wulu ghɨna, nyâblè nì ghɨna.
58011038	Mbyi yina jwôfà kpene wi ha ghɨna hi tè chyə̂ atɨ̂n. Ghɨna ndùku gbê chyâ a yi lak yi sùsi, kwoka su kun, chyə a wu bùk fê chyə̂ a tù tə̀n.
58011039	Yènfù hì saŋlê ha ghɨt mɨ ghɨ̂n nâ à jɨ̀m beka ghɨna tì bime ha wûn. Ghɨna tì bimi be shihi kpû teka ghɨna khɨti shyə ghe a Yènfù tì chwùne ha ghɨna.
58011040	Yi ndùku mô ni beka Yènfù ndùku mô ma fu ti bakti gha ha ghàhnà, yi jwôfà chyâ gha ye a yi ndùku mô a kàn mù mwu nì lum we a ghɨna ndùku kokhe Yènfù atɨ̂n. Fu hì mô ma fu ti bakti na fu bè chîntè lyê lò ghàhnà nì ghɨna kə wu tuk wù mòk ma ghàhnà hi mô chilichili a wun ashyə̂.
58012001	Ghàhnà hì mô ma ghɨ ti yen nôn a ghɨt a bimena ghɨ̂n te ghɨ jɨŋa kata ghàhnà, dô kə ni. Ghàhnà maka lê nâbi ghə ghe a ghɨ jîtà tàhè ghàhnà ma maka nâbi yìni be ye a yì kwuta ghàhnà ma wunhè nyɨŋ nyɨŋ ye a Yènfù lèma na ghàhnà hi nyɨŋâ.
58012002	Ghàhnà hi ke yênà kə ha Jisòs. A mô wun we a wù yìme lumu bimenu ha ghàhnà, a fê mô kə wun a wù tihe bimî tɨni hi yê tàn a gòkhi. Wù tî bimi hi kpû a kàkfùtàfù tê lyè wumî ye a yi ndùku mô a yi nki yi kpû mi yîn ha yi gha yile, beka wù ndùku khəlò na à nè hi mô a yi bàm atɨ̂n, ma wù hi saŋlê. Wù mò chin, mô wu kpen wu wo ta, a ngwùŋ wu kpòk wu tu fə̀nù afa a Yènfù mò atɨ̂n.
58012003	Ghàn hi kwâktè lum we a Jisòs tì yena ngə̂k atɨ̂n a ghɨt a gha be wô biyani wunhi kə yi wunhî. Ghàn hi kwâktè shyəma gha yile tê nè ghàn na ghàn bot à de.
58012004	Yi mô hamok na ghàn nòlò be a ghàn a sù chyənà biyani wùt baha mô teka wù kpu a ghàn a fùtɨ̂n kum ngə̂k mi yina.
58012005	Kə ghàn yìta jîs ye a Yènfù tì jìsa hi lùmhè ghàn. Fu toŋte ghàn na wana wuna jis na: “Wâ mù, Bâba shihi fo ngə̂k ha wò, tihe yi tihî wò, wo hi tôkà yutê. Wù shihi sama wò te ba wâ, kə wò bot.
58012006	Wò khə na Bâba kòŋà wût, wu hi tihe wûn, wù lyi nâbi nde ha wun a wan, wu hi yike wun nì wàn.”
58012007	Ghàn hi wunhe kə yi wunhî ngək ye a ghàn yena beka yì gàmtè kə ghàn na ghàn yiki gha. Ghàn khə na Yènfù mò Bì ha ghàn, nâbi wùni Bè wan kəta hi yike wan nì wàn.
58012008	Ghàn ki faŋ hì yena ngə̂k wu lum a afân a wana Fùyènà à jɨ̀m yena atɨ̂n, ma yi hi chwûtè na ghàn wijə kàntè wan ha wûn.
58012009	Nâbi ha kàn, nâbi be ghàhnà ghe a ghàhnà kəta a chyə̂ afân sama lò ghàhnà biyani ghàhnà ywo kə yi yû ghɨna. Yi ni chwùtè na ghàhnà kəta hi tè yû ha Bè ghàhnà a nyə̂ chyâ nâ yâ. Ghàhnà shìki nî ni, ma ghàhnà bê khɨti chyə ye a yì bè mê wi.
58012010	Be ghàhnà a chyə sama lò ghàhnà a fu yulâ fu lefu ni, kə wu lum afa tof wu ghɨna chwùtè, biyani ha Bè ghàhnà a nyə̂, wu sama ghàhnà wu lum hi gàmtè ghàhnà shyəma ghàhnà yuli kəbi te wù yule.
58012011	Ghɨ shihi tihe wut nì wàn, wu hi ywo yi yaf, saŋle wi, biyani ghɨ ki tihe mihì, wu yiki yi gha, yi ni na wù hi chyə chyənà chilichili, fê kəta təm a yutena.
58012012	Te ghàhnà hì khə ni, yi jwôfà na ghàn kahi təma ma ghɨ hi ke yênà kə ashyə̂. Kə wùt nè bonhe khəna.
58012013	Ghàn hi gbê kə wu lum wu nananu shyəma ghɨ le ghe a ghàn à fùtɨ̂n a mô ngəhâ nê tê kə̀blè mihì biyani ma bɨlà fatè ta a ghɨna yi bimî.
58012014	Ghàn momhi nâ nì jyaka hi tè chyə̂ nì yutìnì kə ghàn a ghɨt à jɨ̀m, ma fê momhi nâ nì jyaka hi tè yulî beka wùt shìki yule wijə a wun a chyəna, ma wù bê tè yena jə̀ Yènfù.
58012015	Ghàn tokna, kə wùt nê tê yena jə̀ təm a jûŋà ghe a Yènfù chwùtè ha wûn. Ghàn hi fê tôknè, kə wùt fwo a ghàn a fùtɨ̂n, kəta təm a be, mô hi bobhe kwâktì tu ghɨ̂tù.
58012016	Ghàn hi tôknè, kə wùt nè fwo a ghàn a fùtɨ̂n khə kə gha yi yweni makə gha yi lɨmànì, lêmà wi to a gha Fùyènì, bɨlà lêmà kə a mwə̀ mù chyə̂ te Esò. Wù tì bəkli ləmâ wu wunu ha wâ nè wûn wù tetana a shyə̀ a yəna, ghɨ kpene kə hi yə̂ wu yû wù mòk.
58012017	Ba ghàn khəlò na à ndùku mô a yi bàm te wù fo ləmâ wunu mu we ha wâ nè wûn wù tetana, wu kahi hì khɨŋa nâ nì semù na bè wun bonhi wûn biyani wù tunhi beka lumu ndùku fê wijə na wù kaha kunhi gha ye a wù ndùku hì mô ma wù ti nî.
58012018	Ghàn mò ni teka ghàn fwo time a Yènfù ashyə̂ ni te wana Isalì tì time. Ghɨna tì fwo time ghɨ hì ke yênà, yena kùn à Sinà, yi mô ma ghɨ làwû hi kùm ma wusu bamè kwok a tô àtɨ̂n. Ghɨna tì yen ni, luktu fina kə ni tìk, fuf a ta fê chyâlà,
58012019	ghɨna yu te ghɨ toŋa soŋi fî yu jyə̀ Fùyèn te yì jìsà. Gha mɨ ghɨ̂n ndùku gânà ni, ghɨna hì fânà, chyate na kə Yènfù nè fê jîsà gha ha ghɨna.
58012020	Ghɨna ndùku fânà beka jyə̀ àtɨ̂n ndùku jîsà gha, yi ta ghaka ghɨna hi nì. Yi jîsà na, “Kə wùt nè fê kumà kùn yinâ. À fî kum nâbi nyâm, ghàn tumli ywi nì te.”
58012021	Gha ye a ghɨna ndùku yena ndùku bəma nâ haŋaŋ, nâ Musìs nì ngɨŋ à wûn jis na, “Mu chiŋtelò, fânà.”
58012022	Ghàn hi khə na ghàn bɨ̀li ben timi a ngwùŋ à kùn à Sayòn, a mô tèk yi Yèn fe a fu chyə. Tèk mi yina mô tèk yi Jèlusalèm ye a yi mô a nyə̂, anjèlsu Fùyènsu mô atɨ̂n, ghɨ taŋa su mê wi.
58012023	Ghàn ti boŋ ben wu lùk hi yə chìntì ghàn à wana ne ghɨ ləmanà ghɨ le a Yènfù ashyə̂. A mô chìntè ghɨt a bimena ghe a Yènfù nyàka yet a ghɨna a ŋwàklù a nyə̂. Ghàn ti ben a Yènfù ashyə̂ a fu saka ghɨt à jɨ̀m. Ghàn ti ben a ghɨt a jûŋà ghe a Yènfù ne na ghɨna hi yule kpenê.
58012024	Ghàn ti ben ha Jisòs. A mô wun a wù lyè bênà nì ghɨta ha Yènfù, bakte kàn mù fê ghê ghɨna. Ghàn ti lyi a Jisòs mu luŋ afa a wù mìsa hi yuhe ghàn atɨ̂n. Luŋ muna chwûtè yi gha, yi kokne chyâ ye a luŋ mù Abèl tì chwùtè.
58012025	Ghàn tokna lê kə wùt ha ghàn nê tunhi na wu fè ywo wi ha Jisòs. Wana Isalì tì tunhi hi ywo ha wùt we a wù ndùku fôktè sak yi Fùyènì ha ghɨna a chyə̂, lye a ngə̂k. Yi ni chwùtè na ghàhnà ki tunhî hi ywo jyə̂ Jisòs ma wù lo a nyə̂, ma ghàhnà tê faŋa jə̀ hi lye a ngə̂k.
58012026	Wù tì jîs a wu tuk afû, jyə̀ wûn nêkhì mbyî, wù hì mô chin ma wù ti chwûnà na wu nè fê shikà kpenhe lò mbyî ma yì shihi nèk, boŋa nêkhè a nyə̂.
58012027	Hi jìs na wu nè fê shikà kpenhe lò mbyî ni chwùtè na nâbi ghə te wù fate nè nêkàlò ma fo lumu ha mwə̀ me a mù bu hi nèk.
58012028	Ghàhnà hi fo lê yòŋnà ha Yènfù te fu fo laki ha ghàhnà yi bu hi bè nèk. Ghàhnà hi kokhe wûn wu lum afa a wù khɨŋa atɨ̂n, ngumle wûn nâ haŋaŋ.
58012029	Yi mô kə nâ hamok na Yènfù ghàhnà fu mò te wu wus, nyôkà nâbi ghə.
58013001	Ghàn hi kôŋà ngɨŋ sanisu te wana ne.
58013002	Kə ghàn yìta hi tè fate fye ghɨt a benana a ghàn a sù ndâ. Ghɨt ale tì fati fyi ghɨta, a mô yani, ghɨna khə wi na ghɨna fyi anjèlsu Fùyènsu.
58013003	Ghàn hi kwâktè ghɨt ghe a ghɨ mô a ndâ chyâk, lyê na ghàn à ghɨna mò amok afû. Ghàn hi kwâktè kəbi ghɨt ghe a ghɨ yena ngə̂k, lyê na ghàn à ghɨna chìntè yena ngə̂k àtɨ̂n amok.
58013004	Ghàn fatè khɨti gha ye a Yènfù jìsa kum malâ. Kə wùt bè de lɨm à wûn makə ywê wûn hi yè chyə̂ ghê wùt wù lò. Ghàn khə na Yènfù bè saka lò nâbi nde we a wù chyə a wu lum afân ma wù sak nâbi nde we wù chyə chyəna tu fiŋa.
58013005	Kə ghàn hi lêmà chyâhè to yi gha wu ka. Ghàn hi bɨlà saŋle kə yi saŋlî nâbi nì ghə ghe a ghàn kəta beka Yènfù ti chwûnà na, “Mu bè de wi ghàn nâ hakoh.”
58013006	Kum ni, ghàhnà làhi dɨ̂ŋhì jîsà na: “Bâba mò gàmtè mì, mu wijə hi tè fàn yi gha yile. Wùt à mùsòŋ wijə hi nè yi gha yile ha mu.”
58013007	Ghàn hi kwâktè ghɨt ghana ghɨ tihena ghe a ghɨ ndùku fôktè gha Fùyènì ha ghàn ha ashyə̂. Ghàn hi kwâktè chyəna ghe a ghɨna ndùku chyə nì lum we ghɨna tì kpo atɨ̂n. Ghàn sina chyəna ghɨna nì bimî yì ghɨna.
58013008	Jisòs Klistù mò lan, kə yi ghəl te wù ndùku mô ashyə̂, mô hi tè mò kə yâ nâbi yini.
58013009	Kə ghàn de na ghɨ hi lehe ghàn nì nâbi tɨni yikî tù. Yi jwôfà na təm a jûŋà Fùyènà nê ni təm ghana hi tâ, a bu tu sak te a ghàn lèmà kum mwə̀ mù yə̂mù. Sak mu tɨ̂n gàmtè wi ghɨt ghe a ghɨ lêmà nâ hakoh.
58013010	Ghàhnà kətalò baŋ a yi fo, ngàŋ se a su fêtà a ndalà mù Fùyèn, lêmà tu saktu ghɨt a Jûs, ghɨna kəta wi jyaka hi yə mwə̀ mù yə̂mù me a Klistù fo afû.
58013011	Ghàn khəlò na ngàŋ à ndâ Fùyèn yì ngaŋtena ndùku lyê luŋ mù nyàm hi sê, hi lyi nì munù wu luk afa a wu Yule kpene hi fo na Yènfù lehèfo besu ghɨ̂tsù, ghɨ lyi nyam àtɨ̂n ghɨ fwu a yi tèk afa ghàn chyə atɨ̂n shyəma ghɨ nyok.
58013012	Yi ni mò kəbi yi ghəl te ghɨ tì lye Jisòs fwu nì wûn a yi tèk, wù yen ngə̂k kpu su yuhi besu ghɨ̂tsù nì luŋ mù wûn.
58013013	Yi ni chwùtè na ghàhnà kətalò hi boŋa fwo a yi tèk hi yèn hi yen a wûn, hi khɨte kəbi wumînì ye a wù tì khɨte.
58013014	Ghàhnà khəlò na tèk yile wijə a mbye afân shyəma ghàhnà chyə faŋ atɨ̂n. Ghàhnà baha ke yênà yi yên nì tèk yi tɨni, yi baha mô hi bè bèn.
58013015	Ghàhnà hi fo lê fo, kokhe Fùyèn kə yu mù jɨ̀m tohne a Jisòs, a mô yi fo ye a ghàhnà ndùku fo nì jyesu ghàhnàsu fôktè na wù mò Bâba ha ghàhnà.
58013016	Kə wùt bè chaha hi nè yi gha yi jûŋì ha wùt makə hi jyàtè shyə ghe a wù kəta hi fo wut wùlè. Gha mɨ ghɨ̂n mò ha Yènfù ni te a yi fô, yi nê na fu hi saŋlê.
58013017	Ghàn hi ywo ghɨt ghe a ghɨ tihe ghàn, kə ghàn hi ta nì tu ha ghɨna. Ghɨna kine yi kina ghàn, mô hi bè tòkà fòktì ha Yènfù kum fêt mi yîn. Ghàn shìki ywo ha ghɨna, ma ghɨna hi nê fêt yi tɨni nì saŋlînì, ghàn shìki ta nì tu, ma ghɨna nê hi saŋle wi biyani ma yi nê tè gàmtè jə̀ ghàn.
58013018	Ghàn hi jə̂mà ha ghàh. Ghàh khəlò na təm ghaha yule kə ni, ghàh khɨŋa kə hi tè nè yi gha ye a yi jwôfà kə yu mù jɨ̀m.
58013019	Mu chyate lò na ghàn hi jə̂mà ha mu shyəma Yènfù ni ma mu kahà nyaŋhê bê yen ghàn.
58013020	-
58013021	Mu jə̀mà na Yènfù fo yutìnì ha ghɨta, ma fu fo nâbi ghə ghɨ jûŋà ha ghàn shyəma ghàn khɨli hi nè nâbi ghə ghe a fu khɨŋa. A mô wûn a Wu tì lòhe Bâba ghàhnà Jisòs a yi kpû, Jisòs mu wuna ndùku mô Chìn à sù bwû yì chìk, chin kum mu kân me a mù tì faŋa a yu mù jɨ̀m. Wù tì baŋ kàn muna nì luŋ mù wûn. Mu jə̀mà na Yènfù ni gha ye a yi kpene ha wûn a ghàn à wu wùn tohne a Jisòs Klistù. Kokhînì yen ha wûn ha yu mù jɨ̀m. Àmèn.
58013022	Mu chyate na ghàn fate khɨti gha ghɨ̂n a mu jìsà ni a wana noma. Mu tà nyak jə gha hi dù.
58013023	Ghàn hi khə na ghɨ ti fihi wâ nè ghàhnà Timotì a ndâ chyâk. Wu ki nyâŋhè bèn, ma ghàh à wûn ben amok ma yen ghàn.
58013024	Ghàn toŋti ghɨt ghana ghɨ tihena nì ghɨt a Fùyènà nâ à jɨ̀m. Ghɨt a bimena ghe a ghɨ chyə yi lak yi Italì chinhe toŋtînì ha ghàn.
58013025	Yènfù chwuti təm a wuna ghɨ jûŋà ha ghàn nâ à jɨ̀m.
59001001	À ŋwàklù yina nyak mu Jêms we mu mò wùt wù fètana ha Yènfù fê mô wùt wù fètana ha Bâba Jisòs Klistù: Mu toŋte ha ghɨt a Isalì ghɨ bimena ghe ghɨna mô ma ghɨna ti jyâhì yen a tu lak tu mbyi tu tù jɨ̀m.
59001002	Mômhìtù shìki bên ha ghàn a tu lum a tu lûm, ghàn lyi na à mò yi saŋlî chiki a wana noma,
59001003	beka ghàn khə na a wu yu afa ghɨ shìki mômhì yi bimî yani, ghàn yiki hi tè wunhî.
59001004	Ni, wunhînì kəta kə hi nè mìhì yi fêt a ghàn a wùn shyəma ghàn ghəknà kpena hi tè nè fêt yì Fùyènì kə yì jɨ̀m, gha wi shyə ale.
59001005	Biyani à hì gha nâbi nde tofu a ghàn a fùtɨ̂n wu buf ha Yèn fe fu fô ghə̂kà wi. Wù ki bûf, ma fu nê fo ha wûn.
59001006	Wù shihi bûf, wu hi bimî na Yènfù nè folò ha wûn. Kə wù hi kanti yi kantî beka à hì kanti nâbi nde na Yènfù nè nêlò gha, wu hi mô ni te mòlû a jwô yì chìk a wu yu afa fufa shìkà mu kwoka chwolâ.
59001007	Kə nki wût mu wûn nê hi kwâktè na Bâba làhi fo a shyə ghe wù bufa.
59001008	Nki wût mu wûn kəta a təm à bà, chiŋtê nâbi a ghə wù nè.
59001009	Wùt wù bimena we wù fufa, wù kəta hi tè jâl na Yènfù ti lem wun wu lùk wu ngaŋtenu.
59001010	Ma we wù kəta ghaki kəta hi tê jâl na Yènfù ti chwohi wun a chyə̂. Beka wùt wù ghaka mu wuna chyàlà kəbi te wu wəlâ a ghə̀n.
59001011	Yuchwî sat yi ban talò yi nyok ghə̂n wù tɨnu, bwùsù tɨnu yâtàlò, jwôf yì wuni milò. Yi mô kəbi yi ghəl te wùt wù kâ yè gbê nê gha wuna, biyani wu ne bûŋtì kpu kə yi kpû.
59001012	Jùŋ mò ha wùt we mômhìnì bènà ha wûn, wu hi wunhe kə yi wunhî beka wù ki ta chyà yi mômhì mi yê, ma wù bê hi kəta maktunu, a mô a chyəna ghe Yènfù chwùne lema ha ghɨt ghe ghɨna kòŋà wûn.
59001013	Mômhìnì ki bên ha wùt, kə wù jis na à mò Fùyèn te fu momhe yi. Gha yile wijə ye yi mô hi nì na Yènfù ni be, Yènfù bu hi nì na wùt ni be.
59001014	Biyani mômhìnì shihi bèn ha wùt, a yè mô kwâktì yi be a yi lehe wûn guf lihi wûn atɨ̂n.
59001015	Ni, kwâktì be mi yîn yi ba a wùt yi təm, yi ni na wù ni be, be mi yinâ ləma kpen yi ben nì kpu.
59001016	Kə wùt bè lehe ghàn, wana noma ghɨ jûŋà.
59001017	Nâbi ghə ghê ghàhnà kəta ghɨ jwôfà kpenê mò ma ghɨ lo ben kə a nyə̂, à fo Bâ we wù fate nâbi ghə ghe ghɨ fo bani. Bâ mu wunâ yè kwuna wijə. Wù gbè wijə te chwî ye yì yè nê yu mù lè luktu hi fê finâ.
59001018	À koŋ kə wûn hi lyè ghàhnà te à wan, kəbi yi ghəl te wù mò ma wù ti jîs shyəma ghàhnà hi kəta luk wu shyə, kokne chyâ nâbi ghə ghe wù mò ma wù ti fatî.
59001019	Ghàn tokâ yuti yìna wana noma a jûŋà: Ghɨ shihi tè jìs yi ghâ nâbi nde wu lem a tû, wu hi tôkà yutê, wùt hi mô hi jìs wu tok kwâktìlò shyəma wù jis. Kə wùt nè shɨŋa bâŋhè lâ a yi ghâ.
59001020	Lâ baŋanu wûtù wi hi bèn nì chyənà chilichili ye Yènfù khɨŋa.
59001021	Yi ni chwùtè na ghàn kəta hi chwok a màkà chyənu wu be nì nâbi ghə ghe ghɨ kəta liŋi a ghàn a fùtɨ̂n, hi bona bime gha ye yi mô hi bònhè ghàn, a mô ye ghɨ hì mô ma ghɨ ti yomi a ghàn a təm.
59001022	Kə ghàn nè lehe ngɨŋ sanisu hi tê yute kə yi yutî gha Fùyènì. Ghàn hi nê ni te yi jîsà.
59001023	Wùt we wù yute kə yi yutî gha Fùyènì nê wi te yi jîsà, mò te wut we wu ke kə̂k yi wuni a mìjô,
59001024	wu lo afu metì kə fu yulâ wu kahi yità te wù yê hì kə̂kà.
59001025	Biyani wùt we wù tòka yute kə yi yutî sak yi Fùyènì ye yi kpene, wi hi tè fè mò a kwôs a gha mbye. Wùt mu wunâ ywo yi ghâ wu tê yìtà, wu hi nê kə te wù ywo. Wù nî, wu hi kəta yi bonhî nì nâbi nì gha ghe wù nè.
59001026	Wùt ki jîs na yi mò wut wù bimena biyani, bu hi tihe chwûlù wunu, wu hi khə na wù lehe kə nâ ngɨŋ à wûn bimî wuni kpene wi yi gha yile.
59001027	Bimî ye Bè ghàhnà Yènfù lyê na yi jwôfàlò kpenê, mò wu yu afa wùt wù bimena tòknè ha wana nkwô, nì ywena nkwô fê fihe ngɨŋ à wûn na kə gha mbye nê yok wûn nì fiŋtu.
59002001	Wana noma, ghàn te ghɨt a bimena ha Bâba ghàhnà Jisòs Klistù a we wù kəta ban yi chiki kəta wi hi tè lyê wùt na wù chyàlò wùlè.
59002002	Ma ghɨ lyi na ghɨt à bà ti lyi ben a ghàn a ndâ yì yùŋtì, wùlè mô ma wù ti laf nâ a jûŋ, lihi su chyak a wun a wô ma ghɨ fati nì kah ghe ghɨ fate ka atɨ̂n, wùlè mô wùt wù fufana ma wù ti mak kə shyàklà mù sùnju.
59002003	Te ghɨna bèna ni, wò ki tôknà nì we wù ye lafa a jûŋ yâ hanɨ̂ŋ chwûtì kpok wu jûŋù ha wûn, biyani ki jîs ha wùt wù fufana we na wù time a fokô makə wù ndòko a chyə̂ a wo ngwùŋ wu wù.
59002004	Wò ki nî ni, ma à hi mô na wò ti chwûtì na ghɨt ale mò a ghàn a fùtɨ̂n chyâ ale, ma yi hi chwûtè na ghàn ti kahi gan ghɨt a sakana kəta kwàktì tu be tu.
59002005	Ghàn yuti a wana noma ghɨ jûŋà. Ba ghàn khəlò na Yènfù ti chwokti ghɨt ghe ghɨ yena na à mò ghɨt a fufana a mbye afân, ni na ghɨna bimi ma ghɨna khɨti kə nâ ghaki, ma ghɨna bê yə fə̂n we Yènfù chwùne ha ghɨt ghe ghɨ kôŋà wûn.
59002006	Biyani ghàn ti sûlì ghɨt a fufana. Ba à mò ghɨt a chika ghe ghɨ kwo fye mwə̀ mânù, fê lyê yê nì ghàn a lùk wu sù saku?
59002007	Ba a jìsà sùlì ghɨna yet yi wùt wù jùŋ we wù kəta ghàn?
59002008	Ghàn shìki lêmà sak yi fə̂n wù Fùyènù te yi mô a ŋwàklù Fùyèn na, “Kòŋ wâ nâ kə yi ghəl te wò kòŋà ngɨŋ yâ,” ma à hi mô na ghàn nè kə nâ a jûŋ.
59002009	Biyani, ghàn shìki lyî na ghɨt ale chyàlò ghɨ le, ma à hi mô na ghàn nè be, ma saki kwo ghàn kəbi yi ghəl te yi kwo kəbi nde we wù khɨma saki.
59002010	Yi ni chwùtè na, à lem nâbi nde sak tù jɨ̀m ki khɨm kə yì mòk ma à hi mô na wù ti khɨm tù jɨ̀m.
59002011	Yi mô ni beka wùt we a wù tì jìsa na, “Kə wùt chyə nì wùt a bu lɨm à wûn makə ywê wûn,” tî jis kəbi na, “Kə wùt ywi.” Wò ki faŋ hi chyə̂ nì wùt a bu lɨm wâ, makə ywi wâ biyani ywi wùt, ma à hi mô na wo ti khɨm saktu tɨntu nâ tù jɨ̀m.
59002012	Ghàn hi jîsà fê nê kəta ghɨt ghe Yènfù mô hi bè saka ghɨna nì sak ye yi nê na kə ghɨta hi fê mô wu kwôs.
59002013	Beka Yènfù bè shihi sak nâbi nde we wù kwohe wi seni ha wùt ma wù bê tê kwohe jə̀ seni ha wûn. Wùt we wù kwohe seni ha ghɨt ale kəta wi hi tè fàn a yi sâk.
59002014	Wana noma, wùt shìki jîs kə na wù ti bimi ha Yènfù, chwûtè wijə a wun a yì fèt, ma jùŋ àtɨ̂n nê hi mô nâ ghə. A nki yi bimî mi yîn làhi bè bònhè wuna?
59002015	Ma ghɨ lyi na wâ nâ ki bên kəta wi shyə ale hi yə̂ wu tuk afû, kəta wi njusu hi màk,
59002016	Wù shihi lò ghàn jis kə ha wun na, “Wò gbê kə a jûŋ. Wò yen, ma wò hi mâkà mwə̀ mù lùmtêmù, fate yə̂,” biyani faŋ hi fo a shyə ale atɨ̂n à mwə̀ afân ha wûn, ma jùŋ àtɨ̂n nê hi mô nâ ghə?
59002017	Yi ni mò kəbi yi ghəl te wùt kəta kə yi bimî biyani chwûtè wijə bimî tɨni a tô gha afa wù nè ma à hi mô kə bimî yi kponi.
59002018	Wùt lè làhi jìs na wò bime ki yi bimî nê wi fêt yì wut wù bimeni, biyani yi nê. Mu jyâna, wò wi hi jìs ha mu na wò ti bimi Yènfù bu kə na wò nè yi fêt nì bimi ya mi yê. Gha ghe mu nè chwùtè yi bimî mi.
59002019	Yi jwôfàlò ni te wò bime na Yènfù mò kə fù mòk! Nâbi yohnù wu be bimelò nâbi ni, fê fânà chiŋtê a ngək ye Yènfù bè fo ha ghɨna.
59002020	Ngwo shyə̀ ghɨ̂n! Wò khɨŋa hi yen a chwena na bimînì mò kə yi kponi a wu yu afa yi chwûtè wi a wùt yì fèt
59002021	Yènfù tì lyi bè bè ghàhnà Ablàhâm te wùt à chilichili njwô ghə? Ba à ndùku mô te wù tì lyi wâ wûn Isìk hì mô hi fo ha Yènfù a tô baŋ a yi fo.
59002022	Yi ni chwùtè na bimî wuni nì fêt yi wuni ndùku mô kə a shyə̀ mòk. À tì ni yi fêt yi wuni na bimî yi wuni hi kpenê.
59002023	Yi tì gan ni hi lunhi luk wu ŋwàklù Fùyèn we wu tì jìsa na, “Ablàhâm tî bimî ha Yènfù, fu fyi wûn ha wùt à chilichili,” Wù hì fê toŋte wûn na sô à wûn.
59002024	Yi ni chwùtè na, Yènfù lyè wut te wut à chilichili njwo yi fêt yi wuni, a bu kə kum nì bimînì yimi.
59002025	Ba Yènfù tî lyi wùt ywên wù gbèna we ghɨ ndùku toŋte na Lahàb yâ ha wùt à chilichili beka wù tì fye ghɨt ghe Joshwà tì tuma a wun a ndâ tesi ghɨna, ghɨna tet chya wu lum wu lô?
59002026	Yìnâ ni chwùtè na wùt shìki kəta yi bimî yi chwùtè wijə a gha afa wù nè ma à hi mô kə yi bimî yi kponi kəbi te chyaka wùna ghe ghɨ kəta wi yohnà mò ma ghɨ ti kpû.
59003001	Kə ghàn a dona hi khɨŋa hi tè mò a sù chichà a wana noma, beka Yènfù bè saka lò ghàn ghe ghɨ yike ghɨta hanɨ̂ŋ.
59003002	Ghàhnà à jɨ̀m njahalò. Wùt shìki mô jîsà njaha wi, ma à hi mô na wùt mu we mò wùt à chilichili, ma wù hi mô na wù làhi tihe ngɨŋ à wûn
59003003	Ghàhnà làhi fwək a nyàm a kwaŋ ma yì bɨ̀nhi a wu yu afa ghàhnà lèma chyâk a yinì yì jwô shyəma yì hi ywo ghàhnà.
59003004	Ghàn fê lyi baŋ a jwôlà a chika ha chwena. Ghɨ yè ghaka nâbi yàni, a hi china kə a fuf a ta ghɨ gbê, wùt gùfana àtɨ̂n hi tihe kə te wù kòŋà nì mbàŋlà fù, fu tobte kə ni.
59003005	Yi mô kəbi yi ghəl te chwûlù wûtù. A mò wu luk wu wùnu tobte kə ni, biyani ma wu làhi jìs a gha ghɨ dô bəma kə ni. Ghàn yen lê sese fu wùs fu, fu nê fu nyok a kwo ghɨ ghaka kə ni.
59003006	Chwûlù wûtù mò nâbi ni mô kəbi wu wus, fè mô tôk à gha be a wùt wu wùn, be fwo atɨ̂n bobhe kə wunu wûtù wù jɨ̀m. Chwûlù nyòkà nâbi ghə a mbyî nì wusu ma wu lo kə nâ wu lùk wu bobhenu.
59003007	Wùt làhi kwote sù nyâm a ghə̀n, nì su jwòsù nì se su ŋâŋlè nì nyɨ̀mû, hi yike mwə̀ munâ, na mù hi chyə a ndâ, a mô gha ma wùt hi nê lò.
59003008	Biyani, wùt wi hi tihe yikte wu chwû wu lum afân. Chwûlù wûtù mò a shyə be, yè yutè wi, ma wu ti lûn nì lef, yi ywê.
59003009	Ghàhnà kokhe Bâba a we wù mò Bì ha ghàhnà nì jwo, sùlè kəbi à ghɨ̂t ma à fati Fùyèn ghɨ fune wûn nì jwo tɨni.
59003010	Ghɨ kokhe Fùyèn nì jwo fè sûlè kəbi ghɨta nì yini. Yi kəta wi hi tê mò ni a wana noma.
59003011	Mòlû mù jùŋ nì mòlû mù be wi hi tê fwu atɨ̂n yì tôk yì mòk.
59003012	Kâk fu fikfù wana noma, wi hi mo lùkàmù, kâk fù fikfu wi hi mu nâbi kɨlìbsù, à mò kəbi yi ghəl te mòlû mu fù mbâŋ wi hi fo mòlû mù jùŋ.
59003013	Wùt shìki mô a ghàn a fùtɨ̂n tofa fè khə a ghâ, wu chwûtì a wun a chyəna jûŋà. Wù shìki mô, wu chwûtì atɨ̂n à gha afa wù nè nì ngumlînì nì tofu.
59003014	Biyani yi shìki mô a dûtè kə ghə̀k nì təm a be a ghàn a fùtɨ̂n, nâbi nde kwâktè kə ngɨŋ à wûn, kə wùt ha ghàn hi wama fəmi kùn à ngàŋtù jîsà na yi tofalò.
59003015	Nki tof mi yîn bênà wi a nyə̂ yi bênà ha deblì kə chyə afân. A bu yi tof yi Yòhnànì.
59003016	À yè mô a wu yu afa ghɨta ghə̀kà ghɨta, nâbi nde hi taŋa kə a to wuna, ghɨ hi chìnà chyə kə yi chyə̂, kwote nâbi yìni gha yi be nê kə yi nî.
59003017	Tof we wu lo bê ha Yènfù, mô ashyə̂ yule kpenê, kôŋà yi yutì, kwâktè a ghâ, bonê, chyə chyənà chilichili, kwohe yi sen nâ haŋaŋ, gha jûŋà fwo atɨ̂n dô kə ni. Tof wu tɨnu nê nâbi ghə kə yi ghəl, lehînì bu atɨ̂n.
59003018	Ghɨt a yutena yome yi yutì a ghɨta fùtɨ̂n, yi ləmâ, yi nî ghɨta hi chyə chyənà chilichili.
59004001	À bè ghə nì nô nì gùfna a ghàn a fùtɨ̂n? Ba gha mɨ ghɨ̂n gànà ni beka ghàn mò yu mù jɨ̀m se fwona nê ghàn na là mânù hi lûmà hanɨ̂ŋ yi bàm yi mwə̀ mù mbyî.
59004002	Se ghana shihi fwu a mwə̀, ghàn khɨte wi, ghàn hi ywê, njaŋâ fê nô, biyani khɨte wi. Ghàn kəta wi mwə̀ munâ beka ghàn bufa wi ha Yènfù.
59004003	Ghàn bufa nâbi yi bûf, Yènfù fo wi beka ghàn bufa wijə nì kwâktì jûŋì. Ghàn bufa kə na ghɨ fo ma ghàn hi nê gha ghe ghàn kòŋà hi nì nì mwə̀ mù tɨ̂n.
59004004	Ghɨt ghɨ̂n ghɨ kokhe mwə̀ mbyî ni! Ba yi ni mò na ghàn khə wi na ghàn hì kôŋà mwə̀ mù mbyî, ma à nê hi mô na ghàn bànàlò Yènfù. Ni, à kòŋà nâbi nde mwə̀ mù mbyî ma wù hi bânà Yènfù.
59004005	Ba ghàn khəlò luk wu ŋwàklù Fùyèn we wu jîsà na, “Yènfù kòŋàlò yohnà ghe fu fo ha ghàhnà nâ haŋaŋ. Luk mu wûn jìsà kə hamok.”
59004006	Mwə̀ mù mbyî foma nâbi ha ghàhnà ni, Yènfù kəta kə təm a jûŋà ha ghàhnà. À ni gha ye ŋwàklù Fùyèn jìsà na, “Yènfù bànà ghɨt ghe ghɨ ghaŋhe wunu, biyani tôknà ha ghê ghɨ ngumle ngɨŋsu ghɨna su.”
59004007	Yi mô ni, ghàn fo ngɨŋ sanisu ha Yènfù. Ghàn tunhi deblì ma yì tet à kahi a ghàn a yi bàm.
59004008	Ghàn bê bakhi ha Yènfù. Ma fu nê bê bakhi ha ghàn. Ghɨt a gha be ghɨ̂n! Ghàn kəta a təm à bà. Ghàn su wo wanu a gha be ma ghàn sô jobhi təm ghana.
59004009	Ghàn hi kwohe seni bwata jyê nâ haŋaŋ. Kə ghàn hi chyəktê, ghàn hi bɨlà jyê yi jî. Kə ghàn hi fê saŋlê, ghàn hi jyê wunu.
59004010	Ghàn chwohi ngɨŋ sanisu a Yènfù ashyə̂ ma fu bê lohi ghàn a nyə̂.
59004011	Kə ghàn hi bobhe yet a wana nì ghana a wana noma. À bobhi nâbi nde yet yi wâ nè wuni makə wù sakalò wûn, ma yi nê hi chwûtè na wù jis gha yi be mi yê kum yi sâk fê saka kəbi sak yi tɨni. Wùt shìki sak a yi sâk, ma à hi mô na wù ti kwok ndokò a tô àtɨ̂n hì lêmà wijə sak yi tɨni.
59004012	À mô kə Yènfù fe fu fo saktu, fu saka ghɨta. À mò kə wûn we wù mô hi bònhè à ghɨ̂t, à fê mô kə wûn we wù mô hi bobhe ghɨna. Wò mô nâ nde hi tè saka ghɨt ale agha?
59004013	Ghàn ghɨ̂n a ghàn jìsà na ghàn nè lô lân makə yi bîs hi yèn a yi tèk afân ni, makə ha yòkô hi chyəte kwok afû a lɨ̀m, nê bəkli khɨte kâ, ghàn yuti.
59004014	Njwô ghə te ghàn yè jîsà ni khə wi na à bè gânà ghə yi bîs agha? Yi mô kə te sù mbàk se su yè fwo bê kə fu yulâ ni su fî kaha sami kə yi samî.
59004015	Ghàn bɨlà kəta hi tè jìs na, “Yi shìki kpenâ ha Bâba, na ghàh chyətè kwok, ma ghàh ni gha yîn makə yòkô ni.”
59004016	Ghàn ghɨ̂n chîn bɨlà ghaŋhe kə wu wun jîsà kə yi jîs tôkà fôktè gha ghe ghàn bakte hi nì. Ghaŋhi wùn mi yîn mò be.
59004017	Yi ni chwûtè na à khə nâbi nde gha jûŋ yê wù kəta hi nì, faŋ hi nì, ma yi hi mô na wù ti ni be.
59005001	Ghàn ghɨt a chika, ghàn yuti! Ghàn hi bwata jyê nâ haŋaŋ beka ngə̂k yì chìk bènàlò ha ghàn.
59005002	Mwə̀ munâ a ghàn kəta ni, mù bè befa ləhnè kə halô. Sekuseku bè kutalò nju sanisu.
59005003	Ka mânù mê ghɨ fate nì gûl nì silfà ni, bè bâŋàlò. Ka mu wûn bè bâŋàlò ma wu chwùtè mihi sah yani wu tuk afa Yènfù bè saka ghàn beka wu bè bâŋà ni ma wu fê kahè hi kuta njà sanisu wùnsu ni te wu wus. Yì ni chwùtè na ka munâ a ghàn tuka lêmà a mu tuk mu gòkhemù afân bè bɨlà bê lô nì ngə̂k ha ghàn.
59005004	Ghɨta ti fêt a ghàn a mu fùk, ghàn faŋ hi làk à ghɨna, ghɨna ghɨ hì jyê ha Yènfù. Bâba bè jyak à jɨ̀m ti yu, chin te ghɨt ghê ghɨ che kpe mwə̀ mânù jyè.
59005005	Yu ti kpên shyəma ghɨ seti ghàn! Ghàn ti yə wun yani a chyə afân ni hì ghakle te sù nyâm te ghɨ yəhe hi sê.
59005006	Ghàn ti bobhi ghɨta fî ywiti ghɨta kə halô, teka ghɨna bobhi gha yile, ghɨna nô wijə ghàn.
59005007	Ghàn hi wunhe kə yi wunhî wana noma hi tàn wu tuk afa Bâba bè kaha bênà. Ba ghàn khəlò te wùt fètà fûkà wu yomilò, wu hi wunhe kə yi wunhî hi bè tàn shyəma bɨ̀ŋ chu, ma mwə̀ mù yə̂mù wûn mù jùŋ ləma ma wù kpi.
59005008	Ghàn faŋ à kə yâ ma ghàn hi wunhe kə yi wunhî beka yu ti bakhâ shyəma Bâba kahà ben.
59005009	Kə ghàn hi sunle ngɨŋ sanisu a wana noma kə ghɨ bê sak ghàn. Wùt wù sakana mò kə yi jwô ndâ.
59005010	Ghàn lyi chwesu ha fòktìsu chiksu a wana noma ma ghàn hi wunhê. Ghɨna ndùku yena ngə̂k, biyani fôktè tum à Bâba.
59005011	Hamok ghàhnà bime na Yènfù bonhe à ghɨ̂t ghe ghɨ wunhe. Ba ghàn ti yu te Jûb tì shihi yen a ngə̂k hì wunhe nâ kə a jûŋ fî yen yi gha ye Bâba tì ne ha wûn a gòkhi. Bâba mò ni, khə sù ngə̂k su ghɨ̂tsù, kôŋà ghɨna, fê kwohe yi sen ha ghɨta nâ haŋaŋ.
59005012	À ne fî gan nâbi ghə a wana noma, kə wùt bè kânà yi kân gha. Kə wùt bè kânà yet yi Fùyènì makə yet yi shyə̀ ale a chyə afân makə nâbi yet yi ghə. Gha hì mô hi bimî, ghàn bimi kə yi bimî, yi hì mô hi tunhî ghàn tunhi kə yi tunhî, kə Yènfù bê sak à bobhi ghàn.
59005013	Wùt ha ghàn hì kəta ngəksu wu jəm ha Yènfù ma fu gamti wûn, hì saŋle yi saŋlî wu hi yema sù njàŋ kokhe Fùyèn.
59005014	Wùt ha ghàn hì yafâ, wu toŋa chəhsu ndâ Fùyènsu ma su bê jəm ha wûn ma yuhi wûn nì gutû a Bâba yi yet.
59005015	Ghɨ shihi jə̀m ghɨ bimi na Yènfù nè chwukalò wùt àtɨ̂n, ma Bâba chwuk wûn ma wù lohi wûn wu khɨ̀ wu yafanu. Wùt àtɨ̂n shìki mô ma à ni nâbi be na wù hi yafâ, ma Yènfù nê lehêfo be wûn mi yê.
59005016	Ghàn hi fôktè be sanisu jə̂mà ha ngɨŋ sanisu, shyəma Yènfù nê chwuk ghàn. Wùt à chilichili jə̀màlò Yènfù yu yi jə̂m yì wuni, gha jwo yimana hi gânà.
59005017	Ìlajà ndùku mô kəbi wut te ghàhnà, yu wule bên, wù jə̂m nâ nì jyaka na kə wuli na yi faŋ hi nà a wu lɨ̀m wù tât nì bəha.
59005018	Wù fî jə̂m na wuli na, yi nâ, ni chyə bonâ mwə̀ mù yə̂mù ləmâ.
59005019	Wana noma wùt ha ghàn ki njaha lum wu Fùyèn we wu mô hamok, wùt lè nî wù kaha fwu wu lûm,
59005020	wù hi khə na a chwùti nâbi nde lumu ha wùt à gha be wu lum afân, ma, wù bònhi wûn a yi kpû ma wù fê baŋ gha be ale ghɨ dô kə ni.
60001001	À nyàkà mu Bità, a wut wù tum ha Jisòs Klistù ŋwàklù yina ha ghàn ghɨt a Fùyèn ghe a fu chwokte, ma ghɨ ti jum fihi ghàn waŋhi kat a yi lak yi Lûm, a bàh wu Bontùs nì Gàlesiyà nì Kàbàdosiyà nì Esiyà nì Bìtinìyà, ghàn chyə atɨ̂n biyani chyâ wu lûm.
60001002	Yènfù, a Bì ndùku hì mô ma wù ti lem hi chwokte ghàn te ghɨt a wuna ghɨ yulena tohne yi fèt yi Yohnà Yulena. Fu ni ni shyəma ghàn hi ywo Jisòs Klistù, luŋ mù wûn sô ghàn. Yènfù chwuti təm a jûŋà ha ghàn nâ haŋaŋ ma wù fo yutìnì ha ghàn.
60001003	Ghàhnà hi kokhe Yènfù, Bè Bâba ghàhnà Jisòs Klistù! Wù ti kwohi seni ha ghàhnà nâ haŋaŋ fo chyənà yì fê ha ghàhnà wu lum na wù ti lôhì Bâba Jisòs Klistù a yi kpû, ghàhnà ghɨ hì chyə khə hamok na ghɨ bè khɨtelò chyə ye a yi bè mê wi;
60001004	ma fê khɨti ghaki a nyə̂ te Yènfù lèma, yi bu hi fwɨ̀, bu hi bêf, ma yi wi hi kwunâ. Ghak yina mô ha ghàn ghe a Yènfù kine.
60001005	Yènfù kine ghàn nì jyak ghe a fu kəta kum yi bimî yani, ghàn mô hi bè khɨte bôn ye fu gbûtè hi fo ha ghàn a gòkhi à mbyî.
60001006	Ghàn hi saŋle lê kum a gha mɨ ghɨ̂n nâbi te à mò chin ghàn kəta tu mômhì kə a tu lum, a tu lûm.
60001007	Mômhì tɨ̂n bènà ha ghàn, nê na ghɨta yen à khɨli na ghàn kətalò kə nâ kàntè yi bimî. Ghɨ boŋa mômà gûl nì wusu nâbi te a mò a shyə kokne chema wi te yi bimî, yi mô hi bêf. Yi ni chwùtè na, ghɨ kəta kəbi hi tè mòmà yi bimî yani beka à mò a shyə kokne chyâ gûl shyəma à bê hì mô wu tuk afa a Jisòs Klistù kaha bênà, ma Yènfù yen à khɨli ghàn, ma wù bəmhi ghàn ma wù fê fo ghak yi wuni ha ghàn.
60001008	Ghàn kòŋàlò wûn nâbi te ghàn tà timi yen jə wûn, ma ghàn ti fî bimi ha wûn, yena wi nâbi wûn chîn. Ghàn saŋle nâ haŋaŋ, wu lum wu kana wule a wùt wi hi tè fòktì.
60001009	Ghàn saŋle ni beka Yènfù ti fo bônì ha ghàn, a mô yi gha ye a ghàn bime kum yini.
60001010	Fòktìsu chiksu ndùku mô ma su ti jîs kum tôknà yi kanani mi yîn a Yènfù ndùku bakte lêmà ha ghàn ni. Ghɨna ndùku fate khɨŋa kə yi khɨ̂ŋ hi tè khə gha kum bôn mi yîn,
60001011	fê khɨŋa na Yohnà a Klistù ghe a ghɨ mô ha ghɨna chwùti yu nì lum we a Klistù ndùku mô hi bè yena ngə̂k, hi fè chwùtè jyak a wuna.
60001012	Yènfù ti chwûtì banhi ha fòktìsu chik mu sîn na ghɨna ni fòktè tum yina fêtà wi ha ngɨŋsu ghɨnasu, na ghɨna ni bɨlà fêtà ha ghàn. Yènfù hì mô ma fu ti chinhi Yohnà Yulena ha ghɨta ma ghɨ lo a nyə̂, ghɨ fôktè a gha mɨ ghɨ̂n ha ghàn tohne a tum yì jùŋ, a mô a gha nâbi anjèlsu Fùyènsù kôŋà hi tè khə.
60001013	Ghàn fati lê ngɨŋ sanisu ma hi gbùtè hi nè yi fêt ye Yènfù khɨŋa. Ghàn hi fate khɨte ngɨŋ sanisu, lêmà kə kwâktì yani a yi yùtì afan a Yènfù mò hi bè fo ha ghàn wu tuk afa Jisòs Klistù kaha bena.
60001014	Ghàn hi ywo ha Yènfù te mwəlà mù wûn. Kə ghàn hi fê nê gha ghe a njyàsu wùnsu chehì khɨŋa na ghàn hi nê te ghàn baha mô khə wi Yènfù.
60001015	Ghàn khə na Yèn fe fu chwokti ghàn na ghàn hi mô ghɨt a wuna yule lò. Ghàn hi boŋa yule lê a ghàn a sù chyənà,
60001016	kə yi ghəl te ghɨ tì nyàka a ŋwàklù à Fùyèn na, “Ghàn hi chyə chyənà su yulesu beka mu yule.”
60001017	Ba ghàn shihi jə̀m ha Yènfù, ghàn hi toŋte wun na Bâba, a mô wûn we a wù saka ghɨt à jɨ̀m, saka ni, saka nâbi nde kə yi ghəl. Yi ni chwùtè na ghàn kəta hi tè ngumle wûn nâ haŋaŋ te ghàn chyàlà a mbye afân.
60001018	Ghàn khə na Yènfù ti yun fihi ghàn ha chyənà yì mwu afa a bì ghana ndùku chyə. Yènfù tà tì yun jə ghàn nì shyə ni te wu kâ wu mô hi bêf.
60001019	Fu tì yun ghàn kə nâ nì luŋ mù Klistù, a mô mu luŋ kəta a jyak. Klistù ni mò ni te Wâ Njyə̀, wu kəta wi lata nâ hakoh.
60001020	Yènfù ndùku hì mô ma fu ti chwok wûn lemlò shyəma fu fati mbyî, hì mô ma fu ti chwûtì wûn a mu tuk mù gokhena afân ha ghàn a jùŋ.
60001021	A mô beka Klistù mu wûn a ghàn bime ha Yènfù a fu tì lòhe wûn a yi kpû, lem wûn a wu lùk wu ngaŋtenu, gha tɨni nî, ghàn ghɨ hì kəta bimînì fê ke yênà kə ha Yènfù.
60001022	Ghàn hì mô ma ghàn ti su yuhi təm ghana beka ghàn ti yu gha Fùyèn ye a yi mô hamok hì kôŋà ngɨŋ sanisu. Ghàn hi kôŋà lê ngɨŋ sanisu kə nâ hamok nì təm à jɨ̀m.
60001023	Ghàn kəta hi tè mò ni beka ghɨ ti kahi bwɨ ghàn a fê tohne yi gha yi Fùyènì afa a yi chyə ma yi ti faŋ kə hamok. À tà bwɨ jə wùt ghàn wu mô hi kpû.
60001024	Yi mô kə yi ghəl te ghɨ nyaka a ŋwàklù Fùyèn na: “Ghɨt à jɨ̀m mò kə ni te wu wəlâ a ghə̀n, jwôf yi ghɨna mô kə ni te wu bwùs a ghə̀n. Bwùsà kpû, bwùsà yatàlò,
60001025	biyani gha Bâba yi mô ma yi ti faŋ kə hamok.” Yìna mò tum yì jùŋ ye a ghɨ tì fòkte ha ghàn.
60002001	Yènfù hì mô ma fu ti fo chyənà yì fê ha ghàn. Ghàn maka lê təm a be nì lehenì nì kama nì, nì ghə̀k nì jîs yi be.
60002002	Ghàn hi bɨlà mô kə ni te mwəlà mù bot, mô yu mù jɨ̀m khɨŋa kə hi tè nyoŋ a yi ghə̂n, a mô yi gha yi Fùyènì, shyəma ghàn faŋ à hi ləma kə yi ləmâ nâ shyəma ghàn bê khɨtè mihi bônì.
60002003	Ghàn kəta hi tè nì kə ni beka ghàn hì mô ma ghàn ti yen a ghàn a sù chyənà na Bâba tòknèlò.
60002004	Ghàn bê bakhi ha Bâba Jisòs Klistù. Wù mò yi ti, yi chyə̂, ma ghɨta tî tum mâkà na yì jwôfà wi biyani Yènfù yen na yì kokne kpenelò, chwok lemlò.
60002005	Ghàn hì boŋa mô kəbi te yi ti chyə̂. Yi ni chwùtè na ghɨ kəta hi lyè ghàn hi bâ ndâ Fùyèn atɨ̂n, na ghàn hi mô ngàŋsu ndâ Fùyènsu yulesu, fo tu fô tu yohnà tù ha Yènfù, tu kpenê, tohne a Jisòs Klistù.
60002006	Yi mô ni beka ghɨ ti nyak a ŋwàklù Fùyèn na: “Ghàn yen! Mu ti lem ti a yi tèk yi Sayòn, a mô yi ti bûlà nda te mu chwoka, yi jwôfà nâ haŋaŋ. À bimi nâbi nde ha wûn, ma wù bê tè wumî.”
60002007	A mô ha ghàn ghe a ghàn bime, ti mi yîn yi jwôfà nâ haŋaŋ, biyani a mô ha ghɨt ghe a ghɨ tà bimi jə̂: “Ti mi ye a ghɨt a bana tì tuma maka ti kahi gan yi ti yi bûlà nda.”
60002008	Ghɨ ti fî nyak kəbi a ŋwàklù Fùyèn na: “À mò yi ti, ghɨta damta atɨ̂n, a mô yi wô, mô hi nì na ghɨta hi fentê.” Ghɨta ni damta atɨ̂n beka ghɨna ywo wi tum à Fùyèn, a mô yi gha ye a Yènfù tì lèma na ghɨna ni.
60002009	Biyani, a mô ha ghàn, ghàn mò ghɨta te Yènfù chwoka. Ghàn mô ngàŋsu ndâ Fùyènsù, fêtà ha Fə̀n. Ghàn mô ghɨt a yulena ma Yènfù ti lyi ghàn ha ghɨt a wuna shyəma ghàn hi fôktè gha a kanana ghe a fu ne. Fu ti toŋa fihi ghàn atɨ̂n à yì fîn lihi ghàn a wun a yi ban yi kanani.
60002010	Ghàn ndùku wijə ghɨt a Fùyènà ashyə̂, biyani hì mô chîn. Yènfù ti kwohe seni ha ghàn biyani hì kwohe chin nâ haŋaŋ.
60002011	Sun samsu, ghàn mò ni chyà yi chyâ, ghàn wijə ghɨt a mbye afân. A ni gha ye a mu chyate ghàn na kə ghàn hi nê gha ghe a jyà sanisu wùnsu khɨŋa beka gha mɨ ghɨ̂n nòlò yohnà ghana.
60002012	Ghàn hi chyə chyənà su jûŋ sù shyəma ghɨt ghe a ghàn à ghɨna chyə, ghɨna khə wi Yènfù hi kama ngane nâbi ghàn, biyani yena gha a jûŋà ghe a ghàn nè, ma à bê hi mô te Yènfù kaha bênà wu tuk wu saku, ma ghɨna hi kokhe funfu.
60002013	Ghàn fo ngɨŋ sanisu hi tè ywo nâbi nde we a ghɨta lèma na wù hi saka ghàn. Ghàn hi nê ni kə nâ njwo ghàn fànà Yènfù. Ghàn hi ywo fə̀n wù chìk we a wù saka ghɨt à jɨ̀m,
60002014	ywo nâbi ha be tèka ghe a wù chwokte lema, ghɨ sakâ, fo ngə̂k ha ghɨt ghe a ghɨ nê gha a be, bəmhe ghe a ghɨ chyə chyənà su chilichili su.
60002015	Ghàn hi chyə wu lum afân shyəma ngwo ghɨ̂t we a wu chînà jîsà kə yi jîs, hi fê kəta wi gha hi jìs kum ghàn. Yìna mò gha ye a Yènfù khɨŋa.
60002016	Ghàn hi chyə̂ kə nâ te ghɨt ghe a ghɨ kəta ngɨŋsu ghɨna su, bu wu kwôs ha wùt. Biyani, kə ghàn lyi yìna hi tè lètè be a ghàn a sù chyənà. Ghàn hi bɨlà chyə te ghɨt ghe a ghɨ fêtà ha Yènfù.
60002017	Ghàn hi ngumle kə ghɨt à jɨ̀m, kôŋà ngɨŋ sanisu te ghɨt a bimena, fânà Yènfù, fê ngumle fə̀n we a wù saka ghàn.
60002018	Ha ghàn a ghɨt a fetana, ghàn hi ywo ha bì ghana ghɨ fètà, ngumle ghɨna kə nâ hamok. Kə ghàn hi ngumle kə ghe a ghɨ tôknè ha ghàn, fê bonê, ghàn hi ngumle nâbi ghe a ghɨ bəma.
60002019	Ghàn khə na Yènfù saŋlelò kum wùt we ghɨ yikte wûn, fo ngə̂k ha wûn kə halô, wu wunhe kə yi wunhî beka wù khə Yènfù.
60002020	Biyani, wùt shìki wunhî wu yu te ghɨ sama wûn ma wù ti bobhi gha, ma mbè àtɨ̂n hi mô nâ ghə? Wù shìki wunhî te wù yena ngə̂k ma wù bɨ̀li ni jùŋ, ma Yènfù bonhi wûn.
60002021	A mò luk wanu hi tè yena ngə̂k mi yina beka Klistù tì yen kəbi ngə̂k kum ghàn chwûtì chwena ha ghàn na ghàn hi yena kə ngə̂k te wûn.
60002022	Ghɨ ti nyak a ŋwàklù Fùyèn na, “Wù tà tì ni jə gha yi be yile, wù tà tì timi wam jə fəmi nâ hakoh.”
60002023	À ndùku mô nâbi te ghɨ sûlè wûn, wù tê fìsì. À ndùku mô te ghɨ fo ngə̂k ha wûn, wù tê faha jə̀ gha. Wù fo kə ngɨŋ à wûn ha Yèn fe a fu saka kə chilichili.
60002024	Wù ti bêkà besu ghàhnàsu kə nâ a wun wu wùn, a tô kàkfùtàfù. Wù tì ni ni shyəma ghàhnà hi bɨlà chyə̂ chyəna su chilichili su, be fê kəta wi gha hi nì a ghàhnà sù chyənà. À mò lemtu we a wù tì khɨte na ghàn ta,
60002025	beka ghàn ndùku chînà gbê kə te sù njyə̀ su ləha su, biyani chîn hì mô ma Yènfù ti kahi lyi ben nì ghàn ha Chìn à sù njyə̀, ma à ni wut we a wù kine yohnà wanu.
60003001	Ghàn hi ngumle lɨm ghana a ywena. Ghàn nè ni, chyəna ghana jûŋà làhi nì ma lɨm ghana ghe a mô teka ghɨ bimi, kwuna təm a ghɨna ma ghɨ bimi ha Yènfù teka ghàn fê jis nâbi gha ha ghɨna,
60003002	wu yu te ghɨna yena chyənà sanisu, su jwôfà fê yulê.
60003003	Ghɨ kəta wi hi tè yen na ghàn jwôfà kə kum a tu te ghàn tòka fate, bu kum sù chyâk te ghàn tuŋa, bu kum nju se a ghàn màka.
60003004	Jwôf yi tɨni ni bɨlà kəta hi tè mò a ghàn a sù chyənà. Nki jwòf mi yîn ni mò yi jwôf yi yohnà, bonê, yê mwuhe wi, fê kokne a Yènfù ashyə̂.
60003005	A ni mò lum we a ywena tuk wu shyə ghe ghɨ tì samhe ha Yènfù ndùku chyə atɨ̂n hi tè jwòf ha lɨm a ghɨna. Te ghɨna ndùku ngumle lɨm a ghɨna.
60003006	Sèla ndùku chyə̂ kə chyənà mi yîn, ngumle lɨm à wûn Ablàhâm, fê toŋte wun na bâba. Ghàn ki sina chyənà yì jùŋ mi yìna, ma ghàn hi mô kə nâ wana Sèla. Ghàn shìki nî ni, ma ghàn nê hi fê fânà wi gha nâ hakoh.
60003007	Ghàn hi boŋa chyə chyənà su jûŋ sù ha ywen ghana a lɨmànà, khə na ghɨna bota chyâlò ghàn. Ghàn chwuti na ghàn kəta hi tè tòknà nì ghɨna beka Yènfù ti chîntì fo chyənà ye ha ghàn à yì bè mê wi kə ha ghàn à jɨ̀m. Ghàn hi chyə kə ni shyəma ghàn nê shihi jə̀m, gha hi fê tâhè wijə jə̂m yani.
60003008	Hi gòkhì, ghàn hi chîntè kəta kə yi kwâktì yì mòk, kwohe seni, kôŋà ngɨŋ sanisu te wana ne, tôknè fê bonê.
60003009	Wùt ni be ha wò, kə wò ni fisi, wù sûlì wò, kə wò sùli fisi. Wò kəta kə hi tè bɨlà jə̀m na Yènfù bonhi nki yi wût mi yîn beka à mò yi bonhî mi yîn a fu chwune hi fo ha wò wu tuk afa fu tì chwoka wò.
60003010	Yi mô ni beka ghɨ ti nyak a ŋwàklù Fùyèn na: “Wùt shìki kôŋ hi tè chyə a jûŋ, saŋlê, kə wù hi jîsà yi jîs yi be, kə wù hi jîsà jîs yi leheni.
60003011	Wùt mu wuna ni kəta hi màkà chyənà yi be hi tè chyə chyənà yì jùŋ. Wù kəta hi khɨŋa lumu hi tè chyə kə nì yutìnì,
60003012	beka Yènfù mò ma fu ti lem se a ghɨt ghe wu wùn ghe a ghɨ chyə chyənà chilichili, ywo jə̂m yi ghɨna yu mù jɨ̀m, biyani wu fità jɨm ha ghɨt a gha a be.”
60003013	Ghàn shìki mômhì nâ nì jyaka hi tè nè kə gha a jûŋà mɨ ghɨ̂n a ghɨ nyàka ni, ma wùt nê hi bu hi nè yi gha yi be ha ghàn.
60003014	Biyani ghàn shìki yen a ngə̂k kum te ghàn nè gha a jûŋà, ma Yènfù bonhi ghàn. Ghɨ nyak a ŋwàklù Fùyèn na, “Kə ghàn hi fânà ghɨt ghe a ghɨ chwoka wulu wanu, kə lɨmalɨma hi bâtè ghàn.”
60003015	Ghàn hi bɨlà ngumle Klistù te Bâba a ghàn a təm. Ghàn hi mô, yute hi fìsì nâbi nde a wu yu afa wù bufa gha kum yi bimî ye a ghàn kəta ha Klistù. Ghàn shihi nì ni ghàn hi bonê, fê ngumlê.
60003016	Ghàn shihi nì ni, ghàn hi nê nì təm a yulena shyəma nâbi nde we a wù jìsà jîs yi be kum chyəna a jûŋ ghe a ghàn ghe a ghàn jùmtè Klistù, nê wumi a gha afa a wù jìsà.
60003017	Yi bɨlà jwôfàlò hi tè yena ngə̂k kum a gha a jûŋà te wùt nè, a wu yu afa Yènfù kòŋa, chyâ hi tè yen kum a gha a be.
60003018	Yi jwôfàlò hi tè yena ngə̂k wu lum afân njwo nâ Klistù ha wun a ngɨŋ tì yen ngə̂k kpu lò kum besu ghàhnàsu mihì fêt yi wuni kə wu yu wù mòk. Wù ndùku mô wut à chilichili biyani wù kpû hi bònhè ghɨt a gha a be hi nì na ghàhnà ben ha Yènfù. Ghɨta tî ywi wûn, biyani à kpu kə chyak a wuna ghɨ wùna, Yènfù nî yohnà a wuna faŋ hì chyə̂ kə yi chyə̂.
60003019	À mò a yohnà a wun mɨ ghɨ̂n a ghɨ tì ye fokte gha yi Fùyènì ha yohnù a ndâ a chyâk,
60003020	ma a ni yohnù we a wu ndùku ywo wi Yènfù biyani fu wunhi kə yi wunhî hi tàn wu tuk afa a Nuwà tì ba baŋa atɨna. À ndùku mô wu tuk afû, ghɨta bôn atɨ̂n à baŋ afû a ghɨ ndùku mô a tû mòlû, tobte kə ni. Ghɨna ndùku mô kə fama.
60003021	Mòlû muna a ghɨna ndùku lele a tû bonlò ndùku chwûtè fye yi mòli ye a ghàn fye chîn bônà tohne a Jisòs Klistù hi chwùtì na ghàn ti mâkà be sanisu. Mu jìsà wi kum mòlû me a ghàn sò wun wanu atɨ̂n, mu jìsà kum yi chwuna ye a ghàn nè sò yuhi təm ghana atɨ̂n a Yènfù ashyə̂. Mòlû muna bònhè ghàn tohne a yi lòtì afa a Jisòs Klistù tì lòte a yi kpû.
60003022	Wù tì lôtì a yi kpû kahi yen a nyə̂, chin wù hì mô a Yènfù kpen wu wo ta, saka anjèlsu Fùyènsu kə sù jɨ̀m, fê saka yohnù nì jyaka nâ wù jɨ̀m.
60004001	Te ghàhnà hì khə na Jisòs Klistù tì yen ngə̂k a chyak a wùna, ghàn hi boŋa kəta kə kwâktì ye a wù ndùku kəta, gbùtè hi yen a ngə̂k beka à yena nâbi nde ngə̂k a chyə afân te Klistù, ma wù bê tè fè nè be.
60004002	Wù nè ni, ma wù bê tè fè chyə̂ te njyàsu wùnsu khɨŋa, ma wù hi chyə̂ kə te Yènfù khɨŋa.
60004003	Ghàn hì mô ma ghàn ti bobhi yu wu donu, chyə chyənà ye a ghɨt ghe a ghɨ khə wi Yènfù kòŋà. Ghàn ndùku chyə chyəna liŋa, fwo nì se, ghàn nyo lùkû mu kwo ghàn, ghàn yen wu lùk wu yənu, ghàn hi nê kə te sù bû. Ghàn kokhe mosòmù, sak yi Fùyènì bime wi.
60004004	Chin hì mô ghɨt ghe a ghɨ khə wi Yènfù mô nì kani na ghàn fè yə wi ghàn à ghɨna, fê chyə̂ wi chyənà yì be yì ghɨna mi yê. Yìna ti ni, na ghɨna kahè hi sûlè ghàn.
60004005	Biyani, tuku kwoka bênàlò shyəma Yènfù sak kə ghɨt à jɨ̀m, saka ghɨt a ta saka ghɨt a kputena. Ghɨna bè taŋlelò jwo yi ghɨna ha wûn.
60004006	A ni gha ye a ghɨ tì fòkte tum yì jùŋ nâbi ha ghɨt ghe a ghɨ tì kpute. Yènfù hì mô ma fu ti sak ghɨna wu tuk afa ghɨna baha chyə a chyak a wùna kə yi ghəl te fu saka ghɨt à jɨ̀m. Ghɨ tì fôktì tum yì jùŋ mi yìna ha ghɨna shyəma ghɨna hi chyə a yohnà kə te Yènfù khɨŋa.
60004007	Ghàn hi fate khɨte ngɨŋ sanisu, fê gbùtè hi tè jə̀m beka gokhi mbyî ti bakhâ.
60004008	Nâ gha yi ta mò na ghàn hi kôŋà ngɨŋ sanisu beka kôŋì nèlò, ghɨ lêhèfo besu, su dô kə ni.
60004009	Ghàn hi fate fye wana ne ghana a ghàn a sù ndâ, fye kə nâ nì təm à mòk, dûmlè wi.
60004010	Yènfù ti bônhì ghàn fo tu fô kə tu nkì a tu nkì. Yi ni chwùtè na nâbi nde ni kəta hi tè lyè fo wuni ye a Yènfù fo nê jùŋ ha ghɨt ale atɨ̂n ni te ghɨt a fetana a Fùyènà jûŋà.
60004011	Wùt hì fôktè gha yi Fùyènì, wu hi fôktè kə nâ gha ye a yi lo bena ha Yènfù. Wùt hì mô wut wù fètana, wu hi fêtà kə nì jyak ghe a Yènfù fo ha wûn. Ghàn hi nê kə ni shyəma ghɨta hi kokhe Yènfù tohne a Jisòs Klistù we a wù kəta kokhînì nì jyaka a yu mù jɨ̀m. Àmèn.
60004012	Sun samsu, kə ghàn hi mô nì kani wu yu afa mômhìnì yi bəmani bènà ha ghàn. Gha mi yin ni gànà kə hi mòmhè yi bimî yani. Kə ghàn hi lyê gha tɨni ha yi gha yi fe.
60004013	Ghàn hi bɨlà saŋlê na ghàn boŋa yena ngə̂k kəbi te Klistù shyəma wù bê kahà ben a wun atɨ̂n à yi ban yi chiki, ma ghàn hi saŋlê nâ haŋaŋ.
60004014	Ghɨta shìki sûlè ghàn kum te ghàn mò jùmtìbàmsù Klistù, ghàn hi saŋlê kə yi saŋlî beka yìna chwùtè na Yohnà a kanana a mô Yohnà Fùyènà mò ha ghàn.
60004015	Kə wùt ha ghàn bê hi yena ngə̂k na wù ywi wût, makə wù chwoŋlò, makə wù ni gha yi be, makə wù lihi jwo wuni a wùt à yi ghâ.
60004016	Biyani, wùt ha ghàn hì yena ngə̂k beka wù jùmtè Klistù, kə wù hi wumê, wù hi bɨlà kokhe kə Fùyèn beka wù ti bime a Klistù yì yet.
60004017	Yi mô ni beka yu ti kpên shyəma Yènfù sak mbyî, wu mô hi yìmì nì ghɨt a wuna, ma fu ki bɨlà yìmi hì saka ghàhnà ashyə̂, ma yi hi bəma nâ haŋaŋ ha ghɨt ghe a ghɨ bime wi tum yì jùŋ?
60004018	“Yi shìki ta ha ghɨt a jûŋà hi bòn, ma yi bê hi mô nâ yàni ha ghɨt a be ghe a ghɨ khə wi Yènfù?”
60004019	Yi ni chwùtè na ghɨt ghe a ghɨ yena ngə̂k, a mô yi kôŋ yi Fùyènì, kəta hi faŋ hi tè nè kə jùŋ, hi fè fo ngɨŋsu ghɨna su ha Yènfù beka à fati wun ghɨna. Fu nê nâbi ghə ghe a fu chwune.
60005001	-
60005002	Mu chyate chəhsu ndâ Fùyèn se a su mô a ghàn a fùtɨ̂n na su hi fate tôknè nì ghɨt ghe a Yènfù fo ha ghɨna ni te sù njyə̀. Ghàn khə na mu boŋa mô kəbi chəh ma mu tì yen te Klistù yena ngə̂k. Mu mô kəbi atɨ̂n à yi ban afa a Yènfù bè chwûtè wu tuk afa Klistù kaha bena. Ghàn shihi tòknà nì ghɨna, ghàn hi chwûtè na ghàn kòŋàlò gha ye a ghàn nè. Kə ghàn hi nê ni te ghɨ china ghàn yi chîn, beka Yènfù kòŋàlò na ghàn hi nê wu lum afân ni. Ghàn hi ghâblè, nê yi fêt. Kə se ghana hi fwo a wu kâ.
60005003	Kə ghàn hi yikte ghɨt ghe a ghɨ fo na ghàn hi tôknè ni ghɨna. Ghàn hi bɨlà mô chwena ha ghɨna.
60005004	Ghàn nè ni, ma wùt we a wù mò ni te a tû a chìn à sù njyə̀ bê kaha ben nâbi wùni tuku ma wù fo fot a tù fə̀nà te wu maktu ha ghàn, ghɨ njêntè kə ni, yê mwuhe wi.
60005005	Ngwàk, ghàn hi boŋa ywo chəhsu ndâ Fùyènsu. Nâ ghàn à jɨ̀m mak ngumlînì a ghàn a wu wùn ha sù nju ma hi ngumle ngɨŋ sanisu. Ghàn khə na Yènfù bànàlò ghɨt ghe a ghɨ ghaŋhe wunu, biyani tôknè nì ghe a ghɨ ngumle ngɨŋsu ghɨna su.
60005006	Ghàn hi ngumle lê ngɨŋ sanisu a Yènfù sah à jyak shyəma yu bê kpen, ma wù lohi ghàn.
60005007	Ghàn lyê ben nì fum ghana nâ à jɨ̀m ma ghɨ fo ha wûn beka wù khəlò gha ghana.
60005008	Ghàn hi mô yute fê khɨte ngɨŋ sanisu beka bànà yanì, ma a ni deblì ni dùmà chyàktè kata kə te bìkəm bufa, khɨŋa wut hi mɨ̀.
60005009	Ghàn timè hi tâ a ghàn a yi bimî shyəma ghàn ta chya wûn. Ba ghàn khəlò na wana ne ghana a mbyî yì jɨ̀m yena kəbi ngə̂k ni.
60005010	Ghàn yena ngə̂k kə a fu yu là ni, ma Yènfù tihi ghàn, ma wù fo jyaka ha ghàn, ma ghɨ ni ma ghàn hi ta nâ haŋaŋ. Wù mò Fùyèn, kwohe seni nâ haŋaŋ. À tì toŋa wûn ghàn na ghàn bê lye a wun atɨ̂n à yi ban yi chiki tohne a Klistù, a mô yi ban, bu hi bè mì.
60005011	Jyak a wuna faŋ à kə yi fâŋ a yu mù jɨ̀m. Àmèn.
60005012	À gàmti Silàs mu na mu nyak ŋwàklù funa ha ghàn. Wù mò kə nâ wâ nì wù jùŋ a yi bimî, mu khə na wù ywolò. Mu nyàkà ghalà mu funa hi lùmhè ghàn, hi fè chwùtì ha ghàn na Yènfù fate tôknèlò kə nâ ghàn. Ghàn timè hi ta kə ni a tô yi tòknà mi yîn.
60005013	Wâ nì wânù we a wù mò a Babilòn, a mô a nôn a ghɨt a bimena ghe a Yènfù chwoka afû ti chinhi toŋtînì ha ghàn. Mâk, a mô wâ mù a yi bimî ti chinhi kəbi toŋtînì ha ghàn.
60005014	Ghàn toŋti ngɨŋ sanisu kə nâ wu lum hi chwùtì kôŋ yi ghɨt a bimena. Mu jə̀mà na yutì yì Fùyènì faŋ kə yi fâŋ nâ ha ghàn à jɨ̀m ghe a ghàn bime ha Klistù.
61001001	À nyàkà mu Samùn Bità ŋwàklù yina. Mu mô wut wù fètana ha Jisòs Klistù fê mô kəbi wut wù tum ha wûn. Mu nyàkà ŋwàklù yina ha ghàn ghe ghàn bime ha Jisòs Klistù kəbi te ghàh. Bimi yina jwòfàlò ha ghàn kəbi yi ghəl te yi jwôfà ha ghàh. Jisòs Klistù ni ma ghàhnà hi kəta bimî yîn beka wù mò chilichili. Wù mò Yènfù ghàhnà fu ma wù ti bônhì ghàhnà a sùbe.
61001002	Yènfù chwuti təm a jûŋà ha ghàn nâ haŋaŋ ma wù fo yutìnì ha ghàn beka ghàn khə wûn fê khə Bâba ghàhnà Jisòs Klistù.
61001003	Yènfù ti fo nâbi ghə te ghàhnà khɨŋa shyəma ghàhnà hi chyə chyənà yì yulena ye a yì kpene. Fu fo mwə̀ muna tohne a wun a jyak wu lum na fu ti ni na ghàhnà hi khə wûn. Fu ti toŋa ghàhnà na ghɨ hi chyə a wun atɨ̂n à yi ban yi chiki, gbê a funfu lumtu jûŋ tù.
61001004	A mô wu lum mu wuna a Yènfù tì lunhe chwuna te a fu tì chwùne na fu bè folò fo tu jûŋ tù kana tu, ma tu gamti ghàhnà na ghɨ tet à fwo a gha a be afa a njyàsu wùnsu bènà nì ghɨna a mbye afân, ghɨ bobhe à ghɨ̂t, ghàn hi chyə chyəna Fùyènà.
61001005	Te ghàn hì mô ghɨt a bimena ni, ghàn mòmhi nâ nì jyaka ma ghɨ hi nê gha a jûŋà hi kpenhi a ghàn a tô yi bimî. Ghàn hi chyə chyənà yì jùŋ mi yìna, fê tofâ.
61001006	Ghàn shihi chyə te ghɨt a tofana, ghàn hi boŋa khə hi khɨti ngɨŋ sanisu, khə kəbi hi wunhî, wunhe wi kə yi wunhî biyani fê chyə chyənà ye a yì nè Yènfù saŋlê.
61001007	Ghàn shihi chyə chyənà mi yìna, ghàn hi kôŋà kəbi wana ne, kôŋà wi kə wana ne biyani fê kəta yi kôŋ kə ha ghɨt à jɨ̀m.
61001008	Ghàn shìki ləmâ ghàn a chyənà wu lum afân, ma ghàn hi nê gha kə yi ghəl, fê mo wu tam, yi chwûtè na khə ye a ghàn khə Bâba ghàhnà Jisòs Klistù ləhà wijə halô.
61001009	Biyani ghɨt ghe a ghɨ chyə wi wu lum afân mò te ghɨt a fefana, ke yena wijə shyə. Ghɨna mô ma ghɨ ti yità na Yènfù ti su ghɨna a ghɨna besu shyəsu.
61001010	A ni gha ye a mu chyate ghàn, a wana ne, na ghàn tòkà khɨti gha mɨ ghɨ̂n, ma ghɨ ta, hi chwùtì na Yènfù ti chwokte ghàn toŋa fihi na ghàn hi mô ghɨt a wuna. Ghàn nè ni, ma ghàn bê tè fên a ghàn a yi bimî,
61001011	ma Yènfù ni, ma lumu ban à mihi shyəma ghàn lyi wu lùk wu fə̀n wu Bâba, a Bònhì ghàhnà Jisòs Klistù, a mô fə̂nù ma wu ti faŋ kə hamok.
61001012	Kum ni, mu wu hì yɨ̂ŋtè gha mɨ ghɨ̂n ha ghàn nâbi te ghàn hì khə fê mô ma ghàn ti khɨti gha mɨ ghɨ̂n a ghɨ mô hamok ni, ghɨ tâ.
61001013	Yi mô chilichili na mu hi yɨ̂ŋtè kə yi yɨ̂ŋtì gha atɨna ha ghàn nâ shyəma mu bê kpu ma ghàn hi kwâktè.
61001014	Mu jìsà ni beka Bâba ghàhnà Jisòs Klistù hì mô ma wù ti chwûtì banhi ha mu na, yu mu fè dâfà wijə a mbye afân.
61001015	Yi ni chwùtè na mu mòmhè nâ nì jyaka hi nì shyəma mu nê kpu ma ghàn hi yɨ̂ŋtè gha mɨ ghɨ̂n.
61001016	Gha ghe a ghàh fòktè ha ghàn kum bên yì Bâba ghàhnà Jisòs Klistù nì jyaka a wuna ni mò a gha ma ghàh ti yen kə nâ a ghàh a sù ngɨŋ. A bu mù màgân mù yîm te wùt tofana wùlè fate.
61001017	À ndùku mô te bè wûn, Bâba Yènfù kokhe wûn na wù khɨti ban yi chiki, ghàh yên. Ghàh tî yu te Yèn fe a fu kəta kə jyak à jɨ̀m jìsà na, “Wùna ni mò wâ mù wù kòŋ, mu saŋle kum wûn hanɨ̂ŋ”
61001018	Ghàh tî yû jyə̀ mi yìna kə nâ a ghàh a ngɨŋ te ghàh à ghɨna ndùku mô a tô kùn yì yulena.
61001019	A ni gha ye a yi ne ghàhnà ti hì fate khə kə nâ tum ye a fòktì su chiksu tì fòkte kum wûn mò kə nâ hamok. Tum àtɨ̂n mò ni te lâm a yì bana a bɨn a finana. Ghàn hi ywo tum àtɨ̂n shyəma tuku bê kpen ma Klistù we a wù bana te yuchwî yi satani fo ban yi wuni a ghàn a təm.
61001020	Ghàn kəta hi tè fate khə nâ a lum hanɨ̂ŋ na gha yile wijə a ŋwàklù Fùyèn, a fòktì yì chìk yìlè tì nyàka kə ha wun a ngɨŋ.
61001021	Yi mô ni beka nâbi yìni gha ghɨ nyàka a ŋwàklù Fùyèn mò ma à tì fòkti a Yohnà Yulena ghɨ Fùyènà. Wùt tà tì nyak jə gha yile a wun wu tof wu ngɨŋu.
61002001	Chichà su fəmsu tì fwo kwok a ghàn a fùtɨ̂n kəbi yi ghəl te à ndùku mô a mu tuk mùlè, fòktìsu fəmsu fwo kwok a ghɨta fùtɨ̂n. Su fwo kwoka nyamte yike yi yikî yi fəmi, yi nê na ghɨta fen. Su fwu, ma su hi tunhe Bâba we a wù tì yuna tû ghɨna; kum ni, ma Yènfù nê buŋhê bobhi ghɨna.
61002002	Ghɨt a Fùyènà ghɨ le nè sinelò chyəna a ghɨna tu fiŋa ghɨ̂n, dô kə ni, ma ghɨta yimi hi jìs jîs yi be kum Lum we a wu mô hamok.
61002003	Chichà su fəm mu sîn ndùku kôŋà chyâhèlò ka, mô hi tè mà màgân mù yîm, lehe kə ghàn, fye mwə̀ mânù. Yu ti daf te Yènfù yìme hi baktî hi bobhe ghɨna. Fu bwune wi!
61002004	Ghàn khə na Yènfù tà tì de jə̂ hi fo ngə̂k nâbi ha anjèlsu wun se a su ndùku nê be. Fu ti mak chwohi ghɨna wu lùk wu bobhenu kwut ghâŋtà ghɨna a bɨn a finana, ghɨna chyə kə afû, yute wu tuk wu saku.
61002005	Yènfù tà tì de jə̂ ghɨt a mbyî wu tuk wu shyə hi fo ngək ha ghɨna. Fu tì bobhi ghɨt ghe a ghɨ ndùku ywo wijə ha wûn nì kwuŋa, à bon kə Nuwà, te wù ndùku yike kum chyənà chilichili, ghê ghɨt ale sàmba.
61002006	Yènfù tì nyok lak yi Sodòm nì lak yi Gòmoliyà nì wusu, lak mi tɨ̂n fimi milò, a mô chwena hi chwùtì na à ni mò gha ye a yi bè gânà ha ghɨt ghe a ghɨ ywo wijə ha wûn.
61002007	Wù tì shihi bobhe lak mu tɨ̂n bônhì Lôt. Lôt mô wut à chilichili, ke chyənà sube se a ghɨt a yi lak afu ndùku chyə, gha tɨni fo ngə̂k ha wûn nâ haŋaŋ.
61002008	Lôt ndùku chyə kə nâ a ghɨna fùtɨ̂n te wut wù jùŋ, təm a wuna hì fo ngə̂k ha wûn nâ haŋaŋ, kə mu tuk mù jɨ̀m kum gha a be ghe a wu ndùku ywo na ghɨt mu ghe ndùku nê fê yena nâ a wun a ngɨŋ.
61002009	Yi ni chwùtè na Bâba khəlò lum we a fu mô hi bònhè ghɨt a wuna atɨ̂n a ghɨna sù ngə̂k, khə kəbi lum we a fu mô hi khɨte lèm a ghɨt a be atɨ̂n hi tàn wu tuk wu saku.
61002010	Yènfù bakte ngə̂k à ghɨt ale hanɨ̂ŋ ma a ni ghɨt ghe a ghɨ tunhe jyak a wuna, nê kə a gha a liŋa ghe a njyàsu wùnsu ghɨna su kòŋà. Chichà su fəm mu sîn ni fànà wijə shyə, yute wijə gha ha wùt. Ghɨna ni ngumle wijə nâbi anjèlsu Fùyènsu a nyə̂, bɨlà sûlè yi sûlì sinsu.
61002011	Anjèlsu Fùyènsu time a Bâba ashyə̂ ghɨna shihi ngane chichà su fəm mu sîn, su hì jìsà wi jîs yi yafani nâbi te su kəta jyaka chyâ ghɨna.
61002012	Biyani chichà su fəm mu sîn buma nê kə a gha ni te nyamsu a ghə̀n, na ghɨta hi kwo ywitê. Ghɨna chaha a gha khə wi. Yènfù bè bobhelò ghɨna kə ni te nyamsu ghə̀n mu sîn.
61002013	Yènfù bè lâkàlò ghɨna kəbi nì ngək ye a ghɨna fo. Ghɨna shihi khɨŋ hi ywo yi fôm, ghɨ hi buma kwote nâbi ghə, nê kə yi nî, nâbi nchwì tâ. Ghɨna ndokò hi yə ghàn à ghɨna, gha tɨni hi wume nâ haŋaŋ. Ghɨna lehe ghàn nâbi wùni yu, ghɨna hi saŋlê.
61002014	Ghɨna mô nâbi wùni yu, kwâktè kə ywên a ghɨ̂tà. Ghɨna nê be, bota wi, ghɨna yen ghɨt ghe a bimî yi ghɨna bota, ghɨ lehilò, ghɨna lye a be. Ghɨna fwəkti kwâktì tu ghɨna tu a fo wu kâ. Yènfù ti sûlì ghɨna!
61002015	Ghɨna ti de lum wu jûŋù hì gbê a Balàm wu lûm, a wâ Beyò we a wù ndùku kôŋà ka we a wù ndùku kəta, a fo a gha a be ghe a wù nè.
61002016	Biyani Yènfù kɨn ha fòktì mi yìna wu lum na njàkâs à wûn jîs kə nâ te wut ha wûn njaŋ kum gha a jyakana ghe a wu ndùku nê yâ.
61002017	Ghɨt mu ghɨ̂n mò te yi tok a wu yu afa yi yima. Ghɨna ni mò te sù mbàk a wu yu afa fuf a ta chyàlà. Yènfù hì mô ma fu ti fati luk wu ghɨna, wu fina kə ni tìk.
61002018	Ghɨna ghaŋhe jìsà nâ haŋaŋ fê jîsà jîs yi ngwoni, lehe ghɨt ghe a ghɨ hì teta fwo bênà a fùtɨ̂n à ghɨt ghe a ghɨ khə wi lum wu Fùyènù, khɨŋa na ghɨt atɨna ben ma chinti nì ghɨna, ma ghê ghɨna hi nê a gha ghe a njyàsu ghɨna su wùnsu kòŋà.
61002019	Ghɨna chwùnè ghɨt mɨ ghɨ̂n jîsà na ghɨna nè nêlò, ma ghɨt atɨna hi fê bu wu kwôs, biyani mô wu kwôs ha be nâ ha ghɨna sù ngɨŋ. Yi mô ni beka nâbi ghə shihi tihe wût, wu hi fêtà kə a kwôs ha ghɨna.
61002020	Ghɨta ki khɨle Bâba, Bònhì ghàhnà Jisòs Klistù tet fwo a gha a mbyî be fî kaha lye atɨ̂n, ghɨ hì fè tihe ghɨna, ma ghɨt atɨna hi befa chyâ te ghɨna ndùku mô ashyə̂.
61002021	Yi shìki mô ni, ma à hi mô na yi yê hì bɨlà jwôfà na ghɨna faŋ teka khɨli lum wu chilichili nâ hakoh, chyâ shyəma ghɨna khɨli ma fê kahà hi ywo wi sak yi yuleni ye a ghɨ tì fo ha ghɨna.
61002022	Gha ye a yi gana ha chichà su fəm mu sin ti chwûtè na ngàn yina mò hamok na, “Bû sùkà a shyə, yi kaha lalò,” ni mò kə nâ hamok. Yìna na, “Ghɨ su nâbi à kùnduk, ma ghɨ fê kahà lyê hi bɨŋle kə a wu chyàklù,” mô kə nâ hamok.
61003001	Yìna mò a kùmti à ŋwàklù à mì ha ghàn a sun sam su jûŋ sù, à mò nâbi yìni gha a mu yɨ̀ŋte mò ma ghàn hì khəlò shyəma ghàn kahà kwakti gha tɨna nì kwâktì yi yuleni.
61003002	Mu khɨŋa na ghàn kahà kwakti gha ghe a fòktì su yulesu ndùku jîsà nâ ashyə̂, nì sak ye a Bâba, Bònhè ghàhnà tì jìsa ha ghɨt a tuma fo ha ghàn.
61003003	Nâ gha yi ta ye a mu khɨŋa na ghàn hi khə mò na, à bè hì mô a mu tuk mù gòkhemù ma ghɨta fwo ben, chînà chyə̂ kə yi chyə̂ ma ghɨ hi nyikhè ghàn,
61003004	bufa na, “Ba Bâba tî chwûnà na yi bè kaha bênàlò agha? Wù ha lâ? Be ghàhnà hì mô ma ghɨ ti kputî biyani teka gha kwuna te ghɨ tì fate mbyî.”
61003005	Ghɨt mɨ ghɨ̂n teta kə nâ yi têt hi tè khə na à ndùku mô wu tuk wu shyə, Yènfù jis kə yi jîs na nyə̂ nì chyə fwo kwok, mòlû hì mô hanɨ̂ŋ.
61003006	Yènfù tì lyî kəbi mòlû bobhi mbyî atɨ̂n a mu tuk mù shyə̂.
61003007	Nyə̂ ghe a ghɨ mô chîn nì chyə ni mò, ma wù behi yi behî shyəma yu bê kpen ma wù bobhi nì wusu. Wù behi shyəma yu bê kpen ma wù sak à bobhi ghɨt ghe a ghɨ ywo wi ha wûn.
61003008	Biyani kə ghàn yìta gha yina a sun sam su jûŋ sù na à mò ha Bâba, tuk wù mòk mò kə te wu lɨ̂m kam, lɨ̂m kam mô kə te tuk wù mòk
61003009	Bâba ghale wi yi ghalî hi nè yi gha ye a wù chwùne te ghɨt ale kwàktè. Wù bɨlà fo kə wu yu ha ghàn beka wù khɨŋa na nâ ghɨt à jɨ̀m kahi təm a ghɨna a sùbe, kôŋà wijə na nâ wùt wù mòk bê ləha.
61003010	Biyani Bâba bè bûŋhè bênà, wùt khə wi, kə te wut wù chwoŋana. À bè hì mô a mu tuk afû, ma shyə bwat a nyə̂, ma ghɨ sami, ma wusu nyok nâbi ghə ghe a ghɨ mô atɨ̂n, ma chyə boŋà sami bakhi nâbi nì ghə ghe a ghɨ mô atɨ̂n.
61003011	Te ghɨ kəta hi nyòk à mwə̀ muna nâ mù jɨ̀m wu lum afân ni, ghàn kəta hi tè chyə yàni? Ghàn kəta hi tè yulî, fê nê na Yènfù saŋli kə ghàn a gha à jɨ̀m.
61003012	Ghàn kəta hi tè mò yute wu tuk we a Yènfù lèma na Klistù bè bênàlò atɨ̂n, mômhè hi nì na wù nyâŋhè ben. À bè hì mô wu tuk afû, ma wusu nyok nâbi ghə ghe a ghɨ mô a nyə̂.
61003013	Biyani ghàhnà mô chin, yute kə na nyə a fe nì chyə a fe ben, nâbi ghə atɨ̂n mô kə chilichili, kə yi ghəl te Yènfù tì chwùne.
61003014	Yi ni mò a sun sam su jûŋ sù na, te ghàn gbùtè tuk mu we, ghàn momhi nâ nì jyaka hi tè yulî, kəta wi njahi a Yènfù ashyə̂, fê chyə̂ nì yutìnì.
61003015	Ghàn hi khə na Bâba ghàhnà wunhe ni, fo wu lum ha ghàn shyəma ghàn bon. Wâ nè ghàhnà Bôl we a ghàhnà kòŋà yâ ti nyak kəbi gha mɨ ghɨ̂n ha ghàn nì tofu ma à fo Fùyèn ha wûn.
61003016	À mò a wun a sù ŋwàklù nâ sù jɨ̀m, wâ nè ghàhnà Bôl ti nyak jis kə gha mɨ ghɨ̂n. Wù ti nyak gha ale, ghɨ tâ hi yu hi khɨlî. Ghɨt ghe a ghɨ tà yiki jə gha Fùyènì, nèkàlò a ghɨna yi bimî fwəkâ, kə te ghɨna ndùku fwəkte luktu ŋwàklù Fùyèn tu letu. Ghɨna nê ni, bênà kə nì bobhînì a ghɨna a tû.
61003017	Te ghàn hì khə gha mɨ ghɨ̂n a sun sam su jûŋ sù, ghàn hi tofâ kə ghɨt mɨ ghɨ̂n a ghɨ fwəkte gha Fùyènì ni ghàn lye a ghɨna fùtɨ̂n yì fə̂m afân ma ghàn fwu yi gha afa a ghàn mò atɨ̂n.
61003018	Ghàn hi bɨlà ləma kə yi ləmâ a Bâba tɨn à jùŋ, Bònhì ghàhnà Jisòs Klistù, fê yike hi tè khə wûn. Ghɨta kəta hi tè kokhe wûn chîn fê kokhe wûn a yû mù jɨ̀m. Àmèn.
62001001	Ghàh tî nyak ha ghàn kum Tum à Fùyèn ye a yì fo chyə ye yi bè mê wi. Tum yina ndùku lâwû shyəma mbyi yimi. Ghàh tî yû te wù ndùku jîsà kə nâ a ghàh a sù ngɨŋ, ghàh yen wûn kə nâ nì se ghaha, fî kum wûn kə nâ nì wo wahu, ghàh ghɨ hì jîsà chin kum wûn.
62001002	Tum yina a yì fo chyə yina yi bè mê wi ni, chwûtì ngɨŋ à wûn, ghàh yên, hì fôktè kum wûn. Ghàh jìsà ha ghàn kum Tum mi yin te yì ndùku mô a Bì à ngwùŋ chwûtì ngɨŋ à wûn ha ghàh.
62001003	Ghàh ni jìsà a gha ha ghàn, a mô ghe a ghàh yena fî yu lò, shyəma ghàhnà chintê faŋ kə ha shyə̀ à mòk, nì Bì ghê Wâ wûn Jisòs Klistù.
62001004	Ghàh ni nyak a gha mɨ ghɨ̂n ha ghàn ni shyəma ghɨ ni, ma ghàhnà khɨti saŋlî ye a yi kpene.
62001005	Tum yin a ghàh ni lâkà ha ghàn chîn ni mò ma ghàh yu ha Jisòs Klistù. Yi mô na: Yènfù mò yi bân, kəta wi gha hi nì nì bɨn a finana nâ hakoh.
62001006	Ghàhnà shìki jîs na ghàhnà mò nì Yènfù amok biyani fê gbê a bɨn a finana, ma yi hi chwûtè na ghàhnà wamalò, nê wi gha ye a yi mô hamok.
62001007	Biyani, ghàhnà shìki gbî a fùtɨ̂n à yi bân kəbi yi ghəl te Yènfù mò a fùtɨ̂n à yi bân, ma ghàhnà hi chîntè mô kə ha shyə̀ à mòk, ma luŋ mù Jisòs, a Wâ Fùyèn nê sô jihi ghàhnà a sùbe kə sù jɨ̀m.
62001008	Ghàhnà shìki jîs na ghɨ wi hi nè be ma ghàhnà hi lehe kə ngɨŋsu ghàhnàsu, hamok bu a ghàhnà a təm.
62001009	Ghàhnà ki jî, lon a yi lêhìfo a ghàhnà sùbe, ma Yènfù nê lehêfo besu ghàhnàsu, ma wù sô yuhi ghàhnà nâbi ha ghə ghe ghɨ bu chilichili a ghàhnà a chyənà beka Yènfù jìsà nâbi ghə, nê kə yâ, nê nâbi ghə kə chilichili.
62001010	Ghàhnà shìki jîs na ghàhnà tà ni jə be, ma ghàhnà hi lyê wûn ha wùt à yì fə̂m, ma gha wuni hi kəta wi luku a ghàhnà chyənà.
62002001	Mu nyak a gha ghɨ̂n ha ghàn a mwəlà mâmù shyəma ghàn hi fê nê wi gha a be. Biyani, a ni nâbi nde gha be, wu hì khə na ghàhnà kətalò wùt à chilichili, a mô Jisòs Klistù, wu chyate Bì a ghàhnà wù lùk.
62002002	A mô wûn we a ghɨ fo te yi fô shyəma Yènfù nê hi fê bâŋhè wi lâ, ma wù lèhefo besu ghàhnàsu, bakhe nâbi nì ghɨt à jɨ̀m a mbyî.
62002003	Ghàhnà shìki nî te saktu Fùyèn tù jìsà, ma ghàhnà yen à khɨli hamok na ghàhnà khəlò wûn.
62002004	Wùt shìki jîs na yi khəlò Yènfù, nê wi te saktu wun tu jìsà, ma wùt àtɨ̂n hi wama yi fə̂m, hamok bu a wun a yi təm.
62002005	Biyani à shìki nê nâbi nde gha ye a wù jîsà, ma kôŋì Fùyènì hi mô ma yi ti kpên a wun a chyənà. A ni mò lum we a ghàhnà khə na ghàhnà mò a Yènfù a bàh.
62002006	À hì jîsà nâbi nde na yi mò ghê Yènfù, ma wù hi kəta hi tê gbì kə te Jisòs ndùku gbê.
62002007	Mu nyàkà wi sak yi fe ha ghàn a sun samsu. Mu nyàkà sak yi mwu, ma ghàn ndùku khəlò nâ a yìmi. Sak yi mwu mi yîn mô tum ye a ghàn hì mô ma ghàn tî yû.
62002008	Biyani sak mi yîn a mu nyàkà ha ghàn yè yusa mô kə yi fê. Klistù chwûtì tohne a wûn a chyənà na sak mi yîn mò hamok, nâ ghàn hi boŋa chwûtè beka ban ye a yi mô hamok yi hì banalò, fini mê mihè yênà.
62002009	À ki jîsà nâbi nde na yi chyə a yi bân, biyani fê bânà wâ nè wûn, ma yi hi chwûtè na wù baha chyə kə a bɨn a finana.
62002010	Biyani à hì kôŋà nâbi nde wâ nè wûn, ma yi hi chwûtè na wù chyə a yi bân, gha yile bu a wun a chyənà hi nì na wùt fen a fùtɨ̂n à be.
62002011	Wùt we a wù bànà wâ nè wûn chyə a bɨn a finana, gbê chyâ atɨ̂n à bɨn a finana, ma ghɨ ti nî wûn wu yena wi na yi yênà afa agha.
62002012	Mu nyàkà a gha mɨ ghɨ̂n ha ghàn a mwəlà mâmù beka Yènfù ti lêhìfo be sanisu a Jisòs Klistù yi yet.
62002013	Mu nyàkà a gha mɨ ghɨ̂n ha ghàn a ləmanà beka ghàn hì mô ma ghàn ti khɨli wûn we a wù ndùku mô kə nâ a yìmi. Mu nyâkà a gha mɨ ghɨ̂n ha ghàn a ngwàk beka ghàn hì mô ma ghàn ti ta chya deblì. Mu nyâkà a gha mɨ ghɨ̂n ha ghàn a mwəlà mâmù beka ghàn hì khəlò Bì.
62002014	Mu nyâkà a gha mɨ ghɨ̂n ha ghàn a ləmanà beka ghàn hì khəlò wun we a wù ndùku mô kə nâ a yìmi. Mu nyâkà a gha mɨ ghɨ̂n ha ghàn a ngwàk beka ghàn ta, gha Fùyènì mô a ghàn a chyənà, ma ghàn ti fî ta chya deblì.
62002015	Kə ghàn hi kôŋà mbyî yinâ nì mwə̀ me mù mò atîn. À kôŋà nâbi nde mbyî yinâ, ma yi hi chwûtè na wù kòŋà wi Bì,
62002016	beka nâbi ghə ghe à mò a shyə a mbye ni te gha a be ghe a wun wu ghàhnà china ghàhnà na ghɨ hi nê, a mô se a fwona nì ghaŋhi wùni kum mwə, lo kə a mbyî, bu ha Bì.
62002017	Mbyi chyàlà yi chyâ, bakhe nì mwə̀ me a ghɨta nyɨŋa yi bàm atɨ̂n, biyani wùt we a wù nè kə te Yènfù khɨŋa kəta hi bè chyə fâŋ.
62002018	Tuk mù gòkhemù ti bakhâ a mwəlà mâmù. Ghɨ tî fôktì ha ghàn na bànà Klistù kətalò hi bè bèn. Bànàsù Klistù su ni mò chîn dô kə ni. À mò gha ye ghàhnà yena khɨle na tuk mù gòkhemù ti bakhâ.
62002019	Bànàsù Klistù mu sîn fwu kə nâ a ghàhnà fùtɨ̂n, biyani ghɨna chehì laha wijə nì ghàhnà a kak à mòk, bu ya ma ghɨna che faŋ kə ghàhnà ghɨna. Fwu yi ghɨna chwùtè na ghɨna chehì wijə ghàhnà ghɨna a kak à mòk.
62002020	Biyani, Klistù ti fo Yohnà Yulena ha ghàn, ghɨ bênà nâ ha ghàn à jɨ̀m, na ghàn hi khə gha ye a yi mô hamok.
62002021	Mu nyàkà wi gha ghɨ̂n ha ghàn beka ghàn khə wi gha ye a yi mô hamok. Mu nyàkà beka ghàn khə na fəmi kəta wi hi tè mò a yi gha, yi mô hamok.
62002022	Wùt we a wù mò a wut à yì fə̂m ni mò wùni? À mò we a wù tunhe na Jisòs wijə we a ghɨ chwoka lema. Nki wùt mu wûn mò bànà Klistù, tunhe Wan, fê tunhe kəbi Bì.
62002023	À tunhi nâbi nde Wan, ma à hi mô na wù ti tunhi Bì, à bimi nâbi nde Wan, ma à hi mô na wù bimi Bì.
62002024	Ghàn fate lem gha ye a ghàn tì ywo kə nâ a yìmi a ghàn a təm. Ghàn ki nî ni, ma ghàn faŋ hi mô kə ghàn à Wan nì Bì amok.
62002025	Yìna ni mô shyə ghe a wù tì chwùne hi fo ha ghàhnà kə nâ nì ngɨŋ à wûn: A mô chyə ye a yi bè mê wi.
62002026	Mu nyàkà a gha mɨ ghɨ̂n ha ghàn ni, tobhe ghàn kum ghɨt ghe a ghɨ khɨŋa hi tè lehe ghàn.
62002027	À mò ha ghàn ma Klistù hì mô ma wù ti fo Yohnà a wuna ghɨ hì mô ha ghàn, ghàn fê khɨŋa wi wùt na wù hi yike ghàn, beka Yohnà wuna yike ghàn nâbi nì ghə, yike ni, yike kə hamok, fəmi bu atɨ̂n. Ghàn kəta hi tè ywo yi yikî ye a Yohnà a wuna yike ha ghàn kə te ghɨ hì mô ma ghɨ ti yikî, shyəma ghàn faŋ à hi mô kə ghàn à Klistù.
62002028	Nì chîn, a mwəlà mâmù yi ni chwùtè na, ghàn kəta hi faŋ kə ghàn à Klistù shyəma wù bê buŋhê fwu nâbi yini a wun wu yu benanu, ma ghàhnà bê hi mô kə nâ a jûŋ, wume wi a wun ashyə̂.
62002029	Ghàn shìki khə na wù mò chilichili, ma ghàn hi khə na nâbi nde we a wù nè gha ye a yi mô chilichili boŋa mô wâ Fùyèn.
62003001	Ba ghàn ti yen te Yènfù chwùte kôŋì ha ghàhnà yi ghaka kə ni. Fu ti nî na ghɨ hi toŋte ghàhnà na wana Fùyènà. Yi mô kə nâ hamok. Ghàhnà mô wana Fùyènà. Ghɨt a mbye tà timi hì khə Yènfù, a ni mò gha ye a ghɨna khə wi ghàhnà.
62003002	Ghàhnà mô chîn, mô wana Fùyènà a sun samsu, bu hi tè khə nâ na, ghàhnà bè hì mô nâ yàni. Gha ye a ghàhnà khə hamok mô na, wù bè bûŋtè fwo ma ghàhnà yen wûn kə nâ te wù mò, ma ghàhnà hi boŋa mô kə nâ te wûn.
62003003	Nâbi nde we a wù yute wûn, lèmà ngɨŋ à wûn nì yulînì kəbi yi ghəl te Klistù mò nì yulînì.
62003004	Nâbi nde we a wù nè be khɨma sak yi Fùyènì, beka be mò ni, a mô yi khɨm yi saki.
62003005	Ghàn khə na Klistù tì ben a mbyî hi chikhe besu ghɨ̂tsù. Wù tà timi ni jə be.
62003006	Yi ni chwùtè na wùt lè wi hi tè mò ghê wûn, chyə̂ a be. Nâbi nde we a wù chyə a be ni mò teka wù timè yen wûn, khə wi wûn.
62003007	Kə ghàn de na wùt jiŋhi ghàn a mwəlà mâmù! À ni nâbi nde gha ye a yi mô chilichili, ma wù hi mô kəbi wut à chilichili te Klistù.
62003008	À hì nê nâbi nde be ma wù hi mô wut à deblì beka deblì yisa nê kə a gha a be kə nâ a yìmi. Gha ye a Wâ Fùyèn tì bèna a mbyî mò hi bobhi fêt yi deblì.
62003009	Nâbi nde we a mò wâ Fùyèn chyə wijə a be beka wù kəta chyəna Fùyènà, wu bu hi fè nè be beka Yènfù mò Bè wûn.
62003010	A ni mò lum we a ghɨ yen a khɨle ghɨt ghe a ghɨ mô wana Fùyènà nì ghe a ghɨ mô wana deblì. Wùt we a wù nê wi gha ye a yi mô chilichili wijə wâ Fùyèn. We a wù kòŋà wi wâ nè wûn wù boŋa wijə wâ Fùyèn.
62003011	Ghàn tî yû tum yina kə a yìmi na, ghàhnà kəta hi tè kòŋà sù ngɨŋ.
62003012	Ghàhnà kəta wi hi tê mò te Kên. Wù ndùku mô ghê deblì, ywi wâ nè wûn. Wù ywi wûn njwô ghə? Wù ywi wûn beka wâ nè wûn ndùku nê gha chilichili, wu nê gha a be.
62003013	Ghɨt a mbyî shìki bânà ghàn a wana noma, kə ghàn hi mô nì kani.
62003014	Ghàhnà khə na ghàhnà hì mô ma ghɨ ti fwu a yi kpû hì chyə̂ beka ghàhnà kòŋà wana ne ghàhnà. Wùt we a wù kòŋà wijə wâ nè wûn baha chyə kə a fùtɨ̂n à yi kpû.
62003015	Wùt we a wù bànà wâ nè wûn ywelò, ghàn khə na wùt we a wù ywi kəta wi chyəna ghe ghɨ bè mê wi.
62003016	Ghàhnà yena khɨle gha ye a kôŋì mò yini tohne a Jisòs Klistù te wù tì fo ngɨŋ à wûn hi kpû kum ghàhnà. Ghàhnà boŋa kəta hi tè mò hi fo ngɨŋsu ghàhnàsu hi kpû kum wana ne ghàhnà.
62003017	Kôŋì Fùyènì shìki mô ha wùt, wu kəta mwə, yen a wâ nè wûn wu kəta wi biyani kwohe wi seni ha wûn ma kôŋì Fùyènì nê hi mô yàni ha wûn agha?
62003018	Wana ma, kə ghàhnà hi kôŋà kə a tô yi jwô. Ghàhnà kəta hi tè chwùtì yi kôŋ a gha afa a ghàhnà nè, kôŋà kə nâ hamok.
62003019	À mò a tu lum afân a ghàhnà yen a khɨle na ghàhnà mò a bàh afa a ghɨ mô hamok, yi fê nê təm a ghàhnà kəta yutìnì a Yènfù ashyə̂,
62003020	saka wi ghàhnà, beka Yènfù ngaŋte chyâlò kwâktì tù ghàhnà tù, khə nâbi ghə.
62003021	Təm mu ghàhnà shìki saka wi ghàhnà a sun samsu, ma yi hi bɨlà chwùtè na ghàhnà mò a jûŋ a Yènfù ashyə̂
62003022	ma ghàhnà nê hi bufa nâbi ghə ha wûn, wu fo beka ghàhnà ywo saktu Wun tu, nê a gha ghe fu kôŋà.
62003023	Sak yi Fùyènì mi yina mò na, ghàhnà bimi ha Wâ wûn Jisòs Klistù, ma ghɨ hi kôŋà ngɨŋsu ghàhnàsu te wù jìsà.
62003024	Ghɨt ghe a ghɨ nê te saktu wun tu jìsà chyə ghê wûn kə nâ hamok. Ghàhnà hi khə na fu chyə nì ghàhnà amok tohne a yohnà afa a wù fo ha ghàhnà.
62004001	À ki bên nâbi nde ha ghàn a sun samsu jis na yi kəta Yohnà Fùyènà, kə ghàn bimi kə yi bimî. Ghàn kəta hi fate ke wùt we wù jìsa na yi kəta Yohnà Fùyènà hi yen na wù jìsà hamok agha. Ghàn kəta hi nì ni beka fòktìsù fəmsu gbè a mbyî dô kə ni.
62004002	Ghàn mò hi khɨli na wùt kəta Yohnà Fùyènà a wù lum afân na, nâbi nde we a wù kəta Yohnà Fùyènà bimelò na Jisòs Klistù tî bên a mbye afân a wu wùn wu wûtù.
62004003	Nâbi nde we a wù bime wi ha Jisòs kəta wi Yohnà Fùyènà, bɨlà kəta yohnà a bànà Klistù, a mô ghe a ghàn tì ywo na ghɨ bênàlò. Ghɨ hì mô kə nâ a mbyî chîn.
62004004	Ghàn mò ghɨt a Fùyènà, a mwəlà mâmù, ma ghàn ti ta chya ghɨt mɨ ghɨ̂n beka We a wù mò a ghàn a fùtɨ̂n chyàlò we a wù mò a mbyî.
62004005	Fòktìsu fəmsu mò kəbi ghɨt a mbyî, à ni mò gha ye a ghɨna jìsà kə jîs yi ghɨt a mbye, ghɨt a mbye ywo jîs yi ghɨna.
62004006	Ghàhnà mò ghɨt a Fùyènà, ma à khə nâbi nde Yènfù, ma wù hi ywo gha ye a ghàhnà jìsà, à hì ma nâbi nde Yènfù, ma wù nê hi ywo wi. A ni mò lum we a ghɨ khɨle yohnà ghe a ghɨ mô hamok nì ghɨ fəma.
62004007	Yi jwôfàlò a sun samsu na ghàhnà hi kôŋà ngɨŋsu ghàhnàsu, beka kôŋì lò bênà ha Yènfù. À shìki kôŋà nâbi nde ghɨt ale, ma wù hi mô wâ Fùyèn, khə Yènfù.
62004008	Nâbi nde we a wù kòŋà wi ghɨt ale khə wi Yènfù beka Yènfù mò yi kôŋ.
62004009	Yènfù tî chwûtì kôŋ yì wuni ha ghàhnà a wu lum na wù tì tum Wâ wun a mbyî, kə wù mòk we a wù ndùku kəta, shyəma ghàhnà khɨti chyənà tohne ha wûn.
62004010	Kàntè yì kòŋ mò yìna ni: Yi bu na ghàhnà ndùku kôŋàlò Yènfù, biyani fu koŋ ghàhnà tum Wâ wûn te yi fô na wù bê kpu shyəma fu nê hi fê bâŋhè wi lâ ha ghàhnà lehèfo besu ghàhnàsu.
62004011	Ghàhnà ni kəta hi tè boŋa kòŋà ngɨŋsu ghàhnàsu a sun samsu, beka Yènfù tî koŋ ghàhnà wu lum afân.
62004012	Wùt tà timi yen jə Yènfù, biyani ma ghàhnà shìki kôŋà ngɨŋsu ghàhnàsu, ma Yènfù hi mô a ghàhnà fùtɨ̂n, kôŋ yì wuni kpenê a ghàhnà chyənà.
62004013	Ghàhnà khə na Yènfù làwû a ghàhnà fùtɨ̂n, ghàhnà mô a wun a fùtɨ̂n beka wù ti fo Yohnà a wuna ha ghàhnà.
62004014	Ghàh ti yên, hì fôktè ha ghɨt ale na Bì ti tum Wâ wûn na wù bê bonhi mbyî.
62004015	À bimi nâbi nde na Jisòs mò Wâ Fùyèn, ma wù hi mô ghê wûn, wu mô ghê Yènfù.
62004016	Ghàhnà hi fate khə kôŋ ye Yènfù kəta ha ghàhnà fê yikte kə atɨ̂n. Yènfù mò yi kôŋ. À kòŋà nâbi nde ghɨta ma wù hi chyə̂ ghê Yènfù, Yènfù chyə ghê wûn.
62004017	Yènfù ti nî na kôŋì hi mô a ghàhnà chyənà shyəma ghàhnà bê hi mô kə nâ a jûŋ wu tuk wu saku, beka chyəna ghàhnà a mbye afân mò kəbi te ghɨ Klistù.
62004018	Fânì wijə a fùtɨ̂n à yi kòŋ. Kôŋ ye a yi kpene jùmà fihelò fânì nâ yì jɨ̀m, beka fânì chwùtè na ghɨ kəta hi fo ngə̂k ha wùt. Wùt shìki fân, ma kôŋì Fùyènì hi kpene wi a wun a fùtɨ̂n.
62004019	Ghàhnà kəta kôŋì beka Yènfù tî yitì koŋ ghàhnà ashyə̂.
62004020	À ki jîs nâbi nde na, “Mu kòŋàlò Yènfù,” biyani bânà wâ nè wûn, wù ya wamalò fəmi beka wùt wi hi tè bànà wâ nè wûn we wù yena, jîsà na yi kòŋàlò Yènfù teka wù timè yen.
62004021	Sak ye a Yènfù fo ha ghàhnà mò na, à hì kôŋà nâbi nde Yènfù, wu hi boŋa kôŋà wâ nè wûn.
62005001	Nâbi nde we a wù bime na Jisòs mò we a ghɨ chwoka lema, mò wâ Fùyèn. À kòŋà nâbi nde Bì, ma wù hi boŋa kôŋà kəbi wan we a Bì kəta.
62005002	Ghàhnà làhi khɨlî na ghɨ kôŋàlò wana Fùyènà a wu yu afa ghɨ kôŋà wûn, nê gha ghe a wù jîsà.
62005003	Ghàhnà shìki fate kòŋà Fùyèn, ma ghɨ hi lêmà saktu wun tu. Yi ta wi hi tè lèm a saktu wun tu,
62005004	beka nâbi wùni Wâ Fùyèn wù hì mô ma wù ti tum yə mbyî. A mô yi bimî ghàhnà ye yi nê na ghàhnà tum à yə mbyî.
62005005	À mò hi tum a yə nde mbyî agha? À mò hi tum a yə kə we a wù bime na Jisòs mò Wâ Fùyèn.
62005006	A mô Jisòs Klistù mu wûn a wù lo a nyə̂ ben a chyə̂ fyi mòlû, fî kpulò suh luŋ mù wûn. Wù tà fyi jə kə mòlû, wù kpû suh luŋ mù wûn. À mò Yohnà Yulena a ghɨ fôktè gha mɨ ghɨ̂n beka ghɨ mô hamok.
62005007	À mò mwə̀ mù tât te mù fòktè:
62005008	A mô Yohnà Yulena nì mòlû nì luŋû. Mwə̀ munâ mù tât chwùtè kə gha yì mòk.
62005009	Ghàhnà bime a gha ghe a ghɨta time fôktè, jîsà, biyani ye a Yènfù jìsà yi chyâ yi wùtì beka yi Fùyènì, wu jîsà kum Wâ wûn.
62005010	Nâbi nde we a wù bime ha Wâ Fùyèn khəlò gha mi yîn a wûn a yi təm. Nâbi nde we a wù faŋa hi bimî ha Yènfù lyè wûn ha wut à yì fə̂m beka wù tà bimi jə gha ye a fu jîsà kum Wâ wûn.
62005011	Gha yina a Yènfù jìsà mô yìna na, fu fo chyəna ghe ghɨ bè mê wi ha ghàhnà, chyəna ghɨ̂n mô ha Wâ wûn.
62005012	Wùt we a wù mò a kak à mòk ghê wan kəta chyəna ghe ghɨ bè mê wi, we wù bu a kak à mòk ghê Wâ Fùyèn kəta wi chyəna ghe ghɨ bè mê wi.
62005013	Mu nyàk gha ghɨ̂n ha ghàn ghe a ghàn bime ha Wâ Fùyèn shyəma ghàn hi khə na ghàn kətalò chyə ye a yi bè mê wi.
62005014	Ghàhnà ki time a Yènfù ashyə̂ buf nâbi ghə wu lum afa a fu khɨŋa, ma ghàhnà hi khə hamok na fu nè ywolò ghàhnà.
62005015	Ghàhnà shìki khə na fu ywolò ghàhnà, ma ghɨ nê buf nâbi ghə ha funfu, khə na fu nè folò ha ghàhnà.
62005016	À ki yena nâbi nde wâ nè wûn wu nê be, a bu be ye yì mò hi jyàhè wûn ghê Yènfù, wu jəm ha wûn na Yènfù ni ma wâ nè wûn mu we hi chyə̂. Mu jìsà ghe a ghɨ nê be yi bu hi jyàhè ghɨna ghê Yènfù. Be yìlè làwû à yì nè wùt jyâhè ghê Yènfù, mu jìsà wi na ghàn jəm kum nki be mi yîn.
62005017	Nâ gha a be à jɨ̀m mò be, biyani, be yìlè mô a bu ye à yì mò hi jyàhè wùt ghê Yènfù.
62005018	Ghàhnà khə na wana Fùyènà wi hi tè nè yê kə nì be, beka Wâ Fùyèn tòknàlò nì ghɨna, ma deblì wi hi nè ngə̂k ha ghɨna nâ hakoh.
62005019	Ghàhnà khə na ghàhnà mò wana Fùyènà, mbyî yì jɨ̀m mô a deblì sah à yì sâk.
62005020	Ghàhnà khə kəbi na Wâ Fùyèn tì ben yiki ghàhnà shyəma ghɨ hi khə Yènfù, a fe fu mô hamok, ghàhnà chîntè mô kə ha shyə̀ à mòk ghàhnà nì funfu nì Wâ wûn Jisòs Klistù. Wu mô Fùyèn fe a fu mô hamok, fo chyə ye a yi bè mê wi.
62005021	Kə ghàn bè hì kəta gha yile hi nì nì yèn mù tu fə̂m a mwəlà mâmù.
63001001	À nyak mu chəh à ndâ Fùyèn, ha wùt ywen we a Yènfù chwoka wûn ghê wana wuna ghe a mu kòŋà hamok. À kòŋà wi kə mu, nâ ghɨt à jɨ̀m ghe a ghɨ khə gha ye a yi mô hamok boŋa kôŋàlò ghɨna.
63001002	Mu kòŋà ghàn beka hamok ye a yì mò a ghàhnà fùtɨ̂n, mô hi faŋ hi tè mò kə yi mô.
63001003	Bâba Yènfù ghê Jisòs Klistù, Wan ghê Bì chwuti təm a jûŋà nì kwohi seni nì yutìnì nì kôŋì hamok ha ghàhnà.
63001004	Mu saŋlê nâ haŋaŋ te mu yena mwəlà mâ mùlè, ghɨ nê kə gha ye a yi mô hamok kə yi ghəl te Bì tì jìsa ha ghàhnà.
63001005	Wùt ywên, mu wu hì jîsà ha wò chin na, mu fo wi sak yi fe ha wò, à mò kə ye a ghàhnà khə kə nâ a yìmi. Mu jîsà na ghàhnà hi kôŋà ngɨŋsu ghàhnàsu.
63001006	Kàntè yì kòŋ mò a wu yu afa ghàhnà nè te saktu Fùyèn tù jìsà. Saktu wun tu mô na, ghàn hi gbê kə a fùtɨ̂n à yì kòŋ kə yi ghəl te ghàn hì mò ma ghàn tî yû a yìmi.
63001007	Ghɨt a fəma ti fwu hì gbê chyâlà a mbyî, dô kə ni, bime wi na Jisòs Klistù tì bên a mbyî wu wùn wu wûtù. Nâbi nde a fùtɨ̂n à ghɨt afân mò bànà Klistù, lehe à ghɨ̂t.
63001008	Ghàn hi tôknè kə ghàn nê lə̀si shyə ghe ghàhnà fèta, khɨŋa hi khɨtî. Ghàn hi bɨlà khɨŋa lumu hi khɨte maktu tɨnu kə wù jɨ̀m.
63001009	Nâbi nde we a wù nyiŋa yênà ashyə̂, chyə̂ wi kə te yikî Klistù chwùtè wijə ghê Yènfù, ma à hì mô nâbi nde chyə kə a fùtɨ̂n à yi yikî Klistù, ma wù hi mô ghe Bì fê mô kəbi ghê Wan.
63001010	À ki bên nâbi nde ha ghàn hì yike wi yikî mi yîn, kə ghàn fyi wûn a ghàn a sù ndâ, kə ghàn fati toŋti nâbi ha wûn.
63001011	À fate toŋti nâbi nde ha wûn, ma wù hi mô ghê wûn nê fêt tu wun tu gha a be tê ghê wûn amok.
63001012	Mu kəta a gha hi jìs ha ghàn, ghɨ dô kə ni, biyani mu kôŋà wi hi nyàk yi nyâk. Mu bɨlà kwàktèlò hi jikte ghàn hi jìs kə nâ ha ghàn nì ngɨŋ à mì, shyəma saŋlî ghàhnà kwok à kpen.
63001013	Wana jàmtù wâ ghe Yènfù chwoka, ti chinhi toŋtînì ha wò.
64001001	À nyak mu chəh à ndâ Fùyèn ŋwàklù yina ha sô mù Gayùs we a mu kòŋà hamok.
64001002	Mu jə̀mà na nâbi ghə hi yênà kə a jûŋ ha wò a sô mù, fê jə̂mà na wò hi mô kə nâ wu wun wu tâ kəbi wu lum afa a wò mô atɨ̂n à yohnà.
64001003	Wana ne ghɨ le tì ben fôktì ha mu na wò nè kə nâ gha ye a yi mô hamok, time kə a tô gha afa a ghɨ mô hamok, mu hì saŋle nâ haŋaŋ.
64001004	Gha yile wijə a yi mô hi nì, ma mu fê tokâ saŋli chyâ hi yu na mwəlà mâmù mò kə a tô yi gha afa a yi mô hamok.
64001005	Wo fate nê kə nâ fêt ya ha wana ne a sô mù, nâbi wu yu afa ghɨna mò à ghɨ̂t wo khə wi.
64001006	Ghɨna ti fôktì kôŋ ya ha nòn à ghɨt a bimena ghe a ghɨ mô afân. Mòmhi a jûŋ wu lum afa wu kokne a Yènfù ashyə̂, hi nì na gbî ghɨna jwof.
64001007	Wò nè ni, beka ghɨna ti fwu hì gbê nê yênà nì fêt yi Klistù, nê ni, bime wi gâmtìnì ma yi lo ha ghɨta teka ghɨna bimi.
64001008	Yi chwûtè na ghàhnà ghɨt a bimena kəta hi tè gàmtè nki ghɨ̂t mɨ ghɨ̂n kə nâ a jûŋ shyəma ghàhnà hi chîntè fêtà a tô gha afa a yi mô hamok.
64001009	Mu ti nyak ŋwàklù ha chìntê ghɨt a bimena, biyani Dàyotifìs we a wù kòŋà kə hi tê mò a tû, tunhi hi yute gha ye a mu jìsa atɨ̂n.
64001010	Mu nè bênà nâbi yini ma mu fokti gha ghe a wù nè. Mu nè fôktèlò gha a bəmana ghe a wù jìsà kum ghàhnà nì fəm ye a wù wama. Wu nê ni, yi mê wi kə ni. Wu tunhe hi tè fye wana ne, fê tâmtè ghɨt ghe a ghɨ khɨŋa hi tè fyî, jûmà fihe ghɨna a nòn a ghɨt a bimena.
64001011	Kə wò bè sine gha yi be a sô mù, wo bɨlà sine kə yi jûŋì. Nâbi nde we a wù nè gha yi jûŋì mò ghê Yènfù amok, we a wù nè gha be mò teka wù timè yen Yènfù.
64001012	À bè nâbi nde jîsà kə a jûŋ kum Dèmitɨliyùs. Wu chyə kə nâ a jûŋ kə te gha Fùyènì ye a yi mô hamok chwùtè. Nâ ghàh boŋa jîsà kə a jûŋ kum wûn, wo khə na gha ye a ghàh jìsà kum wûn mò kə nâ hamok.
64001013	Mu kəta a gha hi jìs ha wò ghɨ dô kə ni, biyani kôŋà wi hi nyàk yi nyâk gha mɨ ghɨ̂n.
64001014	Mu kwàktè hi bèn hi yen a wò kə a mu tuk afân. Mu bênà ma ghàh à wò biti gha atɨna kə nâ nì jwo.
64001015	Yutìnì Fùyènì hi mô ha wò. Sunsu ghàhnà se a su mô afân chinhe toŋtînì ha wò. Toŋti ha sun se a su mô afâ kə wù mòk wù mòk.
65001001	À nyak mu Jûd ŋwàklù yina ha ghàn. Mô wut wù fètana ha Jisòs Klistù, a wâ nè Jêms. Mu nyak ŋwàklù yina ha ghàn wana ne a jûŋà ghe a ghɨ toŋa fihe, ghàn na ghɨ hi chyə a Yènfù atɨ̂n à yì kòŋ, à mô Bì, Jisòs Klistù kine ghàn.
65001002	Mu jə̂mà na Yènfù kwohi seni ha ghàn, ma wù fo yutìnì ha ghàn ma wù fê tòkà kôŋà yê kə nì ghàn ashyə̂.
65001003	Mu chehì kôŋàlò hi nyàk ha ghàn, a sun samsu jûŋsù njwo Yènfù ti chîntì bônhì ghàhnà à jɨ̀m, biyani mu ti yen na yi jwôfàlò na mu nyâŋhè nyak à tobhi ghàn na ghàn hi fêtà nâ nì jyaka hi khɨte bimî ye a ghɨt a Fùyènà kəta. Bimî yin mô kə yì mòk ma Yènfù tî fo ha ghɨt a wuna kə hamok.
65001004	Mu jìsà ni beka ghɨt ale ti nyamti lyi a ghàhnà a fùtɨ̂n, a mô à ghɨ̂t ma ghɨ ti fwək tum a yì kòŋ yì Fùyèn a ghàhnà kokhe lyi hì nê gha a tu liŋa a ghɨna atɨ̂n. Ghɨt mɨ ghɨ̂n khə wi Yènfù, tunhi Chichà ghàhnà wù mòk we a ghàhnà kəta, a mô Bâba Jisòs Klistù. Ŋwàklù Fùyèn hì mô ma yì tî jîs kum nki ghɨt mɨ ghɨ̂n fôktì na Yènfù bè saka bobhelò ghɨna.
65001005	Mu khəlò kə nâ na ghàn hì khəlò gha mɨ ghɨ̂n biyani kôŋà hi fè yɨ̂ŋtì ha ghàn nâbi te Bâba tì fihi ghɨt a Isalì a ngə̂k yi lak yi Ijìb biyani a hì mô a yi bàm atɨ̂n wù kahi bobhi ghɨt a Isalì ghe a ghɨ tì faŋa hi bimî ha wûn.
65001006	Ghàn yɨŋti anjèlsu Fùyèn se a Yènfù tì ne, ghɨ kwut ghɨna nì chyaksu kə amok atɨ̂n à bɨn a finana beka su tì de luk we a Yènfù tì fo ha ghɨna hì khɨŋa luk wu ngaŋtenu. Yènfù nî, ghɨ kwut ghɨna, ghɨna mô hi faŋ kə a sù chyak nâ shyəma tuk wu saku bê kpen.
65001007	Ghàn fê kwakti kəbi tèk yi Sodòm nì tèk yi Gòmoliyà nì tèk tu le tê a tu ndùku bakhe a tu tèk afân. Ghàn lyi te chwèna te ghɨt a tu tèk mu tɨ̂n ndùku boŋa buma chyə kə yi chyə̂ te sù bwû ghê ywena, kôŋà nâbi ghə nê kə yi nî, ghɨ bobhi ghɨna nì wusu wu nê na ghɨna faŋ kə atɨ̂n te yi kɨ̂n ha ghɨt à jɨ̀m.
65001008	Ghɨt ghɨ̂n a ghɨ nyamte lye a ghàn a fùtɨ̂n ni boŋa nê kəbi ni. Ghɨna ni nè be nì wunu ghɨna kum gha ghe a ghɨna jìsà na ghɨna yena a sù jem. Gha atɨna ti nî ghɨna tunhe jyak a Fùyènà, sûlè anjèlsu Fùyènsu a nyə̂.
65001009	Nâbi Maykèl te wù mò a tô a anjèlsu Fùyènsu tà tì môm hi sùlè deblì te ghê yinì ndùku kəta gùfna kum gun yi Musìs. Wu tì bɨlì jis kə ha yinì na, “bâ Yènfù kântè wò.”
65001010	Biyani ghɨt ghɨ̂n mò jîsà gha a be kum gha ghe a ghɨna ywo, khɨle wi. Ghɨna khə gha kə yi kwàktì te nyamsu ghə̀nsù, a mô a gha mɨ ghɨ̂n a ghɨ bobhe ghɨna.
65001011	Ngə̂k yì chìk mò a ghɨna a tû! Ghɨna ni chyə kə chyənà ye a Kên ndùku chyə shyəma wù ywi wâ nì. Ghɨna nyɨŋa kəbi yi bàm wu kâ te Balàm ndùku nyɨŋa. Ghɨna tunhi hi yu ha Yènfù kə te Kolà, fu hì mô hi bè bobhi ghɨna kə te fu tì bobhi wûn.
65001012	Ghɨna ndokò hi yə mwə̀ mù yə̂mù chîntè nì ghàn, ghɨt mɨ ghɨ̂n hi mô kə te yi liŋ a ghàn a fùtɨ̂n ma ghɨ ti boŋ ben ndokò hì yə̂, wume wi. À nê hì mô wu yu mefû ghɨna kwâktè kə ngɨŋsu ghɨna su. Ghɨna mô ni te sù mbàk te fufa china, su chyâlà biyani bê wi nì wuli. Ghɨna mô ni te mu kâk mù tam biyani yu kpên, mu tê mu jə̀ tamu. Ghɨna mô te mu kâk te ghɨ shika chwokte ghaŋtu a chyə̂, mu kputi mihì.
65001013	Ghɨt mɨ ghɨ̂n ni mò kəbi te mòlû a jwô yì chìk, gha ghɨna a wumena ha mwə̀lû lôtè kwoka kəbi te wôŋlù jwô wu ta a wu yu afa fufa china. Ghɨna mô ni te mu jên, mu buma yine mô kə yi mô, ma Yènfù ti de wu lùk wu fina kə ni na mù faŋ afû kə amok.
65001014	À tì jis Enòk, ma wù hì bênà à ghɨt sàmba yi bàm kə hi yìmì a Adàm wu tuk na, “Ghàn yen, Bâba wu bênà ghê anjèlsu wunsu yulesu, su dô kə ni,”
65001015	ghɨ hì saka kə ghɨt à jɨ̀m hi chwùtè banhe a gha be ghe a ghɨna nè, nì jîs yi be ye a ghɨt a gha be mɨ ghɨ̂n jìsà kum wûn.
65001016	Ghɨt mɨ ghɨ̂n faŋ hì dumlè kə yi dûmlì, ngane kə yi nganî ghɨt ale. Ghɨna ni nè kə a gha ghe a kwâktì tu ghɨna tu chwùtè, a dûtè kə yi jîs yi ghaŋhini wùni a ghɨna yi jwô. Ghɨna lehe jìsà jîs yi fomani hi tè fye mwə̀ mù ghɨ̀t.
65001017	Biyani, a mô ha ghàn a sun sam su jûŋ sù, ghàn kəta hi kaha kwàktè gha ghe a ghɨt a tuma Bâba ghàhnà Jisòs Klistù ndùku jîsà na kə yi bè gânà.
65001018	Ghɨna tì jis na, “Tuk mù gòkhemù bè bênàlò ma ghɨta fwu ma ghɨ hi lehe ghàn, a mô à ghɨ̂t chyə̂ kə te njyàsu wùnsu ghɨna su khɨŋa.”
65001019	Ghɨt mɨ ghɨ̂n mô à ghɨ̂t, bênà nì jyàhînì, kəta wi Yohnà Fùyènà a ghɨna fùtɨ̂n, a tihe kə kwâktì tu betu ghɨna.
65001020	Biyani, a mô ha ghàn a sun sam su jûŋsù, ghàn kəta hi tè gàmtè a ngɨŋ sanisu hi tè ləmâ a ghàn a yi bimî, a mô yi bimî, yule kpenê. Ghàn shihi jə̀m, ghàn jis Yohnà Yulena hi tihe ghàn.
65001021	Ghàn hi chyə̂ chyənà sanisu, khə hamok na Yènfù kòŋàlò ghàn. Ghàn hi gbùtè hi khɨte chyənà ye a yì bè mê wi te Bâba ghàhnà Jisòs Klistù kwohe seni fo ha ghàn.
65001022	Ghàn hi kwohe seni ha ghɨt ghe a ghɨ kante yi kantî gha ye a ghɨ bime.
65001023	Ghàn hi sâkà ghɨt ale, fihe ghɨna wu wùs shyəma ghɨna bon. Ghɨt ale mò kəbi a ghàn a fùtɨ̂n, ghàn kəta hi tè kwohe yi sen ha ghɨna. Biyani ghàn hi tôknè ghàn a ghɨt mɨ ghɨ̂n kum a gha a njyàsu wùnsu ghɨna su, bu ya ma ghɨ finhi ghàn.
65001024	Ghàhnà hi kokhe Yènfù. Fu kəta jyaka hi khɨte ghàn na kə ghàn fen, kəta a jyak hi nì na ghàn yulê kpena, ma ghɨ hi kəta wi lɨŋi nâ hakoh, fê kəta a jyak hi lèmà ghàn a wun a fùtɨ̂n à yi ban yi chiki, na saŋlî yi chiki hi mô ha ghàn.
65001025	Ghàhnà hi kokhe Yènfù. A mô kə wûn wù mòk a wù mò Fùyèn. A bônhè wun ghàhnà tohne a Jisòs Klistù Bâba ghàhnà. Kokhînì yen ha wun nì ngumlînì. Yèn fe a fu saka ghàhnà mô fə̀n, kəta a jyak a yû mù jɨ̀m. Yi mô chîn kə yi ghəl te yi ndùku mô ashyə̂, mô hi tê mò kə ni a mu yu mù jɨ̀m. Àmèn.
66001001	Ghɨ̀na mò a gha ghe a Jisòs Klistù tì chwùte a ndan ha Jon. Yènfù fî fo gha mɨ ghɨ̂n na wù chwuti ha ghɨt a wuna ghɨ fetana shyəma ghɨna hi khə gha ghe a ghɨ hì khɨŋa hi gàn. À ndùku mô te wù khɨŋa na ghɨ hi khə gha mɨ ghɨ̂n, wù tum anjèl à wûn ha Jon, a mô kəbi wut wù fètana à wûn wùlè.
66001002	Jon te wut we wù tì yena, fôktì kwok nì tum à Fùyèn kəbi nì gha ghe a Jisòs Klistù tì chwùte ha wûn a ndan, a mô nâ gha ghe à jɨ̀m a wù tì yena.
66001003	Jùŋ mò ha wùt we a wù taŋa gha mɨ ghɨ̂n a Yènfù fòkte ni, ghɨta yutê. Jùŋ mô kəbi ha ghɨt ghe a ghɨ ywo, fê nê gha ghe a ghɨ nyaka a ŋwàklù afân, beka yu we a ghɨ lema na gha mɨ ghɨ̂n bê gan atɨ̂n hì bakhe bênàlò.
66001004	À chinhi mu Jon ŋwàklù yina ha ghàn nôn wu ghɨt a bimena we sàmba a ghàn chyə yi lak yi Esiyà. Yènfù chwuti təm a jûŋà ha ghàn hi nì na ghàn hi chyə nì yutìnì. A mô funfu a fu mô, ma fu ndùku lâwû, mô hi bê bèn. Yènfù ghê yohnù we sàmba a wu mô ashyə̂ kpòk tù fə̀nù, chwuti təm a jûŋà ha ghàn nê na ghàn hi chyə nì yutìnì.
66001005	Jisòs Klistù tî nê kəbi ni. A mô wûn wut wù jùŋ we wù fòktè kum Fùyèn. A mô wut wù shyə̂ we a wù tì lòte a yi kpû, a saka wûn fə̂ntù te a tu mô a mbyî. Wù kôŋà ghàhnà fê mô ma wù ti fo ngɨŋ à wûn kpulò suh luŋ mù wûn hi bònhè ghàhnà a ghàhnà sùbe,
66001006	wù ni na ghàhnà hi mô wana toka ha Yènfù, fêtà te ngàŋsu ha Bè wûn Yènfù. Kokhînì nì jyaka mò ha Jisòs Klistù a yû mù jɨ̀m. Àmèn.
66001007	Ghàn yen, wù we wù hì bênà atɨ̂n à sù bàk, nâbi nde mô hi yen a wûn, bakhe nì ghɨt à jɨ̀m a ghɨ ndùku sôlè wûn nì woŋa. Nâ ghɨt à jɨ̀m a mbyî bê hi jyê kum wûn. Yi mô kə nâ hamok. Àmèn.
66001008	Bâba Yènfù, Bè jyak à jɨ̀m jis na, “Mu mò Yìmi, fê mô yi Gokhi.” A mô funfu a fu mô, ma fu ndùku lâwû, mô hi bè bèn.
66001009	À mò mu wùt wù bimena ha Jisòs. A mô mu Jon, a wâ nì wânù. Ghàhnà chîntè yena ngə̂k kə à jɨ̀m, biyani kwuta kə a təm, yute hi bè tè mò wu lùk wu fə̀n wù Fùyènù. Ghɨ che kwo lem mu a Batmòs, a mô yi lak ma jwò ti jɨŋ kat yini beka mu fòktè tum à Fùyèn, fê fôktè gha hamok ghe a Jisòs tì chwùte.
66001010	À ndùku mô wu tuk afa a ghɨ kokhe Bâba atɨ̂n, Yohnà Fùyènà khɨti kwâktì mi, mu yu te jyə̀ yì tâ fwo a mu yi bàm dûmà ni te yi soŋ te ghɨ toŋa,
66001011	yì jis na, “Nyàk gha ghɨ̂n a wò yena ni, ma wò chinhi ŋwàklù àtɨ̂n ha nôn wu ghɨt a bimena we sàmba a Efisùs nì Sɨminà nì Begamùm nì Tìyàtilà nì Sadìs nì Fìlàdefìyà nì Làdisìyà.”
66001012	Mu kahi wu wun hi yen nâ a jìsà nde ha mu agha, kə wu yu mu yen kə mwə̀ mù tɨ̂n sàmba te ghɨ fate nì gûl hi tè tomte lâmsù atɨ̂n.
66001013	Wùt mô a mwə̀ mù tɨ̂n a ngwùŋ, a mô Wâ Wùt ma wù ti mak njusu, su dâfà kə ni, kwut wu kwô a wun a ngàŋtù, ma ghɨ fati nì gûl.
66001014	Nyuŋsu wunsu tusu fufa kə ni bwu, se a wuna ŋwântè kə ni te chwûlù wùsu.
66001015	Wulu wunu njêntè kə ni te kah a jûŋà ale te ghɨ nyoka wu wùs, jyə̀ wûn kwô te fenani yè kwô, dùmà kə ni.
66001016	Wu mô ma wù ti khɨti njènû sàmba a wun a kpen wu wo ta, fâ gbɨ̀liŋi fwu ben a wûn a yi jwô, kə̂k yi wuni bana kə te yuchwî a wu yu afa chwì bana ta.
66001017	Mu yen ben nì wûn ni, fen a wûn ashyə̂ hì mô kə ni te mu kpulô, biyani wù lem a wo wuna ghɨ kpen wu wo ta a mu a tû, jis ha mu na, kə mu fan, na yi mò yìmi, fê mô gòkhi a gha à jɨ̀m,
66001018	fê mô kəbi wûn we a wù chyə. Wù jis na yi tî kpû kahi hì chyə̂, mô hi tè mò kə yi mô a mu yu mù jɨ̀m. Wù fî jis na yi kəta a chwok a yi a wô, kəta jyak a kpo, fê kəta jyaka hi chwoka yi lak yi ghɨt a kpona.
66001019	Wù jis ha mu na, mu nyak gha ghe a mu yena a wu yu mefû nì ghe a ghɨ baha mô hi gàn.
66001020	À mò gha a letena a kanana ghe a ghɨ mô kum jèn mê sàmba a mu yena a wûn a kpen wu wo ta kəbi nì mwə̀ me sàmba a ghɨ ye tomte lâm sê atɨ̂n ma ghɨ fate nì gûl yâ. Jèn munâ sàmba, mò anjèlsù Fùyènsu sàmba, su lyi luk wu ndasu ghɨt a bimesu se sàmba. Mwə̀ munâ a ghɨ tomte lâmsù atɨ̂n sàmba ni mô ndasu ghɨt a bimena se sàmba.
66002001	Wù jîs kəbi ha mu na, “Nyàk ha anjèl à Fùyèn ye a yì mò a chìntê yì ghɨt a bimena a Efisùs na: Tum yìna lo ha mu we a mu kəta jèn me sàmba a mu kpen wu wo ta, gbê fùtɨ̂n à mwə̀ afa a ghɨ fate nì gûl na ghɨ hi tomte lâmsù atɨ̂n.
66002002	Mu khəlò fêt yani. Mu khə te ghàn fètà kwoka kə nâ nì jyaka nì təm a yutena, fê wunhê. Mu khə na ghàn de wi ghɨt a təm a be moŋ. Ghàn mômhè hi chwùtè banhî ghɨt ghe a ghɨna jìsà na ghɨna mò ghɨt a tuma ha Jisòs biyani bu. Yi chwûtè kəbi na ghɨna mò kə ghɨt a fəma.
66002003	Mu khə na ghàn kwuta lò təma, yena sù ngə̂k, su dô kə ni kum mu, bota wi.
66002004	Biyani, mu ngane ghàn kum gha yì mòk, yi mô na, ghàn fè kəta wi kôŋì ha mu te ghàn ndùku kəta ashyə̂.
66002005	Ghàn kwakti lum we a ghàn chehì mô atɨ̂n ashyə̂, ma ghàn kahi təm ghana a ghàn a sùbe ma ghàn hi fêtà kə te ghàn ndùku fêtà. Ghàn ki faŋ hi nì ni, ma mu bê fihi shyə ghe a lâm sanisu mò a tô atɨ̂n.
66002006	Gha jûŋì ye a ghàn nè mò na, ghàn bànàlò gha yile, mu boŋa bânà. Gha tɨni mô na ghàn bànàlò gha ghe a ghɨt ghe a ghɨ gbê a Nikolàs yi bàm nè.
66002007	“À hì tofa nâbi nde, wu hi tôkà yute gha ye a Yohnà Yulena jìsà ha nôn à ghɨt a bimena. À ki nô yə nâbi nde be, ma mu ni ma wù hi kuta tamu fùkàk fe fu fo chyə, ləma a Yènfù à fùk.”
66002008	Wù jis kəbi ha mu na, “Nyàk ha anjèl à Fùyèn ye a yì mò a chìntê ghɨt a bimena a Sɨminà na: Tum yina lo ha mu we a mu mò Yìmi fê mô kəbi Gòkhi, a mô mu we a mu tì kpo, kaha hì chyə̂.
66002009	Mu khəlò ngək se a ghàn yena. Mu khə na ghàn fufalò biyani mô ghɨt a chika. Mu khə gha a be ghe a ghɨt ghɨ̂n a ghɨ kama chwùtè na ghɨna mò ghɨt a Jûs ni, jìsà kum ghàn. Ghɨna mò à ghɨ̂t a Satàn a nòn.
66002010	Ghàn yen! Kə ghàn hi fânà ngək ye a ghàn lye yênà atɨ̂n. Deblì nè nêlò na ghɨ khɨti ghàn ghɨ le ma lem a ndâ a chyâk, a mô kə yi mômhì te yi bênà ha ghàn. Ma ghàn nê yen ngə̂k afû a mu tuk ìwûm. Ghɨ hì mô nâbi hi ywe ghàn, ghàn hi samhe kə ha mu, shyəma mu nê fo chyə ye a yì bè mê wi ha ghàn, a mô shyə ghe a ghàn nò hi yə̂.
66002011	“À hì tofa nâbi nde, wu hi tòkà yute gha ye a Yohnà Yulena jìsà ha nôn à ghɨt a bimena. À no yə nâbi nde be, ma wù bê tè fè kpo jə̀ kpu kumteni.”
66002012	Wù jis kəbi ha mu na, “Nyàk ha anjèl à Fùyèn ye a yì mò a chìntê ghɨt a bimena a Begamòs na: Tum yina lo ha mu we a mu kəta fâ gbɨ̀liŋi ye a yi tofa.
66002013	Mu khəlò luk we a ghàn chyə. Ghàn chyə wu lùk Satàn saka fə̂n wù wunu afû. Ghàn tì fati khɨti bimî yani, faŋ hi mana mu nâbi wu tuk afa ghɨ tì ywe Antibàs te wù ndùku jîsà kum mu yâ, ghɨ ywe wut à mù wù bimena wuna atɨ̂n, wu lùk afa a Satàn ndùku saka fə̂n wù wunu.
66002014	Biyani, mu ngane ghàn a gha ale. Ghɨt ale mò afa jûmtè yiki Balàm. Wu tì yiki Balàk na wù hi nê ghɨt a Isalì na ghɨ hi yə mwə̀lû ma ghɨ fo ha mosòmù, fê chyə nì ywena makə lɨmànà, a kəta wi ghɨna.
66002015	Ghàn kəta kəbi ghɨt ale ghɨ jûmtè yikî yi Nikolàs.
66002016	Ghàn kahi təm ghana a ghàn a sùbe, bu ni, ghafa fè dâfà wi shyəma mu ben wu lùk afa a ghàn mò ma mu no ghɨt mu ghê nì fâ gbɨ̀liŋi ye a yi fwo a mu yi jwô.
66002017	“À hì tofa nâbi nde, wu hi tôkà yute gha ye a Yohnà Yulena jìsà ha nôn à ghɨ̂t a bimena. À no yə nâbi nde be, ma mu bê fo shyə a yəna a letena ale ha wûn, ghɨ toŋte na manà, ma mu fo ti yi fufani yile ha wûn ma ghɨ ti nyak yet yi fe yile atɨ̂n, wùt khə wi, a bu kə wùt we a mu fo ti tɨni ha wûn.”
66002018	Wù jis kəbi ha mu na, “Nyàk ha anjèl à Fùyèn ye a yì mò a chìntê a ghɨt a bimena a Tìyàtilà na: Ghɨ̀na mò a gha ma à jis Wâ Fùyèn we se wuna mwântè te chwûtù wùstu yâ, wulu wunu njêntè kə ni te kaha jûŋà te ghɨ bâŋhè wu wùs.
66002019	Mu khəlò fêt yani. Mu khə kôŋ ye a ghàn kəta nì bimînì, khə te ghàn fètà ha ghɨt ale, fê kwuta a təm. Ghàn fètà kə nâ chin chyâ te ghàn chehì fêtà ashyə̂.
66002020	“Biyani mu ngane ghàn kum kə gha yin ni. Ghàn ti de Jesebèl a wùt wù ywên wuna a wù jìsà na yi mò fòktì wù chìk ni, wù lehe ghɨt a ma ghɨ fetana, yike ghɨna na ghɨna hi chyə̂ nì ywena, chyə̂ kəbi nì lɨmànà, a kəta wi ghɨna, fê yike na ghɨna hi yə mwə̀ mù yə̂mù ma ghɨ fo ha mosòmù.
66002021	Mu fo yu na wù kahi təm yi wuni ma wù de besu wunsu biyani wù tunhî na yi wi hi dè.
66002022	Ghàn hi khə na mu nè nêlò, ma wù yaf à nìŋe à faŋ a wu khɨ̀. Mu nè folò ngə̂k yì chìk ha ghɨt ghe a ghɨ chehì chyə nì wûn wu yu afa ghɨna faŋa hi kahe təm a ghɨna a sùbe afa ghɨna chehì nê ghê wûn.
66002023	Mu nè ywitelò wana wuna, ma chìntisu ghɨt a bimenasu nâ sù jɨ̀m hi khə na à mò mu we a mu khə kwâktì tù ghɨ̂t tù, khə gha ghe ghɨ mô a ghɨna təm. Mu nè lâkà ghàn kə yi ghəl te nâbi nde chehì fêtà.
66002024	“Biyani, ghàn ghɨ le mò a Tìyàtilà ma ghàn ti tunhî na ghàn jùmtè wi yikî wun mu yê, fî tunhi na ghàn nè chîntè wi a gha afa Satàn ghê jùmtìsu wunsu jìsà na à mò nâ a gha a letena a ta. Mu jìsà ha ghàn na, mu nè fê bufa kpenhe wi shyə ale ha ghàn.
66002025	Mu jìsà kə na, ghàn fatè khɨti bimî yani hi bê tàn shyəma mu bê kahè ben.
66002026	“À no yə nâbi nde be, hì nê kə a gha ghe a mu khɨŋa hi tàn a gòkhi, ma mu bê fo jyaka ha wûn ma wù hi saka lak tu.
66002027	Wu nè hì saka ghɨta a tu lak afân kə nâ nì jyaka, gwôhè ghɨna kə nâ te ghɨ yè kûnà khɨŋa chyaka. À nè fo kə nâ mu jyak mɨ ghɨ̂n kəbi yi ghəl te Bom fo ha mu.
66002028	Mu bè folò njênfù mbisìmbisi ha wùt mu we a wù no yə be.
66002029	“À hì tofa nâbi nde, wu hi tôkà yute gha ye Yohnà Yulena jìsà ha nôn à ghɨt a bimena.”
66003001	Wù jis kəbi ha mu na, “Nyàk ha anjèl à Fùyèn ye a yì mò a chìntê ghɨt a bimena a Sadìs na: Wùt we a wù kəta yohnù Fùyènù we sàmba, kəta njèn me sàmba jis na, Mu khəlò fêt yani. Ghɨta yena na ghàn chyə lò biyani ma ghàn ti kputî.
66003002	Ghàn yèma ma ghàn hi tôknè nì bimî yi teta ye a ghàn kəta, bu ya ma yi mê mihi beka mu yena na fêt yani kwoka kpene wi a Yèn famfu ashyə̂.
66003003	Ghàn kahè kwàkti gha ghe a ghɨ tì yike ha ghàn nì ghe a ghàn tì ywo. Ghàn kahi təm ghana a ghàn a sùbe ma ghàn hi nê gha atɨna. Ghàn ki faŋ hi yèmà, ma mu bûŋhè ben ha ghàn kə te wùt wù chwoŋana, wu yu afa ghàn khə wi.
66003004	“Biyani ghɨt ale baha làwû a Sadìs teka ghɨna nuk njusu ghɨna su nì be. Ghɨna bè mâkàlò njusu fufasu ma ghàh à ghɨna bê hi gbê ghanê beka ghɨna yule kpenelò.
66003005	Ghɨt ghe a ghɨ no yə, bè lafalò kəbi nì njusu fufasu. Ma mu bê tê chikhe jə̀ yet a ghɨna a ŋwàklù yì bòn. Ma mu bê timè jis kə nâ a ndan na mu khəlò ghɨna a Bom ashyə̂ ghê anjèlsu wunsu.
66003006	“À hì tofa nâbi nde, wu hi tôkà yute gha ye Yohnà Yulena jìsà ha nôn à ghɨt a bimena.”
66003007	Wù jis ha mu na, “Nyàk ha anjèl à Fùyèn ye a yì mò a chìntê ghɨt a bimena a Fìlàdefìyà na: À gha ghɨ̂n jis wùt we a wù yule, mô kə hamok, kəta à chwok a Defìt a ndâ, chwoka jwo nda, wùt bu hi fà, wu fa, wùt bu hi jìmì.
66003008	Mu khəlò fêt yani. Ghàn yen, mu ti jîmì de jwo nda ha ghàn, nâ wùt bu hi sèn. Mu khəlò na ghàn tòkà kəta wi jyaka, ma ghàn ti bimi ha mu, tê mana jə̀ mu.
66003009	Ghàn hi khə na mu nè nêlò ghɨt a Satàn à nòn ghe a ghɨ wama jîsà na ghɨna mò ghɨt a Jûs bê ngumti a ghàn ashyə̂ ma ghɨ yen na mu kòŋàlò ghàn.
66003010	Mu nè bônhèlò ghàn a wu yu afa ngək bèna a mbyî yì jɨ̀m hi mòmà ghɨt ghe a ghɨ chyə a mbyî, beka ghàn ywo gha ye a mu jîsà na, ghàn hi wunhê.
66003011	À faŋ kə fu yulâ ni shyəma mu ben. Ghàn hi samhe kə ha mu, kə wùt nè fye maktu wanu we a ghàn no yə.
66003012	À no yə nâbi nde be, ma mu ni ma wù hi mô tôk à nda Yèn famfu, ma wù bê tè fè fwo atɨ̂n. Ma mu bê nyak yet yi Yèn famfu a wun wu wùn, ma mu fê nyak yet yi tèk yi chiki yi Fùyènì, a mô Jèlusalèm yì fê. Yi bè lô ha Yèn famfu a nyə̂ ma yi chwô ben. Ma mu bê nyak kəbi yet yi mi yi fe a wun wu wùn.
66003013	“À hì tofa nâbi nde, wu hi tôkà yute gha ye a Yohnà Yulena jìsà ha nôn à ghɨt a bimena.”
66003014	Wù jis kəbi ha mu na, “Nyàk ha anjèl à Fùyèn ye a yì mò a chìntê a ghɨt a bimena a Làdisìyà na: Yìna ni mò tum ma yì lo ha we a ghɨ toŋte na, Àmèn. A mô wûn wùt wù jùŋ we a wù mò, jîsà hamok kum Yènfù. Yènfù tì fati nâbi ghə a mbyî tohna a wùn.
66003015	Mu khəlò fêt yani. Ghàn lùmà wi a ghàn a yi bimî, sana wi. Yi jwôfà na ghàn hi sanâ, bu ya ghàn hì lûmà!
66003016	Te ghàn hì chînà mò kə ni, sana wi, lûmà wi, mu te manalò ghàn.
66003017	Ghàn jìsà na ghàn kətalò ka, ma ghàn ti ghaklî fè gha wi shyə ale. Ghàn jîsà ni khə wi na ghàn mò bûkù ghɨ̂tù, yena ngə̂k. Ghàn fufalò, ma ghàn ti fêf, fê gbê nì sah a yima.
66003018	Mu tobhe ghàn na ghàn yun kàntè gûl ha mu ma ghɨ twi wu wùs, ma ghàn hi mô ghɨt a mu ka. Ghàn yun njusu fufasu ma ghàn mak à baŋ wun wanu atɨ̂n, kə ghàn hi gbê wumê. Ghàn kina fo ma ghàn lem a ghàn a sê shyəma ghàn hi yena luktu.
66003019	“Mu njaŋa ha ghɨt ghe a mu kòŋà, fo ngə̂k, tihe ghɨna. Ghàn hi lûmà. Ghàn kahi təm ghana a be.
66003020	Ghàn yen. Mu mò a yi jwô ndâ kûmtè, ma à yu nâbi nde jyə̀ mì jîmìlò, ma mu lyê ben, ma ghàh à wûn hi mô amok fê yə̂ amok.
66003021	À no yə nâ nâbi nde be, ma mu ni ma wù ben ma ghàh à wûn ndokò a mu lùk wu fə̀nù. Kəbi yi ghəl te mu hì mô ma mu ti no yə̂ hì mô ghàh à Bôm a wun wu lùk wu fə̀nù.
66003022	“À hì tofa nâbi nde, wu hi tôkà yute gha ye Yohnà Yulena jìsà ha nôn wu ghɨt a bimena.”
66004001	À ndùku mô te gha mɨ ghɨ̂n chyàla, gha fî fwo a mu yi kə̀k, jwo ndâ jîmì a nyə̂. Jyə̀ ye a mu tì ywo yi jîsà ha mu yâ, dûmà te yi soŋ jis ha mu na, “Kwok bi afân ma mu chwuti gha ye a yi kəta hi gàn ha wò.”
66004002	Kə ni, Yohnà Fùyènà khɨti kwâktì mi, mu yen kpok wu tù fə̀nù a nyə̂, wùt mô atɨ̂n,
66004003	njêntè jwôfà kə ni te ti jasbà nì ti kàniliyà, ma fìlinjoŋi ti jɨŋ kat kpok wu tɨnu boŋa njêntè jwôfà kə ni te ti èmelà.
66004004	Kpòk mù tù fə̀n mùlè hì mô mbà njwòsù kìk ma mù ti jɨŋ kat kpok wu tù fə̀n mu wê, chəhsu mô atɨ̂n ma su ti mak njumù fufamù, so fotu tu fə̀nù ma ghɨ fati nì gûl.
66004005	À ndùku mô ni, wuli mwânà, fê bwatê wu lùk afû, jyesu fwo bê afû. Tôs su lesu hì bana afû sàmba, a mô Yohnà Fùyènà.
66004006	À hì mô kəbi ashyə̂ kpòk afû, shyə ale mô afû kə̂kà ni te wu lwî ma ghɨ fate nì mìjô, wu bana tohne ni te mte. Mwə̀ mù yòhna mùlè mù kìk hì mô a kwôkà ma mù ti jɨŋ kat kpok wu tɨnu, kəta a se kə wun wù jɨ̀m, kəta ashyə̂, kəta kəbi a yi bàm.
66004007	Yohnà ashyə hì kə̂kà te bìkəm, kùmti kə̂kà te mbòŋ, ale kəta yi kə̂k, yi mô te kə̂k yi wûtì, a gokhena mô ni te mbùk te yì fela.
66004008	Mwə̀ munâ ndùku mô, nâbi ghɨ̀ni shyə kəta tu ghâ tufa, kəta a sê kə wu wun wù jɨ̀m. Mù hì yema njàŋsù kə yû mù jɨ̀m, yema nchwì yema ntuksu jîsà na, “Yulînì, Yulînì, Yulînì, Bâba Yènfù a Bì jyak à jɨ̀m yulelò. Wò ndùku lâwû, mô chîn, fê mô hi bê bèn!”
66004009	Mwə̀ muna kolo hì yema njàŋsù, fo àyòŋnà fê fo kokhînì nì ngumlînì ha wùt we a wù mò a wu kpòk wu tu fə̀nù afû, a wûn we a wù mò a yû mù jɨ̀m.
66004010	Wù ndùku yema nâbi wùni yu, chəh se mbà njwòsù kìk, fen a wùt we ashyə̂ wù mò wu kpòk wu tu fə̀nù yâ, ghɨ hi ngumle wûn we wù mò yu mù jɨ̀m. Ghɨna hì chwokte kəbi fotu wu ghɨna tu fə̀nù we ghɨ lema ashyə kpòk wu tu fə̀nù mu wê, ghɨ hi yema toŋa jîsà na,
66004011	“Bâba wâhù nì Yèn fahifu, wò kpenelò hi fye yi kokhî, nì ngumlînì yi kpenê, beka à tì koŋ kə wò na mwə̀ mù jɨ̀m hi mô, ki fatî.”
66005001	Mu fî yen we a wù ndùku mô wu kpòk wu tu fə̀nù yâ, ma wù ti khɨti buk yi ŋwàklù a wun a kpen wu wo ta, ma ghɨ ti nyak atɨ̂n kə bâh wù jɨ̀m. À ndùku mô ni ma ghɨ ti le jwo tɨni nì le, luktu sàmba.
66005002	Mu yen anjèl à Fùyèn yì chìk yìlè yi kəta a jyak, yì bwat jis na, “À mò nâ nde a wù kokne kpene hi bə̀h a le ghɨ̂n hi yèntì a ŋwàklù yìna agha?”
66005003	Biyani wùt hì bu a nyə̂, bu a chyə̂, bu yi lak yi ghɨt a kputena a wù ndùku mô hi bə̀h à ŋwàklù àtɨ̂n hi ke yen gha ye a yi mô a fùtɨ̂n àtɨ̂n.
66005004	Mu jî nâ haŋaŋ beka wùt ndùku kpene wi hi bə̀h a ŋwàklù atɨ̂n makə hi yena gha ye a yi mô a fùtɨ̂n àtɨ̂n.
66005005	Chəh yìlè ki jîs ha mu na kə mu fi jî beka bìkəm yì sah yi nda Judà, a mô wan a yi sah yi nda Defìt ti no yə̂, hì mô hi bə̀htì a le mu ghê a tu lùk afû sàmba hi yèntì ŋwàklù àtɨ̂n.
66005006	Mu yen Wâ Njyə̀ wu mò wu lùk afa a kpok wu tu fə̀nù mu we ndùku mô atɨ̂n, ma mwə̀ mù yòhna me mù kìk nì chəh se mbà jwòsù kìk a su jɨŋa kata Wâ Njyə̀. À mô ni Wâ Njyə̀ àtɨ̂n kə̂kà te ghɨ ti sê. Yi kəta sesu sàmba nì se sàmba, a mô yohnù Fùyènà sàmba te ghɨ tuma kə mbyî yì jɨ̀m.
66005007	Wâ Njyə̀ atɨ̂n yen fyi ŋwàklù àtɨ̂n a wùt we a wô a wù ndòko a wu kpòk wu tu fə̀nù yâ.
66005008	Kə wu yu te wù fye bena ni, mwə̀ mù yòhna mê mù kìk nì chəh se mbà njwòsù kìk fen a wun ashyə̂. Nâbi nde hì kəta yi luŋ nì kaŋa ma ghɨ fate nì gûl, nì leŋi atɨ̂n ma yi ti lûn. Leŋi tɨni ndùku mô jə̂m tu ghɨt a Fùyènà.
66005009	Ghɨna fî yem njàŋ yì fê, yi jîsà na: “Wò kpenalò hi fye ŋwàklù yìna, hi bə̀htì a le ghe a ghɨ mô atɨ̂n, beka ghɨ tì ywi wò, wò yun wu tu ghɨ̂t tù ma ghɨ fwu ben kə a sah a ndâ à jɨ̀m, jîsà tu jîs kə tù jɨ̀m, a mô à ghɨ̂t a tu lak tù jɨ̀m a mbyî, kə̂kà kə tù kə̂k tù jɨ̀m. Wò yun wu tu ghɨna nì luŋ mâ, wò kahi fo ghɨna ha Yènfù.
66005010	Wò ti nî na ghɨna hì mô yi sah yi nda ngàŋsù ndâ Fùyènsu, fê mô wana toka ha Yènfù ghàhnà fù. Ghɨna bê hi saka mbyî yìna.”
66005011	Mu shihi kî, yen anjèlsù Fùyènsu, su dô chyâ kamsu, ghɨ bu hi taŋa khɨlî, te su time jɨŋa kata kpok wu tu fə̀nù wê, bakhe nì mwə̀ mù yòhna mù me mù kìk nì chəh sê.
66005012	Ghɨna yema njàŋ nâ a jyə̂ yì tâ, jîsà na: “Wâ Njyə̀ we a ghɨ tì ywe kəta a jyak nì ghaki nì tofu nì ngumlînì nì ngaŋtînì, yi kpenê. Ghɨ kəta hi tè ngumle wûn, fo kokhînì ha wûn, fê bəmhe wûn!”
66005013	Mu ywo nâbi ghə ghe a ghɨ mô a nyə̂ nì a chyə̂ nì yi lak yi ghɨt a kputena nì a jwò yì chìk nâ nì mbyî yì jɨ̀m, yema njàŋ jîsà na: “Ha wûn we a wù mò wu kpòk wu tu fə̀nù mô kəbi Wâ Njyə̀, ghɨ kəta hi tè bəmhe wûn fê ngumle wûn, fo kokhînì ha wûn nì jyaka a yu mù jɨ̀m!”
66005014	Mwə̀ mù yòhna mù me mù kìk fîsì na, Àmèn! Chəh se fen a chyə̂ hì ngumle Yènfù ghê Wâ Njyə̀.
66006001	À ndùku mô kə wu yu mefû, mu yen te Wâ Njyə̀ we bə̀ha le ghɨ ashyə a fùtɨ̂n à wule afa sàmba. Mu yu te shyə a yohna ale atɨ̂n à mwə̀ mù yòhna mù afa mù kìk bwata ni te wuli, jis na, “Fwu bî!”
66006002	Mu shihi kî, yen nyàm à kwaŋ yì fufana yìlè, wùt mô a tô atɨ̂n kəta fù chyâk. Ghɨ fo a fot a tu fə̀nù ha wûn, wu nyɨŋ fwu te wut a wù yusa tuma woŋi, yə kə yi yə̂, mô hi fè hi tum hi yə̂.
66006003	Wâ Njyə̀ we fî bəh a le ale nâbi wùni yu, mu fî yu te kùmti a shyə̀ a yohna ale atɨ̂n a mwə̀ afa mù kìk jìsa na, “Fwu bî!”
66006004	Nyàm à kwaŋ yìlè fî fwû, bâŋà kə ni. Ghɨ fo jyaka ha wùt we wù ndùku mô a tô àtɨ̂n, fî fo yi fâ yi gbɨ̀liŋi, yi dâfà kə ni, na wù lohi woŋi a mbyî, ma ghɨta hi ywite wana ne.
66006005	À ndùku mô te wù fe bəha a le na wu hi mô wù tât, mu fî yu te shyə a yohna ale fè jîsà kə na, “Fwu bî!” Mu yen nyàm à kwaŋ yì finana, ma wùt we a wù nyiŋa a tô àtɨ̂n ti khɨti mwə̀ me a ghɨ fêkà jit yi mwə̀li atɨ̂n, mù bà a wun a wô.
66006006	Mu yu jyə̀, yi kwô ni te jyə̀ wùt atɨ̂n à mwə̀ afa mù kìk, yi jìsà na, “Ka fèt wu tuk wu fublù kpene kə hi yun kilù wît yì mòk makə hi yun kilù a belì sù tât. Biyani kə wò kum gutû nì lùkû!”
66006007	Wâ Njyə̀ àtɨ̂n bəh a le ale na wu hi mô wù kìk. Mu yu te shyə a yohna a gokhena jìsa na, “Fwu bî!”
66006008	Mu kî, yen nyàm à kwaŋ yìlè yi ndyaŋte mô kə ni. Yet yi wùt we a wu ndùku nyiŋa a tô àtɨ̂n mô yi Kpû. À mô yâ Lak yi ghɨt a kpona jûmtè wûn. Ghɨ fo jyaka na mwə̀ mu munâ jyati chyə bâh wù kìk, ma lyi bâh à mòk ma ywiti ghɨt ghe a ghɨ mô atɨ̂n. Ghɨ ywiti ghɨt atɨ̂na nì fâ yi gbɨ̀liŋi. Ghɨta kputî kum jɨŋ yì be nì yaftu kana tu. Nyamsu be se a su mô a chyə̂ ywiti ghɨt ale.
66006009	Wâ Njyə̀ we bəh a le ale na wu hi mô wù tân, kə wu yu, mu yen yohnù ghɨt ghe a ghɨ tì ywite njwo ghɨna ndùku fôktè gha yi Fùyèn fê mô te sù bɨ̀n à sak kum gha Fùyènì. Wu ndùku mô yi sah à baŋ a yi fo.
66006010	Yohnà tɨnu bwat nâ nì jyə̀ yì tâ na, “Bâba, wò kəta kə jyak à jɨ̀m, yulê, fê jîsà kə hamok! Wò nè mô tânà yàni shyəma wò sak ghɨt ghɨ̂n a chyə̂, hi fo ngə̂k ha ghɨna te ghɨna tì boŋa ywiti ghàh agha?”
66006011	Ghɨ fo njusu fufasu na yohnù tɨnu mak jis na, wu motè kə fùjiti hi tàn shyəma ghɨt atɨ̂na nê ywiti mihi wana ne ghɨna ghe a ghɨna ndùku mô hi ywitî, ma kwok à kpên.
66006012	Wâ Njyə̀ we hì bəhà bê nì le ale ni na wu nê hi mô tufa nâbi yini, mu yen kùn yì bəmana te yì sena, fî yen te yuchwî kaha hì fina kə te fùchî, njoŋ kahi hì bâŋà ni te mu luŋ,
66006013	njènû hì chemle a chyə̂ kə ni te tamu fikù a wu yata mbɨ̀ŋ teka wu baŋ, a wu yu afa fufa ta shìkà.
66006014	Nyə̂ ngabli kə ni te ŋwàklù a wu yu afa ghɨ lɨma, samilò, kunsu chiksu sù jɨ̀m nì luk te a tu mô atɨ̂n à jwò samî a tu lùk afa su ndùku mô atɨ̂n.
66006015	Fə̂ntu mbyî tu nì ghɨt a tihena nì tu sù sojà nì ghɨt a chika nì ghɨt ghe a ghɨ kəta jyaka, nâ nì ghɨt ale ghɨ̂n à jɨ̀m, makə wu kwôs, makə ghɨt ghe a ghɨ kəta ngɨŋsu ghɨnasu, tet lyi let a tu tə̀n, nì kəbi sah à a tu wo afa a tu ndùku mô a sù kùn,
66006016	hì bwata jîsà ha kunsu nì wotu na, “Ghàn fen a ghàh a tû ma let ghàh kə wùt we a wù mò wu kpòk wu tù fə̀nù yen ghàh, Wâ Njyə̀ fê fo ngə̂k ha ghàh beka wu lâ wu baŋanu.
66006017	Yi mô kə nâ hamok na tuk wu chiku we a ghɨna chwùtè lâ wu baŋanu atɨ̂n ti kpên, nâ wùt wù mòk bu hi têt.”
66007001	A yi bàm atɨ̂n, mu yen anjèlsu Fùyènsu sù kìk, su mô a tu bûlà tu mbyi tù kìk. Anjèlsu tɨnsu ndùku mô ma su ti khɨti fufa na kə ghɨ hi chyâlà a mbyî makə a jwô makə hi nèkhè fukâk.
66007002	Mu fî yen anjèl à Fùyèn yìlè yi kəta a le Fùyèn fe a fu chyə a wun a wô. Yi fwo bênà lumu a bàh afa yuchwî sata. Yì bwat nâ a jyə̂ yì tâ ha anjèlsu Fùyèn se sù kìk a Yènfù tì fo jyaka ha sinsu na su hi bobhe mbyî kəbi nì jwò yì chìk yâ
66007003	jis na, “Kə ghàn bobhi mbyî makə jwò makə mu kâk bu na ghàh lem chwe a ghɨta yulu shyə ghe a ghɨ fêtà ha Yènfù ghàhnà fu.”
66007004	Mu yu te ghɨ fokti ghɨt ghe ghɨ lema chwèna. Ghɨna ndùku mô ghɨt kamsu wu wə nì ghɨt kamsu mkìk njwòsù kìk, ma ghɨ fwo a sah a nda ghɨt a Isalì njwòsù bà.
66007005	Ghɨ fwu kamsu njwòsù bà a yi sah yi nda Judà, fwu kamsu njwòsù bà a yi sah yi nda Lubèn, fwu kamsu njwòsù bà a yi sah yi nda Gâd.
66007006	Ghɨ fwu kəbi kamsu njwòsù bà a yi sah yi nda Ashà, fwu kamsu njwòsù bà a yi sah yi nda Naftalì, fwu kamsu njwòsù bà a yi sah yi nda Mànasì,
66007007	ghɨ fwu kamsu njwòsù bà a yi sah yi nda Simùn, fwu kamsu njwòsù bà a yi sah yi nda Lefì, fwu kamsu njwòsù bà a yi sah yi nda Ìshakà,
66007008	fwu kamsu njwòsù bà a yi sah yi nda Sebulòn, fwu kamsu njwòsù bà a yi sah yi nda Josèf, fî fwu kamsu njwòsù bà a yi sah yi nda Benjamìn.
66007009	Yi bàm atɨ̂n, mu yen a nôn a ghɨt ale, ghɨ bu hi taŋa mìhì, ghɨt atɨ̂na kəta kə tu kə̂k tù jɨ̀m ma ghɨ fwu ben kə a sah a nda à jɨ̀m, ghɨ fî fwu kə tu lak tù jɨ̀m, jîsà kə tu jîs tù jɨ̀m. Ghɨna mô ma ghɨ time ashyə wù kpòk wu tù fə̂n wù Wâ Njyə̀ ashyə̂. Ghɨna ndùku mô ma ghɨ ti mak njumù fufamù, ma ghɨna ti khɨti châlànù a ghɨna wu wô,
66007010	ghɨna hì bwata nâ nì jyə̀ yì tâ jîsà na, “A bònhi Yènfù ghàhnà fù fe fu mô wu kpòk wu tù fə̀nù ghê Wâ Njyə̀ ghàhnà!”
66007011	Anjèlsu Fùyèn sù jɨ̀m timi jɨŋ kat kpok wu tù fə̀nù we, ghɨ fi jɨŋ kat chəh sê kəbi nì mwə̀ mù yòhna me mù kìk, mù fen kuhi kə̂k tu ghɨna tu hì kokhe Fùyèn,
66007012	jîsà na, “Àmèn, bəmhînì yen ha Yènfù ghàhnà fu nì kokhînì nì yòŋnà nì ngumlînì. Fu kəta jyaka nì tofu a yû mù jɨ̀m! Àmèn.”
66007013	Chəh yìlè buf ha mu nâ, mu khəlò ghɨt mɨ ghɨ̂n a ghɨ maka njumù fufamù ni agha, nì luk we a ghɨna fwo atɨ̂n agha?
66007014	Mu fîsì ha wun na, “Mu khə wi a Bèbɨn, fòkti ha mu.” Wu ki jîs ha mu na, “Ghɨna mò a ghɨt ghe a ghɨ tohne atɨ̂n à ngə̂k yì bəmana afâ. Ghɨna ti sû njumù ghɨna nì luŋ mù Wâ Njyə̀, mù hì fufa kə ni.
66007015	A ni gha ye a ghɨna time ashyə̂ kpòk wu fə̀n wù Fùyènù, fêtà ha funfu nchwì nì ntuksu a wun a ndâ. Wùt we a wù mò wu kpòk wu tù fə̀nù mô ghê ghɨna, khɨ̂ŋtè ghɨna,
66007016	ma jìŋ bê tê fè yafa jə̀ ghɨna, ma kuŋ à mòlû bê tê fè yima ghɨna. Ma ghɨna bê tê fè ywo Chwì makə luktu luma tu,
66007017	beka Wâ Njyə̀ we a wù mò atɨ̂n à wu lùk wu tù fə̀nù hì kinelò ghɨna. Wù nè lyê yênà nì ghɨna wu lùk afa jwosu yutesu mò fo chyə ye a yì bè mê wi, ma Yènfù yâhà mihi semù ghɨna.”
66008001	À ndùku mô te Wâ Njyə̀ bə̀ha le ale, na wu nê hi mô sàmba, luktu china kə nyə̂ ni moŋ hi tàn a bəh a mbɨŋlu.
66008002	Mu yen anjèlsu Fùyènsu se sàmba a su time a Yènfù ashyə̂ ma ghɨ ti fo soŋtu ha ghɨna sàmba.
66008003	Anjèl à Fùyèn yìlè ben timi ashyə̂ a baŋ a yi fo, kəta kaŋ ghe a ghɨ nyôkà leŋi atɨ̂n ma ghɨ fate nì gûl. Ghɨ fo leŋi ha wûn yi dô kə ni na wù nyok à bakhe a jə̂m tu ghɨt a Fùyènà, ma wù fo te yi fô a tô baŋ a yi fo afa a ghɨ mô ashyə kpòk wu tù fə̀nù, baŋ atɨ̂na mô ma ghɨ fate nì gûl.
66008004	Anjèl àtɨ̂n nyok leŋi tɨni atɨ̂n à kaŋ afû, lɨkfu tɨnfu chîntì nì jə̂m tu ghɨt a Fùyènà hì fwo kwoka a Yènfù ashyə̂.
66008005	Anjèl à Fùyèn ye lyi kaŋ a yi leŋ ghe chuf wusu a bâŋ a yi fo afâ lem wu lun atɨ̂n, wù suh chwohi a chyə̂, kə wu yu, wuli hì wamâ, bwatê, ghɨ ywo jyesu, luktu senâ.
66008006	Anjèlsu Fùyèn se sàmba a su ndùku kəta soŋ te sàmba hì fate wu wun hi toŋ a soŋtu tɨntu.
66008007	Anjèl à Fùyèn yì shyə̂ toŋ yi soŋ yi wuni, temù nì wusu yîmì hi chwo a chyə̂ ma ghɨ ti fwəh nì luŋû. Mwə̀ mù tɨ̂n chwo ni, nyok bâh à chyə ale atɨ̂n à bàh wù tât, wù fî ni kəbi yâ nì kàkû fî nyok bâh à mòk a wù bàh tât, nì wəlânù nâ wù jɨ̀m.
66008008	Kùmtê à anjèl à Fùyèn toŋ yi soŋ yi wuni, ghɨ mak shyə a jwô yì chìk, ghɨ mô ni te kun yì chìk a yì bame,
66008009	bâh à jwô ale atɨ̂n à wù bàh afa wù tât wu kahi ha mu luŋ, mwə̀ mù jɨ̀m me a mù mò fùtɨ̂n àtɨ̂n kputî, ngwùksù boŋ bef afû, a nôn à mòk atɨ̂n à nòn afa wù tât a jwô yì chìk.
66008010	Kùmtê a anjèl à Fùyèn yìlè toŋ yi soŋ yi wuni, njên fu chik fu lefu lo a nyə̂ chem chwo a chyə̂, bana kə ni te tôs. Fu chem fî baŋ bâh a jwô à mòk atɨ̂n à bàh wù tât, baŋ bûk wù mòlû bâh à mòk atɨ̂n à bàh wù tât.
66008011	Yet yi fu njèn mi fe mô “Yi lwî.” Bâh wu jwô mu we kahi hì lwê kə ni. Ghɨt a dona ghe a ghɨ nyo mòlû mù tɨ̂n kputî beka mù ndùku lwê.
66008012	Anjèl à Fùyèn yìlè toŋ yi soŋ yi wuni na à hi mô anjèl sù kìk. Shyə le kun bâh à yuchwî ale nì bâh à njoŋ ale, kəbi nì njèn mùlè, yê nâbi afa, finhe bâh à ban à mòk atɨ̂n à bâh wù tât. Chwì hì fê bana wi a mbɨŋlu sù kìk. Njoŋ ghê njènû hì fê bana wi a bɨŋlu sù kìk.
66008013	Mu lohi a tû shihi ke a nyə̂ yen mbùk à wum yi fela chyâ nâ a nyə̂, jyê nâ a jyə̂ yì tâ na, “Wonê, wonê! Anjèlsu le sê sù tat toŋ soŋtu, ngə̂k yì chìk yìlè ben ha ghɨt ghe a ghɨ chyə a mbyî, bəma kə ni.”
66009001	Anjèl à Fùyèn yìlè toŋ yi soŋ yi wuni, na à hi mô anjèlsù tân. Mu yen njênfù te fu lo a nyə̂ chem a chyə̂, ghɨ fo a chwok yi jwô yi be yile yi lye chwo yênà kə yi yên ha wûn.
66009002	Njên fu tɨnfu chwok jwo yi be mi yê, lɨkfu lefu hì fwo kwoka atɨ̂n, kə̂kà kə te fu fwo yi jwô wù wùs yi ghaka kə ni. Lɨkfu tɨnfu fwo kwok finhi yuchwî luktu hì finâ.
66009003	Bensu fwo fùtɨ̂n à fulɨk afû chwo a chyə̂. Ghɨ fo kəbi a jyak ha bensu tɨnsu na su hi tale kəbi te nyak mù chyə̂
66009004	ghɨ jis ha sinsu na kə su kum shyə a chyə̂ makə nâbi shyə a nyə̂ makə a fukâk. Ghɨ bɨlà jis na su hi tale ghɨt ghe a ghɨ kəta wi chwena Fùyènà a ghɨna yulu shyə.
66009005	Bensu tɨnsu ndùku wi hi ywe ghɨt mɨ ghɨ̂n. Mô kə hi fo ngə̂k ha ghɨna a njoŋsù tân. Ngə̂k ye a ghɨna ndùku mô hi yên ni mô kəbi te yê a wùt ndùku ne wu yen wu yu afa nyakfu chyəfu luma wûn.
66009006	À bè hì mô a mu tuk mefû ma ghɨta hi khɨŋa kə nâ kpu yena wi, ma ghɨ hi kôŋà kə nâ hi kpû, ma kpu tunhi na yi lyê wi ghɨna.
66009007	Bensu tɨnsu ndùku mô ni te nyamsu kwaŋsu wu yu afa su gbûtè hi shik a yi woŋ, tû tɨnu mô ni te ghɨ so fotu wu tù fə̀nù atɨ̂n ma ghɨ fati nì gûl, kə̂k tu tɨntu mô ni te kə̂k tu ghɨ̂tù,
66009008	nyuŋsu tɨnsu mô te nyuŋsu tusu wut ywên su, soŋa mô te soŋa bìkəm.
66009009	Bensu tɨnsu mô ma ghɨ ti khɨŋtì nì mwə̀lû ma ghɨ fati nì kaha, ghâtu tɨntu kûmà te wulu nyamsu kwaŋsu wu yu afa su gûfà chyaksu su dô kə ni, nyɨŋa shika yi woŋ.
66009010	Su ndùku kəta tù kpèn tu tale kə te nyak mù chyə̂, fê kəta kəbi sù chyâk. Jyaka hì mô a tu kpèn mefû kpenê hi chə̀bhè wut na wù yu lûmì a njoŋ sù tân.
66009011	Bensu tɨnsu hì kəta fə̀n we a wù saka ghɨna, a mô anjèl ye a yì kəta be ye a yi lye chwo yênà kə yi yên yâ, yet yi wuni mô yi jìs yi Hibùlùs na Àbadòn, mô yi jìs yi Gɨlìs na, Àbolìyòn, yi fôktè na, “Wùt wù Bobhena.”
66009012	Yi ni chwùtè na ngə̂k yì shyə ti chyâ, su ti faŋ sù bà hi bèn.
66009013	Anjèl à Fùyèn yìlè fî toŋ yi soŋ yi wuni, na à hi mô sù anjèl tufa. Mu yu te jyə̀ fwo a tu bûlà tù kìk te tu mô a baŋ yi fo afa a ghɨ fate nì gûl yâ. Baŋ atɨ̂na mô a Yènfù ashyə̂.
66009014	Jyə̀ àtɨ̂n jis ha anjèl à Fùyèn yìlè ye a yì ndùku kəta soŋi, bênà a sule se yi bàm sù tân yâ na, “Ghàn yenti anjèlsu Fùyèn se sù kìk a ghɨ kwuta ghaŋta a jwô yì chìk afa a ghɨ toŋte na, Yufelèt yâ.”
66009015	Ghɨ yêntì anjèlsu Fùyèn mu sê sù kìk beka yu ndùku mô ma wu ti kpên, tuk mù kpên, njoŋ nì lɨ̂mà boŋ kpên shyəma ghɨ ywi wùt wù mòk wù mòk fùtɨ̂n à ghɨt à tât a mbyî.
66009016	Ghɨ fôktì ha mu na nôn à sù sojà ghe a ghɨ nyiŋa a tû sù nyàm mò malàmsù yi ghə yì bà.
66009017	À hì mô gha mi ye a yi fwo a mu yi kə̀k ni te yi fwo a jem, mu yen nyamsu kwaŋsu, ghɨta nyɨŋa a tô àtɨ̂n, kəta khə̀ksù wòŋ su, su bâŋà kə te wu wus, nyimà yê ni te mkân, fê mô yê te yì ngòm yi baŋani. Tû sù nyam mu we kə̂kà te tu sù bìkəm, wusu nì lɨkfu nì kànû fwo a sinsu yi jwô.
66009018	Ngəksu be mu sîn sù tât, a su tì fwo nyàm sina yi jwô tî ywî wùt wù mòk atɨ̂n à ghɨ̀t afân à tât. À ndùku mô ni wusu nì lɨkfu nì kànû fwo kəbi nyàm se yi jwô.
66009019	Jyak a nyam se hì mô yi jwô fê mô kəbi a tù kpèn. Kpèn tu tɨntu mô te sù ywô, kəta wu tû, ghɨna lemhe ghɨta nì kpèn tu ghɨna tu.
66009020	Ghɨt ale ghe a ngəksu bəma se tì faŋa hi ywite ghɨna yâ, tê kahe jə̀ təm a ghɨna a ghɨna sùbe. Ghɨna faŋ hì ngumle kə deblìsu nì mosò me a ghɨ fate nì gûl yâ nì silfà nì kaha ale, ghɨ bâŋà yi baŋ, ghɨ fate wule nì te, nì kàkû a mô mu mwə yena wi luktu, ywo wi gha, gbê wi.
66009021	Ghɨna tê bɨ̀nhì nâbi təm a ghɨna a ghɨna sùbe beka ghɨna ndùku ywite ghɨta, nê a gha a fintena, chyə nì ywena makə ghe lɨmànà, a kəta wi ghɨna fê chwoŋâ.
66010001	A yi bàm atɨ̂n, mu yen anjèl à Fùyèn yì ngaŋtena yìlè, yì lo hì chwo bênà a nyə̂. Yi mô ma mbàksù ti lim yinì, fìlinjoŋi mô a wûn a tô, kə̂k yi wuni bana kə te yuchwî. Fwəni anjèl àtɨ̂n mô te a fûŋ a wùsa te ghɨ bame.
66010002	Yi kəta fubuklâ fu ŋwàklù fù ma ghɨ ti lîm a wun a wô ma ghɨ ti bəh. Yi mô ma yì ti tom wula wuna ghɨ kpen wu wo ta a jwô yì chìk, tom ghɨ kpen wu wo kôwì a chyə̂.
66010003	Anjèl à Fùyèn àtɨ̂n toŋa jis nâ a jyə̂ yì tâ yi dûmà te jyə̀ bìkəm wu yu afa yì jyè. Yi toŋa nâbi wùni yu, wuli dum a ghan sàmba.
66010004	À hì mô te wuli tɨ̀ni dùma, mu hì khɨŋa hi nyàk gha ye yi jisa, biyani mu yu jyə̀ te yì bè a nyə̂ jîsà na, “Lèti gha ghe a wuli duma yin jìsa a ghan sàmba, kə wò nyak.”
66010005	Yi bàm atɨ̂n, mu fî yen te anjèl à Fùyèn ye a mu ye yena yi mô a jwô fê mô a chyə̂, te yì lòhe kpen wu wunu wu wo ta a nyə̂,
66010006	wù kan yi yet yi Fùyèn fe a fu mô a yû mù jɨ̀m, a mô funfu a fu fate nyə nì chyə nì jwò yì chìk nâ nì mwə̀ mù jɨ̀m me a mù mò a tu lùk afân. Yì kântì na ghɨ nè fê chyâhè wi yu.
66010007	Yi jîsà na, à ndùku mô a mu tuk afû te anjèl à Fùyèn yì gòkhena atɨ̂n à anjèl se sàmba toŋa soŋi wuni, Yènfù ni gha wuni yi leteni ye fu tì lèma, kə yi ghəl te fu tì fòkte ha ghɨt a wuna ghɨ fetana a mô fòktìsu chiksu.
66010008	Yi bàm atɨ̂n, mu yu jyə̀ ye a mu ye ywo a nyə̂ yâ, yi fê jîsà ha mu na, “Ndù fyi ŋwàklù ye a yì mò a anjèl à Fùyèn yê, à yì mò a jwô fê mô a chyə̂ ma ghɨ ti bəh yâ.”
66010009	Mu yen yen anjèl à Fùyèn mi ye jis ha wun na yì fo ŋwàklù fe ha mu. Yì jis ha mu na, “Kò kût. Wò nè shihi kut, ma yì hi tofa kə te wu lû biyani ma yì nê shihi chwo tàn a wò wu là, ma yì nê hi lwê yi lwî.”
66010010	Mu fyi fù ŋwàklù fu tɨnfu a anjèl à Fùyèn àtɨ̂n a wô, shihi châm, yì hì tofa kə te wu lû a mu yi jwô, yì kahi hì lwê yi lwî a mu wu là.
66010011	Anjèl àtɨ̂n fî jis ha mu na mu kəta hi tè fòktè tum à Fùyèn ha ghɨta ma ghɨ fwo a tu lak, tu dô kə ni, kəta tu kə̂k, tu dô kə ni, jîsà tu jîs, tu dô kə ni, nì fə̂ntù, tu dô kə ni.
66011001	Yi bàm atɨ̂n, ghɨ fo mbàŋ ye a ghɨ fêkà mwə̀lû atɨ̂n ha mu jis na, “lòti ndù fèk ndâ Fùyèn ma wò fek kəbi baŋ a yi fo, ma wò taŋ kəbi ghɨt ghe ghɨ ngumle Yènfù afû.
66011002	Wò yen, kə wò fek bâh à bɨna beka ghɨ hì mô ma ghɨ ti fo ha tumu, ghɨna mô hi nè jèlè bobhi Tèk yi yulani ha sù njoŋ mkìk njwòsù bà.
66011003	Mu nè tumalò fòktì samsu sùbà ma ghɨna ti mak chifu, ma ghɨ gbê fokti tum à Fùyèn a mu tuk kam nì ghə yi bà nì tuk mù mtufa.”
66011004	Fòktì mu sîn mô mu kâk mù sù olìfs mù bà nì mwə̀ me a ghɨ tomte lâmsù atɨ̂n wù bwà, wu mô a Bâba ashyə̂ we wù saka mbyî.
66011005	Wùt ki mòmhi hi ləmhi ghɨna, ma wusu fwu a ghɨna yi jwô ma wu bobhi bànàsu ghɨna mu sê. À mò ni te ghɨ ywe nâbi nde we a wù mòmhe hi ləmhe ghɨna.
66011006	Ghɨna kəta jyaka hi baŋa wuli na kə yi na a wu yu afa a ghɨna nè gbê fôktè tum à Fùyèn mi ye atɨ̂n, kəta a jyak hi nì na jwosu kahi a mu luŋ, fê kəta kəbi jyaka hi tê nì nâbi yìni nki ngə̂k na yì gan a mbyî nâbi wùni yu a ghɨna khɨŋa.
66011007	À hì mô te ghɨna fòkte mihe tum atɨ̂n, ma nyàm yì bəmana ye yì fwo yi be afa yì lye chwo yênà kə yi yên yâ fê shik nô ha ghɨna ma yì nô yə ghɨna ma yì fê ywiti ghɨna.
66011008	Gun tu ghɨna tu faŋ kə wu lum wu tâ a yi tèk yi chiki afa a ghɨ tì bante Bâba ghɨna a kàkfùtàfù. Ghɨt ale toŋte tèk mi ye wu lum wule na Sodòm, ghɨ le toŋte na Ijìb.
66011009	Ghɨta bè fwo kə tu lak tù jɨ̀m ma fê fwu kə a sah a nda à jɨ̀m, jîsà kə tu jîs tù jɨ̀m, fê kə̂kà kə tu kə̂k tù jɨ̀m ma ben hi ke gun tu ghɨna tu a mu tuk mù tât nì bəha, tunhe na kə wùt guma ghɨna.
66011010	Ghɨt ghe a ghɨ chyə a mbyî bê hi saŋle fê yə kum kpu ghɨt mɨ ghɨ̂n. Ghɨna bê hi fo mwə̀lû ha wana ne beka fòktìsu chik mi sîn sùbà tì kputî ma su ti fo ngə̂k yì kanana ha ghɨta a mbyî.
66011011	Biyani, à hì mô yi bàm mu tuk mefu mù tât nì bəha, ma Yènfù fo yohnà ghe a ghɨ nê ghɨta chyə̂ ha ghɨna, ma ghɨ ni ghɨna loti, ghɨt ghe ghɨ tì yena ghɨna hì fânà nâ haŋaŋ.
66011012	Fòktì su chiksu mi sîn sùbà a su kaha lote a yi kpû, yû jyə̀ yì tâ yìlè te yì fwo a nyə̂ jîsà na, “Ghàn kwok à ben afân!” Ghɨna kwok ləhà atɨ̂n à sù mbàk, a mô ya bànàsu ghɨna su mô kê.
66011013	Chyə shɨŋ nek nâ haŋaŋ kə wu yu mefû, ghɨ senhi bâh à yi tèk ale atɨ̂n à bàh wù ìwûm ywiti ghɨta kamsu sàmba. Fânì kwo ghɨt ghe a ghɨ faŋa afû nâ haŋaŋ, ghɨna hì fo kokhînì ha Yèn fe a fu mô a nyə̂.
66011014	Yen na, ngə̂k yì kùmtena ti chyâ, yìlè fê mô kəbi hi bèn, kə chîn.
66011015	Anjèl à Fùyèn yìlè toŋ yi soŋ yi wuni, na à hi mô anjèlsu sàmba. Mu yu jyesu tasu a nyə̂ su jîsà na, “Bâba ghàhnà nì We a wù Chwoka lema kəta jyaka hi tè saka mbyî chîn, mô hi tè saka kə yi sâk gokhini bu.”
66011016	Chəh se mbà njwòsù kìk a su ndùku mô a mu kpòk mù tù fə̀n afa a Yènfù ashyə̂ fen yen kuhi kə̂ktu ghɨna tu hì ngumli funfu,
66011017	jîsà na: “Bâba Yènfù, Bè jyak à jɨ̀m we a wò mô chîn, ma wò ndùku hì mô! Ghàh fo àyòŋnà ha wò te wò chwùtè jyaka chika ghe a wò kəta, yîmì hì saka à ghɨ̂t.
66011018	Là mù ghɨt ghe a ghɨ ndùku khə wi wò tî yâf, lâ wa ti boŋ yaf chîn, yu ti kpên shyəma wò sak ghɨt a kpona ma wò makti ghɨt gha ghɨ fetana nì fòktì sasu chiksu nì ghɨt gha à jɨ̀m a ghɨ kokhe yet ya, a mò ghɨt a tâ nì ghɨ botana. Yu ti kpên shyəma ghɨ mihi ghɨt ghe a ghɨ chehì mihè ghɨta a mbyî.”
66011019	Yi bàm atɨ̂n, jwo ndâ Fùyènì a nyə̂ jîmì, mu yen tantana a mu kàn à Fùyènà a funfu a ndâ. Wulì mwântè fê bwatê wu lùk afû, jyesu fwo bênà afû, chyə nêkà, temù chwo nâ hidù.
66012001	Chwena yì kana yìlè fwo a nyə̂, mu yen wùt wù ywên ma wù ti mak a yuchwî ha sùnju, njoŋ mô a wun a sah à wù, fota tù fə̀nà mô a wun a tû, kəta mu jên njwòsù bà.
66012002	Wu mô wu lâ, ma wan hì luma wûn, wu jyê beka wù ndùku ywo lûmì.
66012003	Chwena yì kana yìlè fî fwo a nyə̂, nyàm yì chìk yì bəmana yìlè fwu kə̂kì bâŋà yi bâŋ, kəta tu sàmba nì sesu ìwûm. Nâbi ghɨ̀ni to kəta fota tù fə̀nà.
66012004	Kpènu wunu yâhà bâh à mù jènà à mòk atɨ̂n à bàh wù tât a nyə̂, wù mak chwohi a chyə̂. Nyàm àtɨ̂n time a wùt wù ywên we ashyə̂ a wù tì khɨŋa hi bwɨ yâ hì gbûtè hi kut a wan àtɨ̂n, a wu yu afa wù bwə.
66012005	Wùt ywên àtɨ̂n bwɨ wan wù lɨmà, wu mô hi bè saka tu lak tù jɨ̀m nì jyaka a bəmana. Biyani ghɨ tesi wan àtɨ̂n kwok nì wûn ha Yènfù a nyə̂ a funfu kpòk wu tù fə̀nù.
66012006	Wùt ywên àtɨ̂n tet yen a yi lak yi sùsi, a mô luk we Yènfù tì fate lema ha wûn na ghɨ tôknà kwok nì wûn afû a mu tuk kam nì ghə yì bà nì tuk mù mtufa.
66012007	Yi bàm atɨ̂n, woŋi lôtì a nyə̂, Maykèl ghê anjèlsu wunsu nô nyàm àtɨ̂n, nyàm àtɨ̂n nì anjèlsu wunsu boŋa nô ghɨna,
66012008	biyani Maykèl ghê anjèlsù wunsu no yə nyàm àtɨ̂n, ghɨna hì fè kəta wi luku a nyə̂.
66012009	Ghɨ mak chwohi nyàm àtɨ̂n a chyə̂. A mô ni, a mô ywô ye a ghɨ toŋte na deblì yâ, a fê mô kəbi Satàn. A mô yì yîn ye yì ndùku lehe ghɨta a mbyî yì jɨ̀m. Ghɨ mak chwohi wûn a chyə̂ ghê anjèlsu wunsu kə sù jɨ̀m.
66012010	Yi bàm atɨ̂n, mu yu jyə̀ yi fwo bênà a nyə̂ jîsà na, “Yènfù ghàhnà fu bònhè lò ghɨt a wuna chîn chwûtè jyaka a wuna te fə̀n. Chîn mô, Klistù ma a ni wut we a Yènfù chwoka tuma mô hi chwùtè a ghɨ wuna jyaka beka ghɨ ti mak chwohi we a wù chehì mô a Yènfù ghàhnà fù ashyə̂, ngane wana ne nchwì, ngane ntuksu yâ.
66012011	Wana ne mɨ ghɨ̂n ti nò yə wûn kum luŋ mù Wâ Njyə̀ nì hamok ye a ghɨna chehì fôktè fê kôŋà nâ hi fo ngɨŋsu ghɨna su hi kpû kum wûn.
66012012	Nâ ghàn à jɨ̀m ghe a ghàn chyə a nyə̂, ghàn hi saŋlê! Yi nè hì bəmalò ha ghê ghɨ chyə a mbyî nì ghàn ghe a ghàn chyə a jwô yì chìk beka deblì ti chwo ben ha ghàn, lâ wanu wu yafa nâ haŋaŋ beka ghàn hì khə na yu ti tumhî shyəma fêt yi wuni mi.”
66012013	À hì mô te ywò àtɨ̂n yena na ghɨ ti mak chwohi wùn a chyə̂, yì hì nyɨŋa a wùt ywên we yi bàm we a wù bwə wan wù lɨmà wê.
66012014	Biyani ghɨ fo tu ghâ tu mbùk à wum tu ha wûn shyəma wù tet ywò mi yê ma wù yê tan a yi lak yi sùsi wù lùk afa a mô hi tòknà kwok nì wûn afû a wù lɨ̀m wù tât nì bəha.
66012015	Ywò àtɨ̂n chwu mòlû a wùt ywên we yi bàm, mu mô kə te jwô shyəma mù lyê chya nì wûn.
66012016	Biyani chyə gâmtì wùt ywên àtɨ̂n, mɨ jwò mi ye a ywò àtɨ̂n tì chwo yâ.
66012017	Ywò àtɨ̂n bâŋhì wu lâ ha wùt ywên àtɨ̂n, lo yen lôhì yi woŋ ha ghɨta wùt ywên we yi sah yi nda, a mô nâ ghɨta à jɨ̀m ghe a ghɨ ndùku lêmà saktu Fùyèn tu fê fate khɨte hamok ye a Jisòs tì chwùte a ndan.
66012018	Ywò àtɨ̂n timi kə a bi jwô yì chìk.
66013001	Yi bàm atɨ̂n, mu yen nyàm yi fwo kwoka bê a fùtɨ̂n à jwò, kəta wu tu sàmba nì sesu ìwûm, nâbi yìni se kəta a fot a tù fə̀nà, nâbi ghɨ̀ni to kəta yi yet, yi sûlè Yènfù.
66013002	Nyàm mi ye a mu tì yena ndùku funa nyàm à bâ, wulu tɨnu ghakle kə te wulu chwolu. Jwo tɨni hì funa yi jwo bìkəm. Ywò ye fo a jyak a wuna nì kpok wu wunu wu tù fə̀nù ha nyàm yì bəmana yê na yì hi sakâ.
66013003	To nyâm mi ghe ale ndùku bəma kə ni, kə̂kà kə te a lemtu, biyani ma ghɨ hì mô ma ghɨ ti yîm. Ghɨt ghɨ̂n à jɨ̀m a chyə̂ hì mô nì kani, ghɨna hì jûmtè yê kə ni nyàm àtɨ̂n.
66013004	Ghɨt à jɨ̀m hì ngumle ywò mi ye beka yì ndùku mô ma yì ti fo jyaka ha nyàm atɨ̂n na yì hi sakâ. Ghɨna hì boŋa ngumle nyàm àtɨ̂n jîsà na, “A mò nâ nde te nyàm yinâ agha? A fê mô nâ nde a wù mò hi nò yinì agha?”
66013005	Ghɨ fo sù njoŋ mkìk njwòsù bà shyəma nyàm àtɨ̂n hi sakâ, jîsà gha a be a bəmana kum Fùyèn.
66013006	Yì yîmì hi tè sùlè a Fùyèn, chikhe tukum te a ghɨ fo ha Yènfù, fê sûlè luk we a fu chyə atɨ̂n nì ghɨt à jɨ̀m ghe a ghɨ chyə a nyə̂.
66013007	Ghɨ fo jyaka na yì no ma yì yə ghɨt a Fùyènà, fî fo kəbi jyaka na yì hi saka ghɨta ma ghɨ fwu kə tu lak tù jɨ̀m nì sah a sù ndâ ghe à jɨ̀m, a mô à ghɨ̂t jîsà tu jîs tù jɨ̀m, kə̂kà kə tu kə̂k tù jɨ̀m.
66013008	Nâ ghɨt à jɨ̀m ghe a ghɨ chyə a chyə̂ bê hì ngumle nyàm mi yê, a mô ghɨt ghe a ghɨ tà tì nyak jə yet a ghɨna shyəma mbyî yimi a ŋwàklù yì bòn yì Wâ Njyə̀ we a ghɨ tì ywe.
66013009	À hì tofa nâbi nde, wù tokâ yuti.
66013010	Ghɨ shìki mô hi khɨte fà nâbi nde, ma ghɨ bê khɨte fa kə yi fâ. Ghɨ shìki mô hi bè ywe nâbi nde nì fâ gbɨ̀liŋi, ma ghɨ bê ywê kə yi ywî. Gha mi yina ni chwùtè na ghɨt a Fùyènà kəta hi tè wunhî fê fate khɨte yi bimî yi ghɨna.
66013011	Mu fî yen nyàm yìlè yi fwo kwoka bê a chyə̂, kəta sesu sùbà, su mô kə te sesu wâ njyə̀ sù. Yi hì jîsà kəbi ni te ywò.
66013012	Yì fyi a jyak ghe a nyàm yì shyə ye ndùku kəta hì saka luk wu nyàm yì shyə mi yê, mô kə nâ ghê wûn. Yì nî na ghɨt à jɨ̀m a chyə̂ hi ngumle nyàm yì shyə ye a yì ndùku kəta ləmtu ghe a ghɨ ndùku mô ma ghɨ ti yîm yâ.
66013013	Nyàm mi yìna ti nî gha a kanana, wusu lo a nyə̂ hì chwo bênà a chyə̂, ghɨt à jɨ̀m yenâ.
66013014	Kum a gha a kanana mɨ ghɨ̂n, ghɨ de na nyàm mi yinâ ni, wu lùk wu nyàm yì shyə yê, yì ndùku lehe ghɨt à jɨ̀m ghe a ghɨ chyə a mbyî, ghɨ fî jis na ghɨt mɨ ghɨ̂n fati a fə̀khè nyâm ghe yì ndùku kəta ləmtu ghe a ghɨ tì kaka nì fâ yì gbɨ̀liŋi, biyani yì hì baha chyə kə yi chyə̂ yâ.
66013015	Ghɨ fo a jyak na nyàm yì kùmtena yê yohna a tô fə̀khè mi ghê shyəma ghɨ jis ma ywi nâbi nde we a wù tunhe hi ngumle ghɨna.
66013016	Nyàm mi ye a yì fwo a chyə ni ghɨ fî kân na ghɨ lem chwena a kpen wu wo ta makə ghɨt à jɨ̀m wu yulu shyə. Ghɨ ndùku kəta hi lèm nâbi ha nde wu yulu shyə makə à mò a wut wù ləmâ makə à mò walà, makə à mò wut wù chìk, makə a mò wut wù fufana, makə à mò a kwôs makə à mò wut a wun a ngɨŋ, makə à mò wut wù ywên.
66013017	Wùt ndùku kəta wi hi bəklî makə hi yun a shyə, a bu kə na wù kətalò chwena a nyàm yìna yì yet makə nyàk ye yi chwùtè yet yi wuni.
66013018	Yìna mò, wo tofâ, ma wò kwaktê khɨli. À kəta nâbi nde tofu, wu fet a nyàm yinâ a nyàk beka yì mò ni mô a wùt yì yet. Nyàk yinâ mò. Kon atɨ̂na mô 666.
66014001	Yi bàm atɨ̂n, mu yen Wâ Njyə̀ wu mô a kun à Sayòn ghê ghɨt a wuna kam wu wə nì ghɨta kam mkìk, njwòsù kìk. Ghɨna mô ma ghɨ ti nyak yet yi wuni nì yet yi Bè wuni a ghɨna yulu shyə.
66014002	Mu yu jyə̀ te yì fwo bênà a nyə̂, kwô te yi fena, yi ghaka kə ni fê bwatê te wuli. Jyə̀ mi ye ndùku kwô kəbi te tu luŋ te ghɨta ndùku buka.
66014003	Ghɨt mu ghe kamsu wu wə nì ghɨta kamsu mkìk, njwòsù kìk hì yema njàŋ yì fê yìlè wùt bu hi yikî hi yêm, a bu kə ghɨna ghe ghɨ ndùku mô ma ghɨ ti yun tu ghɨna a mbyî. Ghɨna hì yema njàŋ a kpòk mù tù fə̀n ashyə̂, mwə̀ mù yòhna me mù kìk nì chəhsu mô kəbi afû.
66014004	Ghɨt mɨ ghɨ̂n ndùku mô ghe a ghɨ tì lèma ngɨŋsu ghɨna su nì yulînì, teka ghɨna yê timè chyə nì wùt ywên. A mô ghɨna ghe a ghɨ jûmtè Wâ Njyə̀ nâbi afa te wù yènà, a fê mô ghɨna ghe a ghɨ tì bònhe shyəma ghɨna hi mô ni te tamu shyə ha Yènfù ghê Wâ Njyə̀.
66014005	Ghɨna tà timi wam jə fəmi, ghɨna ndùku kəta wi njahi.
66014006	Yi bàm yi tɨ̂n, mu fî yen anjèl à Fùyèn yìlè te yì fela chyâ nâ a nyə̂, kəta tum yì jùŋ ye a yì tì faŋa hamok, hi fòktì ha ghɨt ghe a ghɨ mô a mbyî. Yì ndùku mô hi fòktì ha ghɨta a tu lak tù jɨ̀m nì ghɨta a sah a nda à jɨ̀m, ghɨ jîsà kə tu jîs tù jɨ̀m, kəta kə tu kə̂k tù jɨ̀m.
66014007	Anjèl àtɨ̂n bwat jis nâ a jyə̂ yì tâ na, “Ghàn hi fânà Yènfù fê kokhe funfu beka yu ti kpên shyəma fu sak ghɨta. Ghàn hi ngumle funfu fe a fu fate nyə̂ nì chyə nì jwò yì chìk nì toktu.”
66014008	Kùmtê anjèl à Fùyèn yìlè fî fwu a nyə̂ bwat jis na, “Babilòn, tèk yi chik ye ti fên, yi ti fên. A mô yìna ye a yi ne na lak tu jûmtè nyu lùk mù tâ, a me a mù nè na ghɨta hi kôŋà hi tè chyə chyəna tu fiŋa.”
66014009	Anjèl à Fùyèn yìlè fî bên, na à hi mô sù tât bwat jis nâ nì jyə̀ yì tâ na, “Nâbi nde we a wù ngumle nyàm mi yê nì fə̀khè ghe a ghɨ fate, ghɨ fune nyàm àtɨ̂n, ma ghɨ ti lem chwena a wun a yulu shyə makə wu kpên,
66014010	nè yenalò lâ baŋanu wu Fùyènù. Wu mô ni te lùkû mù tâ teka ghɨ fwəh nì shyə ale. Nâbi nde we a wù ne gha mi yìna kəta ngə̂k wu wùs ma ghɨ ti lem nkànû atɨ̂n, wu hì bame anjèlsu Fùyènsu yulesu ashyə̂, anjèlsu tɨnsu mô ghê Wâ Njyə̀.
66014011	Lɨkfu wùs fe a ghɨna bè hì yena ngə̂k a fùtɨ̂n àtɨ̂n bè hì kwoka kə yi kwôk a nyə̂ gokhini bu. Ghɨt ghɨ̂n a ghɨ ngumle nyàm àtɨ̂n makə a fə̀khè tɨna, kəta chwena ye a ghɨ lema kum yìna yâ, bè hì kəta wijə yutìnì nâbi nchwì makə ntuksu.”
66014012	Gha mi yìna ni chwùtè na ghɨt a Fùyènà kəta hi tè wunhî. A mô ghɨna ghe a ghɨ lêmà saktu Fùyèn tù fî bimi ha Jisòs.
66014013	Mu fî yu jyə̀ te yì bènà a nyə̂ jîsà na, “Nyàk gha yìna ni na, Hi yìmì chîn nì hi yèn ashyə̂, saŋlînì hì mô nâbi ha nde we a wù shihi kpû, jûmtè Bâba!” Yohnà Yulena fî fîsì kə na, “Hamok, saŋlînì mò ha ghɨna. Ghɨna nè yutèlò a ghɨna sù ngə̂k beka Yènfù nè mâktèlò ghɨna yi fèt yi jûŋì.”
66014014	Yi bàm atɨ̂n, mu yen bàk yi fufâ, wùt mô fùtɨ̂n àtɨ̂n, kə̂kà te Wâ Wùt ma wù ti so fota tù fə̀nà a wun a tû, ma ghɨ fate nì gûl. Wu kəta fùnywi a wun a wô, fu tofa kə ni.
66014015	Anjèl à Fùyèn yìlè fwu ben a ndâ Fùyèn toŋa jis nâ nì jyə̀ yì tâ ha wùt we a wù mò a tô bàk afâ na, “Lyì nywi fa fê ma wò hi kpê mwə̀ mù mbyî atɨ̂n beka yu ti kpên, mwə̀lû a mbyî ti kpên hi kpì.”
66014016	Ni, wùt we a wù ndùku mô fùtɨ̂n à bàk afâ kpi nâbi ghə te ghɨ mô a mbyî nì nywi mi fê.
66014017	Mu fî yen te anjèl à Fùyèn yìlè fwo bênà a ndâ Fùyèn a nyə̂ kəta kəbi nywi fu fùk fù, fu tofa kə ni.
66014018	Yi bàm atɨ̂n, mu fî yen anjèl à Fùyèn ye a yì kəta jyaka kum wusu ma yì lo a baŋ a yi fo. Yi toŋa jìsà nâ nì jyə̀ yì tâ ha anjèl à Fùyèn ye a yì kəta nywi fu tofa fê na, “Lyì nywi fa fê ma wò kpi tam mù gilèb me a mù mò a mu fùk yâ a mbyî ni beka mù ti bâŋ.”
66014019	Ni, anjèl à Fùyèn àtɨ̂n jɨŋ chwohi nì nywi fu tɨn fu a mbyî, kpi tamu atɨ̂n a mù fùk, lem chwohe yi be shyəma ghɨ jeli kə a lum afa a Yènfù bè chwùtè lâ wunu wu baŋanu atɨ̂n ha ghɨta.
66014020	Ghɨ tì fwu yi tèk shyəma ghɨ jêlì nyati tam mù atɨ̂n. Te ghɨ jele ni, luŋû fwo tamu tɨnu hì mô a chyə̂ kwoka chema khɨŋ à bà, ghaka tânà mihè mâl yi ghə yì bà.
66015001	Mu fî yen chwena yì kana yìlè a nyə̂ yi bəmâ. Mu yen anjèlsù Fùyènsu sàmba, su kəta ngəksu sàmba, a mô ngək se a su chwûtè gokhe lâ baŋanu wu Fùyènù.
66015002	Mu fî yen shyə ale ghe kə̂kà te jwô yì chìk, bana tohne te mìjô, ma ghɨ ti fəh nì wusu. Mu yen kəbi ghɨt ghe a ghɨ ye no yə nyàm ye a yì ye fwo kwoka a jwô yâ fî no fə̀khè atɨ̂n ghê bakhe nì kon a wuna yi yet ghê, ghɨt atɨna mô yi bi lwi afa, kəta tu luŋ tu Fùyèn tù a ghɨna wu wô.
66015003	Ghɨna hì yema njàŋ à Musìs, a wut à Fùyèn wù fètana kəbi nì njàŋ à Wâ Njyə̀. Ghɨna hì yema jîsà na: “Bâba Yènfù, Bè jyak à jɨ̀m. Wò nèlò gha kana a bəmana! Wò mò fə̀n ha luk tù jɨ̀m. Lum tatu mô chilichili fê mô hamok!
66015004	Bâ, à mò hi faŋa nâ nde hi tè fànà wò agha? À mò hi faŋa nâ nde hi tè kokhe wò? À mò kə wò nɨ̂ŋ a wò yule. Ghɨt a tu lak tù jɨ̀m bè bêlò ma ghɨ hì ngumli wò beka ghɨt à jɨ̀m ti yen a ndan na fêt ya mò chilichili.”
66015005	Yi bàm atɨ̂n, mu yen ma ghɨ ti chwok luk we a wu yule kpene a ndâ Fùyèn a nyə̂,
66015006	fî yen anjèlsu Fùyènsu sàmba te su fwo bena a ndâ Fùyèn afû, kəta tu nki tu ngək tu sàmba. Anjèlsu tɨnsu ndùku mô ma su ti mak njusu, su njêntè jwôfà, kwut tu kwô a ghɨna ngàŋtù ma ghɨ fati nì gûl.
66015007	Shyə à mòk atɨ̂n à mwə̀ mù yòhna afa mù kìk fo wu kaŋ sàmba ha anjèlsu Fùyèn se sàmba, ma ghɨ fati nì gûl, kaŋu tɨnu mô ma wu ti lun nì mwə̀ me a mù chwùtè lâ wu baŋanu Fùyènù, Yèn fe fu mô a yû mù jɨ̀m.
66015008	Ndâ Fùyèn atɨ̂n hì mô ma lɨkfu ti kûntì atɨ̂n, ma fu fwo yi bân afa a Yènfù ndùku kəta fî fwu kəbi a funfu a jyak, wùt bu hi lye a ndâ afû, a bu na ngək se anjèlsu Fùyèn se sàmba bè nì sinsu ti mî.
66016001	Yi bàm atɨ̂n, mu yu te ghɨ jîsà nâ nì jyə̀ yì tâ atɨ̂n à wu lùk wu yulenu afâ a ndâ Fùyèn ha anjèlsu Fùyèn se sàmba na, “Ghàn yê suh à chwohi ngək se a chyə̂, à se su mô wu kaŋ afa sàmba, chwûtè wu lâ Fùyèn wu baŋanu.”
66016002	Anjèl à Fùyèn yì shyə̂ yen suh chwohi nì shyə ghe a ghɨ ndùku mô a wun a kaŋ a chyə̂. Jì wu bəmana wule kwo ghɨt ghe a ghɨ ndùku kəta chwena nyàm yê, fê ngumle mosò fu tɨn fê.
66016003	Kùmtê à anjèl à Fùyèn yìlè suh chwohi nì shyə ghe a ghɨ ndùku mô a wun a kaŋ atɨ̂n à jwò yì chìk, mòlû mù tɨ̂n kahi hì mô kə te mu luŋ mù wùt wù kpona, nâbi ghə ghe ghɨ mô a jwô afû kpû.
66016004	Kùmtê à anjèl à Fùyèn suh chwohi nì shyə ghe a ghɨ ndùku mô a wun a kaŋ, atɨ̂n à jwosu tasu nì tok tu. Mòlû mù tɨ̂n kahi ha mu luŋ.
66016005	Mu yu te anjèl ye à yì ndùku kəta jyaka kum jwosu jîsà na, “Wò ti kat sak kə chilichili. A mò wò we a wò ndùku mô, ma wò hì mô. A mô kə wò we a wò mò nì yulînì.
66016006	Ghɨta ti ywiti ghɨt gha, ywiti fòktì su chiksu, wò ti fo luŋû chîn na ghɨna nyu. Wò lak kə nâ ghɨna nì shyə ghe a ghɨ kpene ha ghɨna!”
66016007	Mu fî yu te jyə̀ fwo bênà lumu a bàh a baŋ yi fo jîsà na, “Bâba Yènfù, Bè jyak à jɨ̀m. Wò saka kə hamok, fê saka kə nâ chilichili!”
66016008	Yi bàm atɨ̂n, mu yen anjèl à Fùyèn yìlè na à hi mô anjèlsu Fùyèn sù kìk, yì suh chwohi shyə ghe a ghɨ ndùku mô a wun a tû a kaŋ, yuchwî khɨti a jyak nyôklì à ghɨ̂t kə te wu wus.
66016009	Lûm yi tɨni nyôklì ghɨna nâ haŋaŋ, ghɨna hì sûlè Fùyèn fe fu kəta jyaka hi fo ngə̂k mu sîn, biyani ghɨna tê kahi jə təm a ghɨna a sùbe hi tè kokhe Fùyèn.
66016010	Anjèl à Fùyèn yìlè fî fwu na à hi mô anjèlsu Fùyèn sù tân, suh chwohi shyə ghe a ghɨ ndùku mô a wun a kaŋ, a tô kpòk wu tu fə̀nù nyàm yê, Luk we a wù ndùku saka atɨ̂n fin kə wù jɨ̀m, ghɨt ghe a ghɨ ndùku mô afû hì lumle chwûtù ghɨna tu kum lùmchuŋ ye a ghɨna ndùku ywo.
66016011	Ghɨna hì sûlè Fùyèn fe a fu mô a nyə̂ beka lùmchuŋ yê, nì jì we a wu mô a ghɨna wu wùn biyani ghɨna faŋ hi kahe təm a ghɨna a ghɨna sùbe.
66016012	Anjèl à Fùyèn yìlè fwu na à hi mô anjèlsu Fùyènsu tufa suh chwohi shyə ghe a ghɨ mô a wun a kaŋ a jwô yì tâ yìlè, ghɨ toŋte na Yufelèt. Jwò àtɨ̂n yim nâ yì jɨ̀m hi fo wu lum ha fə̂n tê a tu fwo bênà a bàh afa yuchwî sata atɨ̂n na tu daŋ.
66016013	Mu fî yen yohnù wu be wule wù tât, wu mô te wù chàmàkhɨ̀s. Ale hì fwo bê a ywò yi jwô, ale fê fwo bê a nyàm ye yi jwô, ale fwo kəbi a fòktì yì fəm ye yi jwô.
66016014	Yohnù wûn mô deblìsu te su gbê chwûtè chwesu kanasu. Yohnù tɨnu gbî yen nâ ha fə̂n tù jɨ̀m a mbyî, ghɨ yûŋtì ghɨna wu lùk wù mòk na ghɨna hi bakte hi bè nò Yènfù a tuk wu chiku, Bè jyak wù jɨ̀m.
66016015	Mu yu te wùt jìsà na, “Ghàn yuti! Mu bê ni te wut wù chwoŋana. Saŋlînì mò ha wùt we a wù ndòko hì gbùtè, nì njusu a wun wu wùn, kə wù nè fwo nì sah yi yimi nì wumînì a ghɨta ashyə̂.”
66016016	Yohnù wu be we yûŋtì fə̂n mu tɨ̂n wu lùk wule, ghɨ toŋte jìs yi Hibùlùs na Àmagedòn.
66016017	Anjèl à Fùyèn yìlè fwu na à hi mô sù anjèl sàmba waŋ a shyə ghe a ghɨ ndùku mô a wun a kaŋ a nyə̂. Jyə̀ yì tâ yìlè fwu ben a kpòk wu tu fə̀nù a ndâ Fùyèn jis na, “Nâbi ghə ti mî!”
66016018	Wuli hì mwâmtè, fê bwatê wu lùk afû, jyesu fwu ben afû. Luktu hì senâ a lum wule teka wu timè hi senâ nâ te Yènfù tì fate wùt. Seni yi tu lùk yìna hì bəma nâ haŋaŋ.
66016019	Ghɨ jyâtì Babilòn bâh wù tât, bobhi tèk tu chik tu nâ tù jɨ̀m kə tu lak tù jɨ̀m. A ni lum we a Yènfù tì kwàkte ghɨt a Babilòn atɨ̂n, ni ghɨna nyu shyə ghe a ghɨ ndùku chwûtè lâ baŋanu wunu a bòm afâ.
66016020	Lak tê a jwosu ndùku mô ma su ti jɨŋ kat samî, kunsu boŋ samî kə sù jɨ̀m.
66016021	Temù hì chemle chwo a ghɨta a tû, se yì mòk jîtà bəma kə ni. Ghɨta hì sûlè Fùyèn kum ngək mi yìna beka à ndùku mô nâ ngək yì bəmana.
66017001	Anjèl à Fùyèn yìlè atɨ̂n à se sàmba a su ndùku kəta kaŋ we sàmba ben jis ha mu na, “Bi ma mu chwuti ha wò te ghɨ kəta hi fo ngə̂k ha ta kpàlà ghe ghɨ mô a ngwùŋ à sù jwo su dosu afâ.
66017002	Fə̂ntù ti chyə nì wûn kə tù jɨ̀m a mbyî. Ghɨt ghe a ghɨ mô a chyə ti nyû lùkû mù chyəna liŋa wuna, mù ti kwo ghɨna.”
66017003	Yohnà Fùyènà khɨti kwâktì mi, anjèl à Fùyèn atɨ̂n lyi yen nì mu a lak yi sùsi, mu yen wùt ywên wùlè afû wu mô a tô nyàm yì bàŋana yìlè ma ghɨ ti nyak yet yi wuni atɨ̂n, yet yi tɨni mô à sù ndi sûlè Fùyèn. Nyàm atɨ̂n hì kəta tu sàmba nì sesu ìwûm.
66017004	Wùt ywên atɨ̂n ndùku mô ma wù ti mak njusu su bâŋà kə ni. Wun wu wunu nì njusu wunsu ndùku mô ma ghɨ ti bâŋ nì mwə̀lû ma ghɨ fati nì gûl nì te njentena nì fwatu tatu. Wu kəta bom a wun a wô, ma ghɨ fati nì gûl, ma a lun kə gha a be a bəmana atɨ̂n nì liŋi. Mwə̀ munâ ndùku mô sù ndi, chwûtè kə chyəna wuna finana ghê lɨmànà.
66017005	À ndùku mô ni, ma ghɨ ti nyak yet yi kanani yile a wun a yulu shyə na, “Babilòn, yi tèk yi chiki. Wò mò nì, ha kpàlànù wù jɨ̀m, fê mô nè a gha a be a bəmana a mbyî.”
66017006	Mu yen ma wùt ywên atɨ̂n ti nyû luŋû jyaklò, a mô ni a mô luŋ mù ghɨt a Fùyènà ghe a ghɨ ndùku ywite njwo ghɨna ndùku fôktè kum Jisòs. Mu yen wûn hì mô nì kani nâ haŋaŋ.
66017007	Biyani anjèl à Fùyèn ye buf ha mu na, “Wò mò nì kani njwô ghə? Mu ti fôktèlò gha kanani ha wò kum wùt ywên wùna nì nyàm ye a wù mò a tô atɨ̂n ni, yi kəta tu sàmba nì sesu ìwûm.
66017008	Nyàm yìna a wò yena ni, chehì làwû, yì fè wi. Yì fwu kwok ben a yi be afa a yi lye chwo kə yi chwô yâ, hi yen na ghɨ bobhi yinì. Ghɨt ghe a ghɨ ndùku mô teka ghɨ nyak yet a ghɨna a ŋwàklù yì bòn shyəma ghɨ fati mbyî, yen nyàm yìna hì mô nì kani beka yì chehì làwû yì nè hi fê wijə biyani fê mô hi bê kahe bèn.
66017009	“Yìna ni mò na wò tof, ma wò kwakti ma wò khɨli. Tu wûn sàmba mò sù kun sàmba, a mô sù sin wùt ywên wùna mò a tô atɨ̂n.
66017010	Tu tɨnu mô ni, a mô kəbi tu fə̂n sàmba. Fə̂ntu tɨntu ti kputî tù tân, wu mòk baha sakâ, wùlè baha mô teka wù ben. Wù nè bênà nâbi wùni yu ghɨ kəta hi sak kə ha fu yulâ ni.
66017011	Nyàm ye a yì ndùku mô yâ, hì fê bu mô kəbi fə̀n, chwùtè na a hì mô fə̂ntù fama, mô hi yen na ghɨ bobhi wûn kəbi yi ghəl te fə̂n tê sàmba.
66017012	“Se se ìwûm a wò ye yena yâ ni mò fə̂n tê ìwûm biyani tu baha mô teka tu kwoti jyaka hi tè sâk. Ghɨ nè fo a jyak ma tu sak a bɨŋlu yì mòk, ma ghɨna shihi sak ma nyàm ye hi boŋa sakâ.
66017013	Ghɨna ni ìwûm nè hì chîntè kəta kə kwâktì yì mòk, mô hi fo jyak a ghɨna ha nyàm ye na yì hi sakâ.
66017014	Ghɨna chîntì shik yi nô ha Wâ Njyə̀, ma Wâ Njyə̀ nô yə ghɨna beka wù mò Bâba ha Bâba sù jɨ̀m, fê mô fə̀n ha fə̂ntù kə tù jɨ̀m, kəta ghɨt a wuna te wù tì toŋa nì ghe a wù chwokte na ghɨna hi ywo ha wûn.”
66017015	Anjèl à Fùyèn yê fî jis ha mu na, jwo se a mu nè yena kpàlà ghe mô a ngwùŋ àtɨ̂n yâ ni chwùtè ghɨta a tu lak, kə tù jɨ̀m, ghɨ kə̂kà kə tu kə̂k tù jɨ̀m ma ghɨ fwu kə sah a sù nda à jɨ̀m, jîsà kə tù jîs tù jɨ̀m.
66017016	Anjèl àtɨ̂n ti jis kəbi na sesu se ìwûm a mu tì yena yâ chìntè nì nyàm ye yì ndùku bânà kpàlà ghê. Ghɨna nè fye nâbi ghə ghe a wù kəta ma de kə wûn nì sah yi yimi. Ghɨna nè kutalò jyà wûn yì wùn ma nyok bəha tɨna wu wùs.
66017017	Yi mô ni beka Yènfù ndùku mô ma fu ti lem a ghɨna təm na ghɨna chîntè nê kə gha ye a fu khɨŋa. Ghɨna fo a jyak ha nyàm ye na yì hi saka hi tàn te gha ghe a Yènfù jìsa kwok à kpen.
66017018	Yì tî jis kəbi na, wùt ywên we a mu nè yena ni mò yì tèk yi chiki ye a yi saka fə̂ntu mbyî tu.
66018001	À ndùku mô te gha mɨ ghɨ̂n chyàla, mu yen anjèl à Fùyèn yìlè yi chwo bênà a nyə̂. Yi kəta nâ jyak a chika hi tê sâk, bân yi wuni mô ma yi ti baŋ kə mbyî yì jɨ̀m.
66018002	Yi bwata jîsà nâ nì jyə̀ yì tâ na, “Yì ti fên! Babilòn, a yi tèk yi chik ye ti fên! À hì mô luk we a deblìsu chyə atɨ̂n nì yohnà wu be nì nyɨ̀mû fina mù be, nâ mù jɨ̀m.
66018003	Yi mô ni beka nâ ghɨt a mbyî ghɨ̂n à jɨ̀m ti nyu lùk mù wûn mù ta me a mù nè ghɨta chyə chyəna liŋa ghê ywena. Fə̂ntu a mbyî ti chyə nì wûn, ghɨta bəklena a mbyî ti ghakli kum kə nì chyəna wuna ghɨ kpàlànà.”
66018004	Mu fî yu jyə̀ yìlè, yi fwo bênà a nyə̂ jîsà na, “Ghɨt a ma, ghàn fwu afû, bu ya ma ghàn hi chîntè a wun a sùbe, ma ngəksu wunsu boŋà kwoti ghàn.
66018005	Besu wunsu ti dû ni kwok tan a nyə̂, Yènfù mô hi fo ngə̂k ha wûn kum gha mɨ ghɨ̂n.
66018006	Ghàn hi nê kə gha ha wûn a ye wù tì ne ha ghàn. Ghàn shihi làk a wûn, ghàn lak yomta a gha afa wù tì ne ha ghàn. Ghàn shihi fo mu lûk ha wûn, ghàn fo mu tâ chyâ me a wù ndùku fo ha ghàn.
66018007	Ghàn fo ngə̂k ha wûn nâ ni, ma wù yu lûmì. Wù ndùku kokhe ngɨŋ à wûn, chyə̂ atɨ̂n à yi ghak. Wù ndùku nê ni jîsà kə ha ngɨŋ à wûn na, ‘Mu mò nè fə̀n, mu wijə ywê nkwû. Mu bè jyê wi kpu.’
66018008	Yi ni chwùtè na ngə̂k mi sîn bè kwote wûn kə wu tuk wù mòk. Yaftu nì ngə̂k su lesu nì jìŋ, bè chîntè bê ha wûn kə wu tuk wù mòk. Ghɨ bè nyôkà lò wûn nì wusu beka Bâba Yènfù fe fu saka wûn, kətalò jyaka, ghɨ kpenê.”
66018009	Fə̂ntu mbyî tê a tu ndùku boŋa chyə a wun atɨ̂n à yi ghak, fê chyə̂ chyəna wuna yi liŋa ghê, bè hì jyêlò wu yu afa ghɨna yena te wù bame, lɨkfu kwokâ.
66018010	Ghɨna bè time kə hadà beka ghɨna fànà na kə ngə̂k à wûn mi ye boŋà kwoti ghɨna, ma ghɨ hi jîsà na, “Yi bəmalo! Yi bəmalò ha Babilòn yi tèk yi chik yìna! Wù chehì kətalò jyak a kanana biyani ghɨ lyi kə afu yula ni fo ngək yì chìk ha wûn.”
66018011	Ghɨta bəklena a mbyî bè hì luŋle jyê beka nâ wùt lè bê fê wijə hi yun a shyə ha ghɨna.
66018012	Wùt bê fê yuna wijə shyə ha ghɨna. Wùt bê fê yuna wijə gûl ha ghɨna nì silbà nì fwatu tatu nì njusu ta se a ghɨna ndùku bəkle kə a tu nkì a tu nkì, nì kàk mù jùŋ nâ mù jɨ̀m, nì mwə̀ me a ghɨ fate nì soŋa nyàm à jyə̀ nì me a ghɨ fate nì kaha baŋana, nì sô nì me a ghɨ fate nì kàkû, nì me a ghɨ fate nì te njentena.
66018013	Wùt bè fê yuna wijə Làmindâ ha ghɨna. Ghɨ bè fè yuna wijə leŋi nì yûhì su lɨmtesu jûŋ sù ha ghɨna. Wùt lè bè fê yuna wijə lùkû ha ghɨna nì gutû nì kùŋ mù jùŋ nì wît nì nyamsu mbòloŋsu nì bwusu njyə̀sù nì nyamsu kwaŋsu nì chyak se a ghɨ gûfà nyamsu kwaŋsu. Wùt lè bè fè yuna wijə wùt ha ghɨna hi lèm a kwòs.
66018014	Ghɨt a bəklena mɨ ghɨ̂n bè jîsà lò ha Babilòn na, “Nâ mwə̀ mù jɨ̀m me a wò chehì nyɨŋa yi bàm atɨ̂n ti samî, bakhe nì ghak ya nâ yì jɨ̀m. Mwə̀ mu munâ ti yên, wo bu hi bè fè yen!”
66018015	Ghɨt a bəklena ghe a ghɨ chehì bəkle ghê wûn bè time kə hadà beka ghɨna fànà na kə ngə̂k à wûn mi yìna boŋà kwoti ghɨna. Ghɨna bè hì jyê fê khɨmte wu wun,
66018016	jîsà na, “Yi bəmalo! Yi bəmalò ha tek yi chik yina! Yi chehì lafa nì njusu ka su baŋasu fê lafa ngɨŋ à wûn nì chyakmù ma ghɨ fate nì gûl nì te njentena nì fwatu tatu!
66018017	Mwə̀ munâ ti chîntì mî kə afu yulâ ni.” Be sù ngwùkà nì ghɨt ghe a ghɨ gbê a sù ngwùksu tɨnsu nì ghɨt ghe a ghɨ fêtà atɨ̂n nì ghê a ghɨ yə kə beka jwò bè time kə hadà
66018018	bwata jyê te ghɨna yena te Babilòn fyime, lɨkfu kwokâ. “Nâ tek yi chik yile tà timi hì fê mô te tek mi yina!”
66018019	Ghɨna bè fukalò bûtù a ghɨna tû jyê nâ haŋaŋ, khɨmte wu wun jîsà na, “Yi bəmalo! Yi bəmalò ha tek yi chik yina ha ghɨt ghe a ghɨ fêtà a jwô tì ghakle kə kum yini ni. Ghàn ti chîntì ləha nâbi ghə kə a fu yulâ ni!
66018020	“Ghàn ghe a ghàn chyə a nyə̂, ghàn hi saŋlê. Ghàn hi saŋlê ghɨt a Fùyènà nì ghɨt a tuma, nì fòktì su chiksu beka Yènfù ti fîsì gha ye a wù tì ne ha ghàn!”
66018021	Anjèl à Fùyèn yì chìk yìlè ki lyê yi ti, yi ghaka kə ni te yi ti yi bani tum chwohi a jwô, jis na, “A ni mò kə te ghɨ bè lyê Babilòn yi tèk yi chik yina ma tum à chwohi nâ nì jyaka, ma ghɨ bê tè fè yên.
66018022	Wùt bè fê ywo wijə te ghɨ buka luŋtu makə yema njàŋsù makə toŋa ndoŋ su makə tu soŋ a wo tu lum tu tèk tu; nâ wùt mòk we wù fètà mwə̀lû nì wo bè hì fê wi a ghàn à wûn, ma ghɨ bê tè fè yû te wùt gwò a yi ti.
66018023	Wùt bè fê yena wijə te lâm bana, ma wù bê tê fè yu jyə̀ ghɨt a malana a wo fùtɨ̂n. Wò khə na ghɨt gha ghe ghɨ ndùku bêkà mwə̀lû ha wò ndùku mô kə nâ ghɨt a ta a mbyî, wo fê gbê lehe ghɨta lak tu tù jɨ̀m nì fiŋi fu nyaki.
66018024	“Luŋ mù fòktì su chiksu nì luŋ mù ghɨt a Fùyènà nì mù ghɨt ghe a ghɨ ywite a chyə afân beka yi bimî ghɨna hì mô kə wun a wô.”
66019001	Yi bàm atɨ̂n, mu yu jyesu tâ su lesu a nyə̂, su kwô ni te jyesu dosu jîsà na, “Àlèluyà! Yènfù ghàhnà fu nì bònhè à ghɨ̂t, kokhînì yen ha funfu. Fu kəta a jyak.
66019002	Fu saka kə nâ hamok fê saka kə nâ chilichili. Yènfù ti sak a kpàlà ghe a ghɨ chehì lehe ghɨta a chyə̂ yâ, ghɨ chyə nì wûn. Fu ti kahi lak wûn te wù chehì ywite ghɨt a wuna ghɨ fetana.”
66019003	Ghɨna fî bwat jis na, “Àlèluyà! Lik fe a fu fwo kwoka a wun a tû nè faŋa ma fu hi kwoka kə yi kwôk nâ gokhini bu.”
66019004	Chəh se mbà njwòsù kìk nì mwə̀ mù yòhna mù me mkìk fen a chyə̂ hì ngumli Yènfù ma fu ti ndokò wu kpòk wu tu fə̀nù mu we jîsà na, “Àmèn! Àlèluyà!”
66019005	Yi bàm atɨ̂n, mu yu te jyè fwo bênà wu lùk wu kpòk wu tu fə̀nù afâ jîsà na, “Nâ ghɨt à jɨ̀m ghe a ghɨ fêtà ha funfu, fânà funfu makə wò mò wut wu tâ makə wut wù bot, ghàn hi bəmhe Yènfù ghàhnà fu.”
66019006	Mu fî yu te shyə ale kwò ni te jyesu dosu, fê kwô te yi fena, fê kwô kəbi te wuli wu yu afa yi bwate jîsà na, “Àlèluyà! Ghàn hi bəmhe Yènfù beka Bâba Yènfù ghàhnà fu, a Bè jyak à jɨ̀m mò fə̀n!
66019007	Ghàhnà hi saŋle nâ haŋaŋ fê fo kokhînì ha funfu beka yu ti kpên shyəma Wâ Njyə̀ malâ. Ywê wûn hì mô ma wù ti bakti ngɨŋ à wûn.
66019008	Ghɨ ti fo jyaka na wù mak njusu, su jwôfà yulè, fê njêntè.” Nju sîn ni mò a gha a chilichili ghe a ghɨt a Fùyènà nè.
66019009	Anjèl à Fùyèn ki jîs ha mu na, “Nyàk gha yìna ni na, ‘Jùŋ mò ha ghɨt ghe a ghɨ laka na ghɨna bê yə malâ Wâ Njyə̀.’” Yì tì fî jis ha mu na, “Jis mi yìna mò ma yi lo ha Yènfù, mô hamok.”
66019010	Mu fen a wun ashyə̂ hi ngumli wûn biyani wù jis ha mu na, “Kə wò mom! Mu fètà ha Yènfù kəbi te wò nì wana ne gha ghe a ghɨ fate khɨte hamok ye Jisòs tì chwùte. Wo ngumle Yènfù.” Hamok mi ye a Jisòs ti chwùte a ndan mò gha ye a yi gâmtè na ghɨta hi fôktè gha ghe ghɨ lo ha Yènfù.
66019011	Mu yen te nyə jìme, nyàm à kwaŋ yì fufana yìlè time a mu ashyə̂. Yet yi wùt we a wù ndùku mô a tô atɨ̂n ndùku mô na, “Wùt wù Jùŋ we a wù mò Hamok.” Wù ndùku saka kə nâ chilichili fê nô bànà su wunsu.
66019012	Se wuna ndùku mwântè te chwûlù wùsu, wu mô ma wù ti so fotu tu fə̀nù a wun a tô, wu dô kə ni. Wu kəta yi yet te ghɨ nyàka a wun wu wùn, nâ wùt khə wi gha ye a yi jîsà, a bu kə wûn.
66019013	Wù ndùku mô ma wù ti mak njusu ma ghɨ ti chwû a mu luŋ, yet yi wuni mô na, “Tum à Fùyèn.”
66019014	Sojà se a su ndùku mô a nyə̂ su kwok a tô nyamsu kwaŋsu fufa su hì jûmtè yê nì wûn. Ghɨna ndùku mô ma ghɨ ti mak njusu su fufâ, yulê, fê jwôfà.
66019015	Fâ yi gbɨ̀liŋi yile hì fwo bênà a wun a yi jwô tofa kə ni, wu mô hi nò hi yə tu lak tù jɨ̀m nì yini. Wù hì saka ghɨna nâ nì jyaka. Wu gbê a ghɨna a tû jêlè nyate ghɨna hi chwùtè lâ baŋanu wu Fùyènù, a Bè jyak à jɨ̀m
66019016	Nju se a wù tì màka su ndùku mô ma ghɨ ti nyak yet yile atɨ̂n fî chwo nyak a wûn a bì na, “Fə̀n ha fə̂ntù nì Bâba ha bâba su.”
66019017	Mu fî yen anjèl à Fùyèn, yi mô a yuchwî. Yì hì bwata jîsà nâ nì jyə̀ yì tâ ha nyɨ̀m mù jɨ̀m me a mù ndùku fela chyâ a nyə̂ na, “Ghàn bê yuŋti ma ghɨ yə tuk wu chik wu Fùyènù.
66019018	Ghàn bê kut njyàsu wùn su fə̂ntù nì njyàsu wùn su tû sù sojàsu nì yì ghɨt a tâ ale ni njyàsu wùnsu nyamsu kwaŋ su nì njyàsu wùnsu ghɨt ghe a ghɨ nyiŋa a tô atɨ̂n. Ghàn bê kut njyàsu wùnsu ghɨt à jɨ̀m, ghê a ghɨ mô a ghɨna ngɨŋ nì ghê a ghɨ mô wu kwôs. Ghàn ben ma ghɨ kut njyàsu wùnsu ghɨt a tâ nì ghɨt a bota.”
66019019	Mu yen nyàm yì bəmana ye nì fə̂ntu mbyî tu ma ghɨna ti yûŋtì sojàsu ghɨna su hi nò wùt we a wù ndùku mô a tû nyàm à kwaŋ afâ hì fè nò kəbi sojàsu wunsu.
66019020	Ghɨ khɨti nyàm yì bəmana yê fî khɨti kəbi fòktì yì fəm ye a yì ndùku chwûtè chwesu fəmsu sê a wun ashyə̂. Yì tì chwùti ni lehi ghɨt ghe na ghɨna lem chwena nyàm ye a ghɨna wu wùn hì ngumle mosò mù nyàm àtɨ̂n. Ghɨ mak nyàm àtɨ̂n teka yì kpu yi be yi wùs yile, wusu bame, ma ghɨ ti mak kànû atɨ̂n, ghɨ fî mak kəbi fòktì yì fəm yì tɨ̂n teka yì kpu wu wùs mefû.
66019021	Wùt we a wù ndùku nyiŋa a tû nyàm tì ywiti mihì ghɨt ale nì fâ yi gbɨ̀liŋi ye a yi fwo a wûn a yi jwô yâ. Nyɨ̀m mù jɨ̀m kut njyàsu wùnsu ghɨnasu kpen kə te mù kòŋà.
66020001	Yi bàm atɨ̂n, mu yen anjèl à Fùyèn yìlè, yi chwo bênà a nyə̂. Yi kəta à chwok hi chwok a yi be ye yi lye chwo yê kə yên, fê kəta chyak yì chìk a wun a wô.
66020002	Wù khɨti nyàm yì bəmana ye yì ndùku mô ywò yâ, a fê mô Deblì, a fê mô kəbi Satàn, kwut a wu lɨ̀m kam.
66020003	Wù mak chwohi nyàm atɨ̂n a yi be afû, fati fa de na yì faŋ afû ma yì hi fê kəta wi lumu hi lehe ghɨta hi tàn te lɨ̂m wun kam nè mê. Yi bàm atɨ̂n, ghɨ hì kəta hi de yìni afu yulâ ni.
66020004	Mu ki yen kpòk mù tù fə̀n nì ghɨt ghe a ghɨ ndùku mô atɨ̂n. À ndùku mô ghɨta ma ghɨ ti fo jyaka na ghɨna hi saka ghɨt ale. Mu fî yen yohnù ghɨt ghe a ghɨ tì ywite ghɨna beka ghɨna ndùku fòktè gha Fùyènì fê chwûtè hamok ye Jisòs ndùku yike. Ghɨna ndùku mô ghɨt ma ghɨ ti tunhi na ghɨna nè ngumle wi nyàm ye makə mosò àtɨ̂n, ghɨna tunhi na kə ghɨ lem chwena nyàm atɨ̂n a ghɨna yulu shyə makə ghɨna wu kpên. Ghɨna kahi lôtì a yi kpû hì saka ghê Klistù a wu lɨ̀m kam.
66020005	Yìna ni mò yi lôtì yi shyə ye a ghɨta bè lôtè a yi kpû. Ghɨt ale bè lôtè wi a yi kpû hi tàn shyəma lɨ̂m wun mi.
66020006	Jùŋ mò ha ghɨt ghe a ghɨ bè lôtè a yi kpû, a yi lòtì kpu yi shyə. Ghɨna mò ghɨt a Fùyènà ghɨ yulena, fê bu hi kpu a yi kpu yi kumteni. Ghɨna bè hì mô ngàŋsù ndâ Fùyènsu, nì ha Klistù, Klistù ghê ghɨna bê hi saka a wu lɨ̀m kam.
66020007	À bè hì mô te lɨ̂m wun kam me, ma ghɨ fihi Satàn a wun a ndâ chyâk afâ,
66020008	ma wù fwo ben ma wù jɨ̀ŋhi ghɨta a tu lak tu mbyî tu kə tù jɨ̀m. Lak mi tɨ̂n mô Gôg nì Magòg. Satàn bê yûŋtì ghɨta a tu lak afân wu luk wù mòk shyəma ghɨna nò. Ghɨna bè hì dô mô kə te sùsi a bi yi jwôlì.
66020009	Mu ti fî yen te ghɨna fwo a mbyî kə bâh wù jɨ̀m kwok yen jɨŋ kat tèk yi chik ye a Yènfù ndùku kôŋà, a mô luk we a ghɨt a Fùyènà ndùku chyə atɨ̂n. Biyani wusu lo a nyə̂ chwo ben ywiti ghɨna.
66020010	Ghɨ ki lyê deblì ye a yì ndùku jɨ̂ŋhè ghɨna mak chwohi yi be yi wùsi, wu bamê ma ghɨ ti suh kânù atɨ̂n. Yì nè hì mô afû ghe nyàm yê, nì fòktì yì fəm yê. Ghɨna bè hì ywo yi lûm afû nchwì nì ntuksu a yû mù jɨ̀m.
66020011	Mu ki yen kpok wu tù fə̀nù wu chiku, wu fufa yi fûf, wùt mô atɨ̂n. Nyə̂ nì chyə sami a wûn ashyə̂ milò.
66020012	Mu fî yen ghɨta ma ghɨ ti kputî, ghɨ le mô ghɨt a ta, ghɨ le mô ghɨt a bota, ghɨna mô ashyə̂ wù kpòk afû. Ghɨ bəh ŋwàklù sù, fî bəh ŋwàklù yìlè, a mô ŋwàklù yì bòn ghɨ hì ke ŋwàklù àtɨ̂n, saka kə ghɨna a gha afa ghɨna ndùku nê.
66020013	Jwò yì chìk fihi ghɨt ghe a ghɨna tì kpute atɨ̂n. Kpu nì Lak yi ghɨt a kputena boŋ de ghɨt a ghɨna, ghɨ fwo kwôk, ghɨ chîntì sak nâbi nde kum kə gha ghe a wù ndùku nê.
66020014	Ghɨ tì mak chwohi Kpû nì Lak yi ghɨt a kputena atɨ̂n à yi be yi wùsi. Be yi wùsi mi yìna ni mò kpu yi kumteni.
66020015	Ghɨ tì mak chwohi nâbi nde we a yet yi wuni ndùku bu a ŋwàklù yì bòn fùtɨ̂n à yi be afû.
66021001	Yi bàm a gha mɨ ghɨ̂n, mu yen nyə fe nì chyə a fe, ma a nyə ashyə nì chyə ashyə hi mô ma wu ti chyâ, bakhe nâ nì jwò yì chìk.
66021002	Mu ki yen te Yènfù chinhe Tèk yi yulani ye, a mô Jèlusalèm yì fê, yi chwo bênà a nyə̂ ma ghɨ ti fati labhi yini te ghɨ labhi ywê lɨ̂m na wù yê yen lɨm à wûn.
66021003	Mu fî yu jyə̀ yì tâ yìlè te yì fwo bênà wù kpòk wu tù fə̀nù afû, yì jis ha mu na, “Yên, Yènfù hì chyə ghê ghɨta chîn. Fu hi mô ghê ghɨna, ghɨna mô ghɨt a Wuna. Yènfù nâ a Wun a ngɨŋ hì mô ghê ghɨna.
66021004	Fu bè yàhàlò semù nâ mù jɨ̀m a ghɨna sê, ma kpu hi fê bu. Wùt bè fê kwohe wijə seni, jyê wi shyə ale, fê yafa wi, beka gha a mwo ti chyâ.
66021005	Wùt we a wù ndùku mô a wu kpòk wu tù fə̀nù mu we, ki jîs na, “Ghàn yen! Mu nè a gha à jɨ̀m ma ghɨ kahè hi mô a fê.” Wù fî jîs ha mu na, “Nyàk gha mɨ ghɨ̂n. Ghɨ mô kə nâ hamok, kpenê shyəma nâbi nde bimi.”
66021006	Wù jis kəbi ha mu na, “Gha à jɨ̀m ti kpên! Mu mò Alfà fê mô Òmegà, a mô yìmi nì gokheni gha à jɨ̀m. Mu nè folò mòlû nâbi ha nde we a kuŋ à mòlû yima wûn, ma wù nyu, ma wù tê fo shyə. Mòlû muna nè fwo yi tok afa yi fo chyəna ha ghɨta.
66021007	A no yə nâbi nde be ma mu fo mòlû mu muna ha wûn ma mu hi mô Yènfù wun fu, ma wù hi mô wâ mù.
66021008	Ha ghɨt ghe a ghɨ fânà nì ghɨt ghe a ghɨ tà bimi jə̂ ha mu, nì ghɨt ghe a ghɨ nê gha ghe a ghɨ yule wi, nì ghê a ghɨ ywite ghɨta nì ghê a ghɨ chyə nì ywena makə lɨmànà a kəta wi ghɨna, nì ghɨta funyaka nì ghe a ghɨ ngumle mosòmù nì ghɨta fəma nâ à jɨ̀m, ghɨna kəta luk wu ghɨna a yi be afa a wusu bame atɨ̂n yâ ma ghɨ ti suh kànû atɨ̂n. Luk mu wûn ni mò kpû kumteni.”
66021009	Anjèl à Fùyèn yìlè atɨ̂n à anjèlsu Fùyèn se sàmba a su ndùku kəta kaŋ we sàmba ma ghɨ ti lunhi nì ngəksu gokhe se atɨ̂n sàmba ni, ben jis ha mu na “Bî, ma mu chwuti ywê Wâ Njyə̀ ha wò.”
66021010	Yohnà Yulena khɨti kwâktì yi mi, anjèl à Fùyèn atɨ̂n lyi kwok nì mu a tô kùn yìlè, yi dâfà kə ni, chwûtì Jèlusalèm ha mu, ma a ni Tèk yi yulani te yi lo a nyə̂ ha Yènfù hì chwo bênà.
66021011	Tèk mi yina ndùku kəta ban yi chiki yi Fùyènì. Tèk yi tɨni ndùku bana njêntè jwôfà, nyɨ̂mà kəta ti yile ghɨ toŋte na jasbà, fê bana tohne kə te mìjô.
66021012	Yi ndùku kəta kəbi mbàn yì dà yìlè te ghɨ bwəma jɨŋa kata, yi kəta jwo njwòsù bà, nâbi yìni jwo kəta anjèl à Fùyèn atɨ̂n. À ndùku mô nâbi yìni jwo ma ghɨ ti nyak yet yi sah yi nda ghɨt a Isalì yì mòk atɨ̂n.
66021013	Mbàn mi ye ndùku kəta jwo à tât a bàh afa yuchwî sata, kəta à tât a bàh afa a yuchwî lye, kəta à tât a bàh à kwôkà, kəta à tât a bàh a nchwô.
66021014	Yi ndùku mô ma ghɨ ti ba a tô chyə sù nda njwòsù bà, a mô kəbi ghɨ̀ni chyə nda ma ghɨ ti nyak yet yi wùt wù tûm atɨ̂n, a mô ghɨt ghe a ghɨ fêtà ha Wâ Njyə̀.
66021015	Anjèl à Fùyèn ye a yì ndùku jîsà ha mu, ndùku kəta fù mbàŋlà fe ghɨ fêkà mwə̀lû atɨ̂n ma ghɨ fati nì gûl. Wù ndùku kəta hi fèk yi tèk yi tɨni nì jwo tɨni nì mbàn yì tèk mi yê nì mbàŋlà fu tɨnfu.
66021016	Tèk mi ye ndùku mô bâh wù tɨnu wù jɨ̀m mô kə yi ghəl, ghak yi tɨni mô kəbi te dâf yi tɨni. Anjèl à Fùyèn mi yê fek tèk yi tɨni nì mbàŋ à wûn mi yê, yi hì dâfà tala mihè mâl su kam nì ghə yì tân, dâfà kwoka kəbi yâ.
66021017	Anjèl àtɨ̂n fek fifà mbàn mi ghê, ghɨ hì mô tàmsù mtufa njwò tufa. Yì fek mbàn àtɨ̂n kə nâ te wût.
66021018	Wunu mbàn wu tɨnu mô ma ghɨ bwəm nì jasbà, nâbi gha a yi tèk afû mô ma ghɨ fati nì gûl, yi bana tohne kə te mìjô.
66021019	Sah yi mbàn yi tɨni mô ma ghɨ ba nì nki tu ti tu jûŋ tù kə tù jɨ̀m. Ti yi shyə mô jasbà, kùmti mô sàfayà, yile mô agàt, yile mô èmelà.
66021020	À ndùku kûmtè onìs, tufa mô kànelìyà, sàmba mô kɨ̀lisolìt, fama mô behî, bulamòk mô topàs, ìwûm mô kɨ̀lisofàs, njwò yì mòk mô jasìn, njwòsù bà mô ametìs.
66021021	Jwo mbàn atɨna njwòsù bà kəta wu bâk ma ghɨ ba nì fwatu, nâbi ghɨ̀ni bâkà mô ma ghɨ ni nì se fwa yì mòk. Lum wu ta we a wu ndùku mô a yi tèk afû mô ma ghɨ twi nì gûl, yi bana tohne kə ni te mìjô.
66021022	Mu tê yena jə̀ ndâ Fùyèn yi tèk afû beka ndâ Fùyèn afû ndùku mô kə nâ Bâba Yènfù, a Bè jyak à jɨ̀m nâ nì ngɨŋ à wûn ghê Wâ Njyə̀.
66021023	Tèk mi yina khɨŋa wi na chwì makə njoŋ hi bana atɨ̂n beka bân yi Fùyènì mò atɨ̂n, Wâ Njyə̀ fê mô lâm atɨ̂n.
66021024	Ghɨt a tu lak tù jɨ̀m bè hì gbê a ban yi tɨni, fə̂n tu mbyî tu lyi ghak yi ghɨna ma ben nì yini atɨ̂n.
66021025	Ghɨ bè hì khɨ̂ŋà wi jwo mbàn atɨna beka tuku bè fê jə wi.
66021026	Lak tù jɨ̀m bè lyê yi ghak yi ghɨna ma ben nì yini a yi tèk afân.
66021027	Shyə ale bè lye wi fùtɨ̂n à yi tèk afân, yule wi. Wùt à gha tu fiŋa makə wùt yì fə̂m bè lye wi atɨ̂n. A bè hì lye kə ghɨt ghe a ghɨ tì nyàka yet a ghɨna a Wâ Njyə̀ ŋwàklù yì bòn.
66022001	Yi bàm atɨ̂n, anjèl à Fùyèn mu ye fî chwûtì jwò ye ha mu a yì fo chyəna, yi njêntè kə ni te mìjô. Jwò àtɨ̂n ndùku fwo bênà wu kpòk wu tù fə̀nù Yènfù ghê Wâ Njyə̀,
66022002	chwo kə atɨ̂n à wu lum yi tèk yi chìk mi yê. À ndùku mô a yi bi jwô afân, kàk me a mù nè ghɨta chyə̂ mô atɨ̂n mo wu tam. Kâk fù mòk mo wu tam a ghan njwòsù bà a lɨ̀m, mo kə wu yu wù mòk a njoŋ. Ghɨ hì lyê futu tɨntu chwuka ghɨta, lak tù jɨ̀m atɨ̂n.
66022003	Nâbi ghə ghe a Yènfù hì mô ma fu ti sûlì bè hì wi a yi tèk afû. Kpok wu Fùyènù wu tu fə̀nù ndùku mô ma wu hì mô a yi tèk afû, Wâ Njyə̀ boŋa mô. Ghɨt a Fùyènà ghɨ fetana bè hì ngumle wûn a yi tèk afû.
66022004	Ghɨna bè yenalò kə̂k yi Fùyènì, ma ghɨ nyak yet yi wuni a ghɨna yulu shyə.
66022005	Tuk wu jənu bè hì fè wi. Ghɨna bè hì fê khɨŋa wi lâmsù makə chwì beka Bâba Yènfù bè hì mô yi bân ha ghɨna, ma ghê ghɨna hi saka fə̂nù yu mù jɨ̀m.
66022006	Anjèl à Fùyèn atɨ̂n ki jîs ha mu na, “Gha ghɨ̂n a mu jìsà ni mò kə nâ hamok, kpenê shyəma nâbi nde bimi. Bâba Yènfù we a wù fo Yohnà a wuna ha fòktìsu chiksu tum anjèl à wûn na yì chwuti gha ghe a ghɨ hì khɨŋa hi gàn ha ghɨt a wuna ghɨ fetana shyəma ghɨna hi khə.”
66022007	Jisòs jis na, “Ghàn yuti, mu bè kə chîn. Jùŋ mò ha ghɨt ghe a ghɨ ywo lêmà gha ghe a ghɨ mô a ŋwàklù tum à Fùyèn afân.”
66022008	Gha mɨ ghɨ̂n à jɨ̀m ni mò ma à tì yen kə nâ mu Jon fî yu lò. À ndùku mô te mu ywo mihe fî yen lò, mu fen a anjèl à Fùyèn ye ashyə̂ a yì tì chwùte gha mɨ ghɨ̂n ha mu hi ngumle wûn.
66022009	Biyani yì jis ha mu na, “Kə wò mom! Mu fètà ha Yènfù kəbi te wò nì wana nì gha, a mô fòktìsu chiksu nì ghɨt ghɨ̂n à jɨ̀m ghe a ghɨ ywo lêmà gha ghe a ghɨ mô a ŋwàklù afân. Wo ngumle Yènfù!”
66022010	Anjèl à Fùyèn àtɨ̂n fî jis ha mu na, “Kə wò let gha ghe a ghɨ jîsà na ghɨ bè gânàlò a ŋwàklù afân ha ghɨta beka yu tɨnu hì bakhe bênàlò.
66022011	Wùt we a wù chyə chyəna liŋa faŋ à hi chyə̂ kə chyəna liŋa, ma wùt we a wù chyə chyəna a be faŋ à hi chyə kə chyəna a be, ma wùt we a wù mò chilichili faŋ à hi nê kə gha ghe a ghɨ mô chilichili, ma wùt we a wù mò nì yulînì faŋ à hi mô kə nì yulînì.”
66022012	Jisòs jis na, “Ghàn yuti, mu bè kə chîn nì maktu ha ghàn, mô hi fo nâbi ha nde kə yi ghəl te wù chehì fêtà.
66022013	Mu mô Alfà fê mô Òmegà, ma a ni yìmi nì gokhini gha à jɨ̀m.”
66022014	Jùŋ mò ha ghɨt ghe a ghɨ so njusu ghɨna su, su yulê, ghɨna nè hì kəta a jyak hi kut a tam a fùkàk afa a fu fo bônì, fê kəta a jyak hi tohna yi jwô mbàn hi lye a yi tèk.
66022015	Biyani ghɨt ghe a ghɨ faŋa yi bàm yi mbàn ni mò sù bû, nì ghɨt ghe a ghɨ nê gha fintena nì ghɨt a funyaka nì ghɨt ghe a ghɨ chyə nì ywena makə lɨmànà a kəta wi ghɨna, nì ghɨt ghe a ghɨ ywite ghɨta, nì ghe a ghɨ ngumle mosòmù, nì ghɨt ghe a ghɨ wama fəmi, fê nê gha a fəma.
66022016	“Nâ mu Jisòs ti tum anjèl à mì ha ghàn nì gha ghɨ̂n na ghàn fòkti ha nôn wu ghɨt a bimena. Mu mò ma mu fwo a Defìt yi sah yi nda, fê mô njên fu bisibisi fe a fu bana nâ haŋaŋ.”
66022017	Yohnà Yulena ghê Ywê lɨm a Wâ Njyə̀ jìsà na, “Bi, a Bâba Jisòs.” Nâbi nde we a wù ywo gha yìna kəta kəbi hi jìs na, “Bi! A Bâba Jisòs.” Kuŋ à mòlû yima nâbi nde, wu benlò. Wù hi kôŋà, wu fyi mòlû me a mù nè ghɨta chyə̂ teka wù lak.
66022018	Nâ mu Jon kɨna nâbi ha nde we a wù ywo gha ghe a Yènfù fòktè a ŋwàklù afân. À kpenhi nâbi nde gha atɨ̂n, ma Yènfù kpenhe ngə̂k se a ghɨ nyaka ŋwàklù afân ha wûn,
66022019	à fàbti nâbi nde gha atɨ̂n à gha afa ghɨ mô a ŋwàklù afân, ma Yènfù fyi ha wûn tam fe a fu chəma a fùkàk afa a fu fo bônì ma fê fye kəbi luk wu wunu a yi Tèk yi yulani afa a ghɨ nyàka a ŋwàklù afân.
66022020	We a wù fòkte gha mɨ ghɨ̂n jis na, “Yi mô hamok. Mu bè kə chîn!” Àmèn. Bî, a Bâba Jisòs!
66022021	Bâba Jisòs chwuti təm a wuna a jûŋà ha ghɨt a Fùyènà à jɨ̀m. Àmèn.
