40001001	Itino pongilaan diodu-aki di Yisus Koristus, i koturunan di Raja Daud. I Daud nopo nga koturunan diIbraim.
40001002	IIbraim nopo nga iamojo diIsak. Paganakno dii iIsak om i Yakub. Paganakno dii i Yakub om i Jouda om i tongosulodjo.
40001003	Om paganakno dii i Jouda om i Pirus om i Gira, nga iinojo i Tamar. Om paganakno dii i Pirus om iIjrun. Om paganakno dii iIjrun om i Raam.
40001004	Om paganakno dii i Raam om iOminadab. Om paganakno dii iOminadab om i Nason. Om paganakno dii i Nason om i Salamun.
40001005	Om paganakno dii ioloi Salamun duvo di Raab om i Buos. Om paganakno dii ioloi Buos duvo di Ruut om iUbid. Om paganakno dii iUbid om i Jisi.
40001006	Om paganakno dii i Jisi om i Daud i sinumiliu do Raja di tongotulun Israil. Om paganakno dii ioloi Daud duvo di savojo om i Suliman. Iinojo di Suliman savo laid diUrian.
40001007	Om paganakno dii i Suliman om i Riubam. Om paganakno dii i Riubam om iUbijan. Om paganakno dii iUbijan om iAsan.
40001008	Om paganakno dii iAsan om i Jusapat. Om paganakno dii i Jusapat om iUram. Om koturunan diUram om iOjian.
40001009	Om paganakno dii i Ojian om iUtam. Om paganakno dii iUtam om iAkas. Om paganakno dii iAkas om iIskia.
40001010	Om paganakno dii iIskia om i Manasi. Om paganakno dii i Manasi om iAmun. Om paganakno dii iAmun om i Jusian.
40001011	Om paganakno dii i Jusian om i Jokunian om i tongotadijo. Nga ontok diri inovit di tulun Babil i tongotulun Joudi muli soi Vonuvo Babil.
40001012	Pakaayaino dii diolo soi Vonuvo Babil om paganakno dii i Jokunian om i Salatiol. Om paganakno dii i Salatiol om i Jorubabil.
40001013	Om paganakno dii i Jorubabil om iAbiud. Om paganakno dii iAbiud om iIliakim. Om paganakno dii i Iliakim om iAsur.
40001014	Om paganakno dii iAsur om i Jaduk. Om paganakno dii i Jaduk om iOkim. Om paganakno dii iOkim om iIliud.
40001015	Om paganakno dii iIliud om iOlisar. Om paganakno dii iOlisar om i Matan. Om paganakno dii i Matan om i Yakub.
40001016	Om paganakno dii i Yakub om i Jusip, savo di Moria. Om i Moria nopo nga minaganak di Yisus, iri roitan do i Koristus i pinili do Kinoringan sumiliu do Raja.
40001017	Jadi kasangkat diri koturunan mantad diIbraim gosob di Daud om opulu om apat. Mantad di Daud gosob diri inovit di tulun Babil i tulun Joudi muli soi Vonuvo Babil om opului om apat koturunan. Om mantadno diri inovit di tulun Babil i tulun Joudi muli soi Babil gosob naanak i Koristus om opului om apat koturunan.
40001018	Om kinosusuvan nopo di Yisus Koristus nga irad diti. Diri mipogong nogi di Jusip om i Moria, iinojo di Yisus, do aupo nokopidudun iolo om noilaanno laid do nokopomontijanno i Moria. Om tijanjo nopo diri nga mantad di kuasa di Tatod Tolidang.
40001019	Om ii nopo pogong di Moria om otulid ginavo, jadi au moo isido mangawin. Kivaro daa dii ginavo di Jusip mosok-losok mongidu di pipagangan, do au moo isido paraat do ngaran di pogongjo siri gotuvang do tulun toguu.
40001020	Nga di modop-odop i Jusip minsoromopo pasal diri nokoodop dii, om nokoipi dii isido do kivaro iso moloikat do Tuhan do minitangar do ka, “Jusip, koturunan di Daud, ada rumosi do manansavo dilo pogongnu, i Moria. Do tijan nopo dilo nga mantadi di Tatod Tolidang.
40001021	Om osusu nopo i tanak diri nga kusai, om ponguranai mujuno iri do i Yisus, do Isidono momijau di tongotulunJo mantad siri duso diolo,” kadi moloikat di Jusip.
40001022	Iri nopo tinangar di moloikat dii nga porikot diri tinangaran di Tuhan, i pinolombus di nabi pogulu, do irad diti,
40001023	“Rongoo mujuno do momontijan iso raraa do insan tadau, om kapaganak nopo nga kusai, om roitan diolo do i Monuil,” kadi nabi. Komoion nopo do Monuil saralom tangar Ibrani nga, “Maja-vaja i Kinoringan daton.”
40001024	Koposik nopo dii i Jusip, suutono disido iri tinangar diri moloikat do Tuhan do mongoi manansavo di Moria.
40001025	Nga di aupo nosusu i tanak kusai diri, aupo dinudunjo i Moria. Kosusu nopo dii i tanak om ponguranai dii di Jusip do i Yisus.
40002001	Kinosusuvon nopo di Yisus nga silo Bandar Boitlim si Vonuvo Yudia. Om ontok nopo diri nga kivaro iso raja siri Yudia, iIrudis ngaranjo. Nga kivaro kama sontoun lobi mantad diri kinosusuvan di Yisus om rikotno dii iri piipiro tulun i moilo mongintutun di korombituon silo Bandar Yorusalim mantad silo kosilauon. Om songkoduat-duato diolo di tongotulun nong,
40002002	“Inombo naku i tanak do nosusu i sumiliu do Raja do momorinta di tongotulun Joudi do insan tadau? Do soi ikoipo kosilauon om naantanganja iso korombituon minimvulai, tanda do nosusu Isido, om mongoi ikoi daa sumamba Disido,” kadiri tongotulun mantad kosilauon.
40002003	Nga kivaro tulun popoilo di Raja Irudis diri tinangar diolo. Om korongou nopo dii i raja diri, om turus dii do osurau i ginavojo om i tongotulun siri Bandar Yorusalim nga irad dino.
40002004	Om loovono dii di Raja Irudis kasangkat kotua di tulun Joudi, irino i tongokotua do imam om iri monunuduk do Undang-undang Ugama do Joudi, do mokiilo isido diolo nong sinombo kinosusuvon di Koristus, i pinili do Kinoringan sumiliu do Raja.
40002005	Nga kadiolo, “Si Bandar Boitlim si Vonuvo Yudia kinosusuvon di Koristus,” ka, “do kivaro tinangar di Kinoringan tinulis di nabi, i popolombus di tinangaran do Kinoringan di pogulu, do irad diti,
40002006	‘ “Oou dikovu tulun siti Bandar do Boitlim siti Vonuvo Yudia, bandar muju nopo nga agajo ngaran siti pialatan bandar vokon siti Yudia. Do mantad bandar muju imvulajon do iso moloingon i monguasa dikovu, i bansa Israil tulunKu,” kadi Kinoringan,’ kadi nabi,” kadi tongoimam di raja.
40002007	Om mantad diri mosok-losok dii i Raja Irudis do mongoloou di tulun i moilo mongintutun di korombituon, do mongoduat diolo nong sombia nokovulai i korombituon i komoion diolo.
40002008	Om korongou nopo dii isido diri tinangar diolo, om suuojo nogi dii iolo mongoi silo Bandar Boitlim do, “Ongoi kouno pogi om iumon mujuno marong i Tanak. Om osomungan muju nopo, om gumuli kouno siti do popoilo dogo, supaya ioku nogi nga koongoi sumamba Disido,” ka.
40002009	-
40002010	Korongou nopo dii iolo diri tinangar di raja om pakaayaino dii diolo. Om kaantangai dii kavagu diolo i korombituon di naantangan laid diolo siri kosilauon. Om aandaian marong dii iolo sombia do naantangan diolo di korombituon. Om manau-panau iri korombituon siri gulu diolo gosobi do nakapantok di nijonon di Tanak, om indada nogi dii i korombituon.
40002011	Korikot nopo dii iolo siri valai, asuno dii iolo, om naantangan dii iri Tanak duvo di Moria iinojo. Om singkotudno dii iolo do sumamba di Yisus. Om ukabaino dii diolo i pinoijanan di arata do pataakon toomod Disido, irino amas, komonian om muur di taangod.
40002012	Om ontok nopo di sodop diri om pitangarno dii i Kinoringan saralom do tinipi diolo do, “Ada kou gumuli siri diIrudis,” ka. Om korongou nopo dii iolo di tinangaran do Kinoringan om vaja dii iolo di ralan sondiang do muli siri vonuvo diolo.
40002013	Kapanau nopo dii i tongotulun di moilo mongintutun di korombituon, om nokoipino i Jusip do kivaro iso moloikat do Tuhan do monuu do ka, “Tungagno, om ovitono ilo Tanak om iinoJo tumuun soi Vonuvo Masir, om mindada koupo soi gosob do poiloonKu ika kavagu do obuliko muli, do mogium iIrudis dilo Tanak do patajon,” ka.
40002014	Om tungagno dii i Jusip om ovitono dii i Tanak duvo diinoJo tumuun di otuvongpo do mongoi soi Vonuvo Masir irad di tinangar di moloikat.
40002015	Om indadano dii iolo soi Vonuvo Masir gosobi do napatai i Raja Irudis. Iri nopo kinaangaian diolo soi Masir dii nga porikot di tinangaran do Tuhan i pinolombus di nabi pogulu do irad diti, “ ‘LoovonKu i TanakKu mantad soi Vonuvo Masir,’ kadi Tuhan,” kadi nabi.
40002016	Ontok di koilaai di Raja Irudis do tinoro isido di tulun i moilo mongintutun di korombituon, araatan dii marong isido. Om ponuu dii isido do tulunjo mongoi mamatai di tongotangaanak kusai noopo i gosob di umur duvono toun silo Bandar Boitlim om tongokampung misoliputjo. Minonuu isido mamatai do tongotangaanak kusai gosob umur duvono toun do minaja isido di niabar di tulun i moilo mongintutun di korombituon do, “Kivaro duvono toun kama mantad di kinosilaan diri korombituon pogulu,” ka.
40002017	Iri nopo i kinapatajan di tongotangaanak si Bandar Boitlim dii nga porikot diri tangar di kinomoi di nabi Yoromia, i popolombus di tinangaran do Kinoringan pogulu, do irad diti,
40002018	“Kivaro dolou di tongotongondu mogiad norongou soi Bandar Rama. Irino i Rakil do moginupus om mogiad marong gosob do au moo toluodon do noliangan di tongotanakjo,” ka.
40002019	Nga kapatai nopo dii i Raja Irudis om nokoipi i Jusip do kivaro iso moloikat do Tuhan ontok diolo soipo Vonuvo Masir do monuu do ka,
40002020	“Tungagno pogi om ovitono ilo Tanak om iinoJo do muli kavagu soi Vonuvo Israil do napataino dii iri raja i sipamatai daa dino Tanak,” kadi moloikat.
40002021	Om tinumungagno dii i Jusip om ovitono dii i Tanak duvo diinoJo do gumuli kavagu soi Vonuvo Israil.
40002022	Nga karangaai nopo dii disido do iArkolius, tanak di Raja Irudis, nokosuvoli do raja momorinta siri Vonuvo Yudia, om rumosi dii iolo do rumikot silo Yudia. Nga poipijono vagu isido do au moo i Kinoringan do gumuli silo Yudia. Jadi potilombusai dii diolo mongoi silo Vonuvo Golilia.
40002023	Korikot nopo dii iolo silo om indadano dii iolo siri bandar roitan do Nasarit. Iri nopo kinorikatan diolo siri Bandar Nasarit dii nga porikot di tinangaran di kinomoi di tongonabi pogulu do irad diti, “Tulun Nasarit pongoroitan diolo di Yisus,” ka.
40003001	Katalib diri piipirono toun, om rinumikot iri iso tulun siri padang do kovotuvan silo Vonuvo Yudia. Ngaran nopo disido nga i Yaya, i mamamatis do tulun. Om papaabar isido do tinangaran di Kinoringan do irad diti,
40003002	“Rumorogo kouno do duso muju do oruaino i Kinoringan monguasa di tongotulunJo,” kadi Yaya.
40003003	Om irino i Yaya komoion di nabi Yasaya, i popolombus di tinangaran do Kinoringan pogulu, ontok di nakatangar irad diti, “Kivaro nogi dolou do tulun i susuuon do Kinoringan siri padang do kovotuvan do moou-loou do, ‘Tandaianno laaid ino vajaan do Tuhan, om loisonno i ralan di vajaanJo,’ kadi tulun moou-loou,” kadi Yasaya.
40003004	Nga sabung nopo di Yaya om vinaal mantad vulu do unta, om kambotjo nopo om vinaal mantad do kulit. Om taakanonjo nopo nga tongil om paa do dongkot.
40003005	Om ontok diri silopo Yaya padang do kovotuvan, oguu dii i tongotulun minongoi siri disido do mantad si Bandar Yorusalim, om mantad si Vonuvo Yudia, om mantad si tongokampung misondipau do Bavang Yurdon.
40003006	Om isaai nopo iri nakapangakun do dusojo, irino binotisan di Yaya siri Bavang do Yurdon.
40003007	Nga koontong nopo dii i Yaya do oguu tulun di kumpulan do Porisi om kumpulan Soduki do rumikot mokibatis disido, om pitangarno dii i Yaya do irad diti, “Ikovuno irad do koturunan do vulanut do araat ino gaagaya muju! Panantaman muju om koidu kou mantad diri karaatan do Kinoringan do rumikot do insan tadau? Tatap do au koidu.
40003008	Nga nong uvang kou koidu misti pointalangon mujuno ino gaagaya muju do aandai, koilaan do rinumorogo kou diri duso muju.
40003009	Om ada kou minsoromo do koidu kou mantad di karaatan do Kinoringan, do kamuju, ‘IIbraim nopo om taki tokou,’ ka, do okonko kivaro guna dino siri gotuvang do Kinoringan. Nga mitangar oku dikovu, insan iti tongovatu diti nga obuli posilion di Kinoringan do tongotangaanak diIbraim,” kadi Yaya.
40003010	Om minaganu i Yaya do iso poiradan do oukuman di Kinoringan i tongotulun taraat, do kadisido, “Poinsodiano maino i kapak silo dalid do panagad tikid-tikid diri tongopuun do kaju diri au monguva do aandai, om sorobon nogi dino.
40003011	Nga ioku nopo diti,” kadi Yaya, “om vaig noopo iti pamatisku dikovu tanda do rinumorogo kou. Nga kivaropo iso tulun i sumusuut dogo, om Isidono iri mamatis dikovu do Tatod Tolidang, om tapui do irino mongolidang dikovu irad do tapui mongolidang do amas. Om Isido nopo i rumikot do sumusuut dogo om kikuasapo mantad dogo do kasutJopo nga au oku kobulun monguut.
40003012	Om popirijang Isido di tulun aandai om tulun taraat irad do iso tulun do poingkuut di rilibu do pangatap kasangkat di parai siri pinongogikan, om pountunon nogi dino siri poijanan do parai. Nga iri nopo dii i parok om tutudan Disido siri tapui di au moilo pisokon,” kadi Yaya.
40003013	Om ontok diri mamatis i Yaya di tongotulun siri Bavang Yurdon, om rikotno dii i Yisus mantad si Vonuvo Golilia do mokibatis di Yaya.
40003014	Nga au moo daa i Yaya mamatis Disido do, “Ioku nono botisanNu ko iokupo mamatis Dika,” ka.
40003015	Nga kadi Yisus, “Botisai Okui do iradno diti tokou monuut do kouvangan di Kinoringan,” ka. Om botisai nopo dii di Yaya Isido.
40003016	Nga kobotisai nopo dii i Yisus, om tindalno dii Isido mantad siri vaig om tigogi do minukab ilo suruga. Om naantangan dii Disido i Tatod do Kinoringan mindaau mantad tavan irad do kungkur tumumpo siri Disido.
40003017	Om kivaro dii dolou do Kinoringan minitangar mantad soi suruga do, “Itino TanakKu do au kojuuanKu, om Isidono kaandaianKu marong,” ka.
40004001	Mantad di nobotisan i Yisus, om angataino dii di Tatod do Kinoringan Isido mongoi siri padang do kovotuvan do ponsubaan di kotua do rogon.
40004002	Om apat nopulu tadau om apat nopulu sodop Isido siri padang do kovotuvan do au mangakan. Pongovian nopo dii om nokopuriman Isido do vitilon.
40004003	Om rikotno dii i kotua do rogon do monsuba daa di Yisus om kadisido, “Nong TanakKo do Kinoringan suuopo iti tongovatu sumiliu do taakanon,” kadi rogon.
40004004	Nga jawapno dii i Yisus, “Kivaro nokotulis siri Kitab do, ‘Okoniko bubugol taakanon kovijau do tulun, nga irino kasangkat iri tinangar do Kinoringan,’ ka,” kadi Yisus.
40004005	Om angataino dii di kotua do rogon i Yisus do mongoi soi Bandar Yorusalim, i Bandar do Olidang, om angataino dii mindakod, om poingkokotono dii Isido siri soribau do taap di Valai Sasambayangan Tagajo.
40004006	Om pitangarno dii i kotua do rogon di Yisus do, “Nong TanakKo do Kinoringan potuunaipo silo do aui orualanKo sabap nokotulis siri Kitab do, ‘Suuon di Kinoringan i tongomoloikatJo do mangajaga Dika,’ kadi tinangaran si Kitab, om ‘Poingkaangi iolo Dika, supaya au orualan ino takodNu do kootung dilo vatu,’ kadi tinangaran vokon si Kitab,” kadi kotua do rogon.
40004007	Nga jawapno dii i Yisus, “Kivaro nogi nokotulis siri Kitab do, ‘Adano monsuba do Tuhan, i Kinoringannu,’ kadiri tinangaran si Kitab,” kadi Yisus.
40004008	Om angataino dii kavagu di kotua do rogon i Yisus tumakad siri timpak do kulud di asavat marong do pinoimpa di rogon Isido di kasangkat diri kopomorintaan siti vonuvo om i kaandaiojo.
40004009	Om pitangarno kavagu i kotua do rogon do, “Kasangkat diti nga itaakku daa Dika nong tumungubKono do sumamba dogo,” kadi rogon.
40004010	Nga kadi Yisus, “Pogiduno, Soitan! Kivaro nokotulis siri Kitab do, ‘Misti sumambako di Tuhan i Kinoringannu, om iri noo kouvangan Disido vojoonnu,’ kadiri tinangaran si Kitab,” kadi Yisus.
40004011	Om pogiduaino dii di kotua do rogon om rikotno dii i tongomoloikat do monulung Disido.
40004012	-
40004013	Nga korongou nopo dii i Yisus do pinojiil di raja i Yaya Mamamatis, pakaayai dii silo Bandar Nasarit siri Vonuvo Golilia. Om minimban Isido mijon siri Bandar do Kaparnaum. Kaparnaum nopo nga siri somok do Botung Tagajo do Golilia siri Vonuvo Jobulun om Natali.
40004014	Iri nopo kaangaian Disido siri Kaparnaum dii nga porikot diri tangar di kinomoi di nabi Yasaya, i popolombus di tinangaran do Kinoringan pogulu, do irad diti,
40004015	“Kivaro tulun i mijon silo Vonuvo Jobulun om Natali, siri vajaan rumuuk silo laut, siri sondipau di Bavang do Yurdon saralom Vonuvo Golilia, irino pantok ijonon do oguu tulun di okonko bansa Joudi.
40004016	Iolono iri bansa do monombonuvo do totuvong. Om maino koontongno dii iolo diri monginavau diolo. Om iolo nogi monombonuvo siri vonuvo do otuvong iri kapatajon nga notitian do tanavau, do nokorikotno dii iri Tuhan mijon sino diolo,” kadi tinulis di Yasaya.
40004017	Mantad dirino tumimpuunno dii i Yisus do papaabar do, “Rumorogo kouno do duso muju do oruaino i Kinoringan monguasa di tongotulunJo,” kaDisido.
40004018	Nga di manau-panau i Yisus siri disan di Botung Tagajo do Golilia, om kaantangaiJo dii i duvo misulod do posiling do rambat siri vaig, do iolo nopo nga i monginginsada. Ngaranjo nopo nga i Simun, i ponguranan do i Pitrus, om iOndorias.
40004019	Om loovo dii di Yisus iolo do, “Kayono vaja kou Dogo, om onuonKu ikovu mogigium do tulun irad do mangarambat kou do sada,” ka.
40004020	Om nokorongou nopo dii iolo diri, om iduai nopo dii diolo i rambatjo om vajano dii iolo di Yisus.
40004021	Om lombusno dii i Yisus mampanau, om naantanganJo dii kavagu i duvo misulod i Yakub om i Yaya minirunggum diamojo, i Jobidi siri talud mamatou mongulit di rambat. Om loovo nogi dii di Yisus i duvo misulod,
40004022	om turus iduai dii diolo iri talud om iamojo om vajano dii iolo di Yisus.
40004023	Om ongoino dii pitongkop-tongkop i Yisus siri Vonuvo Golilia do monuduk Isido si tongovalai sasambayangan do tulun Joudi, om papaabar diolo diri Abar do Aandai nong potingkuro i Kinoringan monguasa di tongotulunJo. Om mongolingos nogi dii Isido kasangkat di moisosondiang toruol do tulun di au kataru.
40004024	Jadi kotongkop nopo dii iri abar di Yisus siri Vonuvo Siria, om pingoovit dii diolo i tongotulun do au kataru si di Yisus, irad do kogidan, i rinosukan do rogon, i tumadan om i tulun kimai om moisosondiangpo toruol vokon. Om kasangkat dino nga liningasan di Yisus.
40004025	Om okonko aalang-alang ginuu di tulun mantad soi Vonuvo Golilia, om mantad soi Opulu Bandar, om mantad soi Bandar Yorusalim, om mantad soi Vonuvo Yudia, om mantad soi sondipau do Yurdon do minaja di Yisus.
40005001	Nga kaantangai nopo dii di Yisus do oguu tulun minaja Disido, takadno dii siri kulud om ogomno dii Isido. Korikot nopo dii i tongotulunJo,
40005002	om timpuunno dii Isido do monuduk diolo do kaDisido,
40005003	“Ososogitno iri tulun do kopuriman do au obobobos i ginavo diolo do mokitulung di Kinoringan, do iolono i porintawon di Kinoringan.
40005004	Ososogitno iri tulun di osusa ginavo koondom di duso, do toluodon di Kinoringan iolo insan tadau.
40005005	Ososogitno iri tulun di osuribak ginavo do kaanu nogi iolo diri nijanji di Kinoringan insan tadau.
40005006	Ososogitno iri tulun do vitilon om tuuvan do maja di kouvangan do Kinoringan, do uupan di Kinoringan iolo do maja diri kouvanganJo insan tadau.
40005007	Ososogitno iri tulun di osianan do vokon do i Kinoringan nga osianani diolo insan tadau.
40005008	Ososogitno iri tulun di olidang ginavo do iolono koontong di Kinoringan insan tadau.
40005009	Ososogitno iri tulun di koilo popiandai do vokon do iolono pinakatanak di Kinoringan insan tadau.
40005010	Ososogitno iri tulun di pokorualan do vokon sabap maja do kouvangan di Kinoringan, do iolono porintawon di Kinoringan.
40005011	Ososogit kouno nong insasanawon kou om pokorualan om pisimvuvudutan kou do tongotulun sabap maja kou Dogo.
40005012	Ososogit kouno sabap iri tongonabi, i popolombus di tinangaran do Kinoringan di pogulu, nga pinokoruol nogi di tulun do irad dino. Jadi pasanangono ino ginavo muju om aandaian i ginavo muju nong irad dino pokorualan kou sabap agajo iri isuli di Kinoringan dikovu do korikot kou soi suruga do insan tadau,” kadi Yisus.
40005013	Om kadi Yisus kavagu di tongotulunJo, “Ikovu nopo nga irad do tasin i pongongosin do taakanon supaya au apasa, jadi sabap di gaagaya muju di aandai kokodos dii i tulun di gaagaya do araat. Nga nong malono iri rasa do tasin diri nga auno dii moilo poosinon kavagu. Irad dino auno apakai, taanpo do pataam om pipapasakan do tulun.
40005014	Ikovu nogi nga irad do vinaang i pinakatanavau di tongotulun siti saralom vonuvo. Au kovi kolosok irad diri bandar pointimpak siri kulud antang-antangan do tulun mantad si gana.
40005015	Om ausoi tulun momuang do lampu om tinggouban diri mital, nga pokoyon siri potimpakan do lampu, om otitianno kasangkat si saralom valai.
40005016	Irad kou nogi dino do popoimbulai dino gaagaya muju taandai irad di vinaang do tumitiu do tulun vokon, om otutunani do tanak kou do Kinoringan om arajoui i Tama tokou silo suruga,” kadi Yisus.
40005017	Om kadi Yisus kavagu, “Ada Oku tantamai dikovu do rumikot Oku siti vonuvo do popolijot diri Undang-undang Ugama nitulis pogulu, irad di tinulis di Musa om i ponudukan tinulis di tongonabi vokon. KorikatanKu nopo siti nga porikot diri kasangkat kinomoi diri nitulis diolo siri Kitab.
40005018	Do patangaronKu marong dikovu iti, ontok do aupo olijot ilo tavan om iti tana, insan iso urup ko titik diri Undang-undang Ugama nitulis diolo nga auso olijot, do kasangkat diri nga orikot.
40005019	Nga irad dino isai-isai nopo iri au maja diri iso mantad diti undang-undang di agaan, om potuduk isido nogi di tulun vokon do, ‘Ada kou maja,’ ka, nga irino osuribak pangkat siri Kopomorintaan di Kinoringan. Nga isaai nopo maja marong diri undang-undang om potuduk isido nogi do tulun vokon do maja, om irino agajo pangkat siri Kopomorintaan do Kinoringan.
40005020	Mitangar Oku dikovu do au kadapat kou masu si Kopomorintaan di Kinoringan nong au kou maja do kouvangan Disido. Misti do aandai marong i gaagaya muju mantad diri gaagaya di tulun vokon, irad di kumpulan Porisi om i tongotulun monunuduk do Undang-undang Ugama do Joudi,” kadi Yisus.
40005021	Om kadi Yisus kavagu, “Norongou mujuno daa iri tinangaran nituduk diodu-aki tokou di pogulupo do, ‘Adano mamamatai do tulun, do isai mamamatai do tulun irino oukuman,’ ka.
40005022	Nga Ioku monuduk dikovu do isaai nopo iri araatani do tulun om irino apatut do oukuman. Om iri mongintulus do tulun vokon, irino apatut do daawaan siri gotuvang do Pinonguntunan di Tongokotua. Om isaai nopo iri mangalava do tulun do, ‘Mondou dikau,’ ka, irino apatut do oukuman do potunuvon do tapui naraka.
40005023	Jadi nong manaakko nopo do Kinoringan dino itaaknu toomod, insan noovitnupo minsomok diri panaraban, om tigogi do koondomko do kivaropo karaatan di tulun dika,
40005024	gaam nogi do iopungpo iri itaaknu toomod siri somok do panaraban om mongoipo kumiandai di tulun diri, om ampa nogi do gulionnu kavagu do pataak diri itaaknu toomod si di Kinoringan.
40005025	Nong angatanko nopo do tulun kumibisara sino poibisaraan, ontokpo do manau-panau koupo mongoi, piogono kumitoluod disido do aupo korikot siri pantok di poibisaraan. Nong au kumitoluodko, olombusanko disido momisara siri momumutus do bisara. Om i momumutus do bisara pataak dika siri pulis do pojiilon.
40005026	Om patangaronKu marong dikau iti nong nokojiilko, aupo polobusonko nong aupo noopusannu mamarai iri tutangnu,” kadi Yisus.
40005027	Om kadi Yisus kavagu, “Nokorongou kouno daa diri tangar do, ‘Ada kou lumapau,’ ka.
40005028	Nga Ioku monuduk dikovu do isaai nopo tulun mongontong do tongondu om kivaro giginavo disido, om nakalapauno i ginavojo diri di tongondu,” ka.
40005029	Om minaganu i Yisus do iso poiradan do, “Irad nopo diri nong matonu ponong vanan mongovit dika mamaal do duso, sungkitono i linsou matonu om pataamon. Gaam nogi do oidu ino matonu sampaping mantad do asangkaju ino kojuvannu do potunuvon siri tapui naraka.
40005030	Om nogi nong longonnu ponong vanan mongovit dika mamaal do duso, totokono pataam. Gaam nogi do oidu ino longonnu sampaping mantad do asangkaju ino kojuvannu do pataamon siri tapui naraka,” kadi Yisus.
40005031	Om kadi Yisus kavagu, “Kivaro nogi tinangar do, ‘Isaai nopo mangada di savojo misti taakan do surat talak,’ ka.
40005032	Nga Ioku monuduk dikovu do isai-isai nopo mangada di savojo iri okon nopoko linumapau, nga isidono i papalapau di savojo. Om i manansavo kavagu di tongondu di nakaada nogi nga kalapau,” kadi Yisus.
40005033	Om kadi Yisus kavagu, “Norongou mujuno daa iri tangar nituduk di tulun di pogulupo do, ‘Ada mangajanji do ovuvudut, nga tumanono iri najanjinu si gotuvang do Tuhan,’ ka.
40005034	Nga Ioku monuduk dikovu nong mangajanji kou, ada mangarait do onuu nopo do ngaran do onuon pongogirot di sumpa do mijanji. Adano roito ngaran do suruga do ilo toogomon di Kinoringan.
40005035	Om adano roito ngaran do tana do ilono ulokon di Kinoringan, om adano roito ngaran do Yorusalim do ilono nijonon di Raja Tagajo.
40005036	Om adano roito ino tulunu do isopo tobuknu nga aui oilaannu popurak ko poitom.
40005037	Nong oinomod jawapan nopo do, ‘Oo,’ ka. Nga nong aui oinomod jawapan nopo do, ‘Au,’ ka, do sondiang nopo mantad diti om irino mantad di kotua do rogon,” kadi Yisus.
40005038	Om kadi Yisus kavagu, “Nokorongou kouno di tangar do, ‘Nokobolouko nopo do mato do tulun, matonu nga bolooni. Nong nokotipuko nopo do nipon do tulun, niponnu nga tipuoni,’ ka.
40005039	Nga Ioku monuduk dikovu do adano sumuli diri tulun do mangaraat dika. Nong tompilingon nopo do tulun ino porilingnu ponong vanan, pataanonpo ino porilingnu gibang.
40005040	Om nong tulun momisara dikau si gotuvang do momumutus do bisara do mokianu dino singlitnu itaakpo kavagu ino sabungnu.
40005041	Om pajalonko nopo do tulun mangangat mampanau do sabatu sinodu, nga majapo kavagu disido mampanau do sabatu kavagu.
40005042	Onuannuno i tulun do mokianu dika, om poolosonno i tulun do mokiolos di poromponnu,” kadi Yisus.
40005043	Om kadi Yisus kavagu, “Nokorongou kou nogi diri tinangar do, ‘Misti do auko kojuu di songkoruangannu om kobonsino di musunu,’ ka.
40005044	Nga Ioku monuduk dikovu do misti do au kou kojuu nogi di musu muju, om sambayangaino i tulun di pokoruol dikovu.
40005045	Irad nopo dino mantad di gaagaya muju di aandai kointutunan dikovu do tangaanak kou di Tama tokou soi suruga. Do Isidono potitiu do tadau kumaa si di tulun aandai om i tulun taraat. Om manaak Isido do darun di tulun do otulid i ginavo om i tulun do araat nogi.
40005046	Nong iri noopo tulun do au kojuu dikovu do au muju kojuuan nga auso isuli di Kinoringan dikovu. Do insan iri tulun momumumpung do sukai nga irad nogi dino, kon?
40005047	Om nong sumalam kou noopo diri songkoruangan muju, onuno dii gaagaya muju di lobi aandai mantad di tulun vokon? Auso. Do tulun kaapir nogi nga iradi dino gaagaya diolo.
40005048	Aandai do oviivion muju papaandai dino gaagaya muju do irad nogi di Tama tokou soi suruga do aavi-avi i kaandaioJo,” kadi Yisus.
40006001	Om monuduk i Yisus diolo kavagu, “Ondodomo mujuno nong popoimbulai kou nopo do gaagaya di aandai, ada kou mokiontongo do tulun, do au kovi kaanu diri isuli di Tama tokou silo suruga nong mokiontongo kou noopo.
40006002	Jadi manaak kou nopo do tulun miskin, adano potongkopo popoilo do tulun vokon irad di tulun puupura, do mokiontongo noopo do tulun siri valai sasambayangan om siri ralan miintong do rojoon do tulun vokon. Nga patangaronKu marong dikovu iti, do iri noopo rarajou do tulun aanu do isuli diri gaagaya diolo.
40006003	Nga manaakko nopo do tulun, ada do koilo iri tulun sino somoknu.
40006004	Ada do antanganko do tulun ontok do manaakko do tulun vokon om antangan kovi di Tama tokou, om sumuli Isido do manaak dika,” kadi Yisus.
40006005	Om kadi Yisus kavagu, “Sumambayang kou nopo ada sumugut irad di tulun puupura, do aandaiani mingkakat siri valai sasambayangan om siri simpang do ralan do mokiontongo do vokon. Nga patangaronKu marong dikovu iti, do iri noopo rarajou do tulun aanu do isuli diri gaagaya diolo.
40006006	Nga ika nopo sumambayang om suvangno siri biliknu pantok diri auso koontong, om tutubonno i pintu om sumambayang di Tama tokou iri au antangan, do koontongi i Tama tokou dika om manaak di pokionuonnu.
40006007	Om adano sumugut diri tulun kaapir do soumur pigugulian i roiton di sambayangjo, do andasan nopo daa diolo om rongoon di Kinoringan i sambayangjo do irad diri.
40006008	Do aupo nokopokianu kou om noilaanno kasangkat di Tama tokou iri kosimpitan muju. Irino komoionKu dikovu do adano sumugut irad diolo diri.
40006009	Nga aandai do sumambayang kou do irad diti, ‘Tamaja soi suruga, rojoonja Ika do olidang ino ngaranNu.
40006010	Rikotno kosikap do momorinta dagai. Om mokianu ikoi supaya maja i tongotulun di kouvanganNu siti vonuvo inong soi suruga.
40006011	Onuai ikoino do taakanon i kabagal dagai do tadau maino.
40006012	Om ompunaino i salaja inong dagai do mangampun di kasalaan do tulun si dagai.
40006013	Om poiduo ikoi mantad siri ponsubaan do rogon, om intirungai ikoino supaya au kaasu si kuasa di kotua do rogon. [Ikano i monguasa, om i ogirot om i kivinaang gosob salaid-laid. Amin.]’ kanto nono sumambayang.
40006014	Do nong mangampun kou nopo di tulun kisala si dikovu, i Tama tokou silo suruga nogi nga mangampuni di kasalaan muju.
40006015	Nga nong au kovi mangampun do vokon, i kasalaan muju nga aui ompunan di Tama tokou soi suruga,” kadi Yisus.
40006016	Om kadi Yisus vagu, “Sombia do mogpuasa kou do sumambayang di di Kinoringan, ada do au tandaian ino pamarasan muju supaya auno otutunan di tulun do minogpuasa kou, do tulun nopo di puupura om iradno dii iolo mogpuasa gosob do sumondiang i pamarasan diolo. Nga patangaronKu marong dikovu iti do irino rarajou do tulun aanu do isuli diri gaagaya diolo.
40006017	Nga mogpuasako nopo, lidangonno i pamarasannu om sudaionno ino tobuknu,
40006018	supaya auno otutunan do mogpuasako. Irino i Tama tokou iri au antangan koilo nong potingkuroko ontok do auso koontong dika om manaak Isido di pokionuonnu,” kadi Yisus.
40006019	Om kadi Yisus kavagu, “Adano ponguntun do arata muju siti vonuvo, do siti nopo vonuvo nga kivaropo lipos om togor do mongorobuk, om aanupo do tulun monguyas om manakau.
40006020	Nga ponguntunno do arata muju do potoouon silo suruga, do silo nopo auso mongorobuk, om monguyas om manakau.
40006021	Do inombo nopo pantok di arata muju om sirino i ginavo muju,” kadi Yisus.
40006022	Om kadi Yisus kavagu, “Mato nopo om irad do lampu dino kojuvan. Jadi nong aandai poongontong di matonu, irino komoion do aandai i gaagayanu ampa nogi irad do anavau i kojuvannu.
40006023	Nga nong araat ino poongontong di matonu, irino komoion do araat i gaagayanu, om irad do otuvong ino kojuvannu. Nong otuvong ino ginavonu diri gaagayanu do araat, songkuro kotuvong i ginavonu do irad dino!.
40006024	Ausoi tulun do monontuan do duvo tuan, do nong duvo tuan, au kojuu isido diri kotiso nga iri koduvo au kaandaianjo; ko rumalan marong isido diri isuu di kotiso tuan, om tolikudanjo iri isuu di koduvo. Nong irad dino au kadapat kou do monontuan di Kinoringan nong monontuan kou do siin,” kadi Yisus.
40006025	Om kadi Yisus kavagu, “Sabap diri patangaronKu marong dikovu iti do ada kouno kosurau minsoromo do kosimpitan dino kovivijaan do kojuvan muju, irad do auso akanon, auso iupon, om auso pakaian. Do irino kovijaan do tatod kiguna mantad di taakanon om i kojuvanno kiguna mantad di pakaian.
40006026	Do antangaino ilo tombolog songintulud silo savat do okoniko mongumo om okoniko kivaro poijanan do pountunan do paraipo nga iolo nogi paakanoni di Tama tokou silo suruga. Nga ikovu nopo om kitorogo marong mantad di tombolog.
40006027	Insan osurau koupo, nga aui moilo i kosuraan muju do palanggau diri umur muju.
40006028	-
40006029	Soromonno marong ilo bunga sumobul silo dumo nong sumurauno do auso pakaian. Au iolo kumaraja, om aui manabid do banang nga ino pun aandai kaantangan. Nga patangaronKu marong dikovu iti do antangaino i Raja Suliman do songkuropo kinakayaanjo nga aui koirad di tongobunga kaandaio di pakaianjo. Om aui sumurau iolo om nokuro do sumurau kou do auso pakaian muju?
40006030	Antangaino ilo sakot iri sumobul si dumo, do sumobul tadau maino, om lumonot irad suvab om sorobon pun piarawoni di Kinoringan. Nong irad dino makinpo do onuan kou Disido do pakaian. Nokuroi do au aparsaya kou marong?
40006031	-
40006032	Irad nopo diri, ada kou sumugut di tulun kaapir do sumurau do auso akanon om auso iupon om auso pakaian. Do itino marong kosurau diolo do mogium. Nga oilaani bo di Tama tokou soi suruga nong onu iri kosimpitan muju.
40006033	Nga podulio mujupo marong do i Kinoringan monguasa dikovu om vajano di kouvanganJo, om mantad diri onuu nopo i kosimpitan muju nga onuan Disido kosukupan.
40006034	Irino komoionKu do ada kou kosurau minsoromo di kovijaan do suvab, do suvab nopo nga kivaro kosuraan sondiang. Pabagalonpo tadau maino do osurau kou minsoromo dino kovijaan muju,” kadi Yisus.
40007001	Om kadi Yisus kavagu, “Ada kouno monginsala do tulun vokon supaya i Kinoringan nga aui pakasala dikovu.
40007002	Onuu nopo pinonginsala muju do vokon, irino ponginsala do Kinoringan dikovu, do potingkuro nopo pongoturan muju si do vokon, nga irino pongoturan do Kinoringan si dikovu.
40007003	Nokuroi do aantangannu i sala di songkoruangannu irad do livata topoyok om auno opurimanan i salanu irad do vatang ginajo sino matonu kondiri?
40007004	Nokuro do opusuko mitangar di songkoruangannu do, ‘Ongoi pogi siti. Iduoku ino livatanu,’ kanu, do ino vatang nokolivata di matonu kondiri nga aupo noidu?
40007005	Oi dika tulun do puupura! Iduopo ino vatang i nokolivata dino matonu kondiri, om ampa nogi do anavau ino pongongontongnu do mongidu dino livata di songkoruangannu,” kadi Yisus.
40007006	Om ponudukno kavagu i Yisus diolo diri duvo poiradanJo do i tongotulun di au mongkinongou do tinangaran di Kinoringan komoion, do kaDisido, “Nunuu nopo porompon muju olidang om ada pataako do tasu do monsuli iri pokoruol dikovu. Om muntiara muju nogi nga ada podumpauo do vogok supaya auno opipasak-pasakan diri vogok,” kadi Yisus.
40007007	Om kadi Yisus kavagu, “Pokianu kouno di Kinoringan om onuan kovi. Om pogium kouno om kaayang kovi do tulungon kovi di Kinoringan. Pongotuk kouno di pintu om oukaban kovi di Kinoringan.
40007008	Do pointikid-tikid do tulun do mokianu di Kinoringan nga kaanui. Om pointikid-tikid do tulun di mogium nga kaayangi. Om pointikid-tikid do tulun di mongotuk do pintu nga oukabani isido.
40007009	Oi kokusajan kou, aupo kama nokoinam kou do mokianu nogi i tanak muju do takanon, onuan muju do vatu,
40007010	om mokianu do sada nga onuan muju nogi do vulanut di ovijau.
40007011	Insan songkuropo karaato muju, nga koilo kovi manaak di aandai do pokionuon di tangaanak muju. Makinpo dii i Tama tokou soi suruga do irad dino koilo manaak do aandai si di tulun i mokianu Disido!
40007012	Kaandai kouno si di tulun vokon, irad di kouvangan muju do aandai i tulun vokon si dikovu. Nong irad dino kaandaio di gaagaya muju ampa osuut muju i komoion diri Undang-undang Ugama pointulis saralom buuk di Musa om buuk di nabi vokon, i popolombus di tinangaran do Kinoringan pogulu,” ka.
40007013	Om minaganu i Yisus do iso poiradon do ka, “Asuno siri pintu diri okikip do irino tolibon mongoi silo suruga. Do kivaro daa pintu do abava tolibon om asanang maja siri, nga irino mongoi siri kapatajon, om oguu i tulun do maja siri.
40007014	Nga iri nopo pintu do okikip om vajaan do aradaai nga mongoi siri kovijaan do auso koovion, om okuyak i tulun do nakaayang diri,” ka.
40007015	Om kadi Yisus kavagu, “Ondodomo mujuno i tulun do mitangar do isidono nabi, i popolombus di tinangaran do Kinoringan, do momumudut isido. Do gaagaya nopo disido dino nga miinong gaagaya di kaakaa korongit, nga sumangalu isido irad diri gaagaya do kambing biri-biri do otuud, do mangakal dikovu supaya kavaja kou diri ponudukan disido.
40007016	Nga otutunan mujui do momudut isido do aantangan muju iri gaagaya disido. Irad diri kaju, do irino tuvajo pongintutunan muju do aandai ko araat. Ausoi tulun mongupu do tuva di anggur mantad siri korugijan, ko tuva do nunuk mantad siri bintorung.
40007017	Iri nopo puun do aandai mimangno monguva do aandai, okoniko araat. Nong puun araat, monguva do araat, okoniko aandai.
40007018	Do puun nopo do aandai nga au kadapat monguva do araat, om puun nopo do araat nga au kadapat monguva do aandai.
40007019	Nga tikid-tikid do puun do kaju diri au monguva do aandai nga tagadon om sorobon nogi dino.
40007020	Nga mongintutun kou nopo do puun do kaju om irino tuvajo. Irad nogi dino i tulun do mitangar do isidono nabi nga momumudut isido, do irino gaagaya disido pongintutunan muju do araat,” kadi Yisus.
40007021	Om kadi Yisus kavagu, “Okoniko kasangkat i tulun mangarait do ngaranKu do mokiTuhan-Tuhan noo do kaasu siri Kopomorintaan di Kinoringan, nga irino tulun maja do kouvangan di TamaKu silo suruga.
40007022	Om ontok diri Tadau Kopongukuman, oguu tulun do mitangar Dogo do, ‘Tuhan, Tuhan,’ ka, ‘mantad di ngaranNu nokoongoi ikoi do popolombus diri nituduk do Kinoringan laaid dagai si di tongotulun. Om mantad do ngaranNu nogi ponunsubja di rogon. Om mantad do ngaranNu kavaal ikoi do kosunduvan,’ ka.
40007023	Nga mitangar Oku diolo do, ‘Pogidu kouno! Do au Okui kotutun dikovu do ongoraraat marong ino gaagaya muju,’ kangKu nono diolo,” kadi Yisus.
40007024	Om kadi Yisus kavagu, “Pointikid-tikid do tulun di mongkinongou di tangaronKu om maja marong nga irad di tulun diri opintar do mamaal do valai siri pantok do kivatu do agajo.
40007025	Om insan odorunanpo iri, om olonian do vaig om ologod i sarup, nga aui maba i valai sabap nokougor i torigijo si vatu.
40007026	Nga iri nopo tulun di nokorongou di tinangarKu nga au maja, om isidono irad di tulun do obudu do au koilo mamaal do valai, do siri noopo pantai pinamaalanjo.
40007027	Om nong odorunan, om olonian do vaig om ologod i sarup, nga naaba dii i valai, gosob do nouyas dii marong,” kadi Yisus.
40007028	Om ontok diri noopod i Yisus monuduk diolo, oguu iri tongotulun osumboijan marong do nokorongou di ponudukanJo,
40007029	do Isido nopo monuduk nga inong do kikuasa Isido. Okonko irad di tulun monunuduk do Undang-undang Ugama do Joudi.
40008001	Nga nokoruuk nopo dii i Yisus mantad siri kulud om oguu dii marong i tongotulun do moisusuut maja Disido.
40008002	Nga kivaro iso tulun do rumanai i kojuvanjo do rinumikot siri di Yisus om singkotud dii si gotuvangJo, om kadisido, “Tuan, nong kouvanganNu, olingasan okui Dika,” ka.
40008003	Om porolojono dii di Yisus i longonJo do minangama disido, om pitangar do, “KouvanganKui, olingasankono,” ka. Om pogkama di Yisus turus do nolingasan dii isido.
40008004	Nga kadi Yisus, “Adano marong sangkaabarai di tongotulun isai-isai osomungannu. Nga ongoino pogi si di imam om ipoontongno disido ino kojuvannu, om mangaabar do, ‘Nolingasan okuno,’ kanto. Om manaakkono do duvo tinan tombolog di imam onuonnu do isogit maja diri nisuu di Musa di pogulu, supaya oilaan di tongotulun vokon do nolingasanko,” kadi Yisus.
40008005	Ontok diri lumombus i Yisus mongoi siri Bandar do Kaparnaum, om kivaro dii iso kotua do soujor do mantad Vonuvo Ruum sinumamung di Yisus do mokilingos di susuuonjo.
40008006	“Tuan,” kadi kotua do soujor, “kivaro susuuonku do au marong kataru do nokimai kojuvanjo om poingoodop isido maino soi valaiku,” ka.
40008007	Nga kadi Yisus, “Mongoi Okui soi valainu do mongolingos di susuuonnu,” ka.
40008008	“Nga Tuan,” kadi kotua do soujor, “okukuvaan oku dii poindakod Dikau si valaiku do okonko kotumi oku di kuasaNu. Nga tangaronNu noopo, supaya olingasan i susuuonku.
40008009	Oilaanku do kivaro kuasaNu, do ioku nopo diti nga kivaro monguasa dogon. Om ioku diti nogi nga kivaro soujor do kuasawonku. Om onuu nopo ponuuanku diolo ongoion nopo iri isuuku. Nong ‘Ongoipo soi,’ kangku di kotiso, isido pun mongoi. ‘Ongoipo siti,’ kangku di koduvo, isido pun rumikot. Irad nogi dino i turiponku, onuu nopo ipavaalku disido nga vaalon,” kadi kotua do soujor.
40008010	Om oirananno dii marong i Yisus do nokorongou di tinangar di kotua do soujor. Om kaDisido di tulun samvaja-vaja Disido do, “PatangaronKu marong dikovu iti, insan tulunpo do Israil nga aupo insan Oku korongou do kivaro kaparsayaan do irad dino kagajo.
40008011	Mitangar Oku dikovu, do oguu tulun di okonko bansa Joudi rumikot do mantad siri kosilauon om siri kotonobon do muruk diaki tokou iIbraim, iIsak om i Yakub do mangakan saralom Kopomorintaan do Kinoringan.
40008012	Nga ikovu nogi tulun Joudi do roiton tulun do porintawon di Kinoringan pataamon siri labus i otuvong marong, i pantok do songiadan om sangarit-ngarit i nipon diolo do oolian kasansara,” kadi Yisus.
40008013	Om kadi Yisus di kotua do soujor, “Sabap do aparsayakoi irad diri nokomoinu, ulino pogi do nolingasanno dii i susuuonnu,” ka. Ontok diri nakatangar i Yisus irad diri, om ontoki diri do nolingasan i susuuonjo si valaijo.
40008014	Korikot dii i Yisus siri valai di Pitrus si Bandar Kaparnaum, naantangan dii Disido i tivanon di Pitrus do poingodop kangkagan.
40008015	Kamawo dii di Yisus iri longon di tongondu, turus do nolingasan, om tungagno dii isido do mongoi muup do papaakan doi Yisus.
40008016	Kotonob nopo dii i tadau om ongoino dii i tongotulun do mongovit di tongotulun rinosukan do rogon om i tulun do au kataru do pokilingasan di Yisus. Om isoi i tinangar di Yisus minonunsub di tongorogon, om nolingasan Disido i tongotulun au kataru.
40008017	Iri nopo nolingasan di Yisus i tongotulun dii nga porikot di tinangaran di kinomoi di nabi Yasaya, i popolombus di tinangaran do Kinoringan di pogulupo, do irad diti, “Isidono sinumanganu do koluajan om kasangkat do toruol tokou,” ka.
40008018	Kaantangai nopo dii di Yisus do noliputan Isido di tongotulun do oguu marong, om ponuuno dii Isido diri tongotulunJo posodia do, “Sumondipau tokou,” ka.
40008019	Nga kivaro iso tulun monunuduk do Undang-undang Ugama do Joudi do rinumikot mitangar di Yisus, do kadisido, “Guru, maja oku daa Dika inombo noopo i ongoionNu,” ka.
40008020	Nga jawapno dii i Yisus disido do ka, “Iri nopo i tongodupot irad di kaakaa nga kiluvang, om i tongotombolog nga kirumuni. Nga Ioku nopo i Sinumiliu do Tulun om auso pantok do ingkojodon om odopon,” kadi Yisus.
40008021	Kivaropo kavagu iso tulun di Yisus do mitangar Disido do maja daa, do kadisido, “Ba Tuan, nga uli okupo. Apataipo iamoku om olobong om maja oku nogi Dika,” ka.
40008022	Nga jawapno dii i Yisus do ka, “Kayono, maja Dogo maino. Isaai nopo i tulun di aupo nakaanu do kovijaan do auso koovion om irino i mongolobong diri tulun di napatai,” ka.
40008023	-
40008024	Om sakono dii i Yisus om i tongotulunJo si talud do sumondipau di botung tagajo. Nga ontok nopo di sumondipau iolo, nokoodop i Yisus siri talud. Om tigogi do sinumarup do ologod marong, om i vaig nga kiumbak do navajaan di sarup gosob do oruaino noponu do vaig iri talud diolo do nolimpakan do umbak.
40008025	Om sumurauno dii i tongotulunJo, om ongoiono dii diolo posikai i Yisus do, “Posikno, Tuhan. Uupai ikoipo do matai tokouno dii diti!” ka.
40008026	Nga kadi Yisus diolo di koposik, “Nokokuro do rumosi kou? Aatuk-atukpo dii dikovu do au marong aparsaya kou Dogon!” ka. Om tungagno dii i Yisus om pitangarno dii do potingkod marong di sarup om i umbak, om turus tinumingkod gosob do linumomomno dii kavagu iri vaig.
40008027	Nga kasangkat diolo nga osumboijanan dii om moitatangar dii iolo do, “Onu do tulun Isido diti, do i sarup om i umbak nga mikuboobojo do tangaranJo!” kadiolo.
40008028	Korikot nopo dii oi Yisus siri sondipau siri Vonuvo Gadara, om kotindal mantad si talud, kivaro duvo tulun rinosukan do rogon do mantad siri kalabangan sinumamung Disido. Orongit marong iri rinosukan do rogon diri gosob do pantok diri nga auso kobulun tulun tumalib.
40008029	Om gijakno dii iolo do ka, “Uu Tanak di Kinoringan! Kukuroyon ikoi Dika? MamataiKono naku dagai do aupo orikot i Tadau Kopongukuman?” kadiri tulun rinosukan do rogon.
40008030	Nga nuka do au nogi songkuro osodu mantad pantok diri kivaro oguu marong vogok sonsungal-sungal mangakan.
40008031	Nga pokitulungno dii marong i tongorogon di Yisus do, “Nong sunsubon ikoi Dika, potopiko ikoi silo tongovogok,” kadi tongorogon.
40008032	Om suuo nopo dii di Yisus iolo, “Pogiduno silo,” ka. Om labusno dii iri tongorogon mantad siri tulun do tumopik si vogok. Nga korosukai nopo dii iri tongovogok di rogon om kinam-kinampo dii i tongovogok diri do santangkus-tangkus rumuuk siri kurimbang do tasavat do lumavog siri vaig gosob do napatai kasangkat.
40008033	Nga kaantangai nopo dii di tongotulun momimiara di vogok, om piogono dii iolo mogidu do muli siri bandar do mangaabar di tongotulun do nongapatai iri tongovogok om nolingasan iri duvo tulun rinosukan do rogon.
40008034	Om korongou nopo dii i tongotulun siri bandar diri i inabaran diolo, om ongoino dii kasangkat diolo rumomut si di Yisus. Kosomungai nopo dii diolo i Yisus om mokitulung dii marong iolo Disido supaya mogidu Isido mantad siri vonuvo diolo.
40009001	Om sakono dii oi Yisus si talud do sumondipau kavagu di botung tagajo do muli siri kampungJo.
40009002	Korikot nopo dii iolo siri, kivaro piipiro tulun do minongovit diri iso tulun kimai do poingodop siri pinaadapanjo. Nga kaantangai nopo dii di Yisus iolo do aparsaya marong Disido, om kaDisido di tulun kimai, “Apa, ada kosusa do noompunanno ino dusonu maino,” kadi Yisus.
40009003	Nga kivaro nogi siri i monunuduk do Undang-undang Ugama do Joudi minsoromo daa do, “Tulun diti mangararaat di Kinoringan do rumantai Isido do Kinoringan,” kadi ginavo diolo.
40009004	Nga nuka do oilaani di Yisus iri sinoromo diolo, om pitangarno dii Isido diolo do, “Nokuro do araat ino sinoromo muju?
40009005	Inombono agaan tangaronKu, nong mitangar Okupo do, ‘Noompunanno i dusonu,’ kangKupo ko, ‘Tungagno om pampanauno muli,’ kangKupo disido?
40009006	LingasanKu iti tulun kimai do poontong Oku dikovu supaya oilaan muju do kikuasa Oku do mangampun do duso siti vonuvo do Iokuno i Sinumiliu do Tulun,” kadi Yisus. Om mitangar Isido diri tulun kimai do, “Tungagno pogi, om kakatono ino inonododoponnu om pampanauno muli,” kadi Yisus.
40009007	Tungagno dii i tulun kimai om pampanauno dii muli.
40009008	Koontong nopo dii i tongotulun siri do inong dii, rumosii, mangarajoui iolo di Kinoringan do noonuan Disido i tulun do kuasa tagajo do mongolingos do toruol irad diri.
40009009	Pampanauno dii i Yisus mantad pantok diri om ontok do manau-panau naantangan oku dii Disido do poingogom siri upis pangatadan di tongotulun do sukai. Ngaranku nopo nga i Matius. Om kaantangaiku dii di Yisus om kaDisido do, “Kayo, vaja Dogo,” ka. Om ingkakatokuno dii do maja di Yisus.
40009010	Korikot nopo dii i Yisus om ikoi tongotulunJo siri valaiku om paakanokuno dii iolo. Nga di pintangaan di Yisus om ikoi tongotulunJo mangakan siri valaiku di Matius om oguu nogi dii i tongotulun nokorikot do pinouruk dagai do mangakan. Iolo nopo nga i tulun momumumpung do sukai om i tongotulun kiduso i au maja di Undang-undang Ugama do Joudi.
40009011	Om ontok diri kivaro kumpulan do Porisi siri, om koontong nopo dii iolo do irad diri, pongoduatno dii dagai, kadiolo, “Nokuro ilo Guru muju do muruk mangakan di tongotulun momumumpung do sukai om iri tulun kiduso?” ka.
40009012	Nga korongou nopo dii i Yisus di tangar diolo, om minaganu Isido do iso poiradan do ka, “I tulun do au kataru mokiubat do duktur, okonko i tulun do apangkau.
40009013	Orotio mujuno nong onu komoion diri tangar saralom Kitab irad diti, ‘KouvanganKu nopo om moisusuli osianan, om okoniko manaak noopo do dupot isogit Dogo,’ kadi Kinoringan. Rinumikot Oku diti do mongoloou di tulun kiduso do pavaja Dogo. Okoniko i tulun minsoromo do abanar isido do loovonKu,” kadi Yisus.
40009014	Koopod nopo dii iri, om rikotno dii i tongotulun di Yaya Mamamatis siri do mongoduat di Yisus do ka, “Soumur ikoi dagai om iolo kumpulan Porisi do mogpuasa. Nga nokuro ilo tongotulunNu do au mogpuasa?” ka.
40009015	Nga minaganu i Yisus do iso poiradan do Isidono irad di kumawin om kaDisido, “Kasaramaanan muju nopo om moginupus i sumapul di kawin ontokpo do poirunggumpo diolo i kinumawin? SoromononKu au, kon! Nga orikotpo iri tadau do kapanangkapan di tongotulun diri kusai di kumawin do patajon, om ampa nogi dino do mogpuasa i sumapul di kawin. Om irad nogi dino, salaid do siti Okupo di tongotulunKu au mogpuasa iolo,” kadi Yisus.
40009016	Om minaganu kavagu i Yisus do iso poiradan do ponudukanJo nopo kavavagu nga irad do kain om kinomol kavavagu, do kaDisido, “Ausoi tulun do mangampil di sabung laid diri kain kavavagu, do nong ompilan do kain vagu kumongkong iri om kanogi dino do araradan i noruak.
40009017	Om auso nogi tulun papaasu diri kinomol kavavagu siri poijanan i vinaal mantad do kulit do kambing di navaal laid, nga siri poijanan di vagupo. Do nong siri poijanan laid poosuan kanogi dino do tumudak i kulit pinoijanan sabap do okoris, om obubus i kinomol kavavagu om i pinoijanan nga noruakno dii. Nga iri nopo kinomol kavavagu om vaguno iri poijanan supaya auno orubat iri kinomol om iri pinoijanan,” kadi Yisus.
40009018	Nga ontokpo di Yisus mitangar diolo, om kivaro iso kotua do valai sasambayangan rinumikot sumingkotud siri gotuvang Disido do mokitulung Disido do ka, “Kapapatai diri tanakku tongondu. Nga ongoiopo kamawo ilo kojuvanjo supaya ovijau isido,” ka.
40009019	Ingkakatno dii i Yisus do minaja disido, om ikoi i tongotulun di Yisus nogi nga minaja.
40009020	-
40009021	Nga kivaropo dii iso tongondu siri do opuluno om duvo toun au kataru do au otoduan di raajo, om soriatno dii isido di tongotulun do minsomok marong ponong likud di Yisus do kadi ginavo di tongondu, “Olingasan okui bo diti insan kumombit noopo dilo sabungJo,” ka. Koromut nopo dii isido siri likud di Yisus om kombitno dii di soririg sabungJo.
40009022	Nga kovili nopo dii i Yisus om naantangan dii i tongondu siri touriJo, om pitangarno dii Isido do ka, “Abu, ada kosusa. Nolingasankono di toruolnu do aparsayako Dogo,” ka. Om turus do nolingasan isido.
40009023	Korikot dii i Yisus siri valai di kotua diri, om kaantangai dii Disido iri tongotulun di popouni di suling do posodia mongolobong, om iri tongotulun songurau-urau do moginupus di tanak napatai.
40009024	Nga kadi Yisus, “Labus koupo kasangkat pogi, do okoniko napatai ilo tanak dilo, nga nokoodop noopo!” ka. Nga irak-irakai nogi dii diolo Isido.
40009025	Nga koidupo dii i tongotulun om asuno dii i Yisus siri kinoodopo di tanak napatai, om kuutaino dii Disido i longonjo, om i tanak nga tinumungag do novijau vagu.
40009026	Om abar nopo diri nga nokotongkopno dii siri saralom vonuvo diri.
40009027	Om tilombusno dii i Yisus mantad si pantok diri, kivaro dii duvo tulun bolou do sinumambat maja Disido. Om luvapno dii iolo di Yisus do irad diti, “Uu Tuan, Ikano koturunan di Daud, kosianaino dagai,” ka.
40009028	Nga kaasu nopo dii i Yisus siri iso valai, ongoino dii iolo minsomok Disido. Nga kadi Yisus, “Aparsaya kovi batoi do kolingos Oku dino toruol muju?” ka. “Tuan, aparsaya ikoji,” ka.
40009029	Om kamawono dii di Yisus iolo om pitangarno dii do, “Koontong kouno irad dino kaparsayaan muju,” ka.
40009030	Iolo nga nokoontongno dii irad di pongongontong togina. Om potingkod marong dii i Yisus diolo do, “Adano marong popoilo do vokon,” ka.
40009031	Nga di nakapanauno dii iolo, kikinampo dii iolo pitongkop-tongkop mangaabar di tongotulun siri vonuvo diri.
40009032	Diri tumilombus kavagu i Yisus om ikoi i tongotulunJo, kivaro piipiro tulun mangangat paatod si Disido diri tulun pinobobou do rogon.
40009033	Nga sunsubono dii di Yisus i rogon om i tulun nga kavantangno dii mitangar kavagu. Nga osumboijan dii marong i tongotulun do koontong irad diri, om kadiolo, “Atuuk! Aupo dii insan ikoi koontong do tulun mongolingos do toruol inong diti siti Vonuvo Israil,” ka.
40009034	Nga kadi kumpulan do Porisi, “Kotua do rogonno minanaak di Yisus do kuasa monunsub do tongorogon dilo,” ka.
40009035	Om ongoino dii pitongkop-tongkop i Yisus si kababandaran om kokokompungan do monuduk Isido si tongovalai sasambayangan do tulun Joudi, om papaabar diolo diri Abar do Aandai nong potingkuro i Kinoringan monguasa di tongotulunJo, om mongolingos nogi di moisosondiang toruol.
40009036	Nga koontong nopo dii i Yisus diri oguu tulun do osusa marong om au koopud irad diri kambing biri-biri do auso momimiara, osianan dii marong Isido diolo.
40009037	Om pitangarno dii i Yisus dagai di tongotulunJo do iso poiradan do oguu tulun do sirongou di Abar do Aandai irad do parai naansak, do kaDisido, “Agajo daa iti tomoton nga okuyak i tongotulun do mongomot.
40009038	Sabap diri do pokianu kouno do Tuhan, i sanganu di tomoton, pangamatan supaya monuu Isido di tongotulun vokon do mongoi mongomot siri dumoJo,” kadi Yisus.
40010001	Om loovon ikoino dii di Yisus iri opulu om duvo tulunJo, om korikot dii ikoi siri Disido, onuai ikoino dii do kuasa monunsub do tongorogon, om mongolingos do moisosondiang toruol.
40010002	Om itino ngaranja kasangkat di tongosusuuon di Yisus: timpuun i Simun i roitan do i Pitrus, om iOndorias iadijo, om i duvo misulod i Yakub om i Yaya tanak di Jobidi,
40010003	om i Pilipus, om i Botulomius, om i Tumas, om ioku i Matius i momumumpung do sukai pogulu, om i Yakub tanak diAlpius, om i Tadius,
40010004	om i Simun i otoboi maja do pati di bansaja kondiri, om i Yudas mantad Kampung Koriut i pojual di Yisus do insan tadau.
40010005	Ponuuno dii i Yisus dagai i opulu om duvo tulunJo do mampanau, om bilinaino dii ikoi do irad diti, “Ada kouno ongoi soi kababandaran do tulun Somoria om pantok do tulun sondiang do okonko bansa Joudi.
40010006	Nga ongoi kouno soi kokokompungan do tulun do Israil iri nokoombo irad diri kambing biri-biri.
40010007	Ongoi kouno om abaranno marong iolo do oruaino i Kinoringan monguasa di tongotulunJo.
40010008	Isaai nopo iri tulun do au kataru om i tulun do rumanai i kojuvanjo nga lingasan mujuno. Om povijauon mujuno iri tongotulun napatai. Om sunsubon mujuno i tongorogon. Tulungon mujuno toomod iolo do kuasa dino okoniko binoli muju.
40010009	Om ada kouno mongovit do siin amas ko pirak, ko iripo siin do tambaga sino kambot muju.
40010010	Ada kouno mongovit do kontungan poijanan do kokorui, adano mongovit duvo sabung, ko kasut ko tungkat, do mimang i tulun di kumaraja nga apatuti do onuan onuu noopo iri taakanonjo.
40010011	Korikot kou nopo inombo do bandar ko kampung, mogium kouno diri tulun di uvang do ijonon muju, om siri-sirino indadawon muju gosobi do lumombus kou.
40010012	Om kivaro nopo tulun monorima dikovu om pokibarakatan mujuno di Kinoringan iolo.
40010013	Nong osuau iolo dikovu, tumatap i barakat diri siri diolo. Nga nong au nopo osuau iolo dikovu gumuli si dikovu kavagu iri barakat diri.
40010014	Nong kivaro tulun do au monorima dikovu ko au mongkinongou diri tangaron muju, iduai nopo i valai om i bandar diri om tantadon muju mampanau tantagono i lisovu si lukap muju tanda do au kouvangan iolo do Kinoringan.
40010015	PatangaronKu marong dikovu iti do agaanpo i kosusaan di tulun soi Bandar do Sudom om Gomura mantad di tulun siri bandar diri ontok do Tadau Kopongukuman,” kadi Yisus.
40010016	Om kadi Yisus kavagu, “Oinomodno! SuuonKu ikovu irad di kambing biri-biri mongoi siri pantok do tulun taraat irad do kaakaa. Nong irad dino misti do opintar kou irad do vulanut, om otuud i gaagaya muju irad do kungkur.
40010017	Ondodomo mujuno, do kivaro manangkap dikovu dino do mongovit do pataak si Pinonguntunan di Tongokotua, om pinlapasan kou siri valai sasambayangan diolo.
40010018	Om oviton kou do tulun pogotuvang do tongomontiri om tongoraja do mangadaawa dikovu sabap do maja kou Dogo. Nga irino kosivatan muju do papaabar di tongotulun kipangkat om i tongotulun do okonko bansa Joudi diri Abar do Aandai.
40010019	-
40010020	Om sombibia nopo di pataakon kou dino si diolo nga ada kouno kosurau nong onu i patangaron muju ontok diri, do kogotuvang koupo dino ampa koilo kou mitangar. Do tinangaran muju nopo diri om okoniko toilaan muju kondiri, do irino tinangaran mantad di Tatod di Tama tokou do monuduk di ginavo muju.
40010021	Om pataakon di tulun iri sulodjo do ipapatai di tulun. Om pataakon nogi diamojo iri tanakjo do ipapatai di tulun. Om i tanakjo nga lumavan diamojo om iinojo gosob do ipapatai di tulun.
40010022	Om kasaangkat di tongotulun nga obonsi dikovu sabap maja kou Dogo. Nga isaai nopo iri atagar ginavo gosob do koovion om irino kaanu do kovijaan di auso koovion.
40010023	Nong pinokorualan kou siri bandar di nijonon muju, pogidu kouno soi bandar sondiang. Do patangaronKu marong dikovu iti, do aupo nokopingavi kou diri kakarajawon muju siti kababandaran do Israil om kogungguli Okuno siti vonuvo, do Iokuno i Sinumiliu do Tulun.
40010024	Ausoi tulun di moguru do apandai mantad di gurujo. Om ausoi turipon do kikuasa mantad di tuanjo.
40010025	Iokuno Guru om Tuan muju. Sukupno nong karantai kouno Dogo. Nga nong Ioku, i Tuan muju, roiton do koruang do i Bosibul, irino kotua do rogon, makinpo dii kararaat pongoroitan diolo dikovu i songonuvonKu,” kadi Yisus.
40010026	Om kadi Yisus kavagu, “Jadi nong irad dino, ada kou korosi di tulun vokon. Kasaangkat diri poinlosok nga pointalangoni laaid, om oilaani do laaid iri komoion si saralom ginavo.
40010027	Iri nopo tangaronKu dikovu saralom totuvong diti om pavantango mujuno siri tanavau. Om onuu nopo iri poburungonKu dikovu popiabar-abaro mujuno inombo-nombo pantok.
40010028	Om ada kouno rumosi diri tulun mamamatai do kojuvan muju, nga ausoi kuasa diolo mamamatai di tatod muju. Nga korosi kouno di Kinoringan do kikuasa mominasa do kojuvan om tatod siri tapui naraka.
40010029	Okonko isoi siin bato i torogo di duvo tinan pirit? Nga aui apatai toomod nong okoniko kouvangan di Tama tokou.
40010030	Om insan songkuropo ginuu dino tobuk do tulu muju nga noijapJoi laaid.
40010031	Nong irad dino, ada kouno korosi, do ikovu nopo om kitorogo marong mantad di panon do pirit.
40010032	Irad nopo dino, isaai nopo i tulun do mangakun do nasanganuKu isido siri gotuvang do tongotulun toguu, Ioku nogi nga mangakun do manansanganu Oku disido siri gotuvang diAmoKu soi suruga.
40010033	Nga isai-isai nopo i tulun do mongolim siri gotuvang do tulun toguu do songonuvonKu isido, om Ioku nogi nga mongolim do manansanganu Oku disido siri gotuvang diAmoKu soi suruga,” kadi Yisus.
40010034	Om kadi Yisus kavagu, “Ada panantamai muju do mongovit Oku do kopoiandaian di tongotulun siti vonuvo do korikatanKu. Okoniko poiaandaian ovitonKu, nga irino poioduan.
40010035	Do irino korikatanKu nontodon do pioduan miamo, pioduan miino om pioduan miivan.
40010036	Irino komoion do moitutuntuli moioodu moianak-anak.
40010037	Nga aui apatut do roiton i tulun do tulunKu isido, nong au kojuu isido diamojo om iinojo lobi mantad Dogo. Irad nogi dino do aui apatut do roiton i tulun do tulunKu, nong au kojuu isido di tanakjo kusai om tongondu lobi mantad Dogo.
40010038	Om aui apatut do roiton i tulun do tulunKu isido, nong au monimban di salibjo, irino do aui mijau matai tumaan diri kasansaraanjo sabap aparsaya Dogo om maja nogi Dogo.
40010039	Om nong mongingkikit i tulun diri kovijaanjo kondiri nga iri nogi do oliangan isido do kovijaanjo do auso koovion. Oliongpo mai ino kovijaanjo sabap do maja Dogo nga iri nogi do kaanu isido di kovijaan diri auso koovion,” kadi Yisus.
40010040	Om kadi Yisus kavagu, “Isaai nopo iri monorima dikovu nga irino monorima Dogo; om isaai nopo iri monorima Dogo nga irino monorima nogi di Kinoringan, i minonuu Dogo siti vonuvo.
40010041	Isaai nopo iri monorima do nabi, i popolombus di tinangaran do Kinoringan, sabap do nabi isido, irino kaanu irad diri isuli di Kinoringan di nabi nogi. Om isaai nopo iri monorima di tulun di abanar sabap do abanar isido, iri nogi nga kaanu irad diri isuli di Kinoringan di tulun abanar.
40010042	PatangaronKu marong dikovu iti, do isaai nopo iri manaak do insan sanggalas i vaig osogit do ipoiup di tulun ongosuribak pangkat sabap do tulunKu isido om aui olijot iri isuli disido mantad di Kinoringan,” kadi Yisus.
40011001	Koopod nopo dii i Yisus monuduk dagai di opulu om duvo tulunJo, om ongoi nogi dii Isido siri tongobandar di osomok do monuduk om mangaabar diri Abar do Aandai di tongotulun siri.
40011002	Ontok diri poinjiil i Yaya, nokorongou isido diri kurion di Koristus, om ponuuno dii isido di tongotulunjo do mongoi mongoduat do,
40011003	“Oinomod do Ikano i rumikot mantad si di Kinoringan iri sinoritaku, ko kivaropo andadon tokou do sondiang?” kadi Yaya.
40011004	Nga jawapno i Yisus di tulun sinuu di Yaya do, “Ulino om abaraino i Yaya do onuu nopo iri norongou muju om naantangan muju do,
40011005	‘ “Iri tulun bolou nga koontong, om iri tulun mimpo-kimpo mampanau nga alais mampanau, om iri tulun di rumanai i kojuvanjo nga olingasan, om iri tulun bongolon nga korongou, om iri tulun napatai nga ovijau kavagu, om iri tulun miskin nogi nga aabaran diri Abar do Aandai.
40011006	Ososogitno i tulun diri au opiduvo ginavo do aparsaya do Iokuno sinuu di Kinoringan rumikot siti,” kadi Tuhan,’ kanto nono di Yaya,” kadi Yisus.
40011007	Nga koidupo dii i tongotulun di Yaya, om timpuunno dii i Yisus monuturan di tongotulun toguu iri koongongoio di Yaya si padang do kovotuvan do ka, “Onu i naantangan muju di ongoi kou mongontong di Yaya soi padang do kovotuvan? Mongontong kou naku di barau miajub-ajub do osorupan? Okoni, kon!
40011008	Onu naku kinaangaian muju silo? Mongontong kou naku di tulun kipakaian do aandai? Nga tulun nopo manampakaian do aandai nga mijon siri valai do raja.
40011009	Nga poiloo Okuno dikovu nong onu kinaangaian muju silo? Minongontong kou di nabi, i popolombus di tinangaran do Kinoringan? Oinomod ino, do poiloonKu ikovu do i Yaya nopo om okoniko nabi noopo, nga kipangkat isido mantad di tongonabi vokon.
40011010	Do i Yayano iri komoion di nokotulis siri Kitab di tinangaran do Kinoringan do ka, ‘Antangaino, monuu Oku di susuuonKu do poguluvononKu mantad Dika. Om isidono i monginavau laaid di ralan do vajaanNu,’ kadi tangar do Kinoringan siri Kitab.
40011011	PatangaronKu marong dikovu iti do i Yaya Mamamatis nopo nga i tulun do agajo pangkat mantad di kasangkat di tongotulun di nosusu siti saralom vonuvo. Nga insan irad dino, ii nogi tulun di aparsaya Dogo di osuribak pangkat si Kopomorintaan di Kinoringan, ii nogi agajo pangkat mantad di Yaya.
40011012	Mantad di timpuunon di Yaya papaabar diri ponudukanjo gosob maino, aupo nokotingkod i tongotulun moisosogulu do masu siri Kopomorintaan di Kinoringan do uvang marong iolo mokiporinta di Kinoringan.
40011013	Do kasangkat diri nabi, i popolombus di tinangaran di Kinoringan pogulu, nga popoilo laaid di tongotulun do monguasa i Kinoringan di tongotulunjo do insan tadau. Om irad nogi dino i Undang-undang Ugama do Joudi monuduk do monguasa i Kinoringan di tongotulunJo do insan tadau gosob do nokorikot i Yaya.
40011014	Nong uvang kou mongkinongou do tinangaran di nabi nga i Yayano komoion diolo do iIlia do rumikot siti do insan tadau.
40011015	Isaai nopo iri kitolingo, rumongouno marong diti tinangaranKu,” kadi Yisus.
40011016	Om kadii di Yisus kavagu, “Onu naku poiradanKu diti tongotulun do maino? Mad irad dilo tongotangaanak do songingogom moikukuyaug siri tomu do mongoloou di tongosongkoruanganjo,
40011017	do kadiolo kama, ‘Mitogunggu ikoi nga aui magalai kou, om moginupus ikoi nga au kovi mogiad,’ ka.
40011018	Do korikot nopo i Yaya siti dikovu nga au mangakan om mongiup do mogpuasa. Nga tangaron muju nogi do, ‘Rinosukan isido do rogon,’ kamuju.
40011019	Nga korikot Oku nopo dii, i Sinumiliu do Tulun, om Ioku nopo diti nga mangakani om mongiupi, om mitangar kou dino Dogo do, ‘Antangaipo dii Isido anakan, om moginovukan nopo om kumoruang nogi dilo tongotulun momumumpung do sukai om tulun di kiduso!’ kamuju. Nga insan pun irad dino tangar muju, nga mantad diri gaagayaJo do aandai nga oilaani do oinomod i kopintaro do Kinoringan,” kadi Yisus.
40011020	Om oguuno kosunduvan vinaal di Yisus siri tongobandar diri, nga aui rumorogo i tongotulun di duso diolo. Om timpuunno dii Isido do papasala di tulun siri bandar diri.
40011021	KaDisido, “Ooi dikovu tulun silo Bandar Kurasin om Bandar Boitsida! Atukpo dii karaat nasip muju, do oguu kosunduvan vinaalKu si bandar muju nga au kou aparsaya Dogo, do nong iradno dino kosunduvan vinaalKu do poontong di tongotulun silo Bandar Tirus om Bandar Sidun di pogulu, alaidno daa iolo manampakai do karut om misingavu do tavu tanda do rumorogo iolo diri dusojo.
40011022	Nga patangaronKu marong dikovu iti, do agaanpo i kosusaan di tulun soi Tirus om soi Sidun ko i kosusaan muju tulun silo Kurasin om silo Boitsida ontok do Tadau Kopongukuman.
40011023	Ooi tulun silo Bandar Kaparnaum! Ikovu nogi, panantaman muju nopo daa om poinsavaton kou soi suruga? Aui! Porotuon kou nono siri poijanan do tongotulun di nongapatai nong aui rumorogo kou. Do nong irad dino kosunduvan vinaalKu do ipoontongKu daa diolo soi Bandar Sudom di pogulu, potingkaapo maino i bandar diri.
40011024	Nga patangaronKu marong dikovu iti, do agaanpo i kosusaan di tulun soi Bandar do Sudom ko i kosusaan muju tulun silo Kaparnaum ontok do Tadau Kopongukuman,” kadi Yisus.
40011025	Om ontok dirino, sinumambayang i Yisus irad diti, “Ou Amo! Tuhan do tavan om tana! Monorimakasi Oku Dika do onuu nopo iri ponudukan di linosokNu siri tulun do ongopipintar om kitoilaan nga pinointalangNu siri tongotulun diri auso toilalaan irad di tangaanak,
40011026	do irino kouvanganNu, Amo,” kadi Yisus.
40011027	Om kadii di Yisus kavagu dagai di tongotulunJo, “Kasangkat do onuu nopo nga nipokuasa Dogo diAmoKu. Om auso kotutun marong nong isai Oku, i Tanak di Kinoringan, nga irino iAmoKu. Om auso kotutun nong isai iAmoKu, nga irino Ioku i TanakJo, om iri nogi tulun di kouvanganKu di pointutunanKu.
40011028	Oi dikovu kasangkat tulun diri nobobos maja di adat laid, ongoi kouno siti Dogo, do poingkojodonKu ikovu.
40011029	Vojoono iri nisuuKu dikovu om omitno Dogo, do Ioku nopo nga otuud om osuribak ginavo, om ampa nogi do kobojou i ginavo muju.
40011030	Do iri nopo ipakarajaKu dikovu nga agaan om iri nopo isuuKu nga aui apagon,” kadi Yisus.
40012001	Kivaro insan tadau, irino Tadau do Koingkajadan, minampanau i Yisus om ikoi tongotulunJo nakavaja siri kodumaan. Nga vitilon nopo dii ikoi om pongkotu dii ikoi di parai do akanon.
40012002	Nga kivaro nogi i kumpulan Porisi siri, om koontong nopo dii iolo dagai do mongkotu di parai, om kadii diolo di Yisus, “Oi Yisus, antangaipo ilo tongotulunNu mangalanggar diri Undang-undang Ugama tokou do au buli kumuri ontok do Tadau Koingkajadan,” kadi kumpulan Porisi.
40012003	Nga jawapno dii i Yisus diolo do, “Nakabasa kouno bo gia diri Kitab pinotulisan nong potingkuro i Daud om i tongotulunjo ontok di vinitilon iolo.
40012004	Do ontok nopo diri au nogi nakasala isido insan minasu isido siri natad do Valai do Kinoringan do mokianu di kuui iri nitaak do Kinoringan do inakanjo. Ombo iti do apatut nopo daa nong maja di Undang-undang Ugama tokou, iri tongoimam noopo do apatut mangakan diri, do au daa aakan do tulun sondiang irad di Daud om iri songkoruanganjo.
40012005	Om nakabasa kouno bo gia diri Undang-undang Ugama tokou, do monikid Tadau Koingkajadan i tongoimam do lumanggar diri ponudukan pasal do Tadau Koingkajadan saralom Valai Sasambayangan Tagajo do kumuri iolo siri. Insan au mingkojod iolo kumuri tadau diri nga au nogi nakasala iolo.
40012006	Nga mitangar Oku dikovu do kivaro Iso siti do kikuasa mantad diri Valai Sasambayangan Tagajo.
40012007	Om kivaro nokotulis siri Kitab do, ‘KouvanganKu nopo om moisusuli osianan, om okoniko manaak noopo do dupot isogit Dogo,’ kadi Kinoringan. Nong kaarati kouno do komoion di Kinoringan si Kitab, aui apatut do papasala kou di tongotulunKu do auso sala.
40012008	Do Ioku nopo nga i Sinumiliu do Tulun, om Ioku nogi nga Tuhani di kikuasa do Tadau Koingkajadan,” kadi Yisus.
40012009	Om tilombusno dii kavagu i Yisus do minongoi muntun siri valai sasambayangan diolo.
40012010	Om kivaro dii iso kusai siri do nokimai iri longonjo sampaping. Nga kivaro nogi i kumpulan do Porisi siri do mogium do koontodon do papasala daa di Yisus om daawaan diolo Isido sabap au maja di Tadau Koingkajadan. Om pongoduatno dii iolo di Yisus do ka, “Kalanggar naku do Undang-undang Ugama tokou nong mongolingos do tulun au kataru ontok do Tadau Koingkajadan?” ka.
40012011	Nga kadi Yisus diolo, “Potingkukuro nong kivaro iso dikovu do iso kambing biri-biri do nokoturon siri torobong ontok do Tadau Koingkajadan? Apatut kama do ongoion disido potindal mantad siri.
40012012	Adapo om i tulun do lobi kiguna mantad do kambing biri-biri. Jadi irino kangKu dikovu nong monulungko do tulun ontok do Tadau Koingkajadan, nga aui kalanggarko di Undang-undang Ugama,” kadi Yisus.
40012013	Om kaDisido di tulun kimai longon sampaping do, “Porolojo siti Dogo ino longonnu,” ka. Om porolojono dii disido i longonjo om turus do nolingasan irad di longonjo sampaping.
40012014	Nga labusno dii i kumpulan Porisi do moiupapakat nong potingkuro iolo mamatai di Yisus.
40012015	Nokorongou nopo dii i Yisus do pokipatai Isido, om pogiduno dii Isido mantad siri. Om oguu dii i tongotulun do minaja Disido, om liningasan dii kasangkat iri tongotulun au kataru.
40012016	Nga kadii di Yisus diolo do, “Adano marong sangkaabarai di tongotulun vokon nong isai Oku,” kaDisido.
40012017	Iri nopo tangar di Yisus diolo dii nga porikot diri tinangaran di kinomoi di nabi Yasaya, i popolombus di tinangaran do Kinoringan pogulu. Minonulis i Yasaya di tinangaran do Kinoringan pasal di Yisus do irad diti,
40012018	“ ‘Itino SusuuonKu do nopiliKu om Isidono au kojuuan om kaandaianKu. Om poindoouonKu i TatodKu si Disido om poporongou nogi dino Isido diri tulun di okonko bansa Joudi do obontol i kopongukumanKu diolo.
40012019	Om aui kumisival om lumuvap Isido, om aui rongoon do tulun i tinangarJo siri ralan.
40012020	Om aui pukatonJo iri barau nolopu, irino aui poiduon Disido diri tulun oluoi kaparsayaan. Om aui pisokon Disido iri sumbu do misun-lisunpo, irino aui olingan Disido i tulun okurang pangarapan. Potingkaano gaagayaJo gosob do kamanang Isido sabap diri kotulidan do ginavoJo.
40012021	Om i tongotulun do okonko bansa do Joudi nogi nga mogondos Disido,’ kadi Kinoringan,” kadi nitulis di nabi Yasaya.
40012022	Om mantad diri kivaro dii tulun paatod diri iso tulun do pinobolou om pinobobou do rogon siri di Yisus, om lingasaino dii di Yisus isido gosob do nokoontong om nakavantang isido mitangar kavagu.
40012023	Nga osumboijan dii marong kasangkat i tongotulun om mitangar do, “Isidono naku koturunan di Raja Daud iri nijanji di Kinoringan?” kadiolo.
40012024	Nga karangaai nopo dii di kumpulan Porisi om mitangar iolo do, “I Bosibul, i kotua do rogon, minanaak di Yisus do kuasa, om irino dii do kosunsub Isido di rogon,” kadiolo.
40012025	Nga oilaani di Yisus iri ginavo diolo, om kadii Disido, “Aui kama kadapat gumirot iso kopomorintaan saralom iso vonuvo nong moititimbai om moimumusu i tongotulun siri. Om irad nogi dino iso bandar ko sampaganakan nong moioodu-odu nopo, aui alaid om moitotondijangno dii do auso poitotoluadan.
40012026	Om irad nogi dino i Kopomorintaan di Soitan, ngaran di kotua do rogon, nong kokondiri di rogon do monunsub di rogon vokon nga ausoi koingkokoto diri Kopomorintaan di kotua do rogon.
40012027	Nong oinomod do i Bosibul, ngaran koduvo di kotua do rogon, minanaak Dogo do kuasa monunsub do rogon, om isaipo dii minanaak do kuasa di tongotulun muju do monunsub di rogon? Mimang irino i Kinoringan. Nong irad dino i tongotulun muju kondiri do pakasala dikovu.
40012028	Nga okoniko kuasa di Bosibul do nisunsubKu do rogon nga irino kuasa di Tatod do Kinoringan, om koilo kovi do tumimpuunno i Kinoringan do monguasa dikovu,” kadi Yisus.
40012029	Om minaganu i Yisus do iso poiradan do agajo kuasa Disido mantad di kotua do rogon, do i kotua nopo do rogon nga irad diri tulun do ogirot, nga i Yisus nopo nga ogirotpo mantad disido, do kadi Yisus, “Auso kaasu siri valai di tulun togirot do manakau do tongoporompon siri valai disido, nong aupo nakagasan mogulu iri tulun togirot. Nakagasan nopo dii iri tulun togirot diri, nga kapanakauno dii isido do tongoporompon di togirot.
40012030	Isaai nopo iri okonko poirunggum Dogo om irino lumavan Dogo. Om isaai nopo iri au monguup Dogo do mangangat di tulun mongoi si Dogo nga irino popirijang di tongotulun.
40012031	Nga irad nopo dino patangaronKu marong dikovu iti do ompunani kasangkat do duso, om i tongotulun mangararaat do Kinoringan nga ompunani. Nga iri nopo tulun do mangararaat di Tatod Tolidang om au ompunan.
40012032	Om isai-isai iri mitangar do lumavan Dogo, i Sinumiliu do Tulun, om bulipo ompunan. Nga isai-isai nopo i mangararaat di Tatod Tolidang, insan siti vonuvo ko soipo suruga nga au ompunan isido,” kadi Yisus.
40012033	Om kadi Yisus kavagu, “Nong aandai ilo puun, tuva nogi disido nga aandai; nong puun taraat, tuva disido nogi nga araat. Do irino tuva do puun pongintutunan muju do aandai ko araat.
40012034	Oi tulun taraat, ikovuno irad do koturunan di vulanut do araat gaagaya muju. Au kou kadapat mitangar diri aandai, do ginavo muju nopo nga nokolobi karaat. Do onuu nopo iri si ginavo muju nga irino tangaron muju.
40012035	Nong aandai nopo i tulun, nga aandaino iri mimbulai mantad si ginavojo. Nga araat nopo i tulun, nga araatno iri mimbulai mantad si ginavojo.
40012036	Nga mitangar Oku dikovu do tikid-tikid nopo diri tinangaran muju diri auso guna-guna do pinatangar muju nga ikovuno kondiri mananggung diri ontok do Tadau Kopongukuman.
40012037	Do mantadi di tinangaran muju do pakabanaron kou ko ukuman kou di Kinoringan,” kadi Yisus.
40012038	Om ontok nopo diri nga kivaro tulun monunuduk do Undang-undang Ugama do Joudi om kumpulan Porisi do minitangar di Yisus do, “Guru, poontongo ikoipo dino kuasaNu do pongintutunanja,” ka.
40012039	Nga jawapno dii i Yisus diolo, “Ikovuno tulun do maino do araat om au rumalan maja di Kinoringan, do mokiintalang kou noopo daa do pongintutunan. Nga auso nunu pongintutunan ipoontongKu dikovu, nga irino pongintutunan irad di nabi Yunus, i popolombus di tinangaran do Kinoringan pogulu.
40012040	Do i Yunus nopo om tolu tadau om tolu sodop saralom do tijan di sada agaajo, om Ioku nogi, i Sinumiliu do Tulun, nga inong do tolu tadau om tolu sodop saralom tana.
40012041	Nga i tongotulun silo Bandar Niniwino nga mingkakat do papasala dikovu ontok do Tadau Kopongukuman, do iolo nopo om rinumorogo do mamaal do duso ontok di korongou iolo di pangabaran di Yunus. Nga maino Ioku kondiri agajo kuasa mantad di Yunus siti dikovu, nga au kovi mongkinongou di ponudukanKu.
40012042	Om kivaro iso raja tongondu mantad soi salatan nogi do mingkakat do papasala dikovu ontok do Tadau Kopongukuman, do insan silopo isido disan tana nga rinumikoti siri di Raja Suliman do mongoi mongkinongou nong potingkuro kopintaran di Suliman mitangar. Nga maino Ioku kondiri nga agajo kuasa mantad di Suliman siti dikovu, nga au kovi mongkinongou di ponudukanKu,” kadi Yisus.
40012043	Om pitangar i Yisus kavagu diri tongotulun do iolo nopo nga araat, irad do iso tulun rinosukan do rogon do ka, “I rogon rinumasuk si tulun nga mogidu mantad siri tulun inijononjo, om miombo-ombo dii siri auso vaig do mogium daa do ingkojodonjo. Nga sabap do auso aayanganjo,
40012044	om kadii disido mitangar do, ‘Gaam nogi do gumuli oku kavagu si inijononku laid,’ kadi rogon. Jadi gunggulino dii kavagu isido siri kinoijonojo laid. Korikot nopo dii isido siri om kaantangai dii do aandaino dii iri tulun irad do valai do auso nuunu si saralom, do nosopuvanno om natandaianno dii marong.
40012045	Om labusno dii kavagu iri rogon do mongoi mangangat di turu rogon vokon do kumoruang disido mijon siri tulun, om makinpo dii kororongit diri rogon vagu mantad diri rogon laid. Om siri-sirino dii i tongorogon diri do mijon si kojuvan di tulun. Koompusan nopo dii diri tulun rinosukan nga makinpo dii kararaat mantad di togina. Iradno dino kojodian diri tongotulun do araat do maso maino,” kadi Yisus.
40012046	Ontok diri mangar-tangar i Yisus di tulun toguu nga nokorikot dii iinoJo om oiadiJo kusai songingkakat siri navauon do mongoi daa mitangar Disido.
40012047	Nga kadiri iso tulun, “Alono iinoNu om oiadiNu kusai diri songingkakat silo labus do uvang daa mitangar Dika,” ka.
40012048	-
40012049	Om jawapno dii i Yisus di tulun minangaabar Disido, “PoiloonKu ika nong isai iinoKu om oiadiKu,” ka. Om tudukono dii di Yisus ikoi tongotulunJo, om kaDisido, “Itino pinokotidiKu, om pinakatadiKu!
40012050	Do isai-isai nopo iri maja do kouvangan diAmoKu silo suruga, irino sumiliu irad diinoKu om sulodKu kusai om tongondu,” kadi Yisus.
40013001	Tadau nogi diri do linumabus i Yisus mantad si valai, om ongoino dii Isido ogom siri disan do Botung Tagajo do Golilia do monuduk di tongotulun.
40013002	Om sonrikot-rikotno dii iri tongotulun do oguu dii marong do sinumoliput di Yisus gosob do sinumako Isido siri talud om ogom nogi dii. Iri nopo i tongotulun diri nga miningkakat kasangkat siri timbing vaig.
40013003	Om oguu ponudukan di Yisus inanuJo do poiradan do ituduk Disido diolo do ka, “Kivaro iso tulun do mongungumo do minongoi pasasad di linsou.
40013004	Om pasasadono dii iri linsou disido, kivaroi nokotijas siri ralan, om rikotno dii i tongotombolog do mongoi monutuk diri linsou gosob do naavi.
40013005	Om kivaro nogi i nakasasad siri kovotuvan iri tana tonipis, om oruai sinumobul do oribau gia i tana.
40013006	Nga kosidangai nopo dii iri do tadau om nolonoti dii gosob do norujou i nisasadjo sabap do au aralom kinoongoio di gamutjo.
40013007	Om kivaro nogi i nakasasad siri pantok do korugijan, om iri nga sinumobul i linsou nga tinolidan i korugijan, irino dii do rinumujou iri nisasad do nokoluputan.
40013008	Om kivaro nogi dii iri nakasasad siri tana di aandai, do sinumobul om irino dii do minonguva asapou. Kivarono tolu nopulu, kivaro onom nopulu om kivaro nogi aatus i tuvajo.
40013009	Nga isaai nopo iri kitolingo, rumongouno marong diti tinangaranKu,” kadi Yisus.
40013010	Om rikot ikoino dii iri tongotulun di Yisus siri Disido do mongoduat Disido nong nokuro do poiradan noopo tangaronJo do monuduk di tongotulun toguu diri.
40013011	Nga jawapno dii i Yisus dagai, “Ikovu nopo om onuan kovi do toilaan supaya koilo kou diri aupo nivantang si di tongotulun di pogulu pasal nong potingkuro i Kinoringan momorinta di tongotulunJo. Nga iolo nopo tulun tasapou nga aui poiloon diri.
40013012	Do iri nopo tulun di kivaro nunu nopo om onuan kavagu do oguu. Nga iri nopo tulun di auso, nga insan kivaropo okuyak si disido nga solodon kasangkat.
40013013	Om irino do poiradan noopo tangaronKu nong monuduk Okuno diolo do mongontong daa iolo nga aui koontong, om mongkinongou daa iolo nga aui iolo korongou om au kaarati di komoionKu.
40013014	Om iri nopo gaagaya diolo dii nga poporikot di tinangaran di Kinoringan iri nipoilo laaid di nabi Yasaya, i popolombus di tinangaran do Kinoringan di pogulu, do irad diti, ‘ “Sonrongou-rongou kovi nga au kovi kaarati. Songontong-ontong kovi nga au kovi koontong, kanto nono di tongotulun Israil.
40013015	Do ongokodou i ginavo di tongotulun diti, om somponon diolo i tolingo doisido kondiri, supaya do au korongou i tolingo diolo, om poingkodomon diolo i mato supaya do au koontong i mato diolo om au kaarati iolo gosob do aui kopuriman iolo do rumorogo di dusojo, om ompunanKui daa iolo,” kadi Kinoringan,’ kadi Yasaya.
40013016	Nga ososogit kouno marong do koontong om korongou kovi.
40013017	PatangaronKu marong dikovu iti do oguuno i tongonabi, i popolombus di tinangaran do Kinoringan di pogulu, om i tongotulun do abanar di pogulupo do siontong marong daa inong diti naantangan muju maino, nga aui dii nokoontong iolo; om sirorongou daa iolo inong diti ponudukan i norongou muju, nga aui nokorongou iolo,” kadi Yisus.
40013018	Om kadi Yisus kavagu, “Rongoono om rotiono marong do itino komoion di poiradanKu diri iso tulun i mongungumo.
40013019	Iri nopo linsou do nokotijas siri ralan nga irad di tinangaran do Kinoringan i nakasasad siri ginavo do tulun, do nokorongou isido di ponudukan do potingkuro i Kinoringan momorinta di tongotulunJo nga au kaarati. Nga rikotno dii i kotua do rogon mongoi monolod diri nakasasad siri ginavojo.
40013020	Om irad nogi dino iri linsou di nakasasad siri kovotuvan do irino irad di tinangaran di Kinoringan di nakasasad siri ginavo do tulun, do korongou nopo dii isido om asanang dii i ginavojo om turus do aparsaya.
40013021	Nga au dii momugamut i tinangaran si ginavojo om irino dii au atatap i kaparsayaanjo. Jadi rikoto dii isido do kosusaan om i pokorualan do tulun sabap do aparsaya isido di tinangaran do Kinoringan, om irino dii turus do nokoluoi i kaparsayaanjo.
40013022	Om iri nopo i nakasasad siri korugijan nga irino irad di tinangaran do Kinoringan i norongou di tulun do au dii minonguva si ginavojo, sabap sumurau i ginavojo diti kosusaan maso maino, om aandaian nogi isido kumaya om irino dii nokoluputan iri tinangaran di Kinoringan si ginavojo.
40013023	Nga iri nopo dii i nakasasad siri tana do aandai, om irino dii minonguva tolu nopulu, onom nopulu ko aatuspo, nga irino irad di tinangaran do Kinoringan i nakasasad siri ginavo di tulun do minongkinongou om mangaarati marong, om muang-ruang dii i gaagayajo do aandai om irino tuvajo,” kadi Yisus.
40013024	Iti nga poiradan nogi do pinotuduk di Yisus di tongotulun, do kaDisido, “Potingkuro naku i Kinoringan momorinta di tongotulunJo? I Kinoringan nopo nga irad diri iso tulun minangasok do parai.
40013025	Nga ontok di nokopingoodop i tongotulun, om rikotno dii i musu di mongungumo siri dumo do papasasad diri linsou do kutad, do pinalamud diri parai pinaasok, om pogidu nogi dii i musu.
40013026	Kosobul nopo dii i parai, om nokoponguva ampa nogi dii do otutunan marong iri kutad.
40013027	Nga rikotno dii i tongoturiponjo do mangaabar di tuanjo, sanganu di dumo, om kadiolo, ‘Tuan, parai iri niasoknu siri dumonu diri, om nokuro bala do kikutadi dii?’ ka.
40013028	Nga kadi tuan, ‘Irino musu pasasad dino,’ ka. Om kadi turipon kavagu, ‘Mookoi naku do ongoionja vutuso iri?’ ka.
40013029	Nga kadi tuan, ‘Adai vutuso muju do kaanggum nopo i parai nong momutus kou.
40013030	Pivojoon sumobul gosob do orikot i kapangamatan, ampa ipovutusku dikovu iri kutad, om poiongkos-ongkoson muju do tutudan. Om iposimponku nogi dikovu i parai siri poijananku do parai,’ kadi tuan diri sanganu di dumo,” kadi Yisus.
40013031	Iti nga poiradan nogi do pinotuduk di Yisus, kaDisido, “Potingkuro naku i Kinoringan momorinta di tongotulunJo? Nga iri nopo om miirad diri iso sayat do sansam i pinasasad do tulun siri dumojo.
40013032	Sayat nopo diri om opooyok mantad di sayat vokon. Nga sombia nopo iri do kosobul om lumanggau marong nga agajo nogi mantad diri sayur vokon om olombon i guvasjo, gosob do obuli i tombolog rumikot do momurumun siri tongoraanjo,” kadi Yisus.
40013033	Iti nga poiradan nogi di Yisus, kaDisido diolo, “Potingkuro naku i Kinoringan momorinta di tongotulunJo? Nga iri nopo om miirad nogi di poudor inongoi di tongondu pagavul do intolu koponu iri sukuban diri tapung gosobi do kinumambang kasangkat i tapung,” kadi Yisus.
40013034	Om poiradan kasangkat i ponudukan di Yisus do monuduk di tulun toguu; om au minonuduk Isido diolo nong okonko kivaro poiradan.
40013035	Om iri nopo kinotudukan di Yisus dii nga porikot diri tinangaran di Kinoringan iri tinulis di nabi, i popolombus di tinangaran do Kinoringan pogulu, do irad diti, “ ‘PatangaronKu noopo diolo do poiradan, om popoilo Oku diri aupo nivantang mantad di voruno iti vonuvo,’ kadi Kinoringan,” kadi nabi.
40013036	Nga iduaino dii di Yisus iri tongotulun toguu do minuli si valai ijononJo. Om ongoipo dii ikoi i tongotulunJo do mongoduat Disido do, “Guru, onu komoion diri poiradanNu pasal do kutad siri dumo?” ka.
40013037	Om tudukai ikoino dii di Yisus, kaDisido, “Iokuno i Sinumiliu do Tulun irad diri tulun minangasok do parai.
40013038	Om iri nopo dumo om itino vonuvo. Om parai nopo om kasangkat tulun i porintawon di Kinoringan. Om iri nopo kutad om irino tulun maja di kotua do rogon.
40013039	Om iri nopo musu i pasasad do kutad om irino kotua do rogon. Om komoion nopo do pangamatan nga irino pongukuman diti vonuvo ontok do tadau kiamat. Om iri nopo i mongomot om irino i moloikat.
40013040	Om iri nopo kutad do untunon om potunuvon siri tapui nga irino pongukuman diti vonuvo ontok do tadau kiamat.
40013041	-
40013042	Iokuno, i Sinumiliu do Tulun, monuu di moloikatKu do monguntun kasangkat diri tulun do mamamalid do vokon, om i tulun vokon diri araat gaagayajo mantad siri KopomorintaanKu. Kasangkat diolo nga poropugon siri pinuang do tapui, i pantok do songiadan om sangarit-ngarit i nipon diolo do oolian kasansara.
40013043	Om ontok diri, iri nopo tongotulun do abanar nga irad di tadau do tumitiu siri Kopomorintaan di Tama tokou. Isaai nopo iri kitolingo, rumongouno marong diti tinangaranKu,” kadi Yisus.
40013044	Iti nga poiradan nogi di Yisus, kaDisido, “Potingkuro naku i Kinoringan momorinta di tulunJo? Irino irad diri tulun nokoontong di arata pinolosok siri dumo. Om kaantangai nopo dii di tulun i arata diri om losokono dii kavagu. Om ongoino dii isido do aandaian marong do padagang kasangkat di tongobarangjo vokon do maganu di siin, om pomoli nogi dii isido di dumo di kivaro arata,” kadi Yisus.
40013045	Om kadi Yisus kavagu, “Potingkuro naku i Kinoringan momorinta di tongotulunJo? Irino nga irad do touki di mogium do muntiara.
40013046	Om nakaayang nopo dii isido diri iso muntiara, ulino dii isido do padagang kasangkat diri barangjo laid supaya mogium do siin do pomolijo diri barang i vaalon do kalung di oorogo marong,” kadi Yisus.
40013047	-
40013048	Isopo vagu poiradan di Yisus di pinotuduk diolo, kaDisido, “Potingkuro naku i Kinoringan momorinta di tongotulunJo? Isido nopo om irad di tongotulun pataan di pukot. Om kungkumo nopo dii i pukot diri nga oguu dii marong moisosondiang sada do nokosulung. Om gajatono dii diolo i pukot do pakaa siri tindal, om ogomno dii iolo do momili, om monguntun diri sada taandai siri poijanan, om ombo i taraat pataamon diolo.
40013049	Om irad nono diri ontok do pongukuman diti vonuvo ontok do tadau kiamat do rumikot i tongomoloikat do popirijang di tulun taraat om i tulun abanar.
40013050	Om poropugon nogi dino iolo tulun taraat siri pinuang do tapui, i pantok do songiadan om sangarit-ngarit i nipon diolo do oolian kasansara,” kadi Yisus.
40013051	Pongoduatno dii i Yisus dagai di tongotulunJo, “Kaarati kovi kasangkat diri komoionKu?” ka. “Oo, kaarati bo,” kanja.
40013052	Nga kadi Yisus dagai, “Irad nogi diri pointikid-tikid do tulun monunuduk do Undang-undang Ugama, iri koilo nong potingkuro i Kinoringan momorinta di tongotulunJo, om moilo monuduk diri ponudukan di laid om iri vagu. Om isido nopo nga irad di iso sanganu do valai do popoimbulai di barangjo laid om iri vagu mantad siri pinataauanjo,” kadi Yisus.
40013053	Om koompus nopo dii i Yisus monuduk diolo diri piro-piro poiradan, om pampanauno dii Isido mantad siri
40013054	do muli siri Nasarit, i kampungJo kondiri. Korikot nopo dii Isido siri kampungJo, om ponudukno dii Isido di tongotulun siri valai sasambayangan. Nga osumboijan dii marong iolo do nokorongou diri ponudukan di Yisus, om moiduuduat dii iolo do, “Inombo naku nontodon di kopintaran om kosunduvan Disido do inong diti toilaanJo?
40013055	Isido bo iti i tanak di tukang kaju. Om okoniko i Moria iinoJo? Om okoniko i Yakub, i Jusip, i Simun om i Yudas oiadiJo,
40013056	om kasangkat oiadiJo tongondu nga siti daton?” kadiolo.
40013057	Nga aasaban dii mamarong iolo di Yisus om au aparsaya. Nga kadii di Yisus diolo, “I nabi nopo, i popolombus di tinangaran do Kinoringan, nga au urumaton di tongotulun siri kampungjo om siri valaijo kondiri, nga siri pantok di vokon om ampa urumaton isido,” ka.
40013058	Om auno dii oguu kosunduvan pinopoontong di Yisus siri do auso kaparsayaan di tongotulun.
40014001	Om ontok nopo diri om nokotongkopno dii iri ngaran di Yisus, gosob do nokorongou dii i raja, iIrudis ngaranjo, do isidono momorinta si Vonuvo Golilia.
40014002	Om kadi Raja Irudis di tongosusuuonjo do, “Irino i Yaya Mamamatis do ovijau kavagu kama do mantad si pialatan di tulun napatai, om irino sabap do kisinundu Isido,” kadi raja.
40014003	-
40014004	Itino kinoontodon do kinapamatajan di Raja Irudis di Yaya, do kivaro di pogulu iso tongondu, ngaranjo nopo dii nga iOrudia, savo di Pilipus, longuon diIrudis, nga sovoo dii diIrudis. Nga kadi Yaya diIrudis, “Auko apatut daa do manansavo dilo longuonnu do poimvijaupo i Pilipus iadinu,” ka. Karangaai nopo dii di Raja Irudis iri tangar di Yaya om patangkapaino dii disido i Yaya, om patangkangai om pojiilono dii isido.
40014005	Om pokipatai daa diIrudis isido, nga au dii nokopusu i raja do rumosi di tongotulun Joudi, do oguu i tulun aparsaya di Yaya do isidono nabi, i popolombus di tinangaran do Kinoringan.
40014006	Nga ontok diri tadau tagajo iri pongurumatan di kinosusuvan di Raja Irudis kondiri om panarino dii iso raraa, tanak diOrudia laid, do siri tanga do tulun, om aandaian dii marong i Raja Irudis do nokoontong di pananari di raraa.
40014007	Om irino dii kinoontodon diIrudis do sinumumpa do minangajanjii do kadisido, “Onu noopo pokionuonnu nga pataakonku dika,” kadisido.
40014008	Nga tudukaino dii diinojo i raraa supaya i tulu di Yaya pokionuon, om kadi raraa, “Pokionuonku nopo maino dikau nga i tulu di Yaya Mamamatis om pokoyonno siri talam,” ka.
40014009	Om oludus i raja do pokionuon di raraa iri tulu di Yaya, nga kukuroyonpo do nakalanduno dii isido sinumumpa do mangajanji di raraa siri gotuvang di tongotulun. Om ponuuno dii i Raja Irudis di tulunjo
40014010	do mongoi momutul di tulu di Yaya siri jiil.
40014011	Om onuojono dii iri tulu di Yaya, om pokooyono siri talam, om ovitono dii muli, om pataakono dii di raraa om pataako kavagu dii di raraa si diinojo.
40014012	Nga nokorongou nopo dii i tongotulun di Yaya do napataino isido, om ongoiono dii diolo iri kojuvanjo, om lobongo diolo om ongoio nogi dii poiloo diolo i Yisus.
40014013	Korongou nopo dii i Yisus di abar di tongotulun di Yaya, nga sakono dii Isido om ikoi i tongotulunJo di talud, om rijang ikoi dii di tongotulun siri do mongoi siri pantok do ojongou. Nga korongou nopo dii i tongotulun om ongoino dii iolo sompori-ori sumusuut do mampanau takod mantad si tongobandar.
40014014	Om korikot nopo dii i Yisus siri pantok ongoionJo, tindalno dii Isido om ikoi i tongotulunJo, om kaantangaiJo dii iri tongotulun do oguu marong, om osianan dii marong Isido di tongotulun om ongoiono dii pinlingasai Disido iri tulun au kataru.
40014015	Om di minsosodopno dii i tadau, om ongoino dii ikoi i tongotulun di Yisus si Disido, om kadagai, “Okonko kivaro valai siti pantok diti om minsosodopno dii ilo tadau. Gaam nogi do suuon daa ilo tongotulun toguu poongoi silo tongokampung om pomolijoni iolo do kokorui doisido, supaya kivaro akanon diolo,” kanja dii.
40014016	Om jawapno dii i Yisus dagai, “Adai papanauo muju iolo, paakanon muju nono iolo,” ka.
40014017	Nga kanja dii di Yisus, “Onuu iri ipapaakanja diolo, do limono noinan iti kuui om duvo tinan sada naansak!” ka.
40014018	Nga kadi Yisus, “Ovito muju siti Dogo,” ka.
40014019	Om suuono dii di Yisus i tongotulun mogom-ogom siri sakot, om onuono dii iri limo noinan i kuui om iri duvo tinan i sada, om tingaa nogi dii Isido soi tavan do sumambayang mangarajou do Kinoringan. Om poikokib-kokibopo dii Disido i kuui, om popintaako nogi dii Disido dagai di tongotulunJo do manaak potikid di tongotulun toguu.
40014020	Om pangakanno dii iolo kasangkat gosob do nabajakan. Om koopod nopo dii i tongotulun toguu mangakan om pumpungono dii dagai di tongotulun di Yisus iri tongosongkokiban do noolu-olu diolo mangakan, nga kivaropo dii opulu om duvo vakid noponu do noolu.
40014021	Om kinoguuo nopo diolo minangakan om kivaro kama iri do limo noribu tulun, nga kira tongotosukod kusai noopo, au nopo kokira iri tongotongondu om tongotangaanak.
40014022	Koopod nopo dii i Yisus papaakan i tongotulun diri, om logoso ikoino dii Disido sumako si talud do mogulu sumondipau. Om ontok nogi diri do suuoJono dii i tongotulun toguu do pouli.
40014023	Om kouli nopo dii i tongotulun toguu, om i Yisus nopo dii nga tinumakad siri kulud do sinumambayang sosoiso. Otuvongno dii om siripo i Yisus kulud do sosoiso.
40014024	Om ikoi nopo i tongotulunJo nga siri tanga di botung tagajo om apagon marong ikoi porikot si disan do au kotori di sarup do ologod om nosimpukan do umbak tologod iri taludja.
40014025	Nga lobino kama iri do jaam tiga minanavau, om rikotno dii i Yisus siri dagai do minampanau siri soribau do vaig.
40014026	Nga kaantanganja nopo dii Isido do manau-panau siri soribau do vaig, turus do nokotigog ikoi do, “Alo tatod taraat!” kanja, gosob do sonluvapan ikoi do nokorosi marong.
40014027	Nga turus poiloo ikoi di Yisus, do kaDisido, “Ada kou kosusa. Ada kou rumosi. Iokui iti,” kadi Yisus.
40014028	Nga kadi Pitrus, “Tuhan, nong oinomod do i TuhanKo, suuo oku daa mampanau siti soribau do vaig do rumomut Dika,” ka.
40014029	“Na, pampanauno pogi, ongoino siti,” kadi Yisus. Jadi lintuunno dii i Pitrus antad si talud om pampanauno dii mongoi daa siri di Yisus.
40014030	Nga kopurimanai nopo dii di Pitrus do ologod i sarup siri misoliputjo, om korosijaino dii, om losodno daa dii, nga ginumijak dii isido do mokiTuhan-Tuhan do mokiongoi di Yisus.
40014031	Om piogono dii i Yisus monguut di Pitrus om kaDisido, “Ikano tulun au songkuro aparsaya. Nokuro do mipiduvo ino ginavonu?” kadi Yisus.
40014032	Om sako nopo dii iolo siri talud mongiduvo om i sarup nga tinumingkod.
40014033	Om ongoino dii ikoi i tongotulun di Yisus sumamba siri gotuvang Disido om kadagai, “Oinomodno bala, Tuhan, do Ikano Tanak do Kinoringan,” kanja.
40014034	Om lombusno dii i Yisus om ikoi i tongotulunJo sumondipau gosob do nokorikot si disan soi Vonuvo Gonisarit. Kosondipau nopo dii ikoi doi Yisus soi Vonuvo Gonisarit om tindalno dii ikoi.
40014035	Om oguu dii i tongotulun siri kotutun di Yisus. Om ponuuno dii i tongotulun kampung siri di tulun vokon do mongoi popoilo kasangkat di kokokompungan do siri i Yisus. Om ovitono dii di tongotulun kasangkat di tulun au kataru siri di Yisus do pokilingasan.
40014036	Om pokililano dii i tongotulun di Yisus supaya do pokombiton noopo daa di tulun au kataru i soririg di sabungJo. Om pobojoo nopo dii Disido, om isai-isai nopo dii nokokombit di sabungJo nga nolingasan kasangkat.
40015001	Om kivaro piipiro kotua do bansa Joudi do nokorikot siri di Yisus do mantad soi Bandar Yorusalim. Iolo nopo diri nga kumpulan do Porisi om iri monunuduk do Undang-undang Ugama do Joudi.
40015002	Om kadiolo, “Nokuro do au maja i tongotulunNu diri adat diodu-aki tokou pogulu? Aupo kopongugas iolo do longon do maja di adat diodu-aki tokou om mangakanno iolo,” ka.
40015003	Nga kadi Yisus, “Nokuro do maja kou diri adat muju kondiri om au maja diri nisuu do Kinoringan?
40015004	Do nisuu nopo di Kinoringan do, ‘Urumato mujuno marong iamonu om iinonu,’ ka, om ponuu kavagu Isido, ‘Isaai nopo mangararaat diamojo om iinojo nga misti patajon,’ kadi Kinoringan.
40015005	Nga ikovu nopo monuduk om kamuju, ‘Nong kivaro tulun kivaro onuu nopo do obuli itulung di moloingjo, nga obuli isido popoilo diamojo ko iinojo do, “Ausono dii kountungannu dogo do auso pataakonku dika sabap nga pataakonku do Kinoringan,” kadisido,’ kamuju do monuduk.
40015006	‘Irad nopo dino nga obuli isido au mongurumat di moloingjo do monulung diolo,’ kamuju. Nong irad dino ikovu kondiri au maja diri tangar di Kinoringan do potuduk kou noopo diri adat muju kondiri.
40015007	Oinomodno i tinangar di Kinoringan dikovu, tulun do puupura, irad di nipoilo laaid di nabi Yasaya, i popolombus di tinangaran do Kinoringan pogulu do,
40015008	‘ “Mongurumat daa iti kabang do tongotulun Dogo, nga ginavo nopo diolo nga osodu mantad Dogo.
40015009	Om osia-sia naama iolo sumamba Dogo, do monuduk iolo di ponudukan do tulun om tangaron diolo do irino tinangarKu,” kadi Kinoringan,’ i tinulis di Yasaya,” kadi Yisus.
40015010	Om loovono dii di Yisus i kinoguuan do tulun om pitangar Isido diolo do, “Pongkinongou kouno Dogo om rotio mujuno marong.
40015011	Onuu nopo tinangar do araat lumabus mantad si kabang do tulun nga irino monginsasaim disido, okoniko iri taakanon i masu si kabang do monginsasaim disido,” ka.
40015012	Nga rikotno dii ikoi i tongotulun di Yisus do mongoduat Disido, kadagai, “OpurimananNui ino tangaronNu do inono koruol do ginavo diolo i kumpulan Porisi Dikau?” kanja.
40015013	Minoganu i Yisus do poiradanJo di kumpulan Porisi irad do sakot do kaDisido, “Ombo nopo iri sinumobul kondiri, okonko tinanom di TamaKu silo suruga, om vutuson gosob do asakat kasangkat i tongogamutjo.
40015014	Poboyooni iolo. Iolo nopo nga irad di bolou mangaakpo do tulun bolou. Nong boloupo mangaak di songkoruanganjo bolou tantu do kopivaja aratu si torobong,” kadi Yisus.
40015015	Nga kadi Pitrus, “Porotio ikoipo dino poiradanNu dino taakanon,” ka.
40015016	Kadi Yisus, “Nokuro do ikovupo kanogi nga aui kaarati diri tinangarKu?
40015017	Oilaan mujui do onuu nopo do taakanon nga masu noopo si kabang om lumombus silo tijan om atai.
40015018	Nga onuu nopo lumabus mantad si kabang do mantad siri ginavo do tulun nga irino monginsasaim disido.
40015019	Do iri nopo lumabus mantad si ginavo, iri sinoromo do taraat, mamamatai do tulun, lumapau, mamaal kalalasu i tongondu om i kusai, manakau, sumaksi do ovuvudut om mangararaat do vokon.
40015020	Irino lumabus mantad si ginavo om monginsasaim do tulun. Nga mangakan nopo do au kougas maja di pinakaadat do tulun, okoniko iri monginsasaim do tulun,” kadi Yisus.
40015021	Om pampanauno dii i Yisus om ikoi i tongotulunJo mantad siri, om ongoino ikoi silo pantok do Bandar Tirus om Sidun.
40015022	Nga kivaro tongondu sinumamung dagai, isido nopo nga bansa Kanaan mantad si pantok diri do linumuvap mokitulung di Yisus. Om roito dii disido i Yisus do koturunan di Daud, kadisido, “Uu Tuan, kosianaino dogo do norosukan marong do rogon i tanakku tondu,” ka.
40015023	Nga aui dii jinawapan Disido i tongondu. Nga ongoino dii ikoi i tongotulun di Yisus si Disido om kadagai, “Suuo ilo pouli. Alava maja-vaja daton do muvap-luvap,” kanja.
40015024	Nga jawap kadii di Yisus, “Ioku nopo om sinuu mongoi soi tulun do Israil iri nokoombo irad diri kambing biri-biri,” ka.
40015025	Nga ongoino dii i tongondu si di Yisus om singkotudno dii si gotuvang Disido om kadii kavagu disido, “Tuan, tulungo okupo marong,” ka.
40015026	Nga jawapno dii i Yisus di tongondu do poiradon Disido i bansa Israil irad do tangaanak om i tulun do okonko bansa Israil irad do tasu, do kaDisido, “Aui apatut do isumad do tasu iri taakanon do tangaanak,” kadi Yisus.
40015027	Kadi tongondu, “Oinomodno ino Tuan, nga insan tasupo nga monginsomumuti diri mumu i naratu siri saau do mija di tuanjo,” ka.
40015028	Nga jawapaino kavagu di Yisus do, “Minan, aparsayakoi bala marong! Nga nokoiduno i rogon si kojuvan di tanaknu irad diri kouvangannu,” ka. Om ontoki diri pinitangaranJo do nokoiduno dii i rogon mantad si kojuvan diri tanak di tongondu.
40015029	Koguli nopo dii i Yisus om ikoi i tongotulunJo mantad do pantok Bandar Tirus om Sidun, om poruukaija dii mampanau siri disan Botung Tagajo do Golilia, om patakadaija nogi dii siri kulud om mogom-ogom ikoi.
40015030	Om poisusuutno dii i tongotulun toguu do rumikot siri di Yisus do mongovit di tulun mimpo-kimpo mampanau, pukung, bolou, bobou om oguupo toruol vokon, om poiliono dii diolo siri somok takod di Yisus, om pinlingasaino dii Disido kasangkat.
40015031	Nga osumboijan dii marong i tongotulun do i tulun bobou nga kavantang mitangar, i tulun kakung nga olingasan, i mimpo-kimpo nga alais mampanau om i tulun bolou nga koontong. Om mangarajouno dii iolo di Kinoringan do bansa Israil.
40015032	Om loovono dii di Yisus ikoi i tongotulunJo do poromut Disido om pitangarno dii Isido dagai do ka, “Osianan Okuno marong diolo diti, do toluno tadau iolo maja-vaja Dogo, om noovianno dii iolo do kokorui. Au Okui dii kopusu monuu diolo muli do irad dilo, okodi Oku do oluluk silo tanga ralan do olikapan,” kadi Yisus.
40015033	Nga kanja mitangar di Yisus, “Inombo pogonuan tokou do taakanon do okonko kivaro kampung osomok-somok siti om okonko naalang-alang koguu tulun diti paakanon?” kanja.
40015034	Kadi Yisus, “Piropo noinan i kuui muju bato?” ka. Nga kanja, “Turupo noinan iti kuui om okuyakno iti sada ongopopoyok,” kanja.
40015035	Om suuono dii di Yisus i tongotulun do mogom siri tana,
40015036	om onuo nogi dii Disido i turu noinan kuui om piipiro i sada, om ponorimakasino dii Isido di Kinoringan, om poikokib-kokibo om popintaako nogi dii Disido dagai di tongotulunJo, do manaak potikid di tongotulun toguu.
40015037	Om pangakanno dii iolo kasangkat gosob nabajakan. Om koopod nopo dii i tongotulun toguu mangakan, om pumpungono dii dagai di tongotulun di Yisus iri noolu-olu diolo mangakan, nga kivaropo dii turu balatak noponu.
40015038	Om ginuu nopo diolo minangakan om kivaro kama iri apat noribu tulun, nga kira tongotosukod kusai noopo, au nopo kokira iri tongotongondu om tongotangaanak.
40015039	Om suuo nogi dii di Yisus i tongotulun pouli. Om sako nogi dii ikoi doi Yisus di talud do sumondipau mongoi soi pantok do Bandar Magadan.
40016001	Korikot dii i Yisus om ikoi i tongotulunJo siri pantok do Bandar Magadan, om kivaro dii piipiro tulun kumpulan Porisi om kumpulan Soduki do rinumikot monsuba daa di Yisus do mokiintalang daa iolo di kuasa do pongintutunan do mantad Isido si di Kinoringan.
40016002	Nga jawapno dii i Yisus diolo do, “Sombia nopo do sumodopno ilo tadau om kibunsilouno silo tavan, oilaan mujuno do magadau irad suvab do, ‘Aandai ilo tavan,’ kamuju.
40016003	Nga nong kibunsilou om oluub nopo ilo tavan di minsarap, oilaan mujuno do gumompus. Kotutun kou nong potingkuro ilo tavan do magadau ko gumompus, nga au kovi kotutun nong onu iti pongintutunan di vaalonKu diti maso maino.
40016004	Ikovuno tulun do maino do araat om au rumalan maja di Kinoringan, do mokiintalang kou noopo daa do pongintutunan. Nga auso nunu pongintutunan ipoontongKu dikovu, nga irino pongintutunan irad di nabi Yunus, i popolombus di tinangaran do Kinoringan pogulu,” kadi Yisus, om iduaiJo nopo dii iolo sumondipau kavagu.
40016005	Kosondipau nopo dii ikoi doi Yisus om kaandamaija nogi dii di tongotulun di Yisus do noolinganja mongovit i kuui.
40016006	Nga kadii di Yisus dagai, “Antatangai mujuno kaandai-andai om ondodomo mujuno iri poudor di kumpulan Porisi om kumpulan Soduki,” kadi Yisus
40016007	Nga moitatangar ikoi dii nong onu komoion di Yisus do, “Mitangar gia Isido dilo do au inovit tokou i kuui maino,” kanja.
40016008	Nga oilaani di Yisus iri tinangarja, om kaDisido, “Ikovuno iti tulun au songkuro aparsaya. Nokuro poitatangaran muju do, ‘Auso kuui tokou,’ kamuju?
40016009	Aupo naku kosuut kou di ponudukanKu? Au kama aandaman muju iri limo noinan kuui om limo noribu kusai nakaakan, om piropo dii vakid noponu pinumpung muju?
40016010	Ko iripo turu noinan kuui om apat noribu kusai do nakaakan om piropo dii balatak noponu pinumpung muju?
40016011	Om nokuro do au koupo kosuut do okoniko kuui komoionKu dikovu? Ondodomo mujuno iri poudor di kumpulan Porisi om kumpulan Soduki,” kadi Yisus dagai.
40016012	Na, ampa nogi dii do nakaarati ikoi do okonko iri poudor i vaalon do kuui komoionJo, nga irino sinuu ikoi di Yisus do ondodomono iri ponudukan di kumpulan Porisi om kumpulan Soduki supaya au apalid ikoi.
40016013	Korikot dii i Yisus om ikoi i tongotulunJo ponong silo Bandar Koisoria Polipi, om pongoduatno dii i Yisus dagai, kaDisido, “Nong kaandaman di tongotulun isai naku Oku diti, i Sinumiliu do Tulun?” ka.
40016014	Nga kadagai, “Kivarono piipiro diolo mitangar do Ikano i Yaya Mamamatis, om kivaro diolo mitangar do Ikano i nabi Ilia, om kivaro nogi diolo mitangar do Ikano i nabi Yoromia ko isopo nabi vokon mantad di nabi pogulu, i popolombus di tinangaran di Kinoringan,” kanja.
40016015	Nga kadi Yisus, “Nong ikovu, isai Oku kaandaman muju?” ka.
40016016	Jawapno dii i Simun Pitrus, “Ikano i Koristus, i Tanak do Kinoringan i poimvijau,” ka.
40016017	Nga kadii di Yisus, “Uu Simun tanak di Yaya, ososogitkono, do mantad diAmoKuno silo suruga monuduk dika, okoniko mantad do tulun do monuduk dika dino,” kadi Yisus.
40016018	“Om Ioku nogi nga mitangar dikau do i Pitrusko. Om timpak do vatu tagajo ditino poingkakatanKu do iso poiuntunan do tulun i aparsaya Dogo, om insan poijananpo di tongotulun di apatai nga auno kakala diolo.
40016019	Om onuanKu ika nogi do kuasa siri Kopomorintaan di Kinoringan. Om onuu nopo potingkodonnu siti vonuvo nga potingkodon nogi di Kinoringan soi suruga laid. Om onuu nopo ililanu siti vonuvo, nga ilila di Kinoringan soi suruga laid,” kadi Yisus.
40016020	Om pitangarno dii i Yisus dagai di tongotulunJo do, “Ada marong sangkaabarai di tongotulun vokon do i Koristus Oku,” kaDisido.
40016021	Mantad diri tinumimpuun i Yisus popoilo dagai di tongotulunJo do kaDisido, “Potingkuropo nga misti do mongoi Oku silo Bandar Yorusalim om pasansarawon Oku marong di tongokotua do tulun Joudi, irino i tongomoloingon, om i tongokotua di imam om i tongotulun monunuduk di Undang-undang Ugama gosob do patajon Oku diolo, nga ontok di tadau kotolu om vijauon Oku kavagu,” kadi Yisus.
40016022	Nga korongou nopo i Pitrus di tangar di Yisus, kuutaino dii disido i Yisus poinsomok disido, om toguro dii di Pitrus Isido do, “Tuhan, poinsoduonpo daa do Kinoringan ino, om aui olombusanKo diolo mamatai,” ka.
40016023	Nga kovilipo i Yisus di Pitrus om pitangarno do, “Soitan, pogiduno siti! Monobonko noopo do kouvanganKu, do irino kouvangan do tulun ino ondomonnu, okonko kouvangan di Kinoringan ino ondomonnu,” kadi Yisus.
40016024	Om pitangar nogi dii i Yisus dagai di tongotulunJo, do kaDisido, “Isaai nopo uvang maja Dogo, misti do olinganno i kouvanganjo kondiri, om monimban di salibjo, irino do mijau matai nga sumangal diri kasansaraanjo sabap aparsaya Dogo, om maja nogi Dogo.
40016025	Do isaai nopo momiara noopo do kovijaanjo kondiri nga irino oliangan do kovijaan diri auso koovion. Nga isaai nopo oliangan do kovijaanjo sabap do maja Dogo nga irino kaanu kovijaan diri auso koovion.
40016026	Sabap ausoi kountungan do tulun insan asanganupo disido kasangkat iti vonuvo nong apatai i tatodjo. Au dii kopituuk do kovijaan di tulun diri auso koovion.
40016027	Iokuno i Sinumiliu do Tulun, om rumikot Oku kavagu siti vonuvo saralom do vinaang diAmoKu mivaja di tongomoloikatKu, om ontok dirino do monsuli Oku di pointikid do tulun maja diri kinurijo do aandai ko araatpo.
40016028	Om patangaronKu marong dikovu iti, do kivaropo piipiro dikovu di songingkakat siti do aupo apatai om koontongpo Dogo do rumikot monguasa dikovu, do Iokuno i Sinumiliu do Tulun,” kadi Yisus.
40017001	Om katalibpo dii onom tadau mantad di pinampanaanja, om angataino dii di Yisus i Pitrus, om i Yakub duvo diadijo i Yaya, do tinumakad siri kulud tasavat om bubugol dii iolo siri.
40017002	Om korikot siri minundaliu dii i kojuvan di Yisus diri kaantangan diolo. Om pamarasan Disido nga irad do garau tadau, om sabung Disido nga opurak do okilop irad do vinaang.
40017003	Om kivaro dii naantangan diolo duvo tulun mimvulai do kumituturan di Yisus. Ngaran nopo diolo nga i Musa om i nabi Ilia, i popolombus di tinangaran do Kinoringan di pogulu.
40017004	Om pitangarnom dii i Pitrus di Yisus do, “Tuhan! Songkuro kaandai do siti tokou nogi! Nong aandaianKo, mamaal oku daa do tolu sulap siti, iso Dika, iso di Musa om iso diIlia,” ka.
40017005	Om ontok di pitangar i Pitrus, tigogi do rinumunduk i kavut di avaang marong do tinumopuk diolo. Om kivaro dii norongou diolo di dolou mantad si kavut minitangar do ka, “Itino TanakKu do au kojuuanKu om Isidono kouvanganKu. Pongkinongou kouno di tangar Disido!” kadi Kinoringan.
40017006	Om pogrongou diolo turus do nokotungub iolo si tana do nokorosi marong.
40017007	Kaantangai nopo dii di Yisus do irad diri iolo, ongoiono dii kombito om kadii Disido, “Ada kou rumosi, ingkakat kouno,” ka.
40017008	Om pogtingaa diolo, ausono dii tulun aantangan diolo, nga tinggalpo i Yisus kondiri do poingkakat siri.
40017009	Om ontok diri rumuuk iolo mantad siri kulud, om bilinaino dii di Yisus iolo do, “Ioku nopo nga i Sinumiliu do Tulun. Nong aupo povijauon Oku kavagu mantad si pialatan di tulun nongapatai, nga ada mujupo sangkaabarai di tongotulun iri nipoontong sino dikovu,” kaDisido.
40017010	Om pongoduatno dii iolo di Yisus do, “Nong irad dino, nokuro naku do minitangar iri tulun monunuduk do Undang-undang Ugama do misti rumikot iIlia mogulu mantad di Koristus?” kadi tongotulun di Yisus.
40017011	Om jawapno dii i Yisus diolo, “Oinomodno do rumikot iri iso tulun irad di nabi Ilia do poposiap diri ginavo do tulun.
40017012	Om oinomod nogi do nokorikotno iri tulun irad diIlia siti nga au notutunan diolo. Nga mangaraat iolo disido do onuu nopo iri kouvangan diolo. Irad nogi Dogo maino do sansarawon Oku dii diolo,” kadi Yisus.
40017013	Om ampa nogi norotijan diolo do iIlia nopo nga i Yaya Mamamatis komoion di Yisus.
40017014	Nga kogungguli nopo dii i Yisus om i tolu tulunJo siri kinoguuan do tulun, om kivaro dii iso tulun minongoi sumingkotud siri gotuvang di Yisus.
40017015	Kadisido, “Tuan, tulungopo dogo ilo tanakku kusai, osusa marong i tanakku do kitoruol do tumadan, irino sabap do asarok kalapos silo tapui om silo vaig.
40017016	Om noovitkuno iti tanakku siri di tulunNu do pokilingasanku daa diolo nga aui iolo kadapat,” kadiamojo di tanak.
40017017	Nga jawapno dii i Yisus, “Ikovuno tulun do maso maino do au aparsaya Dogo, om nokoombo mantad diri oinomod! Komuropo linaidKu do poirunggum dikovu? Om komuropo linaidKu do asabar dikovu? Pokoyo siti Dogo ino tanaknu,” kadi Yisus.
40017018	Om sunsubono dii di Yisus i rogon, om ii dii rogon nga minogidu mantad si kojuvan di tanak om turus do aandaino dii ontoki diri.
40017019	Kobubugol nopo dii ikoi i tongotulun di Yisus siri Disido, om ongoino dii ikoi mongoduat Disido, do kadagai, “Nokuro naku do au kosunsub ikoi di rogon?” kanja.
40017020	Nga kadi Yisus dagai, “Irino do au kou songkuro aparsaya. Nga patangaronKu marong dikovu iti, nong kivaro kaparsayaan muju, insan opoyok irad di sayat do sansam pun, om tangaron muju ilo kulud do, ‘Imban mantad siti,’ kamuju, misti do mimban ilo kulud do auso do au maja dino tangar muju.
40017021	[Nga bansa nopo do rogon do irad diri nga au moilo sunsubon nong au sumambayang marong om au piompoton do mogpuasa],” kadi Yisus.
40017022	Om kountunpo dii ikoi i tongotulun di Yisus silo Vonuvo Golilia, om pitangarno kavagu i Yisus dagai do, “Iokuno i Sinumiliu do Tulun do pataakon Oku di tongotulun taraat,
40017023	om patajon Oku nogi dino diolo, om kotolu tadau om vijauon Oku kavagu,” ka. Nga sumurauno dii marong i ginavoja do nokorongou diri tangar di Yisus.
40017024	Nga ontok di korikot i Yisus om ikoi i tongotulunJo siri Bandar do Kaparnaum, nga ongoino dii i karani momumumpung do sukai sumamung di Pitrus do mongoduat, kadisido, “Mamaraipo naku i Guru muju di sukai do pataakon siri Valai Sasambayangan Tagajo?” ka.
40017025	Kadi Pitrus, “Mamaraii,” ka. Om kaasu dii i Pitrus siri valai, duatopo dii mogulu di Yisus isido, kadi Yisus, “Simun, potingkuro pomuandamannu? Isai naku pokibarajan do tongoraja siti vonuvo do sukai, tulunjo kondiri ko iripo tulun sondiang porintawonjo?” ka.
40017026	Kadi Pitrus, “Mantad diri tulun sondiang i kinuasajo,” ka. Nga kadi Yisus kavagu, “Nong irad dino obojouno i tulunjo kondiri.
40017027	Nga insan irad dino, ada do kosinduol kito do ginavo diolo. Nga ongoipo pangapon silo vaig, om onuono i sada naaponnu togina, om potingkabangono i sada, om koontongko nopo do siin siri om onuono iri siin om barajai iri sukaito,” kadi Yisus.
40018001	Om ontok diri rikotno dii ikoi i tongotulun di Yisus mongoduat Disido do ka, “Isai naku agajo pangkat siri Kopomorintaan do Kinoringan?” kanja.
40018002	Nga loovono dii di Yisus iri iso tanak di opoyokpo, om poingkokotono dii si gotuvangonja,
40018003	om pitangarno dii Isido, “PatangaronKu marong dikovu iti, nong au gumuli i ginavo muju sumugut irad do tanak diti, au kadapat kou masu si Kopomorintaan do Kinoringan.
40018004	Irad nogi dino do isaai nopo iri minsuribak i ginavojo gumuli sumugut irad do tanak diti, isidono iri agajo pangkat siri Kopomorintaan do Kinoringan.
40018005	Isaai nopo monorima irad diti iso tanak sabap aparsaya Dogo nga irino monorima Dogo,” kadi Yisus.
40018006	Om kadi Yisus kavagu, “Nga isaai nopo mamajajat irad diti iso tanak mamaal do duso do aparsaya i tanak Dogo, gaam nogi do kagasan do tali om limbagatan do vatu tagajo i liou di tulun diri, om polosodon nogi dino si laut di taralom mantad do mamajajat diri tanak mamaal do duso.
40018007	Adii, osusano i tulun siti vonuvo do kivaro nontodon do ponsubaan iri kapalid do tulun. Mimang kivaro ponsubaan rumikot, nga araatno marong nasip i tulun do i nontodon do ponsubaan diri,” kadi Yisus.
40018008	Om minaganu i Yisus do iso poiradan do, “Irad nopo diri nong longon ko takodnupo i mongovit dika mamaal do duso, totokono pataam. Gaam nogi do pukung i longon ko takodnu sampaping do masu siri kovijaan di auso koovion mantad do oulit ino longon om takodnu do potunuvon siri tapui do auso kopisakan.
40018009	Om nong matonu mongovit dika mamaal do duso sungkitono i linsou matonu om pataamon. Gaam nogi do bolou sampaping matonu do masu siri kovijaan di auso koovion mantad do oulit ino matonu do potunuvon siri tapui naraka,” kadi Yisus.
40018010	Om ponudukno dii kavagu i Yisus do kaDisido, “Ondomo mujuno, ada muju pagaano ino ginavo muju do posuribak di tanak irad diti, do mitangar Oku dikovu do kimoloikat kasangkat iolo siri gotuvang diAmoKu soi suruga.
40018011	[Do Iokuno i Sinumiliu do Tulun nga rinumikot mogium di tulun di napalid.]
40018012	Potingkuro bato kaandaman muju? Nong i tulun do kikambing biri-biri do aatus tinan om napalid iso mantad diri, om kukuroyonjo dii iri? Tantuno do iduan nopo disido iri sivoi nopulu om sivoi siri kulud do mampanau mongoi pogium di iso kambing napalid.
40018013	Om patangaronKu marong dikovu iti, do aandaianpo marong iri ginavojo nong naayanganjo iri iso napalid mantad diri kambing sivoi nopulu om sivoi iri au napalid.
40018014	Irad nogi dino i Tama tokou soi suruga do au uvang do kivaro iso mantad do tongotangaanak diti do obinasa,” kadi Yisus.
40018015	Om kadi Yisus kavagu, “Nong kivaro nopo kosuladannu do kasala si dika, apatutko do mongoi sosoiso gumotuvang disido potuduk diri kasalaanjo. Nong uvang nopo isido mongkinongou om mokiampun, aui atatak pisuladan muju.
40018016	Nga au nopo isido mongkinongou dika, pangangatno do iso ko duvo tulun koruangnu do rumongou di pitatangaran muju om onuonnu saksi do popoinomod dika.
40018017	Nong au nopo mongkinongou, apatut do iabar muju siri poiuntunan di tulun i aparsaya Dogo. Nong auno mongkinongou di tulun siri poiuntunan di tulun i aparsaya Dogo, anggapon muju nopo isido irad di tulun do kaapir om irad di tulun momumumpung do sukai,” kadi Yisus.
40018018	Om kadi Yisus kavagu, “PatangaronKu marong dikovu iti, do onuu nopo potingkodon muju siti vonuvo nga potingkodon nogi do Kinoringan soi suruga laid. Om onuu nopo ilila muju siti vonuvo, nga ilila di Kinoringan soi suruga laid.
40018019	Om mitangar Oku nogi dikovu, do insan duvoo kouno tulun siti vonuvo do mokianu do onuu nopo, nong miiso ginavo muju misti onuan kovi diAmoKu soi suruga.
40018020	Do nombo nopo pantok untunon muju sumambayang insan duvo ko toluui tulun sabap aparsaya kou Dogo, sino Okui poirunggum dikovu,” kadi Yisus.
40018021	Nga insomokno dii i Pitrus om pongoduat, kadisido, “Tuhan, impiro naku kasala i sulodku do obulipo ompunanku, inturu oku naku mangampun disido?” kadi Pitrus.
40018022	Nga kadi Yisus, “Okoniko gosob do inturu noo, nga inturu iri turu nopulu mangampunko diri tulun.
40018023	Sabap nopo diri, i Kinoringan monguasa di tongotulunJo do irad di iso raja do mongijap kasangkat di tongotutang nga pokibarajan daa di tongotulunjo.
40018024	Om nokotimpuun nopo dii isido mongijap diri tutang, om pootodono dii di tulun si di raja iri iso tulun gaji di kitutang do piipiro nojuta pirok.
40018025	Nga auso nopo dii siin pamarai disido, ukumaino dii daa di raja do padagangon i tulun gaji om tanak savojo om onuu nopo iri arata disido nga onuon do pamarai di tutangjo.
40018026	Jadi singkotudno dii i tulun gaji siri gotuvangon di tuanjo do minokiinsisian marong, kadisido, ‘Ompunai okupo, tuan, barajankui daa iri kasangkat,’ ka.
40018027	Nga kosianai nopo dii i raja di tulun gaji diri, na polijotono dii di raja i tutangjo om polobusoi dii.
40018028	Nga kalabus nopo dii i tulun gaji diri om kasamung di tulun koruangjo kumaraja di nokopongutang disido do siin aatus pirok, turus kuutai om okogo dii do kadisido, ‘Barajaino dogo iri inutangnu siti dogo,’ ka.
40018029	Nga singkotudno dii i koruangjo kumaraja do minokiinsisian marong daa disido, om kadisido, ‘Ompunai okupo do barajankui daa iri,’ ka.
40018030	Nga au nogi noompunan disido, om ongoio nogi dii pojiilo gosob do abarajan i tutangjo.
40018031	Nga linumudus dii i koruangjo kumaraja vokon do nokoontong do irad diri, om ongoiono dii paabaro si di raja.
40018032	Om loovono dii diri raja iri tulun gaji diri, om kadisido, ‘Uu tulun gaji taraat, pinolijotkuno kasangkat iri tutangnu sabap minokiinsianko gia dogo,
40018033	om nokuro bala do au osiananko di koruangnu kumaraja? Antangai oku nga osianan okui dika,’ ka.
40018034	Nga karaatai nopo dii i raja om poovitaino dii do pataakon si di tulun jaga do jiil do posusawon iri tulun gumaji diri taraat gosob do abarajan kasangkat i tutangjo.
40018035	Irad nogi dino iAmoKu silo suruga do kooyon kou, nong au ovi-ovion muju ino ginavo mangampun do kasalaan di kosuladan muju,” kadi Yisus.
40019001	Koopod nopo dii i Yisus monuduk di tongotulun siri Vonuvo Golilia, om pampanauno dii Isido om ikoi i tongotulunJo, om minongoi ikoi soi pantok do Yudia do si sondipau di Bavang do Yurdon.
40019002	Om oguu dii marong i tongotulun moisususuut do maja di Yisus om lingasaino dii di Yisus i tongotulun do au kataru siri.
40019003	Nga korikot nopo dii i kumpulan Porisi om pongoduatno dii do monsuba daa Disido, kadiolo, “Nong maja di Undang-undang Ugama tokou obuli naku mogium i kusai do onuu nopo koontodon di kouvanganjo do mangada di savojo?” ka.
40019004	Om jawapno dii i Yisus, “Nakabasa kouno bo gia diri Kitab do mantadpo diri toginapo om vinaalno di Momomorun i tulun do i kusai om tongondu.
40019005	Om itino tangar di Momomorun diolo do, ‘Irino sabap do rumijang i kusai diamojo om iinojo, do misompuu di savojo, om irad dino okonnoko duvopo kojuvan diolo, nga irino miiso iri raa om tonsi diolo,’ kadi Momomorun.
40019006	Jadi irad dino okonnoko duvopo kojuvan diolo, nga atatap do miiso iolo. Om nong irad dino, isaai nopo iri piniiso do Kinoringan nga au obuli do kokondirianan di tulun do popiada,” kadi Yisus.
40019007	Nga kadi kumpulan Porisi Disido, “Jadi nong irad dino nokuroi bala do monuu i Musa mamaal do surat talak om obuli nogi mangada di savojo?” ka.
40019008	Kadi Yisus diolo, “Minongolila i Musa dikovu sabap nga okodou ino ginavo muju, nga mantad di voruno iti vonuvo okoniko do irad dino.
40019009	Nga Ioku nopo monuduk dikovu do isaai nopo mangada di savojo nong okon nopoko do linumapau om manansavo kavagu do tongondu sondiang, om isidono iri lumapau,” kadi Yisus.
40019010	Nga mitangar ikoi dagai di tongotulunJo di Yisus, “Nong irad nopo dino ausoi arati dino pisasavaan, gaam do ada manansavo,” ka.
40019011	Nga kadii di Yisus, “Okoniko kasangkat tulun do maja do ponudukan diti, nga iri noopo tulun di pinorotian.
40019012	Kivarono tulun diri au kasavo do andangpo nga bantut mantadpo di kosusu iolo, om kivaro nogi iri inontoluan do tulun vokon, om kivaro nogi au kumawin sabap mamaal iolo do kukurion do Kinoringan. Nga isaai nopo maja do ponudukan diti nga vojoono marong,” kadi Yisus.
40019013	Kivaro insan tadau do rinumikot i tongotulun do minongovit di tongotangaanak siri di Yisus do pokikamaan, om pokisambayangan. Nga togurono dii dagai di tongotulun di Yisus do, “Ada kou marong mongovit dino tongotangaanak si di Yisus,” kanja.
40019014	Nga kadi Yisus, “Poboyoo muju bo ino tongotangaanak rumikot siti Dogo. Ada muju ovudai iolo, do tulun nopo do irad diti tongotangaanak nga irino porintawon do Kinoringan,” ka.
40019015	Om kamawono dii Disido i tongotangaanak do mamarakat. Om koopod nopo dii diri om lombus nogi dii ikoi mantad siri.
40019016	Kivaro insan tadau do rinumikot iso tomulok siri di Yisus, om kadisido, “Guru, onu naku do gaagayaku do aandai om kaanu oku do kovijaan di auso koovion?” kadisido.
40019017	Nga kadii di Yisus, “Nokuro do duaton Oku dika do, ‘Onu iri aandai?’ ka, do isono iri Aandai, irino i Kinoringan? Nga nong uvangko masu siri saralom do kovijaan, vojoono iri undang-undang nisuu do Kinoringan,” ka.
40019018	Jawapno dii i tomulok di Yisus, “Onu iri nisuu do Kinoringan?” ka. Kadi Yisus, “Adako mamamatai do tulun, adako lumapau, adako manakau, om adako momudut sumaksi do tulun.
40019019	Urumatono iamonu om iinonu, om misti do auko kojuu di tulun vokon irad dino kojuvannu kondiri,” ka.
40019020	Nga kadi tomulok, “Navajakuno kasangkat ino ponudukan dino om onupo dii vagu iri au navajaku?” ka.
40019021	Nga kadi Yisus, “Nong uvangko nopo do mangavi-avi papaandai dino gaagayanu, pouliaino om pojualono i nunuu nopo i siri dika om popintaakono di tongotulun miskin iri torogo, om irino irad do aratanu potoouon silo suruga. Om gumuliko nogi dino kavagu siti Dogo, om maja Dogo,” ka.
40019022	Nga oludusno dii i tomulok diri minuli do osusa iri ginavojo do nokorongou diri tinangaran di Yisus do oguu marong iri aratajo.
40019023	Om kadii di Yisus dagai di tongotulunJo, “PatangaronKu marong dikovu iti, do apagonno marong i tulun takaya do masu si Kopomorintaan di Kinoringan.
40019024	Insanpo vagu Oku mitangar dikovu do kouma nogi ilo songinan unta masu siri luvang do lavus mantad diri tulun takaya posuribak do ginavo om masu si Kopomorintaan di Kinoringan,” kadi Yisus.
40019025	Korongou nopo dii ikoi i tongotulunJo turus do oiranan dii marong ikoi, om moitatangar ikoi dii do, “Nong irad nopo dino om isaipo dii bala kaanu kovijaan do auso koovion?” ka.
40019026	Om pongontongno dii i Yisus dagai, om kaDisido, “Nong mantad di tulun au kaanu, nga nong mantad do Kinoringan manaak ampa nogi kaanu i tulun do kovijaan di auso koovion, sabap mantad di Kinoringan onuu nopo nga osiliu,” kadi Yisus.
40019027	Om jawap dii i Pitrus di Yisus do, “Kasaangkat do onuu nopo nga noiduanjano do maja ikoi Dika, om onu dii iri aanuja?” ka.
40019028	Nga kadi Yisus dagai, “PatangaronKu marong dikovu iti do Iokuno i Sinumiliu do Tulun do kikuasa siri vonuvo do vagu do insan tadau, om mogom Oku siri toogomonKu di kivinaang do Iokuno Raja manalasai. Om ikovu nogi do minaja Dogo nga koogom siri opulu om duvo toogomon do manalasai diri opulu om duvo sukusakat do Israil.
40019029	Om tikid-tikid do tulun diri iduan iri valaijo, ko sulodjo kusai ko tongondu, ko iamojo, ko iinojo, ko tongotangaanakjo tanajo do noiduan disido sabap maja Dogo nga kaanupo isido do aatus koguu mantad diri noiduanjo, om kaanu nogi do kovijaan iri auso koovion.
40019030	Nga oguu tulun diri kopogulu do maso maino nga kotouri do insan tadau, om iri nogi tulun kotouri maino nga kopogulu do insan tadau,” kadi Yisus.
40020001	Om ponudukno dii kavagu i Yisus, kaDisido, “Potingkuro naku i Kinoringan monguasa di tulunJo? Isido nopo nga irad do tulun sanganu di kabun tuva do anggur, do sinumarap mongoi mogium do tulun gojian do pokurion siri kabunjo om nosomunganjo dii i piipiro tulun.
40020002	Om kopoiupakat nopo dii iolo do gojian di gaji do koubasanan sangadau, om suuo nogi dii disido iolo kumaraja siri kabunjo.
40020003	Om pakaayaino dii kavagu di sanganu di kabun siri pasar di pukul sombilan minsarap, koontongno kavagu isido di tulun songingkakat auso kurion.
40020004	Kadii disido diolo, ‘Ongoi kouno kumaraja silo kabun anggurku om gojianku ikovu maja diri nokokuri muju,’ ka.
40020005	Om ongoino dii iolo. Om di pukul duabalas om di pukul tiga nogi di minsosodop, ongoino dii i sanganu di kabun, om iradi diri do loovonjo pokuri si disido i tongotulun di osomunganjo.
40020006	Om ongoino kavagu i sanganu di kabun di pukul lima minsosodop, om koontong nopo dii isido di tongotulun do songingkakat, om kadisido, ‘Nokuro do au kou kumaraja, sumadapan kou noopo siti?’ ka.
40020007	Nga kadiolo, ‘Songindada ikoi siti do auso gia gojionja,’ ka. Kadisido diolo, ‘Jadi nong irad dino, ongoi kou pogi uup kumaraja si dogo do kabun anggur,’ ka, om ongoino dii iolo.
40020008	Nga mintutuvong nopo dii, om pitangarno dii i sanganu di kabun di mandurjo do, ‘Loovopo kasangkat i tongotulun kumaraja do gojianku, om timpuunno mangagaji di tulun vagu sampai di tulun laid,’ ka.
40020009	Om rikotno dii i tulun vagu, i tinumimpuun kumaraja di pukul lima, om tikid-tikid diolo nokotorima do gaji do sangadau.
40020010	Nga panantaman nopo daa di tulun laid om oguu torimawon doisido, om rikotno dii iolo nga iri om iri i gaji sangadau i tinorima diolo.
40020011	Nga ontok di tumorima iolo, mungos-ungos dii iolo di sanganu di kabun do kadiolo,
40020012	‘Ikoi nogi tulun laid di noujan kumaraja tavagat, om asadapan ikoi osisidangan do tadau, om inongi dii pangagaji dagai, do iolo nopo om touri rumikot do sanjajaam kumaraja,’ kadiolo.
40020013	Nga kadi sanganu di kabun do jinumawap di iso tulun siri diolo do, ‘Apa, au okui mongorugi dika. Do nokopiakun kitono gia diri do gaji do sangadau i pangagajiku dika.
40020014	Nga onuono iti gajinu om pogiduno siti, do kouvangankuno do mangagaji diolo tulun vagu irad diti nigajiku dikau koguu.
40020015	Do suka-suka oku mamakai di siinku kondiri. Tumaaiko naku do opuavang oku diolo?’ ka.
40020016	Na! iradno diri oguu i tulun kotouri do maino nga kopogulu do insan tadau. Om ii nogi tulun di kopogulu do maino nga kotouri do insan tadau,” kadi Yisus.
40020017	Om koopod nopo dii i Yisus monuduk, om lombusno dii Isido om ikoi tongotulunJo. Om ontok do minampanau ikoi mongoi siri Bandar Yorusalim, angatai ikoino dii di Yisus iri opulu om duvo tulunJo sumompini.
40020018	Kadisido, “Maino tumakad tokou mongoi soi Yorusalim. Om Ioku nopo diti nga i Sinumiliu do Tulun, om pojualon Okuno do tulun si di tongokotua do tulun Joudi, irino i tongokotua di imam, om i tongotulun monunuduk do Undang-undang Ugama do Joudi, om ukuman Oku nogi dino diolo do patajon.
40020019	Om pataakon Oku diolo si di tulun do okonko bansa do Joudi, insasanawon Oku diolo, pinlapasan Oku diolo om posolibon Oku nogi dino diolo. Om ontok do tadau kotolu, om vijauon Oku nogi dino,” kadi Yisus dagai.
40020020	Om rikotno dii siri di Yisus i savo di Jabidi minongovit di duvo tanakjo i Yakub om i Yaya, om singkotudno dii si gotuvang di Yisus do mitangar do kivaro pokitulungonjo.
40020021	Om duatono dii di Yisus nong onu pokitulungon disido. Nga kadi tongondu, “Mokitulung oku daa Dika supaya poogomonNu iti duvo kojuvan tanakku iso ponong si gibangNu om iso ponong si vananNu ontok do momorintaKo do insan tadau,” ka.
40020022	Nga jawapno dii i Yisus diolo, “Au oilaan muju ino pokionuon muju dino. Kasanggup kovi naku diri kasansaraan i opurimananKu do insan tadau?” ka. Nga kadiolo, “Kasanggup ikoji,” ka.
40020023	Kadii di Yisus diolo kavagu, “Kasanggup kou nogi diri kasansaraan i opurimananKu, nga okoniko Dogo do kuasa do momili nong isai poogomon siri gibang vananKu. Nga itino pinosodia diAmoKu laaid do itaak Disido di tulun,” ka.
40020024	Om korongou nopo dii ikoi iri opulu tulun di Yisus vokon, nga rinumaatan dii ikoi diri duvo misulod.
40020025	Nga loovono dii di Yisus ikoi kasangkat do kaDisido, “Noilaan mujuno iri tulun di okonko bansa Joudi do ongogagajo iri tongopangkat diolo nga mongungulok diri tulunjo kondiri. Om iri tongokotua do porinta diolo nogi nga ongogagarang momorinta di tulun porintawonjo.
40020026	Nga ikovu nopo om okonko irad dino do isaai nopo dikovu mokipangkat om misti sumiliu isido do susuuon muju.
40020027	Om isaai nopo i uvang kopogulu om misti do sumiliu isido do susuuon muju.
40020028	Irad nogi Dogo i Sinumiliu do Tulun do korikatanKu nopo siti nga okonko maganu Oku do susuuon, nga irino sumiliu Oku do susuuon do tulun, om itaakKu iti kojuvanKu do apatai do pongolukat di tulun toguu,” kadi Yisus.
40020029	Om potolibaino dii di Yisus om ikoi i tongotulunJo siri Bandar Yoriku, om ontok do lumombus ikoi mantad siri, oguu dii marong i tongotulun moisususuut maja di Yisus.
40020030	Nga kivaro dii duvo tulun bolou do mogom-ogom siri disan do ralan. Om karangaai nopo dii diolo do tumalib i Yisus, om luvapno dii iolo di Yisus irad diti, “Uu Tuan, Ikano i koturunan di Daud, kosianaino dagai!” ka.
40020031	Nga i tulun kinoguuan monogur di tulun bolou do ka, “Onu iti nakalava muju! Otosno!” ka. Nga makin nogi dii do lumuvap iolo di Yisus, do kadiolo, “Uu Tuan, Ikano i koturunan di Daud, kosianaino dagai!” ka.
40020032	Karangaai nopo dii di Yisus i tulun bolou, om indadano dii Isido, om loovono dii iolo. KaDisido, “Onu pokitulungon muju Dogo?” ka.
40020033	“Tuan, mokitulung ikoi mokilingos diti matoja supaya koontong ikoi,” kadiolo.
40020034	Nga kosianai nopo dii i Yisus diolo, om kamawono dii i mato diolo, om turus dii do nokoontong iolo mongiduvo om vajano dii di Yisus.
40021001	Di osomokno dii i Yisus om ikoi i tongotulunJo siri Bandar Yorusalim, do nokorikotno ikoi siri Kampung Boitpagi siri kulud roitan do Jaitun, om ponuuno dii i Yisus di duvo tulunJo,
40021002	om bilinaino dii Disido iolo do, “Ongoi koupo silo kampung do gotuvangon tokou, om korikot kou nopo silo, om koontong kou nopo do kaladai di poingkogos om i tanak si somokjo, om ujadai muju nopo iri, om ovitono mongiduvo siti Dogo.
40021003	Nong kivaro nopo mongoduat dikovu, poiloon mujuno do, ‘Kivaro kogunaan di Tuhan diti,’ kanto nono disido om mogoogoi isido poovit dikovu,” kadi Yisus.
40021004	Iri nopo kinosuuan di Yisus dii nga porikot diri tinangaran di kinomoi di nabi, i popolombus di tinangaran do Kinoringan pogulu, do irad diti,
40021005	“Patangaronno di tulun siri Siun do irad diti, ‘Antangaino i Raja muju do rumikot sino dikovu do osuribak i ginavo, do poinsako do kaladai, irino tanak do kaladai,’ kanto,” kadi nabi.
40021006	Om pampanauno dii iri duvo tulun di Yisus do mongoi siri pantok pinonuuan di Yisus do mongovit di kinomoi Disido diolo.
40021007	Om ovitono dii diolo i kaladai mivaja di tanak, om lopikaino dii diolo di sabung doisido si likud di tongokaladai om sako nogi dii i Yisus.
40021008	Nga okonko aalang-alang i ginuu di tulun pavalad diri tongosabung doisido siri ralan, om kivaro nogi tulun manatas di tongoraan do kaju do polopikon siri ralan iri vajaan di Yisus do mongurumat Disido.
40021009	Om oguu dii i tongotulun sampanau-panau siri gulu om siri touriJo do sonluvapan do mangarajou Disido, kadiolo, “Usana! Rojoo tokouno i koturunan di Daud. Kibarakatno i Yisus do rinumikot Isido saralom ngaran do Tuhan. Usana! Rojoo tokouno i Kinoringan i poingijon soi savat suruga!” kadi tongotulun.
40021010	Om ontok do rumikot i Yisus siri Bandar Yorusalim, oguu dii tulun songurau-urau do oiranan, om kadiolo, “Isai ilo tulun dilo?” ka.
40021011	Kadi tongotulun do jinumawap, “Isidono i nabi Yisus mantad si Bandar Nasarit siri Vonuvo Golilia,” ka.
40021012	Om asuno dii i Yisus siri natad do Valai Sasambayangan Tagajo, om kaantangai dii Disido iri tongotulun do moiboboli siri, om sunsubo dii Disido iolo kasangkat, om pintutuvado dii Disido i tongomija di tongotulun mipalit-palit do siin om i tongotogomon di tongotulun pojual do burungasang.
40021013	Om kaDisido diolo, “Kivaro nokotulis siri Kitab do, ‘Ponguranan do tulun iri valaiKu do valai sasambayangan,’ kadi Kinoringan, nga inombo nogi dii do iradon muju do luvang ijonon di tulun do parampuk,” kadi Yisus.
40021014	Nga rikotno dii i tulun bolou om i mimpo-kimpo mampanau si Disido siri natad do Valai Sasambayangan Tagajo, om lingasaino dii di Yisus iolo.
40021015	Nga kivaro i tongokotua do tulun Joudi siri, irino i tongokotua di imam om i tongotulun monunuduk do Undang-undang Ugama do Joudi. Om araatan dii iolo do nokoontong di Yisus sabap tumaai di kosunduvan do vinaal Disido, om nokorongou nogi di tongotangaanak do sonluvapan mitangar do ka, “Rojoo tokouno i koturunan di Daud,” kadiolo.
40021016	Om kadi tongokotua do tulun Joudi di Yisus, “OrongouNui tangaron dilo tongotangaanak?” ka. “OrongouKui, nga nakabasa koupo bo gia diri tinangaran siri Kitab do kivaro irad diti pinotulis do, ‘NotudukanNu laid iri tongotangaanak di ongopopoyok om i tongotangaanak vokon do sumusupo do mangarajou Dika,’ kadiri nokotulis siri Kitab,” kadi Yisus.
40021017	Om koopod nopo dii Isido diri, om iduaino dii Disido iolo do mampanau mantad si Bandar Yorusalim do mongoi siri Kampung Boitani, om minodop siri.
40021018	Om korikot nopo dii di minsusuvab, pampanauno dii i Yisus om ikoi i tongotulunJo gumuli kavagu siri Bandar Yorusalim, nga vinitilon dii i Yisus.
40021019	Nga kivaro iso puun nunuk do naantangan Disido do aui osodu mantad siri ralan, om ongoiono dii Disido insamakai nong kituva daa. Nga roun noopo naantanganJo do alabung, nga pitangarno dii i Yisus diri nunuk do, “Mantad maino antangaipo nong monguvakopo,” kaDisido, om rujou nopo dii i nunuk.
40021020	Kaantangaija nopo dii di tongotulunJo do irad diri, turus do nokotigog ikoi, om kanja, “Potingkuro ilo nunuk do turus norujou?” ka.
40021021	Jawap kadi Yisus, “PatangaronKu marong dikovu iti, nong aui opiduvo ino ginavo muju aparsaya do Kinoringan, okoniko korujou kou noopo diti nunuk irad diti vinaalKu, do insan ilopo kulud nong tangaron muju do, ‘Valiuno silo laut,’ ka, nga misti do maliu ilo kulud.
40021022	Om onuu nopo iri pokionuon muju saralom sambayang muju, nga kaanui nong aparsaya kovi do oonuan kou di pokionuon muju,” kadi Yisus.
40021023	Om ongoino dii i Yisus masu siri natad do Valai Sasambayangan Tagajo, om rikotno dii i tongokotua do tulun Joudi, irino i tongokotua di imam om i tongomoloingon do mongoi sumamung di Yisus. Om ontok diri monuduk i Yisus siri, om pongoduatno dii iolo do, “Onu iti kuasaNu do monunsubKo di tongotulun mongojual siti? Om isai minanaak diti kuasaNu?” kadiolo.
40021024	Om jawapno dii i Yisus diolo do ka, “Ioku nogi nga kivaro pongoduatanKu dikovu. Nong jumawap kou Dogo, ampa nogi poiloonKu ikovu diri nontodon diti kuasaKu.
40021025	Nga isai bato minonuu di Yaya mamatis do tulun? Kinoringan ko tulunpo?” kadi Yisus. Nga poiupakatno dii iolo do ka, “Nong tangaron tokou do, ‘Mantad do Kinoringan,’ ka, nga tangaron tokou Disido, ‘Nong irad dino, nokuro do au kou aparsaya di Yaya?’ kadino kama Disido.
40021026	Nong jawapan tokou Isido do, ‘Mantad do tulun,’ ka, nga osusa tokou, do alo tongotulun toguu do korosijan tokou sabap panantaman kasangkat do tongotulun do i Yaya nopo nga iso nabi, i popolombus di tinangaran do Kinoringan,” kadiolo.
40021027	Jadi jawapno iolo do, “Taau, aui ikoi nokoilo nong isai minonuu di Yaya,” ka. Nga kadii di Yisus kavagu, “Ioku nogi nga au Oku popoilo nong onu do kuasa napakaiKu siti,” ka.
40021028	Nga kadi Yisus diolo, “Potingkurono kaandaman muju nong maja diti soritaKu? Kivaro iso tulun do kitanak duvo kusai, om ongoino dii pitangar iamojo di tanakjo gulu do kadisido, ‘Oli, ongoipo kumuri soi kabun do anggur tokou maino,’ ka.
40021029	-
40021030	Kadii disido, ‘Au koopud oku mongoi,’ ka. Ongoino dii iamojo siri di tanakjo touri, iri om iri nisuujo daa, nga ompoto noopo disido iamojo do, ‘Oo, mongoi okui,’ ka, nga aui dii minongoi isido. Nga laidi dii nga kopiguli i dii kavagu i ginavo di tanak gulu, om ongoi nogi dii isido siri kabun do kumaraja.
40021031	Na! Saralom diri duvo tanakjo, isaino iri minonumbojo di nisuu diamojo?” kadii di Yisus. Kadiolo, “I tanak gulu,” ka. Kadii di Yisus diolo, “PatangaronKu marong dikovu iti, do gaampo ilo momumumpung do sukai om i tongondu sundal kopogulu mantad dikovu masu si Kopomorintaan di Kinoringan.
40021032	Do norikatan kouno dikovu di Yaya do monuduk di ponudukan do oinomod, nga au kovi aparsaya disido. Nga ii nopo momumumpung do sukai om i tongotongondu sundal nga aparsaya diri ponudukanjo. Nga insan antangan mujupo iolo do naparsaya nga au kovi dikovu rumorogo do duso muju om aparsaya disido,” kadi Yisus diolo.
40021033	Kadi Yisus kavagu, “Rongoo mujuno iti iso poiradanKu sondiang, do potudukonKu dikovu kavagu. Kivaro iso sanganu do tana do minomukabun do anggur, om pagarono dii disido misoliput, om vaalaijo do pamagaan di tuva do anggur i vinaal mantad do vatu do linuvangan, om pamaal nogi dii isido do tinimbalai pangajagaan di kabun anggur. Om koopod nopo dii iri, om posiwaaino nogi dii disido iri kabun di piipiro tulun, om pakaayai nogi dii disido mongoi soi vonuvo sondiang.
40021034	Om korikot nopo dii i maso do koponguvaan diri anggur, om ponuuno dii i sanganu diri kabun do tongoturiponjo mongoi siri di tulun minoniwa diri kabun do mokianu daa diri tuva di anggur.
40021035	Nga nokorikot nopo dii iri tongoturipon siri kabun anggur om kaantangai dii diri tulun minoniwa di kabun, kuutai dii diolo om loposo dii diolo iri iso turipon, om patajo dii diolo iri iso, om dumpauo dii do vatu iri iso.
40021036	Om ponuuno dii kavagu iri sanganu di kabun di turipon vokon, om oguu nogi dii iti maino mantad diri sinuujo togina do mongoi siri tulun minoniwa. Nga irad om irad diri togina do kivaro iri pinokorualan, om kivaro i pinatai diolo.
40021037	Nga i pongovianno dii, om iri nogi dii i tanak di sanganu di kabun do sinuu mongoi siri di tulun minoniwa, do andasan nopo daa dii di sanganu diri kabun om urumaton diri minoniwa iri tanakjo.
40021038	Ombo iti, do korikot nopo dii iri tanak di sanganu di kabun om kaantangai dii di tulun minoniwa di kabun, om poitatangarno dii iolo do, ‘Ilono tanak di sanganu diti kabun, nga kayo patajo tokou supaya aanu tokou daa iti kabun do isidono iri gumanti manansanganu diti kabun diamojo,’ kadiolo.
40021039	Om kuutaino dii diolo, om pataamo dii diolo siri sampaping do pagar, om patajo nogi dii diolo.
40021040	Nga kouli nopo dii i sanganu di kabun, kukuroyon naku dii disido i tongotulun minoniwa di kabun diri?” kadi Yisus.
40021041	Kadii diolo di Yisus, “Sansarawon di sanganu di kabun gosob do napatai i tongotulun taraat, om posiwaaijono kavagu i kabun anggur diri di tulun vokon i rumalan mamaagi di tuva anggur ontok do koponguvaan,” ka.
40021042	Om kadi Yisus kavagu, “Nakabasa kou bo gia di tinangaran siri Kitab do ka, ‘Iri nopo vatu nitaam di mamamaal do valai, sabap panantaman daa diolo om au aandai, ombo bala iri do irino vatu sinumiliu do pinonimpuunan do mamaal do valai. Om irino vinaal do Tuhan om irino kinoiranan tokou mongontong,’ kadiri tinangaran si Kitab.
40021043	Irad nopo dino, mitangar Oku dikovu do au kou porintawon do Kinoringan sabap do au kou maja di kouvanganJo. Nga iri nopo bansa vokon do maja di kouvanganJo om irino porintawonJo.
40021044	[Om isaai nopo kootung do vatu diri om irino orumpisak, om isaai nopo ootungan do vatu diri om irino oromumuk,]” kadi Yisus, do Isidono pinoiradan di vatu.
40021045	Nga ontok di nokorongou i tongokotua di imam om i kumpulan Porisi di poiradan di Yisus, kasangkat nga orotijan diolo i komoion do iolono komoion.
40021046	Om pokitangkap daa dii diolo i Yisus, nga aui kopusu do rumosi urunan di tulun toguu, do komoion di tulun toguu i Yisus do i nabi, i popolombus di tinangaran do Kinoringan.
40022001	Om ponudukno kavagu i Yisus diolo di poiradanJo do irad diti,
40022002	“Potingkuro naku i Kinoringan monguasa di tongotulunJo? Isido nopo nga irad di iso raja do monodia di poginakanan do kawin di tanakjo kusai.
40022003	Om ponuuno dii isido di turiponjo do mongoi popoilo diri tulun di nolooujo laid do sumapul daa di kawin, nga ausoi dii uvang diolo sumapul.
40022004	Om suuono vagu di raja i turiponjo vokon, do kadisido, ‘Tangaronno iolo do, “Ongoi kouno sumapul di poginakanan do kawin di tanakku do nosumbalino i tongosapiku kusai om i tongotanak sapiku di ongololomu, om nokosodiakuno,” kadi raja,’ kanto nono diolo.
40022005	Nga ausoi ginavo diolo sumapul, do songkotomodo nogi diolo do kivarono mongoi siri dumo, kivarono mongoi siri kadaijo,
40022006	om kivarono manangkap di tongoturipon iri sinuu di raja do loposon, om patajon nogi diolo.
40022007	Nga karaatai nopo dii i raja diri, om suuono dii disido i kinoguuan do soujorjo do mongoi mominasa di tulun minamatai om monorob di bandar diolo.
40022008	Mantad diri om pitangarno dii i raja di tongoturiponjo vokon, do kadisido, ‘Nokosodiano daa kasangkat iti taakanon, nga auso dii tinumoronong diolo do loovon, do aui dii moilo iolo do sumapul.
40022009	Nga irad nopo dino om pingguliai mujupo mampanau silo simpang-simpang do ralan, om isaai nopo osomungan muju om angatai mujuno siti poginakanan,’ kadi raja.
40022010	Nga ongoino dii iri tongoturiponjo mangangat di tulun osomungan siri ralan, au opili tulun aandai ko tulun araatpo gosob do nogisok do tulun i pinoginakanan.
40022011	Nga ontok di asu i raja do sumamung di tulun nokorikot, naantanganjo dii do kivaro iso tulun do au nakapamakai di pakaian do sumapul kawin.
40022012	‘Apa,’ kadi raja, ‘potingkuroko masu siti do aukoi nakapamakai di pakaian do sumapul kawin?’ ka. Nga ootos dii i tulun.
40022013	Nga kadii di raja di tongosusuuonjo, ‘Kagasai mujuno ilo longon om takod dilo tulun om pataamo mujuno siri labus i otuvong marong, i pantok do songiadan om sangarit-ngarit i nipon diolo do oolian kasansara,’ kadi raja.
40022014	Do okonko naalang-alang ginuu do tulun linoou di Kinoringan nga okuuyak i tulun do nopiliJo,” kadi Yisus.
40022015	Om ongoino dii i kumpulan Porisi do kumiupakat nong onu daa tangaron do pomoringou di Yisus supaya kivaro koontodon diolo do manangkap Disido.
40022016	Om suuo nogi dii di kumpulan Porisi iri tongotulunjo om iri tulun diIrudis do mongoi mongoduat di Yisus. Korikot nopo dii iolo siri di Yisus om pitangarno dii iolo do, “Guru, oilaanjai do Ikano tulun do oinomod, om monudukKo marong diri gaagaya do oinomod i kouvangan do Kinoringan. Om isai-isai nopo nga auso iiso korosijanNu, do okonko mongontongKo di tulun do kipangkat om auso pangkat.
40022017	Irad nopo dino, om patangaropo dagai nong potingkuro kasaramananNu, nong au naku dino kalanggar tokou di Undang-undang Ugama tokou nong mamarai tokou do sukai si porinta di Koisar, i Raja Tagajo siri Ruum, ko aupo?” kadiolo.
40022018	Nga noilaan di Yisus iri ginavo diolo do araat. Om pitangarno dii Isido do, “Ikovuno iti tulun do puupura kondiri, nokuro bala do monginam kou Dogo?
40022019	Poontongo Okupo dino siin di pakajon do ponukai,” ka. Om pootodono dii diolo iri siin siri di Yisus.
40022020	Om pongoduatno dii Isido diolo, “Isai do gambar diti, om isai do tulisan diti?” ka.
40022021	Nga jawap dii iolo, “I Koisar sanganu,” ka. Nga kadi Yisus, “Irad nopo dii, nong i Koisar sanganu, onuai tokouno i Koisar. Nong i Kinoringan sanganu, onuai tokouno i Kinoringan,” ka.
40022022	Nga korongou nopo dii di tongotulun diri i tangar di Yisus, om oiranan dii mamarong iolo, om iduaino dii diolo Isido mampanau.
40022023	Om kivaro dii piipiro tulun do kumpulan Soduki nokorikot siri di Yisus do ontok nogi di tadau diri. Om iolo nopo nga tulun do Joudi di au aparsaya do obuli ovijau kavagu i tulun do mantad si kapatajon.
40022024	Om pongoduatno dii iolo di Yisus do, “Guru, kivaro tangar di Musa daton do ka, ‘Nong napatajan iri iso tongondu do savo, om ausopo tanak pisasavaan di kusai savojo togina, nga ipoguli di sulod diri kusai i longuonjo, om tanak nopo diolo di gulu nga irino panangamawon diri sulodjo kusai i napatai supaya arajat i koturunanjo,’ kadi Musa.
40022025	-
40022026	Nga kivaro siti pialatan dagai turu kusai moisusulod, do nakasavo iri gulu nga ausopo tanak om kapataino. Nga sabap do auso tanak di gulu, gulio dii di sulodjo koduvo, om irad nogi dino i sulod kotolu gosob di sulod koturu, iri om iiri do auso tanak.
40022027	Om koikid nopo dii iolo moisusulod, om kapataino dii i tongondu.
40022028	Jadi sabap do kasangkat turu kojuvan diri nakasavo di tongondu, isai dii naku manansanganu di tongondu do ovijau kavagu?” kadi kumpulan Soduki.
40022029	Jawapno dii i Yisus diolo, “Nakasala kouno dino do au muju orotijan i komoion siri Kitab om i kuasa do Kinoringan!
40022030	Do ontok do ovijau kavagu i tongotulun mantad di kinapatajanjo, nga ausono dino moisasavo kusai om tongondu, do gaagaya nopo diolo nga irad do moloikat silo suruga.
40022031	Nga monuduk Oku nogi dikovu diti nong potingkuro iri tulun napatai do ovijau kavagu do nakabasa kovi bo gia diri tinangaran do Kinoringan siri Kitab monuduk dikovu pasal do ovijau kavagu i tulun napatai. Kadi tinangaran si Kitab,
40022032	‘Iokuno i Kinoringan diIbraim om iIsak om i Yakub,’ kadi Kinoringan. Komoion nopo diri tinangaran nga i Kinoringan sanganu di tulun poimvijau i sumamba Disido, okoniko i Kinoringan Isido di tulun do napatai, do insan napataipo iri kojuvanjo nga ovijau i tatod disido soi suruga,” kadi Yisus.
40022033	Om osumboijanan dii marong i tongotulun toguu Disido do korongou diri ponudukanJo.
40022034	Nga korongou nopo dii i kumpulan Porisi do au kosival i kumpulan Soduki do osontotok i Yisus jumawap diolo, om ongoino dii i kumpulan Porisi muntun si di Yisus.
40022035	Om kivaro dii iso kojuvan diolo, irino guru do Undang-undang Ugama do Joudi, do mongoduat do monsuba noopo daa di Yisus,
40022036	kadisido, “Guru, onu naku iri nisuu do Kinoringan siri Undang-undang Ugama do Joudi, iri opigot marong?” ka.
40022037	-
40022038	Nga kadi Yisus, “Itino nisuu di Kinoringan pogulu om i opigot marong, ‘Misti do ovi-oviono ino ginavonu, om ovi-oviono ino kovijaannu, om ovi-oviono ino sinoromonu do auko kojuu di Tuhan i Kinoringannu,’ ka.
40022039	Om iti nogi nisuu do koduvo, ‘Misti do auko kojuu di tulun vokon irad dino kojuvannu kondiri,’ ka.
40022040	Om kasangkat do Undang-undang Ugama vokon iri nokotulis siri buuk di Musa om buuk di nabi vokon nga nokorunggumno siti koduvo-duvo nisuu diti,” kadi Yisus.
40022041	Nga ontok diri poinguntunpo i kumpulan Porisi, pongoduat dii i Yisus diolo do ka,
40022042	“Isai naku kasaramanan muju i Koristus? Om isai koturunan diri?” ka. Nga kadiolo, “Koturunan di Raja Daud,” ka.
40022043	“Nong irad dino, nokuroi do tinudukan di Tatod do Kinoringan i Daud mangarait Disido do Tuhanjo? Do kadi Daud minitangar,
40022044	‘Sinuu di Tuhan i Kinoringan i Tuhanku do, “Ogomno siti ponong vananKu gosob do ipapasokKu Dikau i tongomusuNu,” kadi Kinoringan,’ kadi Daud.
40022045	Nong irad dino do kondiri di Daud mangarait di Koristus do Tuhanjo, om oinomod naku do i Koristus nga koturunan noopo di Raja Daud? Okoni, kon?” kadi Yisus.
40022046	Nga insan isopo ko kivaro iolo minangajawap. Mantad diri auno dii kobulun iolo do mongoduat di Yisus kavagu.
40023001	Om pitangarno dii i Yisus dagai di tongotulunJo om i tulun toguu siri, kaDisido,
40023002	“Iri nopo tongotulun monunuduk do Undang-undang Ugama do Joudi om i kumpulan Porisi nga iolono iri sinumuvoli di kuasa di Musa do papaarati diri Undang-undang Ugama i tinulis di Musa pogulu.
40023003	Sabap diri do apatuti vojoon muju iri nituduk diolo, nga ada kouno sumugut diri gaagaya diolo, do monuduk noopo iolo nga aui vojoon diolo iri nituduk diolo kondiri.
40023004	Om potudukon diolo iri undang-undang apagon irad do poiongkoson diolo iri tongotavagat om iposimban diolo do tulun vokon, tapi iolo kondiri nga au tutumudu monulung do kumuut diri niposimban.
40023005	Kasangkat di gaagaya diolo diri nga mokiontongo do tulun. Antangaipo nga piro linaab pinangalapatan diolo diri pinotulisan tinangaran do Kinoringan do onuon diolo do singal om golongon, om palanggauon diolo i rombu di sabungjo do mokiontongo di tulun.
40023006	Om aandaian marong iolo do mogom siri toogomon di naatur do ogomon di tulun diri ongogagaja pangkat siri saralom poginakanan om siri saralom sasambayangan.
40023007	Om ongaandaian iolo do salamon do tulun siri pasar, om aandaian iolo loovon do rabi sabap do mokirajou iolo.
40023008	Nga ikovu nopo om ada pokirait do rabi, do isono Rabi muju om kasangkat dikovu nga moisusulod.
40023009	Om ada kou panangamo do tulun siti vonuvo, do isono iri apatut Omoon muju i poingijon soi suruga.
40023010	Om ada kou nogi pokirait do tuan, do iso Okuno Tuan muju, i roitan do i Koristus.
40023011	Nga isaai nopo sino dikovu mokipangkat, irino sumiliu do susuuon muju.
40023012	Om isaai nopo iri misinggagajo nga irino poinsuribakon, nga isaai nopo iri minsuribak i ginavo nga irino poinggojoon,” kadi Yisus.
40023013	Om kadi Yisus kavagu, “Oi dikovu tulun monunuduk do Undang-undang Ugama do Joudi om ikovu nogi kumpulan do Porisi, atukpo dii kararaat ino nasip muju do puupura kou noopo! Ikovuno mangavud di tulun do siasu daa siri Kopomorintaan di Kinoringan, do okonko masu kou dikovu, nga mangavud kou noopo di tulun vokon.
40023014	[Oi dikovu tulun monunuduk do Undang-undang Ugama do Joudi om ikovu nogi kumpulan do Porisi, atukpo dii kararaat ino nasip muju do puupura kou noopo! Monoro kou di tongotongondu napatajan do savo om monolod di valai diolo, om tomodon muju palanggau iri sambayang muju do mokiontong-ontongo do tulun vokon. Irino do okonko naalang-alang vinagat pongukuman do Kinoringan dikovu mantad di tulun vokon.]
40023015	Oi dikovu tulun monunuduk do Undang-undang Ugama do Joudi om ikovu nogi kumpulan do Porisi, atukpo dii kararaat ino nasip muju do puupura kou noopo!. Misondipau kou nopo do laut om mitongkop-tongkop kou do vonuvo paasu do ongoisoi tulun dino ugama muju. Om kaasu nopo dino iri om silion muju dii do induvo kararaat mantad dikovu, om makin nogi dii do apatut potunuvon siri tapui naraka.
40023016	Oi dikovu irad do tulun nobolou do mangaak do tulun vokon, atukpo dii kararaat ino nasip muju! Kamuju, ‘Nong sumumpa i tulun do rumait di Valai Sasambayangan Tagajo om aui marong dino akagasan isido diri sumpajo. Nga nong sumumpa isido do rumait di amas silo Valai Sasambayangan Tagajo nga akagasanno isido di sumpajo,’ kamuju.
40023017	Ikovuno tulun do obudu om bolou, ombono batoi agajo nong ilo amas ko ilopo Valai Sasambayangan Tagajo, do irino minongolidang do amas? Amas nopo om olidang sabap do i Valai Sasambayangan Tagajo.
40023018	Om kamuju nogi do, ‘Nong sumumpa i tulun do rumait di panaraban do isogit om aui marong dino akagasan isido diri sumpajo. Nga nong sumumpa isido do rumait di isogit siri timpak panaraban nga akagasanno isido di sumpajo,’ kamuju.
40023019	Ikovuno tulun bolou, ombono batoi agajo nong ilo isogit ko ilopo panaraban do irino minongolidang do isogit?
40023020	Jadi nong irad dino, isaai nopo iri mangajanji do i panaraban do isogit do roiton sumpa, om kasangkat dino diri siri timpak nga kaavaja arait.
40023021	Om isaai nopo iri mangajanji do i Valai Sasambayangan Tagajo roiton sumpa, om i Kinoringan nogi i poingijon siri nga kaavaja arait.
40023022	Om isaai nopo iri mangajanji do i suruga do roiton sumpa, om arait nogi disido i toogomon di Kinoringan om i Kinoringan do mogom siri nogi nga kaavaja arait.
40023023	Oi dikovu tulun monunuduk do Undang-undang Ugama do Joudi, om ikovu nogi kumpulan do Porisi, atukpo dii kararaat ino nasip muju do puupura kou noopo! Manaak kou noopo do sogumau, om bawing, om dulau onuon muju do saralom di opulu pataakon muju iri iso boogian si di Kinoringan. Nga pisingkuolingan muju iri nisuu di opigot, irino kotulidan do ginavo, kosianan, om rumalan maja do Kinoringan, do irino apatut marong do vojoon muju. Om ada tolibai muju saralom di opulu pataakon muju iri iso si di Kinoringan.
40023024	Oi dikovu irad do tulun nobolou do mangaak kou do tulun vokon! Au kou kopusu mamaal do duso do topoyok irad do manaas kou di iso togonok iri nakaasu siri pinongiupan muju. Nga opusu kou nogi mamaal do duso agajo irad do unta tolonon muju.
40023025	Oi dikovu tulun monunuduk do Undang-undang Ugama do Joudi, om ikovu nogi kumpulan do Porisi, atukpo dii kararaat ino nasip muju do puupura kou noopo! Mongolidang kou marong dino kojuvan muju, irad di mongolidang kou diri likud do pinggan om misoliput diri sangkir muju, nga ikovu nopo om kiginavo do monoro do tulun om mokimamaa kou marong.
40023026	Oi kumpulan do Porisi, iri irad do tulun nobolou! Ugasai mujupo ino saralom do pinggan om sangkir muju, om olidang nogi ino soribaujo, om irad nogi dino ginavo om kojuvan muju.
40023027	Oi dikovu monunuduk do Undang-undang Ugama do Joudi, om ikovu nogi kumpulan do Porisi, atukpo dii kararaat ino nasip muju do puupura kou noopo! Ikovu nopo nga irad do lobong sinaat di kapur, do aandai daa kaantangan mantad soribau, nga saralom nopo nga noponu do tulang di tulun napatai om kasasaim.
40023028	Irad kou nogi dino, do nong antangan pamarasan muju mad diri abanar i ginavo muju, nga saralom ginavo muju nopo om noponu do taraat om puupura kou noopo.
40023029	Oi dikovu monunuduk do Undang-undang Ugama do Joudi, om ikovu nogi kumpulan do Porisi, atukpo dii kararaat ino nasip muju do puupura kou noopo! Puupura kou do manaap di tongolobong di tongonabi, i popolombus di tinangaran do Kinoringan, iri pinatai di taki muju pogulu, om i lobong di tulun vokon iri abanar nga tandaian muju,
40023030	om mitangar kou nogi do, ‘Nong sino tokouno daa ontok di kinapamatajan di taki tokou di tongonabi pogulu, au tokovi daa daton maja mamamatai diolo diri,’ kamuju.
40023031	Na! nong irad dino, ikovu kondiri mangakun do ikovuno koturunan di tulun minamamatai diri tongonabi pogulu.
40023032	Ikovu nga sumugut diri gaagaya diolo taraat, nga tundanai mujuno iri karaato di taki muju.
40023033	Oi ikovuno irad do vulanut, om irad do koturunan do vulanut do momudut kou! Kumukuro koupo dii mogidu mantad diri ukuman siri tapui naraka?
40023034	Om sabap diri do kivaropo suuonKu di tongonabi om i tongotulun diri opintar om i tongoguru mongoi sino monuduk dikovu. Nga patajon muju i vokon, om posolibon muju i vokon, om pinlapasan muju i vokon siri sasambayangan muju, om poisuut-suutan muju i vokon pokoruol siri tongobandar.
40023035	Om irino dii sabap do ipatanggung dikovu iri ukuman diri kinapamatajan kasangkat di tulun di abanar di pinatai siti vonuvo, timpuun diri kinapamatajan diAbil, i tulun di auso sala, om gosob do korikot i kinapamatajan di Jokoria, tanak di Borokia, i pinatai muju siri pialatan do Valai Sasambayangan Tagajo om i panaraban do isogit.
40023036	Om patangaronKu marong dikovu iti, do ikovuno tongotulun do maino diti do mananggung kasaangkat diri kasalaan di tulun mantad pogulu,” kadi Yisus.
40023037	Om aandaman dii di Yisus i gaagaya di tongotulun si Bandar Yorusalim, om minitangar Isido do, “Osusa ginavoKu dikovu tongotulun do Yorusalim do minamatai kou di tongonabi, i popolombus di tinangaran do Kinoringan, om i minongodumpau do vatu di tongotulun i sinuu do Kinoringan mongoi siti dikovu. Nga soumur Oku daa do uvang do monguntun dikovu irad diri puunan do moninong di tongotanakjo do kungkuban daa nga au kovi moo.
40023038	Nga sumiliu pogun iti ijonon muju do iduanKu ikovu.
40023039	Do mitangar Oku dikovu do mantad maino au kouno dii koontong Dogo gosob do orikot i maso do mitangar kou do irad diti, ‘Kibarakatno Isido i sinuu do Tuhan do rumikot siti,’ kamuju,” kadi Yisus.
40024001	Om koopod nopo dii i Yisus monuduk, om labusno dii Isido do mogidu mantad siri Valai Sasambayangan Tagajo. Om susuut nogi dii ikoi i tongotulunJo lumabus mongoi siri Disido do popoontong ikoi diri kavavaalo diri Valai Sasambayangan Tagajo.
40024002	Nga kadi Yisus dagai, “Aantangan mujui kama kasangkat ilo? Nga patangaronKu marong dikovu iti, do kasangkat dilo vatu pinoititimpak nga uyason do insan tadau,” kadi Yisus.
40024003	Om ontok diri ongoino dii i Yisus silo Kulud Jaitun om ogomno dii Isido. Om rikotno dii ikoi i tongotulunJo bubugol do kumituturan Disido om kadagai, “Abarai ikoipo nong sombia naku do uyason ilo Valai Sasambayangan Tagajo, om onu naku pongintutunanja dino korikatanNu di kumoinduvo, om pongintutunanja do koovion diti maso?” kanja.
40024004	Nga jawapno dii i Yisus dagai do, “Antatangai mujuno, om ada kou mibobojo polidon do tulun.
40024005	Do oguu iri tongotulun do sumangalu Dogo mamalid di tongotulun do ka, ‘Iokuno i Koristus,’ kadino, om irino do oguu i tongotulun do apalid diolo.
40024006	Om kivaro nopo orongou muju do moipaparang siti somok om abar do moipaparang i tongotulun soi vonuvo do osodu, nga ada kou rumosi, do misti orikot kasangkat iti komoionKu. Nga okonko poko korikatan diri gosob do koovion.
40024007	Sabap kivaro bansa gumirot lumavan sondiang bansa, om kivaro kopomorintaan gumirot lumavan sondiang kopomorintaan. Om inombo-nombo do vonuvo nga kivaro mononlikop om gunggun tana.
40024008	Nga insan ajadi kasangkat irad diri om iri nogi dino kotimpuun di kosusaan irad diri tongondu monsusu.
40024009	Nga kivaro dino manangkap dikovu do mongovit pataak si pantok pasansaraan om patajon kou nogi. Om kasaangkat do bansa nga obonsi dikovu sabap maja kou Dogo.
40024010	Om irino ontok do oguu tulun mundur do lumuoi i kaparsayaan diolo, om moisuli-suli iolo manangkap do pataakon siri porinta om moibobonsi iolo.
40024011	Om oguu nabi diri momumudut do mimbulai om mamalid do tulun toguu.
40024012	Om muang-ruang iri karaato di tongotulun, irino sabap do kogumuan do tulun apalo ginavo do au kojuu di tulun vokon.
40024013	Nga isaai nopo iri atagar i ginavo gosob do koovion, om irino kaanu do kovijaan di auso koovion.
40024014	Om tumongkop i tongotulun siti vonuvo do mangaabar di Abar do Aandai nong potingkuro i Kinoringan monguasa di tongotulunJo, supaya korongou kasaangkat i tongobansa, om orikot nogi dino iri gosob do koovion diti maso,” kadi Yisus.
40024015	-
40024016	Om kadi Yisus kavagu, “Sombia do koontong kou nopo diri patung di kobonsijan di Kinoringan do pinoingkakat si pantok do olidang irad di natangar di nabi Daniol pogulupo, om pogidu kouno marong dikovu tulun siti Vonuvo Yudia do mongoi silo tongokulud. Nga oiduan di Kinoringan iri Valai Sasambayangan Tagajo sabap sirino i patung. -- Nga isaai nopo iri mambasa diti om rotiono i komoion diri. --
40024017	Om isaai nopo dikovu siri labus do valai, om adano asu siri saralom do mongongoi do onuu nopo poromponjo.
40024018	Om isaai nopo dikovu siri dumo, nga adano uli siri valai do mongongoi di sabung nga polombusaii mogidu.
40024019	Om ontok nopo dino diri nga okonko naalang-alang sinusa di tongotongondu do momontijan, om i tongotongondu di posusu di tanak topoyok ontok diri nga osusa nogi.
40024020	Nga aandai do sumambayang kou si di Kinoringan do mokitulung supaya do ontok di mogidu kou ada do koontok di musim osogit ko i Tadau Koingkajadan.
40024021	Do okonko naalang-alang kasansara ontok diri, do mantad di voruno do Kinoringan iti vonuvo aupo insan kivaro kasansaraan marong irad dino mantad di pogulupo sampai do maino, nga katalibpo iri kasansaraan om ausono rumikot kavagu kasansaraan do irad diri kasansara.
40024022	Nga nong au pinoruai do Kinoringan i maso diri kasansaraan nga auso tulun ovijau. Nga pinoruai Disido i maso diri supaya ovijau iri tongotulun di piniliJo.
40024023	Om nong kivaro nopo tulun do mitangar dikovu do ontok diri do, ‘Antangai pogi nga sitino i Koristus!’ ka, ko, ‘Silono i Koristus!’ ka nopo, nga ada kouno kaparsayaai diri.
40024024	Do mimbulai piipiro koristus do momumudut om piipiro nabi do momumudut do popoontong di pongintutunan om koiranan do mamalid daa do tulun pinili do Kinoringan.
40024025	Om ondodomo mujuno do pinoiloKuno ikovu maantad.
40024026	Jadi abaran kou nopo do tulun do, ‘Silono Isido padang do kovotuvan,’ ka nopo, nga ada kouno ongoi mongontong, ko, ‘Sitino Isido bilik,’ ka nopo, nga ada kouno kaparsayaai diri.
40024027	Do Iokuno i Sinumiliu do Tulun, om kointalanganKu nopo nga irad do tungkilap do monungkilap silo kosilauon om kavaang ponong silo kotonobon.
40024028	Nga misti orikot iti tinangaranKu do irad di tongotombolog do misti rumikot monutuk di tongobangkai,” kadi Yisus.
40024029	Om kadi Yisus kavagu, “Au kalalaid kinotoliban diri kasansaraan diri, om osiliu irad do tinangaran si Kitab do, ‘Misokno vinaang dilo tadau om vulan, om tumupitak ilo tongokorombituon mantad si tavan, om mimban kasangkat iri tongokuasa soi tavan,’ ka.
40024030	Om ontok dirino koontong i tongotulun diri pongintutunan silo tavan do rumikot Oku, i Sinumiliu do Tulun, om mogiad nogi dino tikid-tikid bansa do tulun siti vonuvo. Om aantangan Oku nogi dino di tongotulun siri timpak do kavut do rumikot silo tavan mivaja do kuasa om i vinaangKu do agajo.
40024031	Om ounipo dino i toburi do opuod marong, om suuonKu nogi dino i tongomoloikatKu do monguntun di tulun piniliKu mantad poingompus diti disan tana,” kadi Yisus.
40024032	Om kadi Yisus kavagu, “Sonsodo mujuno minsoromo iri nunuk onuon do poiradan, do momutolid nopo om momuroun kavagu, om oilaan mujuno dii do oruaino musim magadau.
40024033	Om irad nogi dino, ontok do koontong kou kasangkat diti komoionKu, nga oilaan mujui dino do oruaino i korikatanKu.
40024034	PatangaranKu marong dikovu iti, do aupo apatai kasangkat iti tongotulun maso maino om orikotno ino kouyasan do Yorusalim.
40024035	Insan olijotpo ilo tavan om iti tana, nga tinangaranKu nopo nga auso iso olijot,” kadi Yisus.
40024036	Om kadi Yisus kavagu, “Auso iiso tulun koilo sombo do tadau ko sombo do jaam do korikatanKu, insan i moloikat silo suruga ko Ioku i Tanak nga au koilo, nga irino i TamaKu do koilo di korikatanKu.
40024037	Om korikatanKu nopo, i Sinumiliu do Tulun, nga irad diri jaman di Nuu pogulupo.
40024038	Do ontok di aupo nalampai do loni, mangkas i tongotulun do mogiginakanon, mogiginiupon om moikakawin irad di koubasan gosob do norikot i tadau do kinasakaan di Nuu siri kapal.
40024039	Om okonko noilaan diolo do rumikot i loni tagajo gosob do nalampai om napatai kasaangkat i tongotulun do nolosod, om irad nogi dino i korikatanKu, i Sinumiliu do Tulun.
40024040	Om ontok nopo diri, nong kivaro duvo kusai kumaraja siri dumo, iri nopo iso nga angatan, om iri iso koopung.
40024041	Om nong kivaro duvo tongondu do misaud monutu do parai, iri nopo iso nga angatan om iri iso koopung.
40024042	Om sabap diri antatangai mujuno do au oilaan muju nong sombia korikatanKu kavagu, i Tuhan muju.
40024043	Soromoono mujuno marong, nong irad di tulun sanganu di valai do koilo do korikatan di tulun taraat do mongoi manakau, nga au dii modop isido do mangajaga supaya auno kobojou i tulun do monguyas om masu siri valaijo.
40024044	Om sabap diri aandai do poinsodia kou laid do rumikot Oku do Iokuno i Sinumiliu do Tulun, om au muju oilaan nong sombia i korikatanKu kavagu,” kadi Yisus.
40024045	Om kadi Yisus kavagu, “Isaai nopo i turipon di rumalan do kumaraja om opintar mangajaga do barang di tuanjo, om irino onuon di tuanjo do mandur monguasa kasangkat di tongoturipon vokon saralom valaijo, do papaakan diolo do taakanon ontok do kapangakanan.
40024046	Ososogitno i turipon diri okosupan di tuanjo do papanau diri nipakaraja disido ontok do korikatan di tuanjo.
40024047	PatangaronKu marong dikovu iti, do nong irad diri kaandai iri karajajo om arapon nogi dino isido di tuanjo do mangajaga kasangkat di tongoporomponjo.
40024048	Nga nong araat nopo i turipon diri, om minsoromo noopo i ginavo disido do, ‘Alaidpo bo korikatan di tuanku dii,’ ka,
40024049	om pinlalapasaino dii disido i koruangjo kumaraja, om uruk isido mangakan om mongiup mivaja di tulun naavuk,
40024050	om auno dii aandaman disido iri tadau korikatan di tuanjo. Om tadau ko jaam di au noilalaanjo do nokorikot i tuanjo, om naantangan dii do irad diri gaagaya di turiponjo,
40024051	om pinrutadaino dii di tuan i turiponjo diri, om porundunono dii isido diri tongotulun diri puupura noopo siri pantok do songiadan om sangarit-ngarit i nipon diolo do oolian kasansara,” kadi Yisus.
40025001	Om kadii di Yisus kavagu, “Potingkuro batoi i Kinoringan monguasa di tongotulunJo ontok do korikatanKu kavagu? Buli poiradanKu diri opulu raraa minongovit do lampu do sumamung di kumawin.
40025002	Nga saralom do opulu raraa diri, limo raraa i opintar, om limo raraa i obudu.
40025003	-
40025004	Do iri nopo limo raraa opintar pinosodia laid i miniak si butul vokon om i lampu. Nga iri nopo limo raraa obudu auso miniak vokon nosodia, tinggalpo i poinsuvang maantad diri lampu nokuutanjo.
40025005	Nga sabap do alaid rumikot i kumawin, iolo pun siodop dii marong do mongindad, om odopno dii kasangkat iolo.
40025006	Nga tanga sodopno dii om kivaro nogi dii mongoloou do ka, ‘Labus koupo. Alono ilo kumawin, somungo mujupo isido,’ ka.
40025007	Om tungagno dii iolo sompori-ori mangatag di lampu doisido.
40025008	Nga kadi limo raraa iri obudu, ‘Owo! iibai ikoipo daa dino miniak muju do sipipisokno iti dagai lampu,’ kadiolo.
40025009	Nga kadi limo raraa i opintar, ‘Owo! aui dii kapamaagi ikoi dikovu do bagaljano iti. Gaam do mongoi koupo dikovu momoli silo kadai,’ ka.
40025010	Om ongoino dii iolo siri kadai momoli. Nga ontok diolo momoli korikot i kumawin, om labusno dii i limo raraa opintar do sumamung om maja diri kumawin mongoi masu siri pikowinan, om kunsiaino dii iri pintu.
40025011	Om rikotno dii i limo raraa mantad kadai do mokiukab daa do pintu do, ‘Uu tuan, ukabai ikoipo do pintu,’ kadiolo.
40025012	Nga jawapno dii i kumawin do ka, ‘Patangaronku marong dikovu iti do au okui kotutun dikovu,’ kadii.
40025013	Sabap diri do antatangai mujuno, do au oilaan muju maso diri nong sombo do tadau ko jaam korikatanKu kavagu,” kadi Yisus.
40025014	Om kadi Yisus kavagu, “KorikatanKu nopo nga inong di tuan do minampanau mongoi siri vonuvo sondiang, om di aupo nakapanau isido pinloovojopo dii iri tongoturiponjo do tikidan manaak do siin onuon do puku do padagang ontok do kolivang isido.
40025015	Iri nopo koiso turipon noonuan do siin limo noribu pirok, iri nopo koduvo turipon noonuan do siin duvo noribu pirok, om irino kotolu turipon noonuan do siin oribu pirok maja diri osonggupan diolo kondiri, om pampanau nogi dii i tuan diolo.
40025016	Om timpuunno dii padagang i tulun noonuan do pirok limo noribu, om nakaanu isido do untung limo noribu pirok.
40025017	Iri tulun noonuan duvo noribu pirok nogi nga padagang om nakaanu isido do untung duvo noribu pirok.
40025018	Nga iri nopo dii turipon di noonuan do oribu pirok diri, nga okon nogi ko padagang nga pongugar nogi dii do tana om lobongono dii polosok iri siin di tuanjo.
40025019	Nga laid mantad diri om rikotno dii i tuan diolo do mongijap nong songkuro nadadapat diolo mantad diri siin salaid diri.
40025020	Om rikotno dii i koiso turipon do paatod diri siin opulu noribu pirok mivaja diri untung nadadapatjo, om kadisido, ‘Tuan! Limoi noribu nipokuutnu dogo. Antangaipo nga nakaanu oku vagu do limo noribu pirok untung,’ ka.
40025021	‘Oo, aandai marong!’ kadi tuanjo. ‘Ikano turiponku di aandai om rumalan di nisuuku. Aandai iti karajanu, do insan okuyakpo nga rumalankoi padagang. Nong irad dino pokuutonku nogi dino ika do siin oguu mantad diti. Na! asuno om koompitkoi diti kasananganku,’ ka.
40025022	Om rikotno iri koduvo turipon, om kadisido, ‘Tuan! Duvoi noribu nipokuutnu dogo. Antangaipo nga nakaanu oku kavagu do duvo noribu pirok untung,’ ka.
40025023	‘Oo, aandai marong!’ kadi tuanjo, ‘Ika nogi nga turiponku do taandai om rumalan di isuuku. Aandai iti karajanu, do insan okuyakpo nga rumalankoi do padagang. Nong irad dino pokuutonku nogi dino ika do siin oguu mantad diti. Na! asuno om koompitkoi diti kasananganku,’ ka.
40025024	-
40025025	Om rikot nogi dii i turipon kotolu om pitangar do, ‘Tuan, atii iti piroknu. Onuono, do oilaanku ika do orongitko, do mogiumko do kountungan i okonko tumosnu kondiri, om onuonnu iri okonko dika, jadi rumosi oku dika. Sabap diri do lobongoku dii mongolosok iti piroknu saralom tana. Jadi maino pogulionku kavagu iti siinnu do oribu,’ ka.
40025026	Nga kadii di tuan, ‘Ikano turiponku do araat om amalas! Oilaannu laid do mogium oku diri kountungan i okonko tumosku kondiri om onuonku iri okonko dogo.
40025027	Nga nong irad dino, aandai nogi kama do pinobiingnu iri pirokku, om kaanu okui daa do bunga sombia do korikot oku,’ kadi tuan.
40025028	Om pitangarno dii i tuan diri turipon vokon do, ‘Ongoio muju ilo pirok soribu silo disido, om pataakonno di turiponku diri kivaro pirok diri opulu noribu.
40025029	Sabap iri nopo tulun di kivaro nunu nopo nga onuan kavagu do oguu. Nga iri nopo tulun di auso, nga insan kivaropo okuyak si disido nga solodon kasangkat.
40025030	Nga ausoi bala kogunaanku turipon diti. Pataamo mujuno siri labus i otuvong marong, i pantok do songiadan om sangarit-ngarit i nipon diolo do oolian kasansara,’ kadii di tuan,” kadi Yisus.
40025031	Om kadi Yisus kavagu, “Iokuno i Sinumiliu do Tulun, om ontok do rumikot Oku saralom do vinaangKu, om kasangkat di tongomoloikat nga kavaja Dogo, om mogom Oku dino siri toogomonKu do Iokuno Raja do monguasa.
40025032	Om untunon nogi dino kasangkat i tongobansa siri gotuvangKu om sompinionKu nogi dino iolo irad diri momimiara di kambing do monompini di kambing biri-biri poinggavul di kambing vokon.
40025033	Iri nopo irad di kambing biri-biri om sompinionKu siri ponong vananKu, om iri nopo irad di kambing vokon om sompinionKu siri ponong gibangKu.
40025034	Om mitangar Oku nogi dino diolo ponong vananKu do, ‘Ongoi kouno dikovu siti, i nabarakatan diAmoKu, onuanKu ikovu do iso pantok siri kopomorintaan diri nisodia dikovu mantadpo di kinovorunan diti vonuvo.
40025035	Do vitilon Oku nga paakanon Okui dikovu; om tuuvan Oku nga poiupon Okui dikovu; om insan au kotutun kou Dogo nga osuau kou popoindakod Dogo;
40025036	om auso pakaianKu nga onuan Okui dikovu pakaian; om kitoruol Oku nga kakapon Okui dikovu; om poinjiil Oku nga piantangan Okui dikovu,’ kangKu nono.
40025037	Nga jawap kadi tulun di abanar si ponong vananKu, ‘Tuhan, sombiaKo naantanganja do vinitilon ko tinuuvan om pinaakan om pinoiupja?
40025038	Om sombiaKo naantanganja do au otutunan om pinoindakodja Ika, ko sombia auso pakaianNu om inonuanja Ika do pakaian?
40025039	Om sombia do kinumakap ikoi Dika do kitoruol om mongontong ikoi Dika do poinjiil?’ ka.
40025040	Om popoilo Oku nogi dino do, ‘PatangaronKu marong dikovu iti, do isai-isai nopo sulodKu diri auso ngaran-ngaran do tinulung muju, nga irad nogi do Ioku iri tinulung muju,’ kangKu nono diolo.
40025041	Om mitangar Okuno di tulun ponong gibangKu do, ‘Pogidu kouno do nosumpaanKu ikovu, om tunu kouno dikovu silo pinuang do tapui do au moilo pisokon, iri nisodia laaid do ijonon di kotua do rogon om i tongosusuuonjo,
40025042	do vitilon Oku nga au Oku paakanon dikovu; om tuuvan Oku nga au Oku poiupon dikovu;
40025043	om ontok di au kotutun kou Dogo nga au Oku poindokodon dikovu; om ontok di auso pakaianKu nga au Oku onuan dikovu do pakaian, om ontok di kitoruol Oku nga au Oku kakapon dikovu om poinjiil Oku nga au Okui piantangan dikovu,’ kangKu nono.
40025044	Nga jumawap nogi iolo, do kadiolo, ‘Tuhan, sombia naantanganja Ika do vinitilon ko tinuuvan, ko au notutunanja Ika, ko auso pakaian, ko kitoruol, ko poinjiil do au notulungja Ika?’ kano.
40025045	Om popoilo Oku nogi dino diolo do, ‘PatangaronKu marong dikovu iti, do isai-isai nopo iri auso ngaran-ngaran diri au tinulung muju nga irad nogi do Ioku au tinulung muju,’ kangKu nono diolo.
40025046	Om iolo nopo diti nga ukuman siri kasansaraan diri auso koovion. Nga tulun nopo diri abanar om poosuon siri kovijaan diri auso koovion,” kadii di Yisus.
40026001	Koopod nopo dii i Yisus monuduk dagai di tongotulunJo, om pitangarno dii do,
40026002	“Oilaan mujui, do duvopo tadau om orikotno iri Tadau Tagajo do Paska, iri pangandaman tokou di kinopogiduan diodu-aki tokou mantad si Vonuvo Masir di pogulu. Om ontokno diri do pataakon Oku i Sinumiliu do Tulun diri tulun vokon do posolibon Oku,” kadi Yisus.
40026003	Ontokno dii diri, om untunno dii iri tongokotua do imam om i tongomoloingon do Joudi siri valai di Imam Tagajo, i Kayapas ngaranjo.
40026004	Om moiupapakat iolo do mogium koontodon do manangkap di Yisus ontok do au aantangan daa di tongotulun, om patajon nogi dino daa diolo Isido.
40026005	Nga moitatangar dino iolo do, “Ada tokoupo tangkapo Isido ontok do tadau tagajo, supaya au tokovi urunan do tongotulun mamatai,” kadino diolo.
40026006	Nga ontok di Yisus siri Kampung Boitani, kivaro iso tulun do rumanai i kojuvanjo i nolingasan, ngaranjo i Simun, do poongoi di Yisus mangakan siri valaijo.
40026007	Nga ontok diri mangakan i Yisus, kivaro dii iso tongondu rinumikot do minongovit do sombutul lana di aangod om oorogo marong di vinaal mantad bolinanaan, om potuntugono dii i lana siri tulu di Yisus.
40026008	Nga kaantangaija nopo dii di tongotulunJo do irad diri om santangar-tangar dii ikoi do aasaban, om kadagai, “Nokuro ilo do potuntugon do orubat?
40026009	Nga torogo dilo amaar marong. Gaam nogi padagangonno om itaak di tongotulun ongomimiskin iri torogo ko mantad do pinsirubatan!” kanja.
40026010	Nga oilaani di Yisus i ginavoja om kaDisido, “Nokuro do poposusa kou disido? Do aandai gia gaagayajo siti Dogo.
40026011	Do tulun nopo tomiskin soumur poirunggum dikovu. Nga Ioku nopo om okoniko soumur poirunggum dikovu.
40026012	Do ilo nopo kotutuntugjo diti kojuvanKu nga irad do monodia isido do lobongon Oku.
40026013	PatangaronKu marong dikovu iti, do ombo nopo kotongkopo siti vonuvo iti Abar do Aandai, om iti gaagaya do aandai diti tongondu siti Dogo nogi nga arait, om aandamani isido di tongotulun,” kadi Yisus.
40026014	Nga kivaro iso tulun mantad di opulu om duvo tulun di Yisus, ngaranjo i Yudas, i tulun mantad soi Kampung Koriut. Om ongoino dii isido kumiupakat di tongokotua di imam.
40026015	Kadisido, “Onu itaak muju dogo, nong jualonku i Yisus si dikovu?” ka. Nga ijapono dii diolo iri siin tolu nopulu koping pirak vinaal, do itaak di Yudas.
40026016	Om mantad dii diri do minogium i Yudas do akal nong potingkuro itaak i Yisus si di tongokotua di imam.
40026017	Om norikot nopo dii tadau koiso, irino kotimpuunon do tadau tagajo dagai tulun Joudi do Kapangakananja di Kuui do Auso Poudor, om rikot ikoino dii i tongotulun di Yisus mongoduat Disido do, “Inombo pantok kouvanganNu do ponodiaanja do pangakanan tokou di kambing biri-biri, do akanon di Paska?” kanja.
40026018	Om jawap dii i Yisus dagai do, “Ongoi kou pogi silo Bandar Yorusalim om somungon mujuno i kuvoon om tangaron muju isido irad diti, ‘ “Auno alaid nasipKu, nga mongoi ikoi di tongotulunKu sino valainu mangakan-ngakan di kambing biri-biri do Paska,” kadi Guru,’ kanto nono disido,” kadi Yisus.
40026019	Om pampanauno dii iolo mongoi siri nisuu di Yisus diolo do monodia diri akanon do Paska.
40026020	Om osodop nopo dii i tadau, om rikotno dii i Yisus mivaja dagai i opulu om duvo tulunJo om miniurukno dii ikoi mangakan.
40026021	Nga ontok do mangakan ikoi om pitangarno dii i Yisus do, “PatangaronKu marong dikovu iti, do kivaro iso tulun sino dikovu do pojual Dogo,” kadi Yisus.
40026022	Om sumurauno dii marong ikoi do nokorongou di tinangar di Yisus do irad diri, om poisusuvolino dii ikoi mongoduat di Yisus do, “Ioku naku ino, Tuhan?” kanja.
40026023	Om jawapno dii i Yisus dagai do, “Isai iri muruk Dogo do potutu di kuui siti pinggan, irino pojual Dogo.
40026024	Om Iokuno i Sinumiliu do Tulun, om mimang apatai Oku irad di nokotulis siri Kitab. Nga songkuro karaat nasip di tulun di pojual Dogo! Gaam nogi daa do au naanak isido,” kadi Yisus.
40026025	Nga kadi Yudas, “Rabi, ioku naku ino?” ka, do isidono iri pojual di Yisus. Jawapai dii di Yisus do, “Oo, oinomodno ino tangarnu,” ka.
40026026	Om ontok di sangakan-akan ikoi doi Yisus, om paganuno dii Isido di kuui, om pangarajouno dii Isido di Kinoringan, om poikokib-kokibo, om taakai nogi dii dagai di tongotulunJo, om kaDisido, “Paganu kouno diti kuui, om akanoni do itino kojuvanKu,” ka.
40026027	Om kuutaiJono dii iri sangkir do kivaig do anggur, om ponorimakasi nogi dii Isido di Kinoringan, om pataako nogi dii Disido dagai, om kaDisido, “Pongiup kouno kasangkat diti vaig anggur,
40026028	do itino raaKu do pomogirot di pongojonjian do Kinoringan, do tumuntug i raaKu supaya ompunanKu i duso di tongotulun.
40026029	Om patangaronKu marong dikovu iti, do mantad do maino au Okuno koiup kavagu diti vaig do anggur gosob do orikot i kopongiupan tokou do vaig do anggur di kavavagu saralom Kopomorintaan diAmoKu,” kadi Yisus.
40026030	Om sinding ikoino dii do minangarajou do Kinoringan om labus ikoi nogi dii do mongoi siri Kulud Joitun.
40026031	Nga kadi Yisus dagai, “Pingiduan Oku dikovu sodop maino sabap do tangkapon Oku do maja di nokotulis saralom Kitab do ka, ‘PatajonKuno i tulun di momimiara do kambing biri-biri, om kopoiririjang nogi dino i kinoguuan di kambing biri-biri,’ kadi Kinoringan.
40026032	Nga ovijau Oku nopo kavagu, om mogulu Oku mantad dikovu mongoi soi Vonuvo Golilia,” kadi Yisus.
40026033	Om kadi Pitrus di Yisus, “Insan do pingiduanKopo kasangkat diolo sabap do tangkaponKo, nga au okui dogo mogidu,” ka.
40026034	Nga kadi Yisus di Pitrus, “NoilaanKuno ika, do aupo kopongingkukuuk i tandaa do sodop maino, om intolukono mitangar do, ‘Au oku kotutun di Yisus,’ kanu dino,” kadi Yisus.
40026035	Nga kadii kavagu di Pitrus, “Insan kaavaja okupo Dikau do patajon do tulun, au oku mongolim do kotutun Dikau,” kadisido. Om kasangkat dagai nogi nga mitangar do irad diri.
40026036	Nga korikot nopo dii ikoi mivaja di Yisus siri iso pantok do pinonguranan do Kabun Gitsamani si Kulud Jaitun, om pitangarno dii i Yisus dagai, i tongotulunJo, do, “Ogom koupo pogi siti. Mongoi Okupo sambayang siilo,” ka.
40026037	I Pitrus nopo om i duvo tanak di Jobidi nga inangatan Disido. Om timpuunno dii i ginavo di Yisus sumurau om sumusa do oilaan Disido do patajon Isido.
40026038	Om kaDisido diolo, “Oludus marong Oku inong do sipapatai Oku kopurimananKu. Nga indada koupo siti, om kumoruang Dogo pipupurimon,” kaDisido.
40026039	Om lombusno dii i Yisus siri ososodu kopoyok mantad di tulunJo, om loubno dii do sinumambayang di Kinoringan do mokitulung. Om kadi Yisus, “Ou Amo, poinsoduo daa Dogo iti kasansaraanKu. Nga insan do irad dino okoniko maja Oku do kouvanganKu kondiri, nga irino kouvanganNu,” kadi Yisus.
40026040	Om gulino dii Isido siri nindadawon di tongotulunJo, nga nokosupan dii Disido iolo do nokoodop, om kadi Yisus di Pitrus, “Au kou naku kogoos kumoruang Dogo pipupurimon do ongosanjaami, do au koodop!
40026041	Pipupurimanai mujuno om sambayang kouno supaya om au kovi osuat do ponsubaan, do agajo daa ino ginavo muju dino, nga oluoi i kojuvan muju,” ka.
40026042	Om gulino dii kavagu i Yisus siri pantok sinambayangonJo di togina. Om kaDisido, “Ou Amo, kukuroyonpo dino nong auno obuli poinsoduon Dogo iti kosusaan do Iokui posongonuvonNu. Ombo nopo ino kouvanganNu,” ka.
40026043	Om gunggulino dii kavagu Isido siri diolo, om nokosupani dii do iri om iri nokopingodop iolo, do avagat i matojo do siodopon marong.
40026044	Om pobojoo nopo dii di Yisus iolo do irad diri, om gunggulino kavagu Isido di kumointolu, iri om iri sambayangJo.
40026045	Om gunggulino dii kavagu i Yisus si diolo. Irad om irad diri do nokoodop iolo, om kaDisido diolo, “Modop koupo bala! Aupo nobobos kou mingkojod! Norikotno di maso do pojualon Oku, i Sinumiliu do Tulun, siri tulun kiduso.
40026046	Tungag kouno pogi, om kayo tokouno mampanau. Antangai, nga alono dii ilo tulun do pojual Dogo,” kadi Yisus.
40026047	Om ontok di mangar-tangarpo dii i Yisus dagai, iri opulu om iso tulunJo, om rikotno dii i Yudas, i songkoruanganja. Om oguu dii marong iri tongotulun maja-vaja disido do sasasangkil do gampa om songkuut-kuut do lalapos, do sinuu diri tongokotua do imam om iri tongomoloingon do Joudi.
40026048	Om ontok di mongupakatpo i Yudas, irino i pojual di Yisus, om nakatangarno isido diolo laid do irad diti, “Isaai nopo iri tungubanku monium om Isidono iri. Om tangkapon mujuno Isido,” kadi Yudas.
40026049	Om korikot nopo dii i Yudas om sondikoto nopo dii disido i Yisus, om kadisido, “Rabi! Potingkukurono?” ka, om tungubaino dii disido monium i Yisus, do sumalam isido di Yisus.
40026050	Nga kadi Yisus, “Apa, polombusoi pogi ino kouvangannu nong inono kaangaiannu siti,” ka. Om rikotno dii kasangkat iolo do manangkap di Yisus.
40026051	Nga kivaro iso tulun songkoruangan di Yisus do minongunus di gampa om minonibas di turipon di Imam Tagajo gosob do napapas i tolingojo.
40026052	Nga pitangarno dii i Yisus do, “Poosuono kavagu ino gampa sino sarungjo, do isaai nopo iri mangaarap do gampa om gampano iri kapatai disido.
40026053	Panantamannu bato om au buli Oku mokiatod kosikap diAmoKu do lobi opulu om duvono ribu moloikat do monulung Dogo nong uvang Okuno?
40026054	Nga nong mokitulung Oku potingkukurono orikot iri tangar siri Kitab, do nakatangar siri do misti kooyon Oku diolo irad diti?” ka.
40026055	Om pitangar nogi dii i Yisus di kinoguuan do tongotulun do, “Nokuro do kisinangkil kou do gampa om songkuut-kuut kou do lalapos, do mongoi manangkap Dogo? Panantaman mujupo bato om parampuk Oku? Tikid tadau Oku mogom-ogom monuduk silo natad do Valai Sasambayangan Tagajo, nga aui tinangkap Okui dikovu.
40026056	Nga itino kinatangkapan muju Dogo do porikot diri tinangaran nokotulis siri buuk tinulis di tongonabi, i popolombus di tinangaran do Kinoringan pogulu,” kadii di Yisus. Om iduai nopo dii kasangkat di tongotulunJo do minoitotomburijang mogidu.
40026057	Om katangkap nopo dii diolo i Yisus, om ovitono dii diolo muli siri valai di Kayapas, irino Imam Tagajo. Nga nountunno laid siri i tongokotua do tulun Joudi, irino i tulun monunuduk do Undang-undang Ugama om i tongomoloingon do Joudi.
40026058	Nga suutno dii i Pitrus di Yisus siri sodu gosob do nakaasu siri natad di valai di Imam Tagajo, om rinumunggum isido di pulis di Imam Tagajo mogom do mongontong di Yisus nong kukuroyon diolo Isido.
40026059	Nga iri nopo dii i tongokotua do imam om kasangkat di tongotulun vokon si Pinonguntunan di Tongokotua nga mogium do koontodon do vuvuduton do mangadaawa daa di Yisus, supaya kadapat iolo mamatai Disido.
40026060	Nga aui dii kaayang iolo di tulun do sumaksi, do oguui daa i tulun do sumaksi do vuvuduton nga okonkopo iri kopotutan. Nga laid-laid nopo dii, om ingkakat iri duvo tulun
40026061	mitangar do, “Isidono iri minitangar do, ‘Kouyas Okui diti Valai Sasambayangan Tagajo do Kinoringan om tolui tadau obuli vaalonKu kavagu,’ kaDisido,” kadiri duvo tulun.
40026062	Om ingkakatno dii iri Imam Tagajo do minongoduat di Yisus do, “Auso ijawapNu dilo pangadaawaan diolo Dikau?” ka.
40026063	Nga ootos nopo i Yisus do au minungkomi. Om posumpawon di Imam Tagajo i Yisus supaya i Yisus katangar do kadi Imam Tagajo, “Uvang oku do sumumpaKo siti gotuvang do Kinoringan i poimvijau nong isaiKo. Ikano naku i Koristus, i Tanak do Kinoringan?” ka.
40026064	Om jawap nogi dii i Yisus do, “Oinomodno ino tangarnu do Iokuno iri, om Iokuno i Sinumiliu do Tulun. Mantad maino aantangan Oku dikovu do poingogom siri ponong vanan do Kinoringan, iri Agajo Marong Kuasa. Om aantangan Oku nogi dino dikovu do insan tadau rumikot mantad silo tavan do si soribau do kavut,” kadi Yisus.
40026065	Om karangaai nopo dii di Imam Tagajo i tinangar di Yisus turus ruako dii disido i sabungjo kondiri, om kadisido kavagu, “Antangaipo nga mangararaat Isido do Kinoringan. Onuupo dii koiumai tokou do saksi? Na, maino nokorongou kouno di tinangaranJo do mangararaat do Kinoringan do rumantai Isido do Kinoringan.
40026066	Potingkuro dii koputusan muju?” kadi Imam Tagajo. Nga kadiolo, “Nong irad dino apatutno Isido do patajon,” ka.
40026067	Om pindulaaino dii diolo i pamarasan di Yisus, om pisampakai dii diolo om tapapon diolo vokon.
40026068	Om kadiolo, “Uu Koristus, intutunai daa nong isai ino minanampak Dika?” ka.
40026069	Om i Pitrus nopo ontok diri nga poingogom siri natad di poibisaraan. Nga kivaro dii iso tongondu raraa poinggaji si di Imam Tagajo, minongoi si di Pitrus do minitangar do ka, “Ika nogi nga koruangi di Yisus, ilo tulun mantad Vonuvo Golilia,” kadi raraa.
40026070	Om timpuunno dii i Pitrus do mongolim si gotuvang di kinoguuan di tongotulun do, “Au oku nokoilo nong onu ino komoionnu,” kadisido.
40026071	Om ontok diri minongoi i Pitrus mindada si somok do pintu. Nga kaantangaino dii kavagu di raraa vokon gojian, om pitangarno isido di tulun di songingkakat siri, “Itino tulun songkoruangan di Yisus, tulun mantad Bandar Nasarit,” ka.
40026072	Om sumpano dii i Pitrus do mongolim di kumoinduvo do, “Au okui kotutun tulun dino,” ka.
40026073	Om au kalalaid mantad diri, rikotno dii i tongotulun songingkakat siri do rumomut si di Pitrus om pitangar do, “Oinomodno bo do ika nogi nga koruang diolo, do otutunanja ino tangarnu,” kadiolo.
40026074	Om jawapno dii kavagu i Pitrus diolo di kumointolu do, “Sumumpa oku do oinomod iti tangarku. Matai okuno nong kotutun okuno di tulun dino,” kadi Pitrus. Om turus pongingkukuukno dii i tandaa.
40026075	Om kaandamai nogi dii di Piturus iri tinangar di Yisus do, “Aupo kopongingkukuuk i tandaa, om intolukono mitangar do, ‘Au oku kotutun di Yisus,’ kanu dino,” kadi Yisus, om labusno dii i Pitrus om pogiadno dii do opuod.
40027001	Om kanavau nopo dii di susuvab, om untunno dii iri tongokotua do imam om i tongomoloingon do Joudi do moiupakat do, “Misti patajon i Yisus,” ka.
40027002	Om kagasaino dii diolo Isido, om ovito nogi dii do pataakon siri di gobonor do vonuvo diri, i Pilatus ngaranjo.
40027003	Nga nokorongou nopo dii i Yudas, iri minongojual di Yisus, do inukuman i Yisus do patajon, om manasal nogi dii isido diri karajajo do araat, om pouliono dii disido kavagu iri pirak tolu nopulu koping siri tongokotua do imam om tongomoloingon do Joudi,
40027004	do kadisido, “Ioku nopo diti nga nokodusono do inovitku i tulun di auso kasalaan do ipapatai dikovu,” ka. Nga kadii diolo, “Onu kavavajaja dino? Do ikano sumanganu do kasalaan dino,” ka.
40027005	Nga potijaso nopo dii kasangkat di Yudas iri pirok siri natad do Valai Sasambayangan Tagajo, om pogidu nogi dii do minongoi gumivis.
40027006	Om puuvono dii di tongokotua do imam iri pirok, om pitangar nogi dii iolo do, “Auno apatut pirok diti do poosuon siri poijanan do parsambaan siri Valai Sasambayangan Tagajo, do itino torogo do kapatajan di Yisus,” ka.
40027007	Om kopoiupakat nopo dii iolo, om iri dii pirok diri pinoboli dii diolo diri iso tana i roitan do “Tana di Mamamaal do Tungkang”. Om iri nopo tana diri nga pangalabangan di tongotulun mantad vonuvo vokon do korikot siri Yorusalim, om apatai nopo dino nga sirino dino tana diri do pangalabangan.
40027008	Om irino dii do pinonguranan diolo iri pantok do “Tana do Raa”, irino komoion do binoli do siin do napakai do mamatai do tulun om irino ngaran sampai do maino.
40027009	Om iri nopo kinoonuan diolo diri siin dii nga porikot diri tinangaran di kinomoi di nabi Yoromia, i popolombus di tinangaran do Kinoringan pogulu, do irad diti, “Inanu diolo iri pirak tolu nopulu koping, irino torogo diri iso tulun natantu laid do pongorogo do tulun Israil Disido.
40027010	Om irino pirok diri niboli diolo di tana di tulun mamamaal do tungkang, irad diri natangar do Tuhan dogo,” kadi nabi Yoromia.
40027011	Om korikot nopo dii i Yisus siri gotuvang di Gobonor, om duatono dii di Gobonor Isido do, “Ikano naku i Raja do tulun Joudi?” ka. Om, “Inongno dino tangarnu,” kadi Yisus.
40027012	Nga oguu nogi iri tangar di tongokotua do imam om i tongomoloingon di Joudi do mangadaawa daa Disido nga auso nopo dii jawapJo.
40027013	Nga kadii di Gobonor Pilatus Disido, “Aui orongouNu iolo dino, do okonko aalang-alang tangar diolo do mangadaawa Dikau?” ka.
40027014	Nga insan iiso ko kivaro nijawap di Yisus disido gosob do osumboijan marong i Gobonor.
40027015	Nga koubasanan nopo di Gobonor ontok di tadau tagajo do Paska do palabus iso tulun mantad siri jiil, isaai nopo i kouvangan di tulun toguu.
40027016	Nga ontok nopo diri om kivaro iso tulun do poinjiil, i Yisus Badabas ngaranjo, om isidono iri nabantug do araat marong.
40027017	Om ontok nogi diri minuntun i tongotulun toguu siri, om pitangarno dii i Pilatus diolo do, “Isaino kouvangan muju do polobusonku nong i Yisus Badabas ko i Yisuspo, i roitan di Koristus?” ka.
40027018	Do noilaanno di Pilatus do minongovit i tongokotua di tulun Joudi di Yisus do ipadaawa si disido sabap nga tumaai iolo Disido do abantug i ngaranjo.
40027019	Nga ontok di poingogom i Pilatus siri toogomonjo do manalasai, kivaro sinuu di savojo do mongoi mitangar disido do irad diti, “Adako sumampur dino kasalaan diolo do mamatai dino tulun do auso kasalaan, do oruai okuno tinirodopon di tinipiku Disido kosodop,” kadi tulun sinuu di savo di Pilatus.
40027020	Nga arago dii di tongokotua di imam om i moloingon do Joudi i tongotulun toguu, supaya mokilabus iolo di Pilatus di Badabas om pokipatajonno i Yisus.
40027021	Nga pongoduatno dii i Gobonor kavagu, kadisido, “Saralom di duvo tulun, isai kouvangan muju, do iri polobusonku?” ka. Nga sonluvapan dii iolo mitangar do, “I Badabas,” ka.
40027022	“Nong irad nopo dino kuroyonku dii i Yisus, i roitan do i Koristus?” ka. Om luvapno dii iolo do, “Posolibon nopo Isido dinoi,” ka.
40027023	Om pitangarno i Pilatus diolo do, “Nokuro bato! Onu iri vinaal Disido di araat do iradon muju dino?” ka. Nga makin nogi dii do lumuvap i tongotulun do, “Posolibon,” kadiolo.
40027024	Nga antangai nopo dii di Pilatus iolo do songurau-urau do lumuvap om ausono dii pavajaan do ginavojo, paganuno dii isido di vaig om pongugasno dii di longonjo si gotuvang di tongotulun, do ipoontong daa disido do auso kasalaanjo. Om pitangar isido do, “Ausono dino tiloiloku dino raa do tulun do auso sala, nga ikovuno sumanganu do kasalaan dino,” kadii di Pilatus.
40027025	Nga kasangkat di tongotulun siri nga mitangar do, “Ikoino sumanganu do kasalaan dino raa do tulun dino om i tongotangaanakja nogi sumunggamit dino kasalaanja,” ka.
40027026	Om polobuso nogi dii di Pilatus i Badabas maja di kouvangan di tongotulun, om suuono dii disido i tulun do mangalabun marong di Yisus, om poovitai dii di tongosoujor do mongoi pasalib.
40027027	Om mantad diri ovito nogi dii di tongosoujor i Yisus masu si valai di gobonor. Om untuno nogi dii diolo kasangkat i tongosoujor vokon do mongoi siri gotuvang di Yisus.
40027028	Om olusaino dii diolo i Yisus di pakaianJo om papakajai nogi diolo i Yisus diri sabung iri aragang marong irad di sabung do raja.
40027029	Om ponulapidno dii iolo di rugi inong do mokuta, om posingalo nogi dii diolo siri tuluJo, om paganu iolo diri barau do nipokuut di longonJo ponong vanan. Om singkotud dii iolo siri gotuvangJo, om tobio nogi dii diolo do monginsasana Disido, do kadiolo, “Tabi Tuan, Raja tulun do Joudi!” ka.
40027030	Om pindulaai dii diolo, om onuo diolo iri barau nipokuut diolo Disido, om pinlapasai dii diolo iri tulu di Yisus.
40027031	Om kobobos nopo dii iolo monginsasana, om olusaino dii diolo i Yisus diri sabung taragang iri nipapakai, om posobungai nogi dii kavagu diolo diri sabungJo kondiri, om ovito nogi dii diolo lumabus do posolibon.
40027032	Nga ontok do mongovit i tongosoujor di Yisus mampanau mantad siri bandar, kivaro iso kojuvan nosomungan diolo, tulun mantad siri Bandar Korini. Ngaran nopo disido diri nga i Simun. Om pajalo dii marong diolo isido do monimban di kaju posoliban di Yisus
40027033	gosob do nokorikot siri iso pantok i ponguranan do Gulguta. Om komoion nopo di Gulguta diri nga ‘Kulud irad do tulang do tulu’.
40027034	Om poiupo nogi dii daa diolo i Yisus di vaig do anggur do ginovulan diri iso ubat do opoit, nga tidilai noopo di Yisus, aui iniup.
40027035	Nga nakasalib nopo dii i Yisus, om poiboboogijo dii di tongosoujor i tongopakaian Disido do mamakai iolo do vatu do kitanda manandop nong isai kaanu diri pakaian Disido.
40027036	Om ogomno dii iolo siri do mangajaga Disido.
40027037	Om kivaro pointulis do pinosokot siri salib si sungguvon di tulu di Yisus do kinoontotodo diolo pasalib Disido do irad diti, “Itino Yisus, i Raja do tulun Joudi,” ka.
40027038	Om kivaro duvo tulun parampuk do pinasalib siri ponong gibang om vanan di Yisus.
40027039	Om i tongotulun santalib-talib nga sombingog-bingog do monginsasana di Yisus,
40027040	om mitangar do irad diti, “Si! Ikano iri siponguyas do Valai Sasambayangan Tagajo do, ‘PoingkokotonKu kavagu do saralom tolu tadau,’ kaNu dii. Nga vijauopo ino kojuvanNu kondiri, om nong TanakKo do Kinoringan, indaauno sino salib,” kadiolo.
40027041	Om irad nogi dino i tongokotua di imam om i tongotulun monunuduk do Undang-undang Ugama do Joudi om i moloingon do Joudi nga mongintotori Disido, om moitatangar dii iolo do irad diti,
40027042	“Kovijau Isido do kojuvan do tulun vokon, nga aui dii kovijau Isido do kojuvanJo kondiri. Isidono i Raja do tulun Israil! Gaam nong mindaau Isido silo salib, ampa aparsaya tokou Disido.
40027043	Mangaarap marong Isido di Kinoringan, nga antangai nong oinomod do aandaian i Kinoringan Disido do, ‘Tanak Oku do Kinoringan,’ kaDisido daa, tantu mongoi i Kinoringan monulung Disido do poidu si salib,” kaano diolo.
40027044	Om iri parampuk do pinoontok di Yisus pasalib nogi nga mitangar do monginsana Disido.
40027045	Om mantad di pukul duabalas tanga tadau tinumuvong pointongkop-tongkop di vonuvo gosob do pukul tiga minsosodop.
40027046	Om korikot dii pukul tiga kama iri, om luvapno dii i Yisus do mongoloou diAmoJo do irad diti, “Ili, Ili! Lama sabaktani?” ka, om komoion nopo diri nga, “Ou KinoringanKu, KinoringanKu! Nokuro do iduan Oku Dika?” ka.
40027047	Nga kivaro piipiro tulun do songingkakat siri do nokorongou, om kadiolo, “Rongoo mujupo ilo tulun do mongoloou diIlia,” ka.
40027048	Om turus do panangkusno dii iri iso tulun do maganu diri rongilut, om poloobo nogi popoisop diri vaig anggur di topodi, om pokogoso siri bonduk do barau, om porolojo dii posuvu siri kabang di Yisus do ipososop daa Disido.
40027049	Nga kadii di tongotulun vokon, “Adaapo, indadai tokoupo dino nong sinono iIlia monulung Disido,” kadiolo.
40027050	Nga luvapno dii kavagu i Yisus do opuod, om pukatono dii i tiboJo.
40027051	Om ontok diri, tigogi do nopiduvo do nokinis kondiri i tabir di akapal iri si pintangaan di Valai Sasambayangan Tagajo do mantad savat gosob si suribak. Om i tana nga ginumunggun om i tongovatu tagajo nga nopilapak,
40027052	om minukab iri tongolobong, om oguu tulun songonuvon di Kinoringan do siri pinangalabangan nga minijau kavagu.
40027053	Om kovijau dii kavagu i Yisus mantad di kinapatajon, om labus nogi dii iri tongotulun songonuvon di Kinoringan mantad siri lobong, om ongoino dii iolo siri Yorusalim, irino Bandar do Olidang, om oguu dii i tongotulun do nokoontong diolo.
40027054	Om kopurimanai nopo dii di kotua do soujor om i tongosoujor vokon, iri minangajaga di Yisus, i gunggun tana om kivaro dii piipiro najadi do naantangan diolo, om nokorosino dii marong iolo, om kadii diolo, “Oinomodi bala do Tanak ilo do Kinoringan!” ka.
40027055	Om oguu nogi tongotongondu siri sosodu do mangatul di Yisus, iri nakavaja di Yisus mantadpo soi Vonuvo Golilia do minonguup Disido.
40027056	Ngaran nopo diolo vokon siri nga i Moria, i tulun mantad si Bandar Madala, om i Moria, iinojo di Yakub om i Jusip, om i savo di Jabidi, iinojo di Yakub om i Yaya.
40027057	Nga muai-ruai tumuvong i tadau, om kivaro dii iso tulun takaya mantad si Bandar Romotia do rinumikot siri. Ngaranjo nopo nga i Jusip, om isido nopo nga tuluni di Yisus.
40027058	Om ongoino dii samung isido di Gobonor Pilatus do mokilila mongongoi di kojuvan di Yisus. Om ponuu nogi dii i Pilatus di tulunjo pataak diri kojuvan di Yisus si di Jusip.
40027059	Om ongoiono dii di Jusip i kojuvan di Yisus om lopotono dii diri kain do opurak do olidang.
40027060	Om poosuono dii i kojuvan siri vatu kavavagu linuvangan di Jusip do irino lobong disido laid daa, om poluvido nogi dii disido iri vatu pinosompon di lobong, om iduaijo nogi dii.
40027061	Nga i Moria nopo i tulun mantad si Bandar Madala, om i Moria vokon nga mogom-ogompo siri do poinggotuvang di lobong ontok diri.
40027062	Ontok diri nopo nga Ari Lima, i Tadau Kinosiapan di Tulun Joudi do Balanja do tadau tagajo diolo, om susuvabpo dii irino tadau do Ari Anam, om samungno dii di Pilatus i tongokotua do imam om i kumpulan do Porisi,
40027063	om kadiolo, “Tuan, aandamanja iri tangar di Yisus i mamamalid do tulun, diri ovijaupo Isido do, ‘Katalib tolu tadau tumungag Oku,’ ka.
40027064	Nong irad dino suuopo iri tulunnu do mangajaga di lobong gosob katalib tolu tadau supaya au ongoion di tongotulunJo manakau i kojuvan di Yisus, om supaya au tangaron diolo di tulun vokon do, ‘Novijau i Yisus,’ ka, sabap makinpo dino pomumudut diolo do, ‘Novijau i Yisus,’ kadino do mantad diri tinangar di Yisus di togina,” kadiolo.
40027065	Om jawapno dii i Pilatus diolo do, “Pangangat kou dilo soujor, om pajagaan mujuno sogosob-gosob diolo,” ka.
40027066	Om ongoino dii iolo mivaja di tongosoujor do mangagaam diri pinonompon di lobong, om pajagaai diolo di soujor siri gotuvang di lobong.
40028001	Om katalibpo dii diri Tadau Koingkajadan, om i minanavauno dii di susuvab di Tadau Minggu, iri tadau koiso saralom sominggu, om ongoino dii i Moria, i tulun mantad si Bandar Madala, om i Moria vokon do mongontong di lobong.
40028002	Nga tigogi do ginumunggun i tana do opuod marong do kivaro moloikat do Tuhan minindaau mantad suruga minongoi pongoluvid diri vatu nisompon di lobong, om ogom nogi dii siri timpak di vatu.
40028003	Om isido nopo di kaantangai diolo nga irad do tungkilap om okonko aalang-alang kinopurako di sabungjo.
40028004	Nga songkopor-kopor nopo dii iri minangajaga siri do nokorosi marong om naadan dii irad do napatai.
40028005	Om pitangarno dii i moloikat diri tongotongondu do, “Ada kou rumosi do oilaankuno do mogium kou bo dino di Yisus daa iri pinasalib.
40028006	Nga auno sino Isido siti, novijauno kavagu do irad diri nokomoiJo mantad. Ongoi koupo siti, om antangai ilo pinoilian Disido.
40028007	Om ogoogoo mujuno mampanau, om abaran mujuno iri tongotulunJo do, ‘Novijauno i Yisus mantad pialatan di tulun napatai, om mogulu Isido mantad dikovu mongoi soi Vonuvo Golilia, om sirino kaantangan muju Disido,’ kanto diolo do oinomod iti komoionku dikovu,” kadi moloikat.
40028008	Om piogono dii iolo mogidu mantad siri lobong do rumosii aandaiani marong iolo, om panangkusno dii iolo do mongoi mangaabar di tongotulun di Yisus.
40028009	Nga tigogi dii do nosomungan di Yisus iolo, om kaDisido, “Potingkurono? Aandai-andai kovi?” ka. Om ongoino dii poibisaraan iolo di takodJo om singkotud do sumamba Disido.
40028010	Nga kadi Yisus, “Ada kovi bo rumosi. Ongoio mujuno abarai i kosuladanKu do, ‘Ongoi kouno silo Golilia om koontong kou di Tuhan silo,’ kanto nono diolo,” kadi Yisus.
40028011	Ontok do manau-panau i tongotongondu om rikotno iri piipiro soujor do iolopo nga muli siri bandar do mongoi mangaabar di tongokotua do imam diri naantangan diolo siri lobong.
40028012	Om untunno dii i tongokotua do imam om i moloingon do Joudi om poiupakatno dii iolo do onuan do siin oguu i tongosoujor do isuap diolo.
40028013	Om upakato nogi dii diolo i tongosoujor do kadiolo, “Patangaron muju nopo nga, ‘Inongoi takauo kosodop di tongotulunJo iri kojuvan di Yisus ontok di nokopingoodop ikoi,’ kanto nono do tulun.
40028014	Om ausoi kosusaan muju dino do insan korongoupo i Gobonor diti, nga ikoi kondiri tumango mitangar disido,” kadiolo.
40028015	Om onuono dii di soujor i siin om ombo nopo iri nituduk diolo irino vinaja di soujor, om sampaino dii do maino do popiinsusujon di tulun Joudi i tinangaran diri.
40028016	Korongou ikoi nopo dii i tongotulun di Yisus do novijau Isido, om pampanauno dii ikoi, iri opulupo om iso tulun, do mongoi soi Vonuvo Golilia, om ongoino dii ikoi siri kulud pantok i nituduk di Yisus laid.
40028017	Nga kaantangai nopo dii dagai i Yisus om singkotudno dii ikoi do sinumamba Disido. Nga kivaro nogi piipiro dagai do opiduvopo i ginavo do aparsaya.
40028018	Nga insomokno dii i Yisus dagai, om pitangar do ka, “Suruga om vonuvo nga nipokuasano Dogo.
40028019	Sabap diri do pampanau kouno do tumikid do tulun, om tudukan mujuno iolo do sumiliu do tulunKu, om botisan nogi iolo do i ngaran diAmo, om i ngaranKu i TanakJo, om i ngaran di Tatod Tolidang do roiton.
40028020	Om tudukan mujuno maja kasangkat diri nisuuKu dikovu, om ondomo mujuno do soumur maja-vaja Okui dikovu gosob do koovion diti vonuvo,” kadii di Yisus.
41001001	Itino kotimpuunan di Abar do Aandai pasal di Yisus Koristus, Tanak do Kinoringan,
41001002	irad di nokotulis di nabi Yasaya, i popolombus di tinangaran do Kinoringan pogulu do, “Kadi Kinoringan, ‘Antangaino, monuu Oku di susuuonKu do poguluvononKu mantad Dikau. Om Isidono monginavau laaid di ralan do vajaanNu,’ kadi Kinoringan.
41001003	Om kivaro nogi dolou do tulun i susuuon do Kinoringan siri padang do kovotuvan do moou-loou do, ‘Tandaiaino laaid ino vajaan do Tuhan, om loisonno i ralan di vajaanJo,’ kadi tulun moou-loou,” kadi Yasaya.
41001004	Om irad nopo diri nokorikot dii i Yaya Mamamatis siri padang do kovotuvan do mamatis di tongotulun. Om pangaabarno dii isido di tongotulun do ka, “Rumorogo kouno diri duso muju. Om isaai nopo rumorogo di dusojo aandai dii do mokibatis, om ompunani do Kinoringan i dusojo,” kadi Yaya.
41001005	Om oguu dii i tongotulun minongoi siri di Yaya mantad si Vonuvo Yudia om si Bandar Yorusalim. Om isaai nopo nakapangakun do dusojo, irino binotisan di Yaya siri Bavang do Yurdon.
41001006	Pakaian nopo di Yaya nga vinaal mantad vulu do unta, om kambotjo nopo nga vinaal mantad do kulit. Om taakanonjo nopo nga tongil om paa do dongkot.
41001007	Om minangaabar nogi i Yaya di Abar do Aandai do irad diti, “Kivaro iso tulun i sumusuut dogo, nga Isidono kikuasa mantad dogo. Nga insan tumukupo do mongujad di tali kasutJo nga au oku kobulun do au oku kotumi di kuasaJo.
41001008	Ioku nopo diti om vaig noopo iti pamatisku dikovu; nga Isidono iri mamatis dikovu do Tatod Tolidang,” kadi Yaya.
41001009	Om ontok diri nokorikot i Yisus mantad soi Bandar Nasarit si Vonuvo Golilia, om botisaino dii di Yaya Isido siri Bavang Yurdon.
41001010	Om pogbatis dii di Yaya i Yisus om pampanauno dii i Yisus tumindal, nga naantangan dii Disido ilo suruga minukab, om indaau dii iri Tatod do Kinoringan tumumpo siri Disido irad do kungkur.
41001011	Om norongouJo dii i dolou do Kinoringan mantad soi suruga do minitangar do, “Ikano i TanakKu do au kojuuanKu, om Ikano i kaandaianKu marong,” ka.
41001012	Om turus do sinusuu di Tatod do Kinoringan i Yisus do mongoi silo padang do kovotuvan.
41001013	Apat nopulu tadau linaid Disido siri do pinonsubaan di Soitan, i kotua do rogon. Om poirunggum Isido di dupot tongororongit nga rinumikot i tongomoloikat do monulung Disido.
41001014	Ontok di nokojiil i Yaya om kogungguli i Yisus siri Vonuvo Golilia do papaabar di Abar do Aandai mantad do Kinoringan.
41001015	Om kaDisido, “Norikotno i maso do oruaino i Kinoringan momorinta di tongotulunJo. Rumorogo kouno di duso muju, om kaparsaya kouno diti Abar do Aandai,” ka.
41001016	Nga manau-panau i Yisus siri disan di Botung Tagajo do Golilia, om kaantangaiJo dii i duvo tulun misulod, do posiling do rambat siri vaig, do iolo nopo nga i monginginsada. Ngaranjo nopo nga i Simun iakajo om iOndorias iadijo,
41001017	Om loovo dii di Yisus iolo do, “Kayono vaja kou Dogo, om onuonKu ikovu mogigium do tulun irad do mangarambat kou do sada,” ka.
41001018	Om nokorongou nopo dii iolo diri, om iduai nopo dii diolo i rambatjo om vajano dii iolo di Yisus.
41001019	Om lombusno dii i Yisus kavagu, om naantanganJo dii kavagu i duvo tulun misulod, i Yakub om i Yaya i tanak di Jobidi siri talud mamatou mongulit di rambat.
41001020	-
41001021	Om turus loovo dii di Yisus i duvo misulod, om iduai dii diolo iamojo i Jobidi om i tulun do gumaji siri talud, om vajano dii iolo di Yisus om ongoino dii iolo si Bandar Kaparnaum. Om ontok di Tadau do Koingkajadan do tulun Joudi, om asuno dii i Yisus siri valai sasambayangan do tongotulun Joudi siri Bandar Kaparnaum. Om monuduk Isido di tongotulun siri.
41001022	Nga osumboijan dii marong iolo do nokorongou di ponudukanJo, do Isido nopo monuduk nga inong do kikuasa Isido. Okonko irad di tulun monunuduk do Undang-undang Ugama do Joudi.
41001023	Om ontok di siri i Yisus saralom valai sasambayangan, om kivaro dii iso kusai rinosukan do rogon minasu siri, om ginumijak isido do ka,
41001024	“Yisus! Kukuroyon ikoi Dika? Ika tulun Nasarit, nokuro mongoiKo siti nong mominasaKo dagai? Otutunankui Ika, do Ikano i Tolidang do mantad silo di Kinoringan,” kadi rogon.
41001025	Nga turus sunsubo dii di Yisus i rogon do kaDisido, “Otosno! Pogiduno mantad diti tulun,” ka.
41001026	Pongogijakno dii do opuod i rogon om kumoporno dii i tulun do pinaadan diri rogon om pogidu nogi dii iri rogon mantad siri ginavojo, om aandai nogi dii i ginavo disido.
41001027	Nga oiranan dii marong kasangkat iolo do nolingasan di Yisus i tulun, om moiduduat dii iolo, “Atuuk! Onu gia iti? Ponudukan kavavagu naku iti? Kikuasano Isido monunsub do rogon do antangaipo nga mibobojo ilo rogon sunsubon di Yisus!” kadiolo.
41001028	Om au nakalalaid nokotongkopno siri Vonuvo Golilia iri kosunduvan di Yisus.
41001029	Au alaid mantad dii do labusno dii i Yisus om i tongotulunJo, oi Yakub om i Yaya, kasangkat mantad siri valai sasambayangan do mongoi siri valai di Simun om iOndorias.
41001030	Om korikot dii iolo siri valai, tuturanai dii diolo i Yisus do poingodop i tivanon di Simun do kangkagan.
41001031	Om ongoiono dii insamakai di Yisus i tongondu, om kuutai dii i longonjo, om tungago dii di Yisus, turus do nolingasan isido om uupno dii isido papaakan doi Yisus.
41001032	Kotonob nopo dii i tadau om ongoino dii i tongotulun do minongovit kasangkat di tongotulun au kataru om iri tulun do rinosukan do rogon siri di Yisus do pokilingasan.
41001033	Kasangkat tulun si bandar diri minongoi untun siri navauon valai di Simun.
41001034	Oguu dii i tulun do moisosondiang toruol nolingasan di Yisus, om oguu nogi tongorogon nosunsub Disido. Om auno pinoungkomipo di Yisus i tongorogon, sabap kotutun i tongorogon Disido.
41001035	Otuutuvongpo di susuvab om tungagno i Yisus, om ongoino siri pantok do ojongou do sumambayang siri.
41001036	Koilaai nopo di Simun om i songkoruanganjo do au sino i Yisus om iumo dii diolo.
41001037	Kaayangai dii diolo i Yisus, om tangaro dii do, “Mogium i tongotulun Dika,” kadiolo.
41001038	Nga kadi Yisus diolo, “Oo, nga aandaipo do lumombus tokou soi tongokampung misoliput siti supaya popoilo Oku nogi diolo di Abar do Aandai. Irino kinorikatanKu,” ka.
41001039	Om ongoino dii oi Yisus tumongkop siri Vonuvo Golilia do papaabar di Abar do Aandai si tongovalai sasambayangan om monunsub di tongorogon.
41001040	Om kivaro dii iso tulun do rumanai i kojuvanjo rinumikot siri di Yisus, om singkotud dii si gotuvangJo mokilingos marong Disido, “Nong kouvanganNu, olingasan okui Dika,” ka.
41001041	Om kosianai nopo dii i Yisus di tulun rumanai, om porolojono dii Disido i longonJo do mangama disido om kadi Yisus, “KouvanganKui, olingasankono,” ka.
41001042	Om pogtangar di Yisus, turus do nolingasan dii isido.
41001043	Om turus suuono dii marong di Yisus isido do mogidu do ka, “Pampanauno,
41001044	om adano marong sangkaabarai di tongotulun isai-isai osomungannu. Nga ongoino pogi si di imam om poontongno disido dino kojuvannu, om mangaabar do, ‘Nolingasan okuno,’ kanto. Om manaakkono do duvo tinan tombolog di imam, onuonnu do isogit maja diri nisuu di Musa di pogulu, supaya oilaan di tongotulun vokon do nolingasanko,” kadi Yisus.
41001045	Nga pampanau nogi dii i tulun minongoi mangaabar tikid-tikid di tongotulun do nolingasanno isido. Jadi nokotongkopno dii iri abar di tulun gosob do au dii kaasu i Yisus mintalang siri bandar do untunan marong Isido di tulun. Om poindada dii Isido siri tana tojongou, nga kivaro dii tongotulun rinumikot siri Disido mantad sombo-sombo pantok.
41002001	Kivaro piipiro tadau di Yisus siri padang do kovotuvan om guli nogi dii kavagu Isido siri Bandar Kaparnaum. Om karangaaino dii do tulun do siri Isido valai.
41002002	Om untunno dii iri tongotulun do oguu gosob do nogisok iri valai, siri navauon nga auso ogomon. Om ontok diri mangaabar i Yisus diolo do tangar do Kinoringan,
41002003	om kivaro i tulun apat kojuvan rumikot do minoiompujung do mongovit diri iso tulun kimai.
41002004	Nga au dii korikot iolo siri di Yisus do atabanan di tongotulun do oguu marong. Nga vaja dii iolo di tukad si labus do valai do minindakod si soribau taap. Jadi posutono dii diolo i taap saau di Yisus om pouluono dii diolo iri tulun kimai di poingodop siri toodoponjo.
41002005	Nga kaantangai nopo dii di Yisus iolo do aparsaya marong Disido, om kaDisido di tulun kimai, “Apa, noompunanno ino dusonu maino,” kadi Yisus.
41002006	Nga kivaro nogi piipiro i tulun do monunuduk do Undang-undang Ugama do Joudi do songogom-ogom siri do minsoromo daa do,
41002007	“Nokuro ilo tulun do opusu mangararaat do Kinoringan do rumantai Isido do Kinoringan? Do ausono buli mangampun do duso nga irino i Kinoringan!” kadi ginavo diolo.
41002008	Nga turus do noilaani di Yisus iri sinoromo diolo, om ka dii Disido diolo, “Nokuro kou minsoromo do irad dino?
41002009	Inombono agaan tangaronKu diti tulun kimai, nong mitangar Okupo do, ‘Noompunanno i dusonu,’ kangKupo ko, ‘Tungagno, kakatono ino tikamnu om pampanauno!’ kangKupo disido?
41002010	LingasanKu iti tulun kimai do poontong Oku dikovu supaya oilaan muju do kikuasa Oku do mangampun do duso siti vonuvo do Iokuno i Sinumiliu do Tulun,” kadi Yisus. Om tilombusai Disido mitangar iri tulun kimai do,
41002011	“Tungagno pogi, om kakatono ino tikamnu om pampanauno muli,” kadi Yisus.
41002012	Tungagno dii i tulun kimai, om turus kakato dii i tikamjo sumoriat diri tongotulun toguu. Osumboijan dii marong kasangkat iolo, om minangarajouno dii iolo do Kinoringan om ka dii diolo, “Atuuk, aupo insan tokou nokoontong irad dilo!” ka.
41002013	Om labusno dii i Yisus mantad si valai om pampanauno dii kavagu Isido siri disan di Botung Tagajo do Golilia. Om korikotno dii kasangkat i tongotulun siri di Yisus, om ponudukno dii Isido diolo di Abar do Aandai.
41002014	Om nokoopodno dii i Yisus monuduk diolo, om ontok do manau-panau Isido naantangan Disido iso tulun do poingogom siri upis pangatadan di tongotulun do sukai, i Liwi ngaranjo, i tanak di Alpius. Om kaantangai dii di Yisus i Liwi om kaDisido do, “Kayo, vaja Dogo,” ka. Om ingkakatno dii isido do maja di Yisus.
41002015	Korikot nopo dii i Yisus om i tongotulunJo siri valai di Liwi om paakano dii di Liwi iolo. Nga di pintangaan di Yisus om i tongotulunJo mangakan siri valai di Liwi, om oguu nogi dii i tulun momumumpung do sukai vokon om i tongotulun kiduso i au maja di Undang-undang Ugama do Joudi do minuruk di Yisus mangakan, do oguu dii i tongotulun do minaja di Yisus.
41002016	Om kivaro piipiro tulun kumpulan do Porisi siri, irino monunuduk do Undang-undang Ugama. Kaantangai dii diolo i Yisus minuruk mangakan di tulun do kiduso om tulun momumumpung do sukai, om pongoduatno dii iolo di tongotulun di Yisus, “Nokuro Isido muruk mangakan di tongotulun do momumumpung do sukai om iri tulun kiduso,” kadi kumpulan Porisi.
41002017	Om korongou nopo dii i Yisus di tangar diolo, om minaganu Isido do iso poiradan do ka, “I tulun do au kataru mokiubat do duktur, okonko i tulun do apangkau. Rinumikot Oku diti do mongoloou di tulun kiduso do pavaja Dogo. Okoniko i tulun minsoromo do abanar isido do loovonKu,” kadi Yisus.
41002018	Kivaro iso tadau do minogpuasa i tongotulun di Yaya om i kumpulan Porisi. Om rikotno dii i piipiro tulun mongoduat di Yisus do, “Nokuro ilo tulun di Yaya Mamamatis om ilo tulun do Porisi mogpuasa, nga ilo tulunNu do au mogpuasa?” ka.
41002019	Nga minaganu i Yisus do iso poiradan do Isidono irad di kumawin om kaDisido, “Kasaramaanan muju nopo nga mogpuasa i sumapul di kawin ontokpo do poirunggumpo diolo i kinumawin? Aui mogpuasa iolo nong poirunggumpo diolo iri kumawin.
41002020	Nga orikotpo iri tadau do kapanangkapan di tongotulun diri kusai di kumawin do patajon, om ampa nogi dino do mogpuasa i sumapul di kawin. Om irad nogi dino, salaid do siti Okupo di tongotulunKu au mogpuasa iolo,” kadi Yisus.
41002021	Om minaganu kavagu i Yisus do iso poiradan do ponudukanJo nopo di kavavagu nga irad di kain om kinomol kavavagu, do kaDisido, “Ausoi tulun do mangampil di sabung laid diri kain kavavagu, do nong ompilan do kain vagu kumongkong iri om kanogi dino do araradan i noruak di sabung laid.
41002022	Om auso nogi tulun do papaasu diri kinomol kavavagu siri poijanan i vinaal mantad do kulit do kambing di navaal laid, nga siri poijanan di vagupo. Do nong siri poijanan laid poosuon om kumambang nopo i kinomol kavavagu om tumudak i kulit pinoijanan sabap do okoris, om nopirubatani dii i poijanan mivaja di kinomol do nobubus. Nga iri nopo kinomol kavavagu om vaguno iri poijanan,” kadi Yisus.
41002023	Kivaro iso Tadau Koingkajadan minampanau i Yisus om i tongotulunJo nakavaja siri kodumaan. Om ontok di mampanau iolo pongkotu dii i tongotulunJo di parai om impurijo dii diolo om akano.
41002024	Nga kivaro nogi dii i kumpulan do Porisi nokoontong diri tongotulun di Yisus om kadiolo, “Oi Yisus, antangaipo ilo tongotulunNu. Nokokuro do mangalanggar iolo diri Undang-undang Ugama tokou do au obuli kumuri ontok do Tadau Koingkajadan?” kadi kumpulan Porisi.
41002025	Nga jawapno dii i Yisus diolo do, “Nakabasa kouno bo gia diri Kitab nong potingkuro i Daud om i tongotulunjo ontok di vinitilon iolo do auso kokorui.
41002026	Nga ontok nopo dii om iObitarno najadi do Imam Tagajo. Om au nogi nakasala i Daud insan minasu isido siri natad do Valai do Kinoringan do mokianu di kuui iri nitaak do Kinoringan, do inakanjo om onuai nogi dii iri songkoruanganjo. Ombo iti do apatut nopo daa nong maja di Undang-undang Ugama tokou, iri tongoimam noopo do apatut mangakan diri, do au daa aakan do tulun vokon irad di Daud,” kadi Yisus.
41002027	Om kadi Yisus kavagu, “Kinotontuan nopo di Kinoringan diti Tadau Koingkajadan supaya koingkojod i tongotulun di karajajo, nga okoniko tontuon Disido i Tadau Koingkajadan supaya maja di tongotulun di undang-undang pasal diti Tadau Koingkajadan.
41002028	Ioku nopo nga i Sinumiliu do Tulun, om Ioku nogi nga Tuhani, insan Tadau Koingkajadan nga kikuasa Okui,” kadi Yisus.
41003001	Om minongoi kavagu i Yisus muntun siri valai sasambayangan do tulun Joudi. Om kivaro dii iso kusai siri do nokimai iri longonjo sampaping.
41003002	Nga kivaro nogi i kumpulan do Porisi siri do mogium do koontodon do papasala daa di Yisus. Om intatajon dii diolo i Yisus nong mongolingos Isido do toruol diri tulun supaya kadapat iolo mangadaawa Disido daa sabap au maja di Tadau Koingkajadan.
41003003	Om pitangarno i Yisus di tulun nokimai iri longon sampaping do ka, “Kaino, ingkakatno siti,” ka.
41003004	Om duatono dii Disido iri tongotulun do ka, “Nong maja di Undang-undang Ugama tokou onu iri apatut vaalon do tulun ontok do Tadau Koingkajadan? Mamaal do aandai, ko mamaalpo do araat? Momijau ko mamataipo?” kadi Yisus. Nga ausoi mungkomi diolo jumawap.
41003005	Om pingantangai dii di Yisus iolo do araatan Isido di kumpulan do Porisi om osusa dii i ginavoJo do ongokodou i ginavo diolo. Om kaDisido di tulun kimai longon sampaping do, “Porolojo siti Dogo ino longonnu,” ka. Om porolojono dii disido i longonjo om turus do nolingasan.
41003006	Nga labusno dii i kumpulan Porisi om turus ongoino dii iolo kumiupakat di tulun diIrudis nong potingkuro iolo mamatai di Yisus.
41003007	-
41003008	Om koidu nopo dii i Yisus om i tongotulunJo do gumungguli do rumuuk siri Botung Tagajo do Golilia, om okonko nokuukuyak iri tongotulun si Vonuvo Golilia minaja Disido. Om norongou nopo di tongotulun iri kosunduvan di Yisus, om oguu dii i tulun rinumikot mantad siri Vonuvo Yudia, mantad siri Bandar Yorusalim, mantad siri Vonuvo Idumia, mantad siri sondipau do Yurdon om mantad siri somok do Bandar Tirus om Bandar Sidun.
41003009	Om ponuuno dii i Yisus di tulunJo mogium do talud sakaanJo supaya au ogisok Isido di tulun toguu,
41003010	do oguu i tulun liningasan Disido, gosob do kasangkat di tulun kitoruol moitotomping mongoi kumama Disido.
41003011	Koontongi i tongotulun rinosukan do rogon di Yisus, sompori-orino tumungub siri tana si gotuvangJo, om lumuvap do, “Ikano Tanak do Kinoringan,” ka.
41003012	Nga kadii di Yisus diolo do, “PoiloonKu ikovu, adano marong sangkaabarai di tongotulun vokon nong isai Oku,” kaDisido.
41003013	Om takadno dii i Yisus siri kulud om loovono dii Disido i tongotulun di kouvanganJo, om rikot nogi dii iolo siri Disido.
41003014	Om piliono Disido i opulu om duvo tulun om kaDisido diolo, “PilionKu ikovu do povojoonKu Dogo, onuonKu do susuuonKu do mongoi popoilo do tulun di Abar do Aandai,
41003015	om onuanKu ikovu do kuasa monunsub do rogon,” kadi Yisus.
41003016	Ngaran nopo di tulun di nopili Disido nga i Simun i pinudolian di Yisus do ngaran Pitrus,
41003017	om i duvo misulod i Yakub om i Yaya tanak di Jobidi, i roitan Disido do i Bunogis, -- komoion nopo dii nga nong rumaatan om lumuvap irad di tinggorud kalava, --
41003018	om iOndorias, i Pilipus, i Botulomius, i Matius, i Tumas, om i Yakub i tanak diAlpius, om i Tadius, om i Simun i otoboi maja do pati di bansa kondiri,
41003019	om i Yudas mantad Kampung Koriut i pojual di Yisus do insan tadau.
41003020	Om ulino dii i Yisus siri valai tiijononJo. Om korikotno kavagu i kinoguuan do tulun siri sampai do au kosivat oi Yisus mangakan.
41003021	Karangaai nopo dii di samvalaiJo do au mangakan i Yisus, panantamanpo om mulau Isido, ongoino iolo momusus daa Disido.
41003022	Om i tongotulun monunuduk do Undang-undang Ugama do Joudi mantad soi Bandar Yorusalim nga minitangar do, “Rinosukan i Yisus di kotua do rogon ngaranjo i Bosibul,” ka, om, “Kikuasa i Yisus monunsub do rogon sabap mantad di kuasa di kotua do rogon,” kadiolo, do i Bosibulno roitan do Soitan.
41003023	Jadi loovono dii di Yisus i tongotulun om minaganu Isido do iso poiradan do, “Au buli i Soitan i kotua do rogon monunsub disido kondiri.
41003024	Nong moioodu i tongotulun siri iso kopomorintaan ausono koingkakato diri kopomorintaan dii.
41003025	Om nong kasangkat iri iso sampaganakan moioodu, aui alaid om moitotondijangno dii do auso poitotoluadan.
41003026	Om irad nogi dino i kotua do rogon nong kumiodu isido di tongorogon porintawonjo, om moiririjangno, ausono koingkokoto di porintawonjo, nolijotno dii,” kadi Yisus.
41003027	Om minagau i Yisus do iso poiradan do agajo kuasa Disido mantad di kotua do rogon, do i kotua nopo do rogon nga irad diri tulun do ogirot, nga i Yisus nopo nga ogirot mantad disido do kadi Yisus, “Auso kaasu siri valai di tulun togirot do manakau do tongoporompon siri valai disido, nong aupo nakagasan mogulu iri tulun togirot. Nakagasan nopo dii iri tulun togirot diri, nga kapanakauno dii isido do tongoporompon di togirot.
41003028	PatangaronKu marong dikovu iti do ompunani kasangkat duso do tulun om i tongotulun mangararaat do Kinoringan nga ompunani.
41003029	Nga isai-isai nopo iri mangararaat di Tatod Tolidang, om ausono marong koompunan di dusojo,” kadi Yisus.
41003030	Om minitangar i Yisus do irad diri sabap minonunsub Isido di rogon mantad di kuasa di Tatod do Kinoringan, nga kadi tongotulun monunuduk do Undang-undang Ugama Joudi do, “Rinosukan Isido do rogon,” ka.
41003031	Om ontok diri rikotno iinoJo di Yisus om oiadiJo kusai om ingkakatno dii si navauon om ponuuno dii iolo di songulun, “Loovopo i Yisus,” ka.
41003032	Om oguu iri tongotulun songogom-ogom misoliput di Yisus, do mitangar Disido do, “Alono iinoNu om oiadiNu silo labus mongongoi Dika,” ka.
41003033	Om jawapno dii i Yisus diolo, “PoiloonKu ikovu nong isai iinoKu om oiadiKu,” ka.
41003034	Om pingantangaino dii di Yisus iri tongotulun iri songogom-ogom misoliput Disido, om kaDisido do, “Ikovuno pinokotidiKu om pinakatadiKu!
41003035	Do isai-isai nopo iri maja do kouvangan do Kinoringan, irino sumiliu irad diinoKu om sulodKu kusai om tongondu,” kadi Yisus.
41004001	Om timpuunno dii kavagu i Yisus monuduk diolo siri disan di Botung Tagajo do Golilia. Om sonrikot-rikotno dii iri tongotulun do oguu marong siri sinumoliput di Yisus gosob do sinumako Isido siri talud, om pointatangawoJo dii kopooyok om ogom nogi dii Isido. Om kasangkat diri tongotulun songingkakat siri disan do vaig.
41004002	Om oguu ponudukan di Yisus do minaganu Isido do poiradan do itudukJo diolo. Om ponudukan nopo Disido nga irad diti:
41004003	“Rongou kouno! Kivaro iso tulun do mongungumo do minongoi pasasad di linsou.
41004004	Om pasasadono dii iri linsou disido, kivaroi nokotijas siri ralan, om rikotno dii i tongotombolog do mongoi monutuk diri linsou gosob do naavi.
41004005	Om kivaro nogi i nakasasad siri kovotuvan iri tana tonipis, om oruai sinumobul do oribau gia i tana.
41004006	Nga kosidangai nopo dii iri do tadau om nolonoti dii gosob do norujou i nisasadjo sabap do au aralom i kinoongoio di gamutjo.
41004007	Om kivaro nogi i nakasasad siri pantok do korugijan, om iri nga sinumobul i linsou nga tinolidan i korugijan, irino dii do rinumujou dii iri nisasad do nokoluputan om aui dii minonguva.
41004008	Om kivaro nogi dii iri nakasasad siri tana di aandai, do sinumobul, om alanggauno om ongororombung dii, om ponguva nopo dii iri nga oguu dii tuvajo. Kopumpung nopo dii iri, kivaro tolu nopulu, kivaro onom nopulu, om kivaro nogi aatus i tuvajo,” kadi Yisus.
41004009	Om kaDisido kavagu, “Isaai nopo iri kitolingo, rumongouno marong diti tinangaranKu,” ka.
41004010	Om nokorijang nopo dii i Yisus om iri opulu om duvo tulunJo om iri piipiro tulun vokon mantad di tongotulun toguu do nokorongou di ponudukanJo, om pongoduatno dii i tongotulun di minaja di Yisus nong onu komoion di pinoiradanJo diri.
41004011	Om jawapno dii i Yisus diolo do ka, “Ikovu nopo nga onuan kovi do toilaan diri aupo nivantang si di tongotulun pogulu nong potingkukuro i Kinoringan momorinta siti vonuvo. Nga ii nopo tongotulun vokon nga tudukan noopo do poiradan,
41004012	supaya irad di tinangar di nabi, i popolombus di tinangaran do Kinoringan di pogulu, do, ‘Mongontongi iolo nga auno koontong. Om mongkinongoui iolo nga auno kaarati di komoionKu, supaya do auno iolo kopuriman do rumorogo di dusojo, om auno dii oompunan,’ kadi nabi,” kadi Yisus.
41004013	Jadi kadi Yisus kavagu diolo do, “Au kou naku kaarati diti poiradanKu? Nong au kou kaarati diti, au kouno kaarati di poiradanKu vokon.
41004014	Iri nopo mongungumo diri nga pasasad do tinangaran do Kinoringan.
41004015	Iri nopo linsou diri i nokotijas si ralan nga irad di tinangaran do Kinoringan nakasasad siri ginavo do tulun. Karangaai nopo dii diolo iri tinangaran di Kinoringan, nga turus rikotno dii i Soitan, i kotua do rogon, mongoi popoidu diri tinangaran di Kinoringan i nakasasad siri ginavo diolo.
41004016	Om iri nopo linsou i nakasasad siri kovotuvan nga irino irad di tinangaran di Kinoringan di nakasasad siri ginavo do tulun, om karangaai nopo dii diolo nga asanang dii i ginavo diolo om turus do aparsaya.
41004017	Nga au dii minomugamut i kaparsayaan diolo om au atatap i kaparsayaan diolo siri ginavo. Jadi rikoto dii iolo do kosusaan om i pokorualan do tulun sabap do aparsaya iolo di tinangaran do Kinoringan, om irino dii turus nokoluoi i kaparsayaan diolo.
41004018	-
41004019	Om iri nopo linsou vokon i nakasasad siri korugijan nga irino irad di tinangaran do Kinoringan i norongou di tulun do au dii minonguva si ginavo diolo, sabap sumurau i ginavo diolo diti kosusaan maso maino, om aandaian nogi iolo kumaya om voovokonpo kaandaian marong diolo, om irino dii nokoluputan iri tinangaran di Kinoringan si ginavo diolo.
41004020	Om iri nopo dii linsou i nakasasad siri tana do aandai, ponguvano dii iri, om kivaro tolu nopulu, kivaro onom nopulu, kivaro aatus, nga irino irad di tinangaran do Kinoringan i nakasasad siri ginavo di tulun do minongkinongou om naparsaya, om muang-ruang dii i gaagaya diolo do aandai om irino tuvajo,” kadi Yisus.
41004021	Om minongoduat dii i Yisus diolo do ka, “Kivaro naku tulun momuang do lampu om potinggouban diri mital ko pasaauonpo siri toodopon? Ausoi. Nga potimpakon nopo siri savat.
41004022	Om irad nogi dino do kasaangkat di nilosok nga pointalangoni do insan tadau, om onuu nopo i inolim di tulun do maino, nga poimbulajoni do Kinoringan do laaid.
41004023	Isaai nopo iri kitolingo, rumongouno marong diti tinangaranKu,” kadi Yisus.
41004024	Om mitangar i Yisus kavagu diolo, “Ondodomo mujuno marong iti ponudukanKu dikovu, do potingkuro nopo pongoturan muju si do vokon nga irino pongoturan do Kinoringan si dikovu. Om makin nogi iradon kou dino.
41004025	Do iri nopo tulun di kivaro nunu nopo nga onuan kavagu. Nga iri nopo tulun di auso, nga insan kivaropo okuyak si disido nga solodon kasangkat,” kadi Yisus.
41004026	Om minaganu kavagu i Yisus do iso pinoiradan do kaDisido, “Kopomorintaan nopo do Kinoringan om minggajo irad di tiasok do poosokon siri dumo.
41004027	Do iri nopo tulun di paasok, otuvong nopo nga modopno isido, om anavau nopo nga tumungagno isido. Om iri nopo parai nga mobul-sobul om manggau-langgauno dii. Au dii oilaan disido nong potingkukuro iri parai lumanggau.
41004028	Sobulno dii i parai mantad si tana. Minogulupo iri roun om ponilau nogi om pomuonsi nogi dii.
41004029	Om kaansak nopo dii, pongovitno dii isido do linggaman do mongomot sabap norikotno i kapangamatan,” kadi Yisus.
41004030	Om kadi Yisus kavagu, “KukuroyonKu naku popoilo do tulun do i Kinoringan momorinta di tongotulunJo? Maganu Oku do iso poiradan supaya oilaan muju do muang-ruang i tongotulun porintawon di Kinoringan.
41004031	Nga iri nopo om miirad diri iso sayat do sansam i pinasasad do tulun siri tana. Sayat nopo diri om opoyok mantad di kasangkatan sayat vokon siti vonuvo.
41004032	Nga kasasad nopo dii iri, om sobulno dii om lumanggau marong, om agajo nogi mantad kasangkat diri tongosayur vokon, om olombon i raan gosob do obuli i tongotombolog mongoi tumirung siri raan om momurumun,” kadi Yisus.
41004033	Om oguu dii pinoiradan di Yisus irad dii, do minonuduk di tangar do Kinoringan gosob diri orotijan diolo.
41004034	Om au minonuduk Isido diolo nong okonko kivaro poiradan. Nga nosompini nopo dii i tongotulunJo om pinointalang nogi dii Disido i komoion di poiradanJo.
41004035	Om mintutuvongno dii tadau diri om kadi Yisus di tongotulunJo, “Kayo tokou silo sondipau,” ka.
41004036	Om iduai dii diolo iri tongotulun toguu, om angataino dii di tongotulunJo i Yisus sumondipau maja diri talud sinakaanJo laid. Om kivaro piipiro talud do vokon minaja Disido.
41004037	Om rikotno dii sarup do tologod marong om iri umbak tagajo masu siri talud, om oruruaino noponu iri talud do vaig.
41004038	Nga ulunan di Yisus i bantal do nokoodop siri muri. Om sumurau dii i tongotulunJo om posikaino dii diolo Isido om kadiolo, “Ou Guru, au opoduliKo do matai tokou diti?” ka.
41004039	Om koposikno dii i Yisus om pitangarno dii do potingkod marong di sarup om i umbak supaya aui alava i sarup om mondod i umbak. Om turus tinumingkod i sarup om i umbak gosob do olomomno dii kavagu iri vaig.
41004040	Om kadi Yisus diolo do, “Nokokuro do rumosi kou? Nokuro masipo do au aparsaya kou?” ka.
41004041	Nga nokotingkabo dii marong iolo, om poitatangarno dii iolo do irad diti, “Isai naku tulun diti do i sarup om umbak nga mikuboobojo do tangaronJo,” kadiolo.
41005001	Om nokorikotno dii oi Yisus siri sondipau si Vonuvo do Garasa.
41005002	Om kotitindali di Yisus mantad siri talud, kivaro dii iso tulun rinosukan do rogon mantad siri kalabangan sinumamung Disido.
41005003	Tulun nopo diri nga poingijon siri kalabangan, om au dii kadapat i tongotulun mongogos disido kavagu sabap rinosukan isido do rogon, insan kagasanpo do rantai nga au.
41005004	Do opogotno dii kagasan diolo do rantai i longon nga nopimpukat, om iri bosi nikogos siri takod nga nopimpopor. Insan iso tulun nga auso kopusus do ogirot isido.
41005005	Om tadau sodop isido mijak-gijak siri kalabangan om siri kokuludan, om maganu isido di vatu tatarom om ridis-ridison i kojuvanjo kondiri.
41005006	Nga kaantangai nopo dii disido i Yisus siri sodu, om panangkusno dii isido rumomut si di Yisus om singkotudno dii si gotuvangJo.
41005007	-
41005008	Om kadi Yisus disido do, “Rogon! Labusno mantad sino tulun,” ka. Om mijak-gijak dii do opuod marong i tulun rinosukan mitangar di Yisus do ka, “Yisus, Tanak do Kinoringan i Agajo Marong Kuasa do onuu nopo! Kukuroyon oku Dika? Mokianu oku Dika si di Kinoringan do ada oku kukuroyo Dika,” kaadi tulun rinosukan do rogon.
41005009	Om duatono dii di Yisus isido do ka, “Isai ngarannu,” ka. Nga jawapno dii isido, “Ngaranku nopo nga Tasapou do oguu ikoi,” kadi rogon.
41005010	Om minokianu dii marong i tongorogon di Yisus do, “Ada ikoi polobuso siti vonuvo,” ka.
41005011	Nga nuka do oguu marong i vogok siri sokid do sonsungal-sungal mangakan.
41005012	Om pokitulungno dii marong i tongorogon di Yisus do, “Potopiko ikoi pogi silo tongovogok,” ka.
41005013	Nga pinobojou nopo di Yisus i tongorogon. Om labusno dii iolo mantad siri tulun om topikno dii siri vogok. Nga korosukai nopo dii iri tongovogok di rogon, om kinam-kinampo dii i tongovogok diri do santangkus-tangkus rumuuk siri kurimbang do tasavat do lumavog siri vaig gosob do naavi nolosod. Ginuu kama diri vogok nga duvo noribu.
41005014	Nga kaantangai nopo dii di tongotulun momimiara di vogok, om piogono dii iolo mogidu, do mongoi soi bandar om soi kokompungan do minangaabar di tongotulun do nopinlolosod iri tongovogok. Om ongoino dii i tongotulun do mongontong di komoion diolo nong potingkukuro iri.
41005015	Jadi korikot nopo dii iolo siri di Yisus, om naantangan dii diolo iri tulun di sinunsuban do rogon do poingogomno dii, do kisabung om aandaino dii marong i ginavojo. Sabap do inong diri, i tongotulun nga rinumosi di Yisus.
41005016	Om pangaabarno dii iri tongotulun di nokoontong nong onu dii kinojodio diri tulun di iniduan do rogon om iri tongovogok nopinlosod.
41005017	Om pokitulungno dii marong iolo di Yisus do mogidu mantad siri vonuvo diolo.
41005018	Om sako nopo dii kavagu i Yisus siri talud, om sivavaja daa marong dii iri tulun di sinunsuban do rogon.
41005019	Nga au povojoon di Yisus isido, kanogi, “Pouliaino pogi soi valainu, om abaraino i kosuladannu nong songkuro kaandaio do Tuhan dika, om kosianan Disido dika,” kadi Yisus.
41005020	Om pampanauno dii i tulun om timpuunno dii mangaabar siri pantok ponguranan do Opulu Bandar pasal do sinunsuban di Yisus isido do rogon, om oiranan dii kasangkat iri tongotulun.
41005021	Om gulino dii oi Yisus siri sondipau di botung tagajo diri. Tindalno dii i Yisus om oguuno dii i tulun minuntun siri Disido si disan do vaig.
41005022	Om rikotno dii iso kotua do sasambayangan siri, ngaran nopo dii nga i Jorius. Kaantangai nopo dii disido i Yisus, nga ongoino dii tungub siri somok takodJo.
41005023	Om pokitulungno dii maamarong isido do, “Ongoiopo kamawo ilo kojuvan di tanakku tondu do sipapataino do au marong kataru, supaya apangkau om au apatai,” kadi Jorius.
41005024	Om pivajano dii iolo mampanau, om oguu dii marong tulun minaja di Yisus, gosob do opitomping-tomping i Yisus mampanau.
41005025	Nga kivaro nogi siri iso tongondu do opulu om duvo toun do au ototoduan di raa.
41005026	Oguu kosusaan di tongondu diri sabap minokiubat isido siri tongoduktur toguu, gosob do naavino dii i tongobarangjo niboli diri ubat, nga au nogi lumingos i toruoljo, muang-ruang nogi dii.
41005027	Nokorongou nopo dii isido pasal di Yisus, om soriatno dii isido di tongotulun do minsomok marong ponong likud di Yisus,
41005028	do kadi ginavojo, “Olingasan oku bo diti insan kumombit noopo dilo sabungJo,” ka. Koromut nopo dii isido siri likud di Yisus om kombitno dii di sabungJo.
41005029	Pogkombit disido turus dii do notodu i raajo, om nopurimananjo do nolingasan isido.
41005030	Kopurimanai dii di Yisus do linumabus i sinunduJo, om turus gotuvangaiJo dii iri tulun toguu, om pitangar dii do, “Isai bala minongombit diti sabungKu?” kadi Yisus.
41005031	Om jawapno dii i tongotulunJo, “Nokuro do opitomping-tompingKo do oguu tulun, om mitangarKopo do, ‘Isai bala minongombit Dogo?’ kaNu?” kadiolo.
41005032	Nga pingantangai dii di Yisus i tongotulun nong isai minongombit di sabungJo.
41005033	Om ongoino dii i tongondu tungub si gotuvang di Yisus, sabap noilaanjo do nolingosno i toruoljo. Om mopor-kopor dii isido om pangaabarno dii isido di Yisus kasangkat di najadi.
41005034	Om pitangarno dii i Yisus do ka, “Abu, nolingasankono di toruolnu do aparsayako Dogo. Nga ulino pogi do nolingasankono om antatangaino,” kadi Yisus.
41005035	Nga di mangar-tangarpo i Yisus di tongondu, om rikotno dii i tongotulun mantad siri valai di Jorius, i kotua do valai sasambayangan, om mitangar di Jorius do ka, “Tuan, mokimaap ikoi dikau, om popoilo ikoi dikau, iri nopo i tanaknu dii om noovongno. Onupo bo dino koboringaannu ino Guru?” kadiolo.
41005036	Nga aui rinongou di Yisus i tinangaran di tongotulun, om minitangar nogi Isido di kotua sasambayangan do, “Ada korosi, aparsaya noopo Dogo,” ka.
41005037	Om au dii povojoon di Yisus i tongotulun vokon, isoiko do i Pitrus om i Yakub om i Yaya, tadijo.
41005038	Om korikot nopo dii iolo siri valai di Jorius, om kaantangai dii di Yisus iri tongotulun songurau-urau, om songiad-iad om songupus-upus do opuod.
41005039	Om asuno dii i Yisus siri valai diri, om kaDisido, “Nokuro kou do songurau-urau om songiad-iad? Okoniko napatai ilo tanak dilo, nga nokoodop noopo,” kadi Yisus.
41005040	Nga irak-irakai nogi dii diolo Isido. Om suuono dii di Yisus i tongotulun lumabus. Om angataino dii Disido i tulunJo, om iamojo di tanak om iinojo do masu siri bilik di tanak.
41005041	Om kuutaino dii di Yisus i longon di tanak om pitangar dii do tangarJo kondiri, “Tolita koum,” kadi Yisus. Komoion nopo dii nga, “Tanak, posikno, tungagno,” ka.
41005042	Om turus tungagno dii i tanak om pampanauno dii do umur nopo disido nga opuluno om duvo toun. Nga oirananno dii maamarong iolo diri tanak do novijau kavagu.
41005043	Om bilinai dii marong di Yisus iolo do, “Ada muju sangkaabarai i tongotulun vokon pasal diri,” ka. Om suuono dii Disido iamojo om iinojo do, “Paakanonno ilo tanak muju,” ka.
41006001	Om pampanauno dii i Yisus mivaja di tongotulunJo mantad siri do muli siri Nasarit, kampungJo kondiri.
41006002	Korikot nopo dii i Tadau Koingkajadan om ongoino dii Isido monuduk siri valai sasambayangan. Om oguu tulun siri rumongou om moiduduat dii do oiranan pasal di Yisus do ka, “Osundupo dii mamarong i Yisus, owo. Inombo naku nontodon dilo kopintaranJo?” kadiolo, om, “Isai minonuduk do toilaanJo?
41006003	Tutukang kajui bo Isido. Okoniko i Moria iinojo? Om okoniko i Yakub, i Jusis, i Yudas om i Simun i tadijo om oiadiJo tongondu nga siti daton?” kadiolo. Nga aasaban dii mamarong iolo di Yisus om au aparsaya.
41006004	Nga kadii di Yisus diolo, “I nabi nopo, i popolombus do tinangaran di Kinoringan, nga au urumaton do tongotulun siri kampungjo kondiri, nga siri pantok di vokon om ampa urumaton isido,” ka.
41006005	Jadi au kadapat i Yisus popoontong do sinunduJo siri kampung kondiri. Kivaro nogi nga okuyak iri tulun au kataru nolingasanno do kinama Disido.
41006006	Om oiranan dii Isido do auso kaparsayaan di tongotulun siri. Om ongoino dii pitongkop-tongkop i Yisus si tongokampung sondiang do monuduk di tongotulun.
41006007	Om loovono dii Disido iri opulu om duvo tulunJo do suuonJo mampanau soroduduvo, om onuaiJo nogi dii iolo do kuasa monunsub do tongorogon.
41006008	-
41006009	Om bilinaino dii di Yisus iolo do irad diti, “Mampanau kou nopo, om ada kouno mongovit do onuu nopo, insan kokorui, ko kontungan ko siin sino kambot muju, nga obuli kou mongovit do tungkat, om manangkasut, nga ada piopolo ino sabung muju,” kadi Yisus.
41006010	Om kaDisido kavagu di tongotulunJo do, “Kivaro nopo tulun poindakod dikovu, om mindada kou nopo siri gosob do mampanau kou vagu.
41006011	Nong kivaro tulun siri iso pantok do au poindakod dikovu om au mongkinongou dikovu, tantagono i lisovu si lukap muju ontok do mampanau kou mantad siri om toliban muju nopo iolo, do irino i tanda do popoilo kou di kasalaan diolo,” kadi Yisus.
41006012	Om pampanauno dii i tongotulun di Yisus do mangaabar di tongotulun do apatut iolo do rumorogo di duso.
41006013	Om oguu dii iri tulun rinosukan do rogon do sinunsuban diolo. Om oguu nogi tulun do au kataru do linanaan diolo do nolingasan.
41006014	Om kotongkop nopo dii iri ngaran di Yisus om nokorongou dii i Raja Irudis do moitatangar i tongotulun nong isai Isido. Nga kivaro tulun mitangar do ka, “Novijau kavagu daa i Yaya Mamamatis do mantad si pialatan di tulun napatai, om irino sabap do kisinundu Isido,” kadi tulun.
41006015	Om kivaropo tulun kavagu mitangar do, “Isidono nabi Ilia” ka. Om kivaropo tulun kavagu mitangar do, “Isidono nabi irad di nabi pogulu,” ka.
41006016	Om karangaai dii di Raja Irudis do minitangar i tongotulun do irad dii, om kadii disido, “Tulun nopo dino nga i Yaya Mamamatis, i nototokku i liou di pogulu nga novijau kavagu,” ka.
41006017	Do itino kinoontodon do kinapamatajan di Raja Irudis di Yaya di pogulu, do kivaro iso tongondu, ngaran nopo dii nga iOrudia, savo di Pilipus, longuon diIrudis, nga sovoo dii diIrudis. Nga kadi Yaya diIrudis, “Auko apatut daa do manansavo dilo longuonnu do poimvijaupo i Pilipus iakanu,” ka. Nga oruol dii ginavo diOrudia do araatan di Yaya. Nga irino sabap do sinuu dii diIrudis iri tongosoujorjo do mongoi manangkap di Yaya do patangkangan om poosuon siri jiil. Om pokipatajan daa dii diOrudia i Yaya do araatan marong disido. Nga au kadapat isido do aui moo iIrudis do patajon i Yaya,
41006020	nga uvungo nopo dii disido i Yaya do rumosi, do noilaanno diIrudis do aandai i ginavo di Yaya om songonuvon isido di Kinoringan. Sombibia dii do korongou iIrudis di tangar di Yaya om opiduvo dii i ginavojo. Nga insan irad dii aandaian isido mongkinongou di Yaya.
41006021	Kivaro iso tadau taandai kouvangan diOrudia do mamatai di Yaya, irino tadau tagajo iri pongurumatan di kinosusuvan di Raja Irudis. Om untunno dii i ongogagajo pangkat, om i tongokotua do soujor, om i tongokotua-kotua si Vonuvo do Golilia do mogiginakan siri diIrudis.
41006022	Om asuno dii i raraa, i tanak laid diOrudia, om ongoino dii manari. Nga aandaian dii marong i ginavo di Raja Irudis om i tongotulun siri do nokoontong di pananari di raraa. Nga kadi raja di raraa, “Pokianuno dogo onuu nopo i kouvangannu, om onuanku ika,” kadi raja.
41006023	Om minangajanji i raja di raraa diri do, “Nunuupo i pokionuonnu dogon itaakkui dikau, insan opintangapo iti kopomorintaanku pataakonkui dikau,” kadi Raja Irudis.
41006024	Om labusno dii i raraa diri, om ongoino dii siri diinojo mitangar, “Ino, onu kama pokionuonku?” kadi raraa. Om jawapno dii iinojo do, “Pokionuono i tulu di Yaya Mamamatis,” kadiinojo.
41006025	Om mogoogono dii i raraa do mampanau rumomut vagu si di raja om kadisido, “Pokionuonku nopo maino dikau nga i tulu di Yaya Mamamatis om pokoyonno siri talam,” ka.
41006026	Om oludus dii i raja do pokionuon di raraa iri tulu di Yaya, nga kukuroyonpo do nakalanduno dii isido sinumumpa do mangajanji di raraa siri gotuvang di tongotulun. Om aui dii moo isido mungkir di pokionuon di raraa diri.
41006027	Om ponuuno dii i Raja Irudis do iso soujor do mongoi maganu di tulu di Yaya. Om labusno dii iri soujor om putulo i tulu di Yaya siri jiil.
41006028	Om onuojono dii iri tulu di Yaya, om pokoyono siri talam, om ovitono dii muli, om pataakono dii di raraa om pataako kavagu dii di raraa si diinojo.
41006029	Om karangaai nopo dii di tongotulun di Yaya do napataino isido, om ongoiono dii diolo iri kojuvanjo om lobongo diolo.
41006030	Iri nopo tongosusuuon di Yisus nga minuli siri Disido, om pangaabarno dii diolo i Yisus i kasangkat diri gaagaya diolo, om kasangkat diri nituduk diolo di tongotulun.
41006031	Om moisusuvoli dii i tongotulun rumikot om muli gosob do au kosivat iolo mangakan, nga kadi Yisus di tongosusuuonJo, “Kayo tokou pogi bubugol mongoi soi tojongou, om mingkojod tokoupo oruai,” ka.
41006032	Om sakono dii iolo siri talud do bubugol mongoi siri pantok tojongou.
41006033	Om oguu dii i tongotulun nokoontong diolo sumondipau, om otutunan dii diolo oi Yisus. Om pointikid-tikid di bandar kivaro santangkus-tangkus mampanau takod linumiput di vaig mongoi siri rikoton di Yisus. Nga nokopogulu nogi dii i tongotulun rumikot mantad doi Yisus.
41006034	Om korikot nopo dii i Yisus siri pantok ongoionJo, tindalno dii Isido om i tongotulunJo. Om kaantangaiJo dii iri tongotulun toguu, om osianan dii marong Isido diolo do irad di kambing biri-biri do auso momimiara, om timpuunno dii i Yisus monuduk diolo diri, om oguu dii nituduk Disido diolo.
41006035	Om minsosodopno dii ilo tadau, om ongoino dii i tongotulunJo si di Yisus om kadiolo, “Okonko kivaro valai siti pantok diti om minsosodopno ilo tadau.
41006036	Gaam nogi do suuon daa ilo tongotulun toguu poongoi silo tongokampung om silo tongodumo, om pomolijoni iolo do kokorui doisido,” kadi tongotulun di Yisus.
41006037	Jawapno dii i Yisus di tongotulunJo, “Paakanon muju nono iolo,” ka. Nga kadi tongotulun di Yisus, “Kukuroyonja mongoi momoli do taakanon diolo diti do insan torogo duvo naatus pirok nga au kosukup!” kadiolo.
41006038	Om kadi Yisus diolo, “Piropo noinan i kuui muju bato? Ongoio mujupo antangai,” ka. Om ongoiono dii di tulunJo antangai, om koilaai dii diolo do kivaro limopo noinan iri kuui om duvo tinan iri sada, om poiloo nogi dii diolo i Yisus do, “Limopo noinan i kuui om duvo tinan i sada naansak,” ka.
41006039	Om suuono dii di Yisus i tongotulun do moipuruk-puruk mogom siri sakot totomou.
41006040	Om aturno dii iolo mogom do kivaro aatus, om kivaro limo nopulu do iso puruk.
41006041	Om onuono dii di Yisus iri limo noinan i kuui om iri duvo tinan i sada, om tingaa nogi dii Isido soi tavan do sumambayang do mangarajou do Kinoringan. Om poikokib-kokibo dii Disido i kuui, om popintaako nogi dii di tongotulunJo supaya potikidon diolo si di tongotulun. Om irad nogi dino iri duvo tinan sada do pinoiutul-utul di Yisus om pataako nogi diolo di tongotulun.
41006042	Om pangakanno dii iolo kasangkat gosob do nabajakan.
41006043	Om koopod nopo dii i tongotulun toguu mangakan om pumpungono dii di tongotulun di Yisus iri noolu-olu diolo mangakan, nga kivaropo dii opulu om duvo vakid noponu di tongosongkokiban di kuui om i tongosomputul di sada.
41006044	Om kinoguuo nopo diolo minangakan om kivaro kama iri do limo noribu tulun, nga kira tongotosukod kusai noopo.
41006045	-
41006046	Koopod nopo dii i Yisus papaakan di tongotulun diri, om logosono dii Disido i tongotulunJo sumako kosisikap si talud do mogulu sumondipau siri Bandar Boitsida. Om ontok nogi diri suuoJono dii i tongotulun toguu do pouli, om poiririjangno dii iolo, om i Yisus nopo dii nga tinumakad siri kulud do sinumambayang.
41006047	Mintutuvongpo dii nga siri nogi tanga di botung tagajo i tongotulun di Yisus. I Yisus nopo nga sosoiso Isido si sokid.
41006048	Om naantangan dii di Yisus iolo do osusa gumaau do au kotori di sarup do ologod. Nga katalib kama iri do pukul tiga minanavau, om rikotno dii i Yisus siri diolo do minampanau siri soribau do vaig. Om pokitoliban daa dii Disido iolo.
41006049	-
41006050	Nga kaantangai nopo diolo i Yisus do manau-panau siri soribau do vaig, turus do nokotigog iolo do panantaman nopo daa diolo nga tatod taraat, gosob do sonluvapan iolo do nokorosi marong, do kasangkat di tongotulunJo nokoontong di Yisus. Nga turus poiloo di Yisus iolo, do kaDisido, “Ada kosusa. Ada kou rumosi, Iokui iti,” kadi Yisus.
41006051	Om romutno dii i Yisus si diolo, om sakono dii siri talud, om i sarup nga tinumingkod. Om oiranan dii marong iolo,
41006052	do aupo karati iolo di kosunduvan di Yisus irad di naantangan diolo ontok do papaakan Isido di tongotulun di kuui, do ongokodou i ginavo diolo.
41006053	Om lombusno dii oi Yisus sumondipau gosob do nokorikot si disan soi Gana Gonisarit, om pokogosono dii diolo iri talud.
41006054	Om kolintuun dii iolo mantad siri talud om turus oguu dii i tongotulun kotutun di Yisus.
41006055	Om santangkus-tangkus dii i tongotulun diri do tumongkop diri kokompungan om pinoiuup-uupai dii diolo mangakat iri toodopon di tongotulun di au kataru, mongovit siri tongopantok do kinarangaan diolo do siri i Yisus.
41006056	Om nombo nopo kinoongoio di Yisus, siri kokompungan, ko siri kababandaran nga sirino pasar pinongovitan di tongotulun di tulun au kataru, do mokilila di Yisus do pokombiton noopo daa di soririg di sabungJo. Om pobojoo nopo dii Disido, om isai-isai nopo dii nokokombit di sabungJo nga nolingasan kasangkat.
41007001	Om untunno dii i tongokotua do bansa Joudi si di Yisus do rinumikot mantad soi Bandar Yorusalim. Iolo nopo diri nga kumpulan Porisi om piipiro i monunuduk do Undang-undang Ugama do Joudi.
41007002	Om naantangan dii diolo i piipiro tulun di Yisus mangakan di kuui di longon asaim, irino komoion do au maja di adat do kumpulan Porisi do pongungugas.
41007003	Do kumpulan Porisi nopo om kasangkat i tongotulun Joudi vokon nga aupo mangakan nong aupo ougasan i palad sampai iri lunggajan do maja di adat diodu-aki.
41007004	Om irad nogi dino nong nokouli iolo mantad pasar, aupo mangakan iolo nong aupo kopongolinggagup do vaig, om oguupo tongaadat vojoon diolo inong do adat do mongugas do tongopongiupan om mongugas do tongopangakanan atau tongotambaga i vinaal do pagansakan.
41007005	Om i kumpulan Porisi om i tulun do monunuduk do Undang-undang Ugama minongoduat di Yisus do, “Nokuro ilo tongotulunNu do au maja di adat diodu-aki tokou pogulu, do aupo kougas marong dilo longonjo om mangakanno?” kadiolo.
41007006	-
41007007	Om jawapno dii i Yisus diolo do, “Oinomodno i tinangar di nabi Yasaya do popoilo isido laaid di tinangaran di Kinoringan di pogulu pasal dikovu, tulun do puupura, do irad diti tinulisjo do, ‘ “Mongurumat daa iti kabang do tongotulun Dogo, nga ginavo nopo diolo nga osodu mantad Dogo. Om osia-sia naama iolo sumamba Dogo, do monuduk iolo di ponudukan do tulun om tangaron diolo do irino tinangarKu,” kadi Kinoringan,’ i tinulis do Yasaya.
41007008	Au kou maja di isuu do Kinoringan nga maja kou noopo do adat diodu-aki muju,” kadi Yisus.
41007009	Om pitangar kavagu i Yisus do, “Aandai kouno marong dino do iada muju iri nisuu do Kinoringan, om vaja kou nogi diri adat muju kondiri!
41007010	Do kadi Musa di pogulu, ‘Urumato mujuno marong iamonu om iinonu,’ ka, om ponuu kavagu isido do, ‘Isaai nopo mangararaat diamojo om iinojo nga misti patajon,’ kadi Musa.
41007011	Nga ikovu nopo monuduk om kamuju, ‘Nong kivaro tulun kivaro onuu nopo do obuli itulung di moloingjo, nga obuli isido popoilo diamojo ko iinojo do, “Auso kountungannu dogo do auso pataakonku dika sabap inanuku do Kurban,” kadisido,’ kamuju. -- Komoion nopo do Kurban nga i pataakon si di Kinoringan. --
41007012	Nga nong irad dino, potingkod kou di tulun do monulung diamojo ko iinojo.
41007013	Irad kou nopo dino nga au nogi maja kou diri tinangaran di Kinoringan, om au kou mongkinongou. Om poomit kou nogi di adat mantad diodu-aki muju, om oguupo sosondiang irad dino do vojoon muju,” kadi Yisus.
41007014	Om loovono dii kavagu di Yisus i kinoguuan do tulun om pitangar Isido diolo do, “Pongkinongou kouno kasangkat Dogo, om rotio mujuno marong.
41007015	Onuu nopo lumabus mantad siri ginavo do tulun nga irino monginsasaim disido, okoniko iri mantad soribau do tulun do masu si kojuvan do monginsasaim disido.
41007016	[Nga isaai nopo iri kitolingo, rumongouno marong diti tinangaranKu,]” kadi Yisus.
41007017	Om koiduai nopo dii di Yisus iri tongotulun toguu, om asuno dii Isido siri valai. Om pokitudukno dii i tongotulunJo di Yisus do komoion di poiradan.
41007018	Om kadi Yisus diolo, “Nokuro do ikovu nogi nga au kaarati diri tinangarKu? Oilaan mujui do onuu nopo do taakanon do akanon disido nga ausoi monginsasaim disido,
41007019	do onuu nopo iri masu nga siri tijan noopo om lumabus, nga okoniko masu si ginavo,” kadi Yisus. -- Iradno dii nipoilo di Yisus di tongotulun do onuu nopo i taakanon nga ongaandai akanon. --
41007020	Om kadi Yisus vagu di tongotulunJo do, “Nga onuu nopo i lumabus mantad siri ginavo do tulun nga irino monginsasaim disido.
41007021	-
41007022	Do iri nopo lumabus mantad si saralom ginavo do tulun, iri sinoromo do araat, mamaal kalalasu, manakau, mamamatai do tulun, lumapau, au obobos ginavo, mimvavaal do taraat, monoro, monongondu, sumolon, mangararaat do vokon, osumbung om au moilo tudukan.
41007023	Om kasangkat di ongoraraat diri nga lumabus mantad siri ginavo om monginsasaim do tulun,” kadi Yisus.
41007024	Om pampanauno dii i Yisus mantad si Vonuvo Golilia om ongoino Isido siri pantok do Bandar Tirus om Bandar Sidun. Om asuno Isido siri iso valai, do lumosok daa supaya auso tulun koilo, nga potingkukuro pun aui kadapat.
41007025	-
41007026	Nga kivaro iso tongondu kitanak tongondu do rinosukan do rogon i tanakjo. Nga isido nopo om okonko tulun Joudi do tangarjo nopo nga Yunani, bansa nopo nga Puniki siri Vonuvo Siria. Pogrongou diinojo di tanak do siri i Yisus, ongoino dii isido om tungub si takod di Yisus, do mokitulung isido monunsub di rogon mantad si tanakjo.
41007027	Nga pitangarno dii i Yisus di tongondu do poiradon Disido i bansa Israil irad do tangaanak om i tulun di okonko bansa Israil irad do tasu, do kaDisido, “Tantu ipaakanpo mogulu di tangaanak sabap au apatut isumad do tasu iri taakanon do tangaanak,” kadi Yisus.
41007028	Nga jawapno i tongondu, “Obontol ino, Tuan, nga insan tasupo nga sumaaui siri susuk do mija monginsomumuti diri mumu do tangaanak,” ka.
41007029	Om jawapaino di Yisus i tongondu do, “Irad nopo dino tangaronnu, nga pouliaino pogi soi valainu do nokoiduno i rogon si kojuvan di tanaknu,” kadi Yisus.
41007030	Om kouli nopo dii i tongondu si valaijo, nga naantangan disido i tanakjo do modop-odop siri toodoponjo do nokoiduno dii i rogon mantad si kojuvanjo.
41007031	Om uli nopo dii oi Yisus mantad siri Tirus, om otoliban dii Disido i Bandar Sidun, om otoliban nogi dii Disido iri ponguranan do Opulu Bandar gosob nokoruuk siri Botung Tagajo do Golilia.
41007032	Angataino dii di tulun si di Yisus iri iso tulun do bongoloni boboui, om pokikama dii iolo di Yisus supaya olingasan isido.
41007033	Angatai dii di Yisus iri tulun rumijang do minsodu mantad di kinoguuan di tulun, om posusuko dii di Yisus i tunturuJo si tolingo di tulun do bongolon, om pongodula dii Isido om potuduo nogi dii i dila di tulun do bobou.
41007034	Om tingaano dii i Yisus si tavan do monikabo, om kaDisido di tulun, “Ipata,” ka, komoion diri, “Ukabono,” ka.
41007035	Nga turus dii do korongou om katangar i tulun, do noiduno dii i nakatangkong di dilajo.
41007036	Nga bilinaino dii di Yisus i tongotulun do, “Ada sangkaabarai do isaai nopo do tulun,” ka. Nga makin nogi dii do minangaabar iolo.
41007037	Atuuk! Osumboijanno dii marong iolo do kavantang i tulun bobou mitangar, om kadiolo do, “Sukup kaandai i gaagaya Disido dino. Antangai pogi nga bongolon do bobou nga olingasan,” ka.
41008001	Om kivaro insan tadau, do oguu marong tulun minuntun kavagu si di Yisus om auso tongokokorui diolo. Om loovono dii di Yisus i tongotulunJo do poromut Disido om pitangarno dii Isido diolo do ka,
41008002	“Osianan Okuno marong diolo diti, do toluno tadau iolo maja-vaja Dogo, om noovianno dii iolo do kokorui.
41008003	Om nong suuonKu iolo muli do irad dilo, oluluk iolo silo tanga ralan do olikapan, do okonko kivaro kinaakanan diolo diti, om osodu nogi dino ulion diolo vokon,” kadi Yisus.
41008004	Om minongoduatpo dii i tongotulun di Yisus do, “Inombo pogonuan do taakanon do ipaakan do tongotulun toguu diti do okonko kivaro kampung osomok-somok?” ka.
41008005	Om pongoduatpo dii i Yisus do, “Piropo noinan i kuui muju bato?” ka. Nga kadiolo, “Turupo noinan,” ka.
41008006	Om suuono dii di Yisus i tongotulun do mogom siri tana, om onuo nogi dii Disido i turu noinan kuui om ponorimakasino dii Isido di Kinoringan, om poikokib-kokibo om popintaako nogi dii Disido di tongotulunJo, supaya potikidon diolo si di tongotulun, om maja iolo di komoion di Yisus.
41008007	Om kivaro nogi piipiro tinan i sada ongopoyok om barakataino dii di Yisus, om suuono dii Disido i tongotulunJo do potikid di sada nogi si di tongotulun.
41008008	Om pangakanno dii iolo gosob do nabajakan. Om koopod nopo dii i tongotulun toguu mangakan om pumpungono dii di tongotulun di Yisus iri tongokuui noolu-olu di tongotulun mangakan, nga kivaropo dii turu balatak noponu.
41008009	Ii nopo minangakan dii nga kivaro kama apat noribu tulun. Om suuo nogi dii di Yisus iolo pouli.
41008010	Om turus sako dii oi Yisus di talud do sumondipau mongoi soi Vonuvo Dolomonuta.
41008011	Om korikot dii oi Yisus siri Vonuvo Dolomonuta, om kivaro dii kumpulan Porisi do rinumikot kumisival di Yisus do moo daa iolo monginam Disido. Om mokiintalang daa iolo di kuasa di Yisus do pongintutunan do mantad Isido si di Kinoringan.
41008012	Nga monikabo i Yisus do osusa i ginavoJo om kaDisido, “Nokokuro i tongotulun do maino do mokiintalang noopo daa di pongintutunan? PatangaronKu marong dikovu iti do auso nunu pongintutunan do ipoontongKu diolo,” kadi Yisus.
41008013	Om iduai nopo dii di Yisus i tongoPorisi do sinumako vagu si talud do sumondipau.
41008014	Nga noolingan di tongotulun di Yisus do mongovit do kuui, kivaroi nga songinginanpo si talud.
41008015	Om tudukai dii di Yisus iolo do, “Antatangai mujuno kaandai-andai, om jaajagawo mujuno iri poudor di kumpulan Porisi om tulun diIrudis,” ka.
41008016	Nga moitatangar dii i tongotulunJo nong onu komoion di Yisus do ka, “Mitangar gia Isido dilo do auso dii kuui noovit tokou maino,” ka.
41008017	Nga oilaan di Yisus i tinangar diolo, om kaDisido, “Nokuro kou do moitatangar do, ‘Auso kuui tokou,’ kamuju? Aupo naku kosuut kou di ponudukanKu ko aupo kaarati kou? Nokuro do okodou marong i ginavo muju?
41008018	Kimato kou, nokuro do au koontong? Om kitolingo kou, nokuro do au korongou? Au aandaman muju?
41008019	Pikokib-kokiboKu iri limo noinan kuui om nipaakanKu di limo noribu i tulun, nga piropo dii vakid noponu i noolu di tulun mangakan i pinumpung muju?” kadi Yisus. Om jawap iolo, “Opulupo om duvo i vakid noolu diri,” ka.
41008020	Om kadi Yisus minongoduat kavagu di tongotulunJo, “Pikokib-kokiboKu dii iri turu noinan kuui om nipaakanKu di apat noribu tulun, nga piropo dii balatak noponu i noolu di tulun mangakan i pinumpung muju?” ka. Nga jawap iolo, “Turupo i balatak noolu diri,” ka.
41008021	Pongoduat dii i Yisus, “Au dii naku kaarati kou diri, do okonko sumurau Oku do auso kuui?” ka.
41008022	Om korikot nopo dii i Yisus om i tongotulunJo siri Kampung Boitsida, om kivaro dii piipiro tulun do minongovit di tulun nobolou do pokikamaan di Yisus.
41008023	Om kuutaino dii di Yisus iri longon di tulun nobolou do mangaak disido, om angatai dii siri ososoodu mantad di kavalajan, om dulaaino dii di Yisus om kamawo iri matojo, om duato nogi dii di Yisus nong koontongno dii isido.
41008024	Om jangogno dii i tulun bolou, om pitangar do ka, “Koontong okuno dii nga irad do puun do kaju antanganku ilo tongotulun sampanau-panau,” ka.
41008025	Om kamawopo dii vagu di Yisus iri mato disido, om siratai marong disido mongontong om nolingasan nogi ampa anavau marong pongontongjo.
41008026	Om suuono dii di Yisus pouli do kaDisido, “Adako mongoi silo Kampung Boitsida,” ka.
41008027	Om lombusno dii i Yisus mivaja di tongotulunJo do mongoi siri somok do kokompungan di Koisoria Polipi, om siripo tanga di ralan om pongoduatno dii i Yisus diolo do, “Nong kaandaman di tongotulun isai naku Oku diti?” kaDisido.
41008028	Om jawapno dii i tongotulunJo minitangar do, “Kivaro diolo mitangar do Ikano i Yaya Mamamatis, om kivaro diolo mitangar do Ikano i nabi Ilia, om kivaro nogi diolo mitangar do Ikano isopo nabi vokon mantad di nabi pogulu, i popolombus do tinangaran di Kinoringan,” kadi tongotulun di Yisus.
41008029	Om pongoduatpo kavagu i Yisus diolo do, “Nong ikovu, isai Oku kaandaman muju,” ka. Nga jawapno dii i Pitrus, “Ikano i Koristus,” ka.
41008030	Om pitangarno dii i Yisus di tongotulunJo do, “Adano marong sangkaabarai do tongotulun vokon do i Koristus Oku,” kaDisido.
41008031	Om timpuunno dii i Yisus do monuduk di tongotulunJo do irad diti, “Ioku nopo nga i narait di tongonabi i Sinumiliu do Tulun, om potingkuro pun misti do pasansarawon Oku marong, om iada Oku di tongokotua do tulun Joudi, irino i tongomoloingon om i tongokotua di imam om i tongotulun monunuduk di Undang-undang Ugama do Joudi gosob do patajon Oku diolo. Nga ontok di tadau kotolu om ovijau Oku kavagu,” kadi Yisus.
41008032	Om navantang marong di Yisus mitangar irad dino. Nga korongou nopo i Pitrus di tangar di Yisus, kuutaino dii disido i Yisus poinsomok disido, om toguro dii di Pitrus Isido do, “AdaKo mitangar irad dino,” kadi Pitrus.
41008033	Nga tolikudno dii i Yisus di Pitrus om mongontong isido di tongotulunJo vokon, om toguroJo i Pitrus do kaDisido, “Kotua do rogon, pogiduno siti! Do okonko kouvangan di Kinoringan ino ondomonnu nga irino kouvangan do tulun ino ondomonnu,” kadi Yisus.
41008034	Om loovono dii di Yisus i tongotulun toguu om i tongotulunJo do porikot si Disido om kaDisido, “Isaai nopo uvang maja Dogo, misti do olinganno i kouvanganjo kondiri, om monimban di salibjo, irino mijau matai nga sumangal diri kasansaraanjo sabap aparsaya Dogo, om maja nogi Dogo.
41008035	Do isaai nopo momiara noopo do kovijaanjo kondiri nga irino oliangan do kovijaan diri auso koovion. Nga isaai nopo oliangan do kovijaanjo sabap do maja Dogo om sabap popitongkop di Abar do Aandai nga irino kaanu kovijaan diri auso koovion.
41008036	Sabap auso kountungan do tulun insan asanganupo disido kasangkat iti vonuvo, om apatai i tatodjo.
41008037	Au dii kopituuk do kovijaan di tulun diri auso koovion.
41008038	Do isaai nopo dikovu oikuman mangakun do maja Dogo om oikuman mangakun diri ponudukanKu si tulun kiduso, iri au rumalan maja di Kinoringan maso maino, om Ioku nogi i Sinumiliu do Tulun nga oikuman Okui do mangakun disido si gotuvang diAmoKu ontok do rumikot Oku kavagu siti vonuvo saralom do vinaang diAmoKu mivaja di tongomoloikat i ongolidang.
41009001	Om patangaronKu marong dikovu iti, do kivaropo piipiro dikovu songingkakat siti do aupo apatai om koontongpo di kuasa do Kinoringan do momorinta diti tulun,” kadi Yisus.
41009002	Om katalibpo dii onom tadau mantad di pinampanaan diolo, om angataino dii di Yisus i Pitrus, i Yakub om i Yaya do tinumakad siri kulud tasavat om bubugol dii iolo siri. Om korikot siri minundaliu dii i kojuvan di Yisus diri kaantangan diolo,
41009003	do tinumitiu i sabungJo do opurak maamarong, om insan isopo tulun nga auso koilo popurak do sabung irad diri do siti vonuvo.
41009004	Om kivaro dii duvo tulun mimvulai do kumituturan di Yisus. Ngaran nopo diolo nga i nabi Ilia, i popolombus di tinangaran do Kinoringan di pogulupo, om i Musa.
41009005	Om pitangar i Pitrus di Yisus do ka, “Rabi! Songkuro kaandai do siti tokou nogi! Gaam mamaal ikoi do tolu sulap: iso Dika, iso di Musa om iso diIlia,” ka.
41009006	Sabap nga au dii oilaan di Pitrus nong onu tangaronjo do nokorosi marong iolo.
41009007	Om rundukno dii i kavut do tinumopuk diolo. Om kivaro dii norongou diolo di dolou mantad si saralom do kavut minitangar do ka, “Itino TanakKu do au kojuuanKu. Pongkinongou kouno di tangar Disido!” kadi Kinoringan.
41009008	Om pogkovili diolo siri misoliput, om ausono dii naantangan diolo diIlia om i Musa, nga tinggalpo i Yisus kondiri do poingkakat siri.
41009009	Om ontok diri rumuuk iolo mantad siri kulud, om bilinaino dii di Yisus iolo do, “Ioku nopo nga i Sinumiliu do Tulun. Nong aupo novijau Oku kavagu mantad si tulun nongapatai, nga ada mujuno sangkaabarai di tongotulun i naantangan muju,” kadi Yisus.
41009010	Om iolo nga minangasip di tangar di Yisus do aui dii minangaabar di tulun vokon, nga poiduduat dii iolo do, “Nuu naku komoion di tinangar di Yisus diri do, ‘Ovijau kavagu mantad si tulun napatai,’ kaDisido?” kadi tongotulunJo.
41009011	Om pongoduatno dii iolo di Yisus do, “Nokuro naku do minitangar iri tulun monunuduk do Undang-undang Ugama do misti rumikot iIlia mogulu mantad di Koristus,” kadi tongotulun di Yisus.
41009012	-
41009013	Om jawapno dii i Yisus diolo, “Oinomodno do rumikot mogulu iri iso tulun irad di nabi Ilia do poposiap diri ginavo do tulun. Om oinomod nogi do nokorikotno iri tulun irad diIlia siti. Om irino do nokobojou iolo mangaraat disido do onuu nopo iri kouvangan diolo irad di nokotulis si Kitab. Om Ioku nogi i Sinumiliu do Tulun nga oguui kasansaraanKu om iada Okui do tulun irad di nokotulis siri Kitab,” kadi Yisus.
41009014	Nga kogunggulipo dii i Yisus om i tolu tulunJo siri tongotulunJo vokon, om naantangan dii diolo iri tongotulun di Yisus liniputan do tulun toguu. Om kivaro nogi piipiro tulun monunuduk do Undang-undang Ugama do Joudi do kumisival diri tongotulun di Yisus.
41009015	Kaantangai nopo dii di tongotulun toguu i Yisus nga oiranan marong iolo, om panangkusno dii iolo sumalam Disido.
41009016	Om pongoduat dii i Yisus di tongotulunJo siri, “Onu iti pisivalan muju diolo?” ka.
41009017	Nga kivaro iso kusai siri di tulun toguu do minitangar di Yisus, “Guru, noovitku daa iti tanakku kusai siti Dikau do rinosukan isido do rogon om au katangar.
41009018	Om sombo nopo pantok nong orosukan isido do rogon oilaanpo om kalaposno isido si tana, om momuputa i kabangjo, om marit-ngarit i niponjo, om kumodou i kojuvanjo om madan. Om pinokisunsubankuno daa di tongotulunNu, nga au kosunsub iolo diri rogon,” kadiamojo di tanak.
41009019	Nga jawapno dii i Yisus diolo, “Ikovuno tulun do maso maino do au aparsaya Dogo! Komuropo linaidKu do poirunggum dikovu? Om komuropo linaidKu asabar dikovu? Pokoyo siti Dogo ino tanaknu,” kadi Yisus.
41009020	Om angataino dii diolo i tanak siri di Yisus. Om koontong nopo dii i rogon di Yisus, nga mopor-koporno dii i tanak do pinaadan di rogon, om karatu nopo dii isido si tana, om mibalik-balikpo om momuputa i kabang.
41009021	Om duatono dii di Yisus iamojo di tanak, “Komuro nogi linaid disido do irad diti?” ka. Om jawapno dii iamojo, “Mantadpo di opoyokpo.
41009022	Om opogot pataamo di rogon silo tapui om silo vaig do pokipatai daa dilo rogon. Nga nong osiananKo dagai, om tulungo ikoino, tuan, nong kivaro kobulian,” ka.
41009023	Om jawapno i Yisus disido do, “Nokuro kanu, ‘Nong kivaro kobulian,’ ka? Nga nong isai-isai aparsaya Dogo, kasangkat nga tulungon isido di Kinoringan,” kadi Yisus.
41009024	Om pongogijakno dii iamojo di tanak do, “Aparsaya okui Dika, nga aupo songkuro. Nga tulungo okuno Dika supaya aparsaya oku marong Dikau,” kadisido.
41009025	Om kaantangai dii di Yisus i tongotulun sotongkusan do muntun siri diolo, nga sunsubo dii di Yisus i rogon kosikap, om kaDisido, “Rogon, ikano i pobobou om pobongol di tanak, pogiduno om adano asu kavagu silo tanak,” kadi Yisus.
41009026	Om pongogijakno dii mamarong i rogon, om turus kumopor, om novunduk i tanak do pinokorualan marong di rogon, om turus dii pogidu i rogon antad si tanak. Naantangan dii di tongotulun i tanak nga iradpo do napatai i kojuvanjo. Jadi kadi tongotulun, “Napataino dii iti tanak,” ka.
41009027	Nga kuutaino dii di Yisus i longon di tanak om tungagono dii di Yisus, om ingkakatno dii i tanak.
41009028	Om kalangkat dii oi Yisus mantad siri om asu dii iolo siri iso valai. Om kobubugol nopo dii iolo om pongoduat dii i tongotulunJo di Yisus do, “Nokuro naku do au kosunsub ikoi di rogon?” ka.
41009029	Nga kadi Yisus diolo, “Bansa nopo diri rogon nga au osunsub nong au sumambayang,” ka.
41009030	Om pampanauno dii oi Yisus mantad siri nga au moo i Yisus do oilaan di tongotulun do tumalib Isido siri Vonuvo Golilia,
41009031	sabap monuduk Isido di tongotulunJo. Om kaDisido diolo, “Iokuno i Sinumiliu do Tulun do pataakon Oku di tongotulun om patajon Oku nogi dino diolo, om kotolu tadau om ovijau Oku kavagu mantad di kinapatajanKu,” ka.
41009032	Om au kaarati iolo do komoion di Yisus, om au kopusu iolo mongoduat Disido.
41009033	Om korikot iolo siri Bandar Kaparnaum, om asuno dii i Yisus siri valai, om duatono dii Disido i tongotulunJo do, “Onu iri pinisivalan muju maino si ralan?” ka.
41009034	Nga ootos dii iolo do au jinumawap di Yisus sabap pinisivalan nopo diolo siri ralan nga minoiduat-duat do, “Isai daton diti agajo marong pangkat?” ka.
41009035	Om ogom-ogomno dii i Yisus om loovono dii Disido i opulu om duvo tulunJo om kaDisido diolo, “Isaai nopo i uvang do kopogulu nga misti tumouri om osiliu isido do susuuon kasangkat do tongotulun,” ka.
41009036	Om ongoiono dii di Yisus iri iso tanak, om poingkokoto dii si gotuvangon di tongotulunJo, om gopuso dii di Yisus i tanak om pitangarno dii Isido,
41009037	“Isaai nopo monorima irad diti iso tanak sabap aparsaya Dogo nga irino monorima Dogo, nga okonko Ioku noo torimawon diri nga irino i minonuu Dogo siti vonuvo nogi do torimawonjo,” kadi Yisus. Irino Poirunggum Daton
41009038	Om kadi Yaya di Yisus, “Guru, kivaro iso tulun naantanganja do mangarait di ngaranNu do monunsub di rogon. Nga pinotingkodja dii isido do okoniko songkoruangan tokou isido,” kadi Yaya.
41009039	Nga jawap dii i Yisus, “Ada kou potingkod diri tulun do mangarait do ngaranKu. Nong kivaro tulun mangarait do ngaranKu do mamaal do kosunduvan, nga tantu do au buli isido mangararaat Dogo,
41009040	do isaai nopo iri au lumavan daton om irino poirunggum daton.
41009041	PatangaronKu marong dikovu iti do isaai nopo popoiup dikovu sanggalas i vaig sabap di ngaranKu, i Koristus, om aui olijot iri isuli disido mantad di Kinoringan,” kadi Yisus.
41009042	Om kadi Yisus kavagu, “Isaai nopo mamajajat diri iso tulun i oluoi ginavo mamaal do duso, do aparsaya iri tulun Dogo, gaam nogi do agatan do tali i liou om limbagatan do vatu tagajo di tulun diri mamajajat, om itobung nogi dino si laut, mantad do mamajajat diri tulun i oluoi i ginavo mamaal do duso.
41009043	Nga nong i longonnu do mongovit dika mamaal do duso, totokono iri. Gaam nogi do pukung i longonnu sampaping do masu siri kovijaan di auso koovion mantad do oulit ino longonnu do potunuvon siri tapui naraka iri au moilo pisokon.
41009044	[Siri nopo giras nga au matai, om tapui nogi nga au moilo pisokon.]
41009045	Om nong takodnu mongovit dika mamaal do duso, totoko nogi iri. Gaam nogi do pukung takodnu sampaping do masu siri kovijaan di auso koovion mantad do oulit ino takodnu do potunuvon siri tapui naraka.
41009046	[Siri nopo giras nga au matai, om tapui nogi nga au moilo pisokon.]
41009047	Om nong matonu mongovit dika mamaal do duso, sungkitono i linsou matonu. Gaam nogi do bolou sampaping matonu do masu siri Kopomorintaan do Kinoringan mantad do oulit ino matonu do potunuvon siri tapui naraka.
41009048	Siri nopo giras nga au matai, om tapui nogi nga au moilo pisokon.
41009049	Do pointikid-tikid do tulunKu misti do osusa irad do nosuat do tapui supaya osompini ginavo disido mamaal do aandai irad di taakanon diri noosinan.
41009050	Tasin nopo mimang aandai pongosin do onuu nopo taakanon supaya au apasa, nga nong malo iri rasa do tasin diri nga auno dii moilo poosinon kavagu. Om irad kou nogi dino misti irad do tasin si gotuvangon do tongotulun, om moiso kou do ginavo, om moitotoluod kou,” kadi Yisus.
41010001	Om pampanauno dii i Yisus mantad siri Bandar Kaparnaum do minongoi soi pantok do Yudia. Om korikotpo dii oi Yisus, om sondipauno dii di Bavang do Yurdon. Om oguu dii i tongotulun do minuntun vagu siri Disido, om ponudukno dii Isido irad di koubasanJo.
41010002	Om korikot nopo dii i kumpulan Porisi do monsuba daa di Yisus, om pongoduatno iolo Disido do ka, “Maja di Undang-undang Ugama tokou obuli naku i kusai mangada di savojo?” ka.
41010003	Om jawapno dii i Yisus diolo do, “Onu nisuu di Musa dikovu bato?” ka.
41010004	“I Musa nopo gia nga minongolila maganu do surat talak. Irino sabap i tulun obuli miada,” kadiolo.
41010005	Om jawapno dii i Yisus kavagu diolo do, “Irino undang-undang nitulis di Musa dikovu sabap nga okodou ino ginavo muju.
41010006	Nga mantadpo diri voruno iti vonuvo om vinaalno do Kinoringan i kusai om tongondu.
41010007	Om irino sabap do rumijang i kusai diamojo om iinojo, do misompuu di savojo,
41010008	om irad dino okonnoko duvopo kojuvan diolo, nga irino miiso iri raa om tonsi diolo.
41010009	Jadi irad dino, okonnoko duvopo kojuvan diolo, nga atatap do miiso iolo om nong irad dino, isaai nopo iri piniiso do Kinoringan nga au obuli do kokondirianan di tulun do popiada,” kadi Yisus.
41010010	Om korikotpo dii i Yisus siri valai, om duato nogi dii di tongotulunJo nong onu komoion di nituduk Disido.
41010011	Om kadi Yisus kavagu diolo do, “Isaai nopo mangada di savojo, om manansavo kavagu do tongondu sondiang, om isidono kalapau di savojo mantad.
41010012	Nga nong kondiri do tondu kumiada di kusai, om mokisavo kavagu isido do kusai sondiang, iri nga kalapau nogi,” kadi Yisus.
41010013	Kivaro insan tadau do rinumikot i tongotulun do minongovit di tongotangaanak mongoi siri di Yisus do mokikama supaya barakatan. Nga toguro nogi dii di tongotulun di Yisus do, “Ada kou marong mongovit di tongotangaanak si di Yisus,” ka.
41010014	Nga kaantangai nopo di Yisus, naraatan dii Isido di tongotulunJo, om kaDisido diolo, “Poboyoo muju bo ino tongotangaanak rumikot siti Dogo. Ada muju ovudai iolo, do tulun nopo do irad diti tongotangaanak nga irino porintawon do Kinoringan.
41010015	PatangaronKu marong dikovu iti, do isaai nopo iri au minsuribak monorima do Kinoringan momorinta disido irad di gaagaya di tanak topoyok diti, isidono iri au kaasu si Kopomorintaan di Kinoringan,” kadi Yisus.
41010016	Om kibitono dii di Yisus i tongotangaanak, om kamawo nogi dii Disido do mamarakat.
41010017	Om lombusno dii i Yisus mampanau mantad siri, om kivaro dii iso kusai moginangkus do minongoi sumamung Disido, om sinumingkotud si Disido, om minongoduat di Yisus, “Guru do aandai, potingkuro naku i gaagayaku om kaanu oku do kovijaan di auso koovion?” kadisido.
41010018	Om kadii di Yisus, “Isai Oku batoi do roitan Oku dika do tulun do aandai do ausoi tulun do aandai, do isono i Kinoringan do aandai?
41010019	Nokoiloko kama do undang-undang nisuu di Kinoringan do inong diti, ‘Adako mamamatai do tulun, adako lumapau, adako manakau, adako momudut sumaksi do tulun, adako monoro om urumatono iamonu om iinonu,’ kado Kinoringan,” kadi Yisus.
41010020	Nga kadi kusai di Yisus, “Guru, navajakuno kasangkat ino ponudukan dino mantadpo di minsusukod okupo,” ka.
41010021	Nga otoolong dii marong i Yisus disido do au kojuuan Disido i kusai, om kadi Yisus, “Kivaropo iiso au nosuutnu, irino pouliaino om pojualono i nunuu nopo i siri dika om popintaakono di tongotulun miskin iri torogo, om irino irad do aratanu potoouon silo suruga, om gumuliko nogi dii kavagu siti do maja Dogo,” kadi Yisus.
41010022	Nga oludusno dii i kusai mampanau do osusa iri ginavojo do natangaran di Yisus inong diri, do oguu marong iri aratajo.
41010023	Om antangaino dii di Yisus siri misoliputJo, om kaDisido di tongotulunJo do, “Apagonno marong i tulun takaya do masu si Kopomorintaan di Kinoringan,” ka.
41010024	Om nokotigog dii marong i tongotulunJo di Yisus di tinangaranJo do irad dino. Nga kadi Yisus kavagu diolo, “Mitangar Oku dikovu i irad di tangaanakKu, do apagonno marong i tulun masu si Kopomorintaan di Kinoringan.
41010025	Kouma nogi ilo songinan unta masu siri luvang do lavus mantad diri tulun takaya posuribak do ginavo om masu si Kopomorintaan di Kinoringan,” kadi Yisus.
41010026	Nga oiranan nogi dii maamarong iolo, om moiduduat dii iolo do, “Nong irad nopo dino om isaipo dii bala kaanu kovijaan do auso koovion?” ka.
41010027	Om pongontongno dii i Yisus diolo, om kaDisido, “Nong mantad di tulun au kaanu, nga nong mantad do Kinoringan manaak ampa nogi kaanu i tulun do kovijaan di auso koovion, sabap nong mantad di Kinoringan onuu nopo nga osiliu,” kadi Yisus.
41010028	Nga pitangarno dii i Pitrus do, “Kasaangkat do onuu nopo nga noiduanjano do maja ikoi Dikau,” kadisido.
41010029	Nga kadi Yisus, “PatangaronKu marong dikovu iti, do isai-isai nopo tulun do iniduan iri valaijo, ko sulodjo kusai ko tongondu, ko iamojo, ko iinojo, ko tongotangaanakjo, ko tanajo do noiduan disido sabap do maja Dogo, om sabap popitongkop diti Abar do Aandai,
41010030	nga maso maino kaanu isido do aatus kinoguuo do valai, om sulod, om tidi, om tanak, om tana nga pokorualan nogi isido do tulun. Nga kaanupo vagu isido do kovijaan diri auso koovion insan tadau.
41010031	Nga oguu tulun diri kopogulu do maso maino nga kotouri do insan tadau, om iri nogi tulun kotouri maino nga kopogulu do insan tadau,” kadi Yisus.
41010032	Om lombus nogi dii oi Yisus mongoi siri Bandar Yorusalim. Om i Yisus nopo nga minogulu mantad diolo. Om oiranan dii marong i tongotulunJo do abarani marong i Yisus do mongoi si pantok di tulun sipamatai Disido. Om iri tongotulun vokon minaja diolo nga rumosi. Om untuno dii di Yisus kavagu iri opulu om duvo tongotulunJo, om timpuun nogi dii Isido mangaabar diolo nong kukuroyon Isido do tulun,
41010033	“Maino tumakad tokou mongoi soi Bandar Yorusalim. Om Ioku nopo diti nga i Sinumiliu do Tulun, om pojualon Okuno do tulun si di tongokotua do tulun Joudi, irino i tongokotua di imam, om i tongotulun monunuduk do Undang-undang Ugama, om oukuman Oku nogi dino diolo do patajon. Om pataakon Oku diolo si di tulun do okonko bansa do Joudi,
41010034	insasanawon Oku diolo, pindulaan Oku diolo, pinlapasan Oku diolo, om patajon Oku nogi dino diolo. Nga apatai Oku nopo, om kotolu tadau om ovijau Oku kavagu,” kadi Yisus.
41010035	Om ongoino dii adung i Yakub om i Yaya tanak di Jobidi si di Yisus, om kadiolo, “Guru, uvang ikoi daa do onuan ikoi Dika diti pokionuonja,” ka.
41010036	Om duatono dii di Yisus nong onu pokionuon diolo.
41010037	Om kadiolo, “Uvang ikoi daa mogom siri KopomorintaanNu do kikagajaan do iso ponong si gibangNu, om iso ponong si vananNu,” ka.
41010038	Nga kadii di Yisus, “Au oilaan muju ino pokionuon muju dino. Kasanggup kovi naku diri kasansaraan i opurimananKu do insan tadau? Om kasanggup kovi do obotisan irad diri nipamatis Dogo?” kadi Yisus.
41010039	Om jawapno iolo, “Kasanggup ikoji,” ka. Nga kadii di Yisus diolo kavagu, “Kasanggup kou nogi diri kasansaraan i opurimananKu, om obotisan kou irad diti nipamatis Dogo,
41010040	nga okoniko Dogo do kuasa do momili nong isai poogomon siri gibang vananKu. Nga itino pinosodia diAmoKu laaid do itaak Disido di tulun,” kadi Yisus.
41010041	Nga korongou nopo dii iri opulu tulun di Yisus vokon, nga rinumaatan dii iolo di Yakub om i Yaya.
41010042	Om loovono dii di Yisus kasangkat iolo do kaDisido, “Noilaan mujuno do iri nopo tulun kipangkat do momorinta do tulun di okonko bansa Joudi nga mongungulok di tulunjo kondiri. Om iri tongokotua do porinta diolo nogi nga ongogagarang momorinta di tulun porintawonjo.
41010043	Nga ikovu nopo om okonko irad dino, do isaai nopo dikovu mokipangkat om misti sumiliu isido do susuuon muju.
41010044	Om isaai nopo i uvang kopogulu om misti do sumiliu isido do susuuon kasangkat do tulun.
41010045	Om Ioku nopo nga i sinumiliu do tulun, om korikatanKu nopo siti nga okonko maganu Oku do susuuon, nga irino sumiliu Oku do susuuon do tulun, om itaakKu iti kojuvanKu do apatai do pongolukat di tulun toguu,” kadi Yisus.
41010046	Om korikot dii i Yisus om i tongotulunJo siri Bandar Yoriku, om manau-panau iolo tumalib siri. Om ontok di lombus iolo mantad siri, oguu dii i tongotulun vokon do sinumambat do maja diolo. Om kivaro dii iso tulun nobolou mogom-ogom si disan do ralan do mokisadaka, i ponguranan do tulun do i Botomius do ngaran diamojo i Tomius.
41010047	Om karangaai nopo dii disido do tumalib i Yisus, i tulun mantad si Bandar Nasarit, om timpuunno isido lumuvap di Yisus do irad diti, “Uu Yisus, Ikano i koturunan di Daud, kosianaino dogo!” ka.
41010048	Nga oguu dii tulun monogur di tulun nobolou do ka, “Onu iti nakalavanu! Otosno,” ka. Nga makin nogi dii do lumuvap isido di Yisus do, “Ikano i koturunan di Daud, kosianaino dogo!” ka.
41010049	Karangaai nopo dii di Yisus i tulun nobolou, om indadano dii Isido, om suuono dii Disido i tulun do mongoloou di tulun nobolou do, “Loovo pogi isido,” ka. Om loovono dii diolo i tulun nobolou, “Ada kosusa, ingkakatno do loovonko di Yisus,” ka.
41010050	Korongou nopo dii i nobolou, om taamai dii disido iri sabungjo koduvo om nokosimpodi dii isido om pakaayai si di Yisus.
41010051	Om duatono dii di Yisus i tulun bolou, “Onu pokitulungonnu Dogo?” ka. “Guru, mokitulung oku supaya koontong iti matoku,” ka.
41010052	Om pitangarno dii i Yisus do ka, “Pampanauno do nolingasankono di toruolnu do aparsayako Dogo,” ka. Nga turus koontong i tulun nobolou, om vajano dii di Yisus mampanau.
41011001	Di osomokno dii i Yisus om i tongotulunJo siri Bandar Yorusalim, do nokorikotno iolo siri Kampung Boitpagi om Kampung Boitani siri kulud roitan do Jaitun, om ponuuno dii i Yisus di duvo tulunJo,
41011002	om bilinaino dii Disido iolo do, “Ongoi koupo silo kampung ogotuvangan tokou, om korikot kou nopo silo, om koontong kou nopo do pinokogos i tanak kaladai diri aupo insan sakaai do tulun. Om ujadai muju nopo iri, om ovito mujuno siti Dogo.
41011003	Nong kivaro nopo mongoduat dikovu, ‘Kukuroyon muju ino tanak kaladai dino?’ ka nopo, om tangaron mujui do, ‘Kivaro kogunaan di Tuhan diti, nga oruaii pogulionJo kavagu siti,’ kanto nono diolo,” kadi Yisus.
41011004	Om pampanauno dii iolo duvo tulun, om naantangan dii diolo iri tanak do kaladai poingkogos siri pintu di iso valai si disan do ralan, om ujadaino dii diolo i kogos mantad di pinakagasan.
41011005	Om kivaro dii piipiro tulun do songingkakat siri do minitangar, “Nokuro do ujadan muju ino tanak kaladai?” ka.
41011006	Om jawapaino dii diolo iri tongotulun songingkakat siri irad di tinangar di Yisus, om poboyoo dii di tongotulun iolo mampanau mongovit di tanak do kaladai.
41011007	Om ovitono dii diolo i tanak kaladai si di Yisus, om lopikai nogi dii diolo di sabung doisido si likud di kaladai om sako nogi dii i Yisus.
41011008	Om oguu dii tongotulun do pavalad diri tongosabung doisido siri ralan, om kivaro nogi manatas do tongoraan do kaju di kiroun mantad si kabun do nilapik diolo siri ralan do mongurumat di Yisus.
41011009	Om oguu dii i tongotulun sampanau-panau siri gulu om siri touri do sonluvapan do mangarajou di Yisus, om kadiolo, “Usana! Rojoo tokouno i Kinoringan. Kibarakatno i Yisus do rinumikot Isido saralom ngaran do Tuhan!
41011010	Mangarajou tokou do auno marong alaid momorinta Isido daton do irad di Daud i taki tokou i minomorinta pogulu. Usana! Rojoo tokouno i Kinoringan i poingijon soi savat suruga!” kadi tongotulun.
41011011	Om ongoino dii iolo siri Bandar Yorusalim, om asu si natad do Valai Sasambayangan Tagajo, om pivoro-vorono dii i Yisus mongontong siri, om labusno dii iolo do osodopno gia dii i tadau, om pogunggulianaino dii Disido om iri opulu om duvo tulunJo siri Kampung Boitani.
41011012	Om di susuvab pampanauno dii oi Yisus mantad siri Kampung Boitani mongoi kavagu soi Bandar Yorusalim, nga vinitilon dii i Yisus.
41011013	Nga kivaro iso puun nunuk do alabung kaantangan siripo sodu, naantanganno Disido om ongoiono dii insamakai Disido nong kituva daa. Nga roun noopo naantanganJo do aupo gia norikot i koponguvaan.
41011014	Nga pitangarno dii i Yisus diri nunuk do, “Mantad maino antangaipo nong kivaro kaakan dikau,” ka. Om ontok diri nga poinrongou i tongotulunJo.
41011015	Nga korikotno dii oi Yisus siri Bandar Yorusalim, om asuno dii i Yisus siri natad do Valai Sasambayangan Tagajo, om kaantangai dii Disido oguu iri tongotulun do moiboboli siri, om sunsubo dii Disido iri tongotulun. Om pintutuvado dii Disido i tongomija di tongotulun mipalit-palit do siin, om i tongotoogomon di tongotulun pojual do burungasang.
41011016	Om pinotingkod dii di Yisus i tongotulun do mongovit do porompon tumalib siri natad do Valai Sasambayangan Tagajo.
41011017	Om koopod dii iri ponudukno dii i Yisus di tongotulun do irad diti, “Kivaro nokotulis siri Kitab do, ‘Ponguranan do tulun iri valaiKu do valai sasambayangan do kasangkat bansa,’ kadi Kinoringan, nga inombo nogi dii do iradon muju do luvang ijonon di tulun parampuk,” kadi Yisus.
41011018	Om korongou dii i tongokotua do tulun Joudi, irino i tongokotua di imam om i tulun monunuduk do Undang-undang Ugama do Joudi, nga rumosi dii iolo di Yisus do kasangkat tongotulun nga osumboijan diri ponudukan Disido, om irino dii do mogium iolo do koontodon sipamatai di Yisus.
41011019	Om mintutuvong dii i tadau om pampanauno dii i Yisus om i tongotulunJo mantad siri Yorusalim do gumuli si Kampung Boitani.
41011020	Om asarappo dii di susuvab, om pampanauno oi Yisus siri vavajaanJo do katalib di nunuk do mongoi si Bandar Yorusalim. Nga kaantangai dii diolo i nunuk do norujouno dii sampai si gamut.
41011021	Nga kaandamai dii di Pitrus om kadisido di Yisus, “Rabi, antangai dii ilo puun do nunuk inintulusanNu, norujouno dii,” ka.
41011022	Jawapno dii i Yisus diolo, “Sagai aparsaya kouno do Kinoringan.
41011023	PatangaronKu marong dikovu iti, nong aparsaya kou do Kinoringan om aui opiduvo i ginavo muju, insan ilopo kulud nong tangaron muju do, ‘Valiuno silo laut,’ ka, nga misti do maliu ilo kulud do suuon muju.
41011024	Om mitangar Oku dikovu do onuu nopo iri pokionuon muju saralom sambayang muju nong aparsaya do naanu muju, nga misti do kaanu kou di pokionuon muju.
41011025	Om sombia nopo do mingkakat kou sumambayang, om ompunai mujupo iri tulun kivaro karaatan muju, supaya iri kasalaan muju ompunan nogi di Tama tokou silo suruga.
41011026	[Nga nong au kou mangampun do vokon, i kasalaan muju nga aui ompunan di Tama tokou soi suruga],” kadi Yisus.
41011027	Om koongoi dii oi Yisus kavagu soi Bandar Yorusalim, om ongoino dii iolo siri natad do Valai Sasambayangan Tagajo. Om ii manau-panau dii i Yisus siri natad, om rikotno dii i tongokotua do tulun Joudi, irino i tongokotua do imam, om i tongotulun monunuduk do Undang-undang Ugama do Joudi, om i tongomoloingon siri do mongoi sumamung di Yisus.
41011028	Om pongoduatno dii iolo Disido do, “Onu iti kuasaNu do monunsubKo di tongotulun mongojual siti? Om isai minanaak diti kuasaNu?” kadiolo.
41011029	Nga jawapno dii i Yisus diolo do, “Ioku nogi nga kivaro pongoduatanKu dikovu. Jawapai Okuno dikovu, om poiloonKu nogi ikovu diri nontodon diti kuasaKu.
41011030	Nga isai bato minonuu di Yaya mamatis do tulun? Kinoringan ko tulunpo? Jawapai Okuno dikovu,” kadi Yisus.
41011031	Nga poiupapakatno dii iolo do ka, “Nong tangaran tokou do, ‘Mantad do Kinoringan,’ ka, nga tangaron tokou Disido do, ‘Nong irad dino, nokuro do au kou aparsaya di Yaya,’ kadino kama Disido.
41011032	Nong jawapan tokou Isido do, ‘Mantad do tulun,’ ka, nga osusa tokou,” kadiolo, sabap rumosi iolo di tongotulun toguu do oilaan diolo do panantaman kasangkat do tulun do i Yaya nopo nga oinomod do nabi, i popolombus do tinangaran di Kinoringan.
41011033	Jadi jawapno iolo do, “Taau, au ikoi nokoilo nong isai minonuu di Yaya,” ka. Om kadii di Yisus kavagu, “Ioku nogi nga au Oku popoilo nong onu do kuasa napakaiKu siti,” ka.
41012001	Om timpuunno dii i Yisus monorita diolo do pinoiradan do i tongokotua do tulun Joudi nga irad di minoniwa do kabun do ka, “Kivaro iso tulun do kitana do minomukabun do anggur, om pagarono dii disido misoliput, om vaalaijo do pamagaan di tuva do anggur i vinaal mantad do vatu linuvangan, om pamaal nogi dii isido do tinimbalai pangajagaan di kabun anggur. Om koopod nopo dii iri, om posiwaai nogi dii disido iri kabun di piipiro tulun, om pakaayai nogi dii disido mongoi soi vonuvo sondiang.
41012002	Om norikot nopo dii i koponguvaan diri anggur, om ponuuno dii i sanganu diri kabun do iso turiponjo mongoi siri di tulun minoniwa diri kabun do mokianu daa diri boogian disido diri tuva di anggur.
41012003	Nga nokorikot nopo dii iri turipon siri kabun anggur, om kaantangai diri tulun minoniwa di kabun, nga au noonuan, kuutai nogi dii diolo om pinlapasai dii diolo, om sunsubo dii pouli do auso nipoovit si di tuanjo.
41012004	Om ponuuno kavagu iri sanganu di kabun di turiponjo koduvo do mongoi siri tulun minoniwa di kabunjo. Korikot nopo dii i turipon siri tulun minoniwa di kabun, om pimbabagai dii diolo iri tulujo, om poikumo dii di tulun minoniwa di kabun isido.
41012005	Om ponuuno dii kavagu i sanganu di kabun di turipon kotolu do mongoi si di tulun minoniwa, om kaantangaino kavagu diolo om patajo nogi dii iri, om oguupo iri tongoturipon sondiang do sinuu di sanganu di kabun. Nga irad nogi diri do kivaro pininlapasan, om kivaro pinatai diolo.
41012006	Nga kivaro isopo suuon di sanganu kabun, irino i tanakjo do au kojuuan disido, do sinuujo mongoi soi di tulun minoniwa, do andasan nopo daa dii di sanganu diri kabun om urumaton diri minoniwa iri tanakjo.
41012007	Ombo iti, korikot nopo dii iri tanak di sanganu di kabun, om poitatangarno dii iolo do, ‘Ilono tanak di sanganu diti kabun, nga kayo patajo tokou supaya aanu tokou iti kabun do isidono iri gumanti manansanganu diti kabun diamojo,’ ka.
41012008	Om kuutaino dii diolo, om patajono dii om pataamo nogi dii siri sampaping do pagar.
41012009	Nong irad diri, om kukuroyonpo dii di sanganu di kabun? Nga maino nopo dii isido kondiri mongoi siri kabunjo do mamatai di tongotulun minoniwa di kabun, om posiwaaijo nogi dii kavagu i kabun anggur diri di tulun vokon.
41012010	Nakabasa kou bo gia di tinangaran siri Kitab do ka, ‘Iri nopo vatu nitaam di mamamaal do valai, sabap panantaman daa diolo om au aandai, ombo bala iri do irino vatu sinumiliu do pinonimpuunan do mamaal do valai.
41012011	Om irino vinaal mantad do Tuhan, om irino kinoiranan tokou mongontong,’ kadiri tinangaran si Kitab,” kadi Yisus, do Isidono pinoiradan di vatu.
41012012	Om korongou nopo dii di tongokotua do tulun Joudi diri pinoiradan di Yisus, om norotijanno diolo do iolono komoion. Om pokitangkap daa dii diolo Isido. Nga aui kopusu iolo do rumosi urunan di tulun toguu, om iduaino dii diolo i Yisus mampanau.
41012013	Om kivaro piipiro tulun kumpulan do Porisi om tulun diIrudis sinuu do mongoi mangakal di Yisus supaya kivaro koontodon diolo do manangkap Disido.
41012014	Om korikot nopo dii iolo siri di Yisus, om pitangarno dii iolo do, “Guru, oilaanjai do Ikano tulun do oinomod. Om isai-isai nopo nga auso iiso korosijanNu, do okonko mongontongKo di tulun do kipangkat om auso pangkat, nga irino monudukKo do gaagaya do oinomod iri kouvangan do Kinoringan. Nga potingkukuro nong au naku dino kalanggar tokou di Undang-undang Ugama tokou nong mamarai tokou do sukai si porinta di Koisar, i Raja Tagajo siri Ruum, ko aupo? Barajan tokou ko au?” kadiolo.
41012015	Nga noilaanno di Yisus iri kumpulan Porisi om tulun diIrudis do puupurai. Om duato dii di Yisus iolo, “Nokuro bala do monginam kou Dogo? Onuai Oku sakaping siin pisa, antangaiKu,” kadi Yisus.
41012016	Om pootodono dii diolo iri siin siri di Yisus. Om pongoduatno dii Isido diolo, “Isai do gambar diti, om isai do tulisan diti?” ka. Nga jawap dii iolo, “Di Koisar sanganu,” ka.
41012017	Nga kadi Yisus, “Nong i Koisar sanganu, onuai tokouno i Koisar. Nong i Kinoringan sanganu, onuai tokouno i Kinoringan,” ka. Nga oiranan dii marong iolo di Yisus.
41012018	Om kivaro piipiro tulun do kumpulan Soduki nokorikot siri di Yisus. Om iolo nopo nga tulun do Joudi di au aparsaya do obuli ovijau kavagu i tulun do mantad si kapatajon. Om pongoduatno dii iolo di Yisus do,
41012019	“Guru, kivaro nitulis di Musa si Undang-undang Ugama tokou do ka, ‘Nong napatajan iso tongondu do savo om ausopo tanak pisasavaan di kusai savojo togina, nga ipoguli di sulod diri kusai i longuonjo, om tanak nopo diolo diri nga manangama diri sulodjo kusai i napatai supaya arajat i koturunanjo,’ kadi Musa.
41012020	Nga kivaro dii iri turu kusai moisusulod, do nakasavo iri gulu nga ausopo tanak om kapataino.
41012021	Om gulio dii di sulodjo koduvo, nga ausopo tanak om kapataino. Om gulio dii diri kotolu om irad nogi dii diri.
41012022	Sampai di koturu irad om irad diri, ausopo tanak om kapataino. Om pongovian nopo dii om kapatai nogi i tongondu.
41012023	Jadi sabap do kasangkat turu kojuvan diri nakasavo diri tongondu, nga isai dii naku manansanganu di tongondu do ovijau kavagu?” kadi kumpulan Soduki.
41012024	Jawapno dii i Yisus, “Nakasala kouno dino bala do au muju orotijan i komoion siri Kitab, om i kuasa do Kinoringan!
41012025	Do ovijau nopo kavagu i tongotulun mantad siri kinapatajon, nga ausono dino moisasavo kusai om tongondu, do gaagaya nopo diolo nga irad do moloikat silo suruga.
41012026	Om monuduk Oku nogi dikovu diti nong potingkuro vijauon iri tulun napatai. Do nakabasa kovi bo gia diri buuk di Musa do nokotulis di Musa pasal disido kondiri do kivaro sompuun kaju opoyok do kitapui, om siri saralom diri tapui i Kinoringan minitangar di Musa do, ‘Iokuno i Kinoringan diIbraim, om iIsak, om i Yakub, i taki muju,’ kadi Kinoringan.
41012027	Komoion nopo diri tinangaran nga i Kinoringan sanganu di tulun poimvijau i sumamba Disido, okoniko i Kinoringan Isido di tulun do napatai, do insan napataipo iri kojuvanjo, nga ovijau i tatod disido soi suruga. Nga nong irad dino nakasala kouno marong, nong kamuju au ovijau i tulun kavagu,” kadi Yisus.
41012028	Nga kivaro iso tulun vokon, iri nga monunuduk nogi do Undang-undang Ugama do Joudi do nokorikot siri, om karangaai nopo dii disido i kumpulan Soduki kumisival di Yisus, om oilaanjo do aandai i nijawap di Yisus di kumpulan Soduki. Om pongoduatno dii isido di Yisus do, “Onu naku iri nisuu do Kinoringan di opigot marong?” ka.
41012029	Om jawapai di Yisus, “Itino nisuu do Kinoringan di opigot marong, ‘Oou tulun Israil, pongkinongouno! Tuhan nopo nga irino Kinoringan tokou, om sosoiso Isido Tuhan tokou.
41012030	Misti do ovi-oviono ino ginavonu, om ovi-oviono ino kovijaannu, om ovi-oviono ino sinoromonu, om ovi-oviono ino kogiratannu do au kojuuko di Tuhan i Kinoringannu,’ ka.
41012031	Itino nisuu do koduvo, ‘Misti do auko kojuu di tulun vokon irad dino kojuvannu kondiri,’ ka. Ausono vokon nisuu do opigot mantad dino,” kadi Yisus.
41012032	Pitangarno iri tulun monunuduk do Undang-undang Ugama, “Guru, oinomodno ino tinangarNu, do sosoiso i Kinoringan, auso sondiang mantad Disido.
41012033	Om misti do ovi-oviono ino ginavo tokou, om ovi-oviono ino sinoromo tokou om ovi-oviono ino kogiratan tokou do au kojuu tokou di Kinoringan. Om misti au tokou kojuu di tulun vokon irad do kojuvan tokou kondiri. Nga irino opigot marong mantad di tongonisogit di sorobon, om i tongonisogit vokon i pataakon do Kinoringan,” kadi tulun monunuduk do Undang-undang Ugama do Joudi.
41012034	Om noilaan dii di Yisus iri tulun do opintar jumawap, om kadi Yisus disido, “Auno osoduko bo dino do Kopomorintaan do Kinoringan,” ka. Om irad nopo dii diri, om auno dii kobulun i tongotulun mongoduat di Yisus kavagu.
41012035	Om ponudukno dii kavagu i Yisus siri natad do Valai Sasambayangan Tagajo do irad diti, “Potingkuro naku do mitangar iri tulun monunuduk do Undang-undang Ugama tokou do ka, ‘I Koristus nopo nga i koturunan di Raja Daud,’ kadiolo?
41012036	Do sinuu di Tatod Tolidang i Daud do kondiri minonulis irad diti, ‘Sinuu di Tuhan i Kinoringan i TuhanKu do, “Ogomno siti ponong vananKu gosob do ipapasokKu Dikau i tongomusuNu,” kadi Kinoringan,’ kadi Daud.
41012037	Kondiri di Daud mangarait di Koristus do Tuhanjo. Nong irad dino, oinomod naku do i Koristus nga koturunan noopo di Raja Daud Isido? Okoni, kon?” kadi Yisus. Om aandaian dii i tongotulun do mongkinongou di tinangar di Yisus.
41012038	Om saralom do ponudukan di Yisus, minitangar Isido di tongotulun do, “Antatangai mujuno om aui kovi otoro di tongotulun di monunuduk do Undang-undang Ugama do Joudi iri ongaandaian do mamakai do sabung ongolalanggau do manau-panau, om ongaandaian iolo do salamon do tulun siri pasar sabap do mokirajou iolo.
41012039	Om aandaian marong iolo do mogom siri toogomon di naatur do ogomon di tulun diri ongogagajo pangkat siri saralom do sasambayangan, om siri saralom do poginakanan.
41012040	Om monoro iolo di tongotongondu napatajan do savo om monolod di valai diolo, om tomodon diolo palanggau diri sambayangjo do mokiontong-ontongo do tulun vokon. Nong irad dino gaagaya diolo okonko naalang-alang vinagat pongukuman do Kinoringan diolo!” kadi Yisus.
41012041	Om ogom-ogomno dii i Yisus siri gotuvang do poijanan do parsambaan si natad do Valai Sasambayangan Tagajo, om kaantangai dii Disido i tongotulun do paasu do siin siri poijanan. Nga ii nopo tongotulun takaya om oguu dii iri siin poosuon siri.
41012042	Nga korikotno dii iri iso tongondu napatajan do savo iri miskin do papaasu diri itaak disido di Kinoringan i siin tambaga duvono tinan, om irino torogo do sosoiso siin diolo.
41012043	Om loovono dii di Yisus i tongotulunJo, om kaDisido diolo do, “PatangaronKu marong dikovu iti do oguu nogi siin niasu dilo tongondu napatajan do savo do miskin silo poijanan do parsambaan mantad kasangkat dilo tongotulun vokon.
41012044	Do kasangkat dilo tongotulun vokon nga minanaak diri siin iri itaak di Kinoringan om oguupo i siin noolu diolo. Nga ilo nopo tongondu miskin, insanpo mai osimpitan isido, nga pinaasu kasangkat i kovivijaanjo siri poijanan do siin,” kadi Yisus.
41013001	Om kalabus nopo dii i Yisus om i tongotulunJo mantad siri natad do Valai Sasambayangan Tagajo, om kadi iso tulunJo do, “Guru, antangaipo ilo tongovatu siti valai ongaandai mamarong! Nokuro kama ilo vatu dilo do ongagajo marong pamamaal diolo!” kadi tulunJo.
41013002	Om jawapno dii i Yisus disido do, “Aantangannu do ongogagajo pamamaal? Nga kivaro iso tadau do kasangkat dilo vatu pinoititimpak nga uyason,” kadi Yisus.
41013003	Om pampanauno dii oi Yisus do minongoi silo Kulud Jaitun. Om ogomno dii i Yisus siri kukurimbang di kulud do kogotuvang siri ponong do Valai Sasambayangan Tagajo, om iri apat tulun Disido, i Pitrus, i Yakub, i Yaya om i Ondorias minsomok do bubugol iolo do mongoduat di Yisus do,
41013004	“Abarai ikoipo nong sombia naku do uyason ilo Valai Sasambayangan Tagajo, om onu naku pongintutunanja do oruaino korikatan diri koponguyasan dilo Valai Sasambayangan Tagajo?” kadiolo.
41013005	Om timpuun nogi dii i Yisus jumawap diolo do, “Antatangai mujuno, om ada kou mibobojo polidon do tulun.
41013006	Do oguu iri tongotulun do sumangalu Dogo mamalid di tongotulun do ka, ‘Iokuno Koristus,’ kadino, om irino do oguu i tongotulun do apalid diolo.
41013007	Om kivaro nopo orongou muju do moipaparang siti somok, om abar do moipaparang i tongotulun soi vonuvo do osodu, nga ada kou rumosi, do misti orikot kasangkat iti komoionKu. Nga okonko poko korikatan diri gosob do koovion.
41013008	Sabap kivaro vonuvo gumirot lumavan sondiang vonuvo, om kivaro kopomorintaan gumirot lumavan sondiang kopomorintaan. Om inombo-nombo do vonuvo nga kivaro gunggun tana, om mononlikop nogi. Nga insan ajadi kasangkat irad diri om iri nogi dino kotimpuun di kosusaan irad di tongondu monsusu.
41013009	Om antatangai mujuno i kojuvan muju kondiri do kivaro manangkap dikovu dino do mongovit pataak si poibisaraan, om pinlapasan kou siri sasambayangan. Om pogotuvangon kou do tongomontiri om tongoraja do daawaan kou si diolo sabap do maja kou Dogo. Nga irino kosivatan muju do papaabar diolo diri Abar do Aandai.
41013010	Aupo korikot iri koovion do maso, om misti moitotongkop kou mangaabar di Abar do Aandai si kasaangkat bansa.
41013011	Om ontok nopo do tangkapon kou dino om pataakon kou siri poibisaraan nga ada kouno kosurau nong onu i patangaron muju. Do ontok diri pitangar kouno do onu nopo iri ituduk dikovu do irino tinangaran mantad di Tatod Tolidang sino ginavo muju, okoniko toilaan muju kondiri.
41013012	Om pataakon di tulun iri sulodjo do ipapatai di tulun. Om pataakon nogi diamojo iri tanakjo do ipapatai di tulun. Om i tanakjo nga lumavan diamojo om iinojo gosob do ipapatai di tulun.
41013013	Om kasaangkat di tongotulun nga obonsi dikovu sabap maja kou Dogo. Nga isaai nopo iri atagar ginavo gosob do koovion om irino kaanu do kovijaan di auso koovion,” kadi Yisus.
41013014	Om kadi Yisus kavagu, “Sombia do koontong kou nopo diri patung di kobonsijan di Kinoringan, iri au apatut do pinoingkakat silo saralom Valai Sasambayangan Tagajo, om pogidu kouno marong dikovu tulun siti Vonuvo Yudia do mongoi silo tongokulud. Nga oiduan di Kinoringan iri Valai Sasambayangan Tagajo sabap sirino i patung. -- Nga isaai nopo iri mambasa diti om rotiono i komoion diri. --
41013015	Om isaai nopo dikovu siri labus do valai, om adano asu siri saralom do mongongongoi do onuu nopo poromponjo.
41013016	Om isaai nopo dikovu si dumo, om adano muli si valai do mongongoi di sabung nga polombusaii mogidu.
41013017	Om ontok nopo dino diri nga okonko naalang-alang kosusa i tongotongondu do momontijan, om i tongotongondu di posusu di tanak topoyok ontok diri nga osusa nogi.
41013018	Nga aandai do sumambayang kou si di Kinoringan do mokitulung supaya do ontok di mogidu kou ada do koontok di musim tosogit.
41013019	Om asansara marong ontok diri, do mantad di voruno do Kinoringan iti vonuvo aupo insan kivaro kasansaraan marong irad dino mantad di pogulupo sampai do maino, nga katalibpo iri kasansaraan om ausono rumikot kavagu kasansaraan do irad diri kasansara.
41013020	Nga nong au pinoruai do Kinoringan i maso diri kasansaraan nga auso tulun ovijau. Nga pinoruai Disido i maso diri supaya ovijau iri tongotulun di piniliJo.
41013021	Om nong kivaro nopo tulun do mitangar dikovu do ontok diri do, ‘Antangai pogi nga sitino i Koristus!’ ka, ko ‘Antangai Isido, nga silono!’ ka nopo, nga ada kouno kaparsayaai diri.
41013022	Do mimbulai piipiro koristus do momumudut om piipiro nabi do momumudut do popoontong di pongintutunan om koiranan do mamalid daa do tulun pinili do Kinoringan.
41013023	Om antatangai mujuno do kasangkat diti kosusaan nga pinoiloKuno ikovu maantad,” kadi Yisus.
41013024	Om kadi Yisus kavagu. “Ontok diri katalib nopo i kasansaraan diri, om osiliu irad do tinangaran si Kitab do, ‘Misokno i vinaang dilo tadau om vulan,
41013025	om tumupitak ilo tongokorombituon mantad si tavan, om ogunggun kasangkat iri tongokuasa soi tavan,’ ka.
41013026	Om ontok diri rumikot Oku, i sinumiliu do tulun, om aantangan Oku nogi dino di tongotulun siri kavut do rumikot mivaja do kuasa do agajo om i vinaangKu.
41013027	Om suuonKu nogi dino i tongomoloikatKu do monguntun di tulun piniliKu mantad silo kosilauon, om mantad silo kotonobon om mantad silo disan tana gosob silo disan tavan,” kadi Yisus.
41013028	Om kadi Yisus kavagu, “Sonsodo mujuno minsoromo iri nunuk onuon do poiradan, do momutolid nopo om momuroun kavagu, om oilaan mujuno dii do oruaino musim magadau.
41013029	Om irad nogi dino, ontok do koontong kou di najadi i komoionKu, nga oilaan mujui dino do oruaino i korikatanKu.
41013030	PatangaronKu marong dikovu iti, do aupo apatai kasangkat iti tulun do maso maino om orikotno ino kouyasan do Yorusalim.
41013031	Olijot do laaid ilo tavan om iti tana, nga tinangaranKu nopo nga auso iso olijot,” kadi Yisus.
41013032	Om kadi Yisus kavagu, “Auso iso tulun koilo sombo do tadau ko sombo do jaam do korikatanKu, insan i moloikat silo suruga ko Ioku i Tanak nga au koilo, nga irino i TamaKu do koilo di korikatanKu.
41013033	Om antatangai mujuno, om jaajagawo mujuno do au oilaan muju iri maso do korikatanKu kavagu.
41013034	Om iri nopo nga inong di iso tulun do minampanau mongoi siri vonuvo sondiang, om tantadonjo mampanau, om onuai dii do kuasa i tongoturiponjo, om onuaijo dii iri tongoturiponjo do karaja do moisosondiang, om bilinai nogi dii disido i mangajaga do pintu do, ‘Jaajagawono,’ ka.
41013035	Om sabap diri pipupurimanai mujuno do au oilaan muju iri maso do korikatan di sanganu valai nong minsosodop, ko tanga sodop, ko mongingkukuuk manuk ko minanavaupo.
41013036	Om pipupurimanai mujuno, do au oilaan tigogi ka om korikot isido ontok do koolong kou modop.
41013037	Om iti nopo tangaronKu dikovu, om patangaronKu nogi kasangkat do tongotulun do, ‘Pipupurimanai mujuno,’ kangKu,” kadi Yisus.
41014001	Om duvopo tadau om orikotno i Tadau Tagajo do Paska, irino tadau tagajo do tulun Joudi do pangandaman diolo di kinopogiduan diodu-aki diolo mantad si Vonuvo Masir di pogulu, om iri nogi kotimpuunon di Tadau Tagajo do Kapangakanan diolo di Kuui do Auso Poudor i pangambang di tapung. Moiuupakatno dii i tongokotua di imam, om i tongotulun monunuduk do Undang-undang Ugama do Joudi nong kukuroyon manangkap i Yisus ontok do au aantangan daa di tongotulun, om patajon nogi dino daa diolo Isido.
41014002	Nga kadiolo, “Ada tangkapo tokou Isido ontok do tadau tagajo, supaya au tokovi urunan do tongotulun mamatai,” kadiolo.
41014003	Nga ontok di Yisus siri Kampung Boitani, kivaro iso tulun do rumanai i kojuvanjo i nolingasan, ngaranjo i Simun, do poongoi di Yisus mangakan siri valaijo. Nga ontok diri mangakan i Yisus, kivaro dii iso tongondu rinumikot do minongovit do sombutul i vinaal mantad bolinanaan i noponu do lana di aangod marong om auso gavul. Lana nopo diri nga vinaal mantad di gamut do sogumau taragang, om amaar marong. Om pungosono dii di tongondu iri butul, om potuntugono dii i lana siri tulu di Yisus.
41014004	Nga kivaro piipiro tulun siri do aasaban mingoontong di tongondu, om moitatangar dii iolo do, “Nokuro do rubato toomod disido ilo lana?
41014005	Ombo bala do torogo dilo lobi tolu naatus pirok. Gaam nogi do padagangon om itaak di tongotulun ongomiskin iri torogo ko mantad do pinsirubatan,” ka. Om araatan dii marong iolo diri tongondu.
41014006	Nga kadi Yisus, “Poboyoon bo ilo tongondu. Nokuro do poposusa kou disido? Aandai gia iti gaagayajo siti Dogo.
41014007	Do ilo nopo tongotulun do omiskin soumur poirunggum dikovu, om sombia nopo nga buli nong kivaro aandai do ponguup muju si diolo. Nga Ioku nopo om okoniko soumur poirunggum dikovu.
41014008	Do inombo nopo iri opudan dilo tongondu, irino ririkot disido mongopud. Tinuntugan disido laaid iti kojuvanKu do lana do posodia Dogo do lobongon.
41014009	PatangaronKu marong dikovu iti do ombo nopo kotongkopo siti vonuvo iti Abar do Aandai di Kinoringan, om iti gaagaya do aandai diti tongondu siti Dogo nogi nga arait, om aandamani isido di tongotulun,” kadi Yisus.
41014010	Nga kivaro iso tulun diri opulu om duvo tulun di Yisus, i Yudas i tulun mantad soi Kampung Koriut. Om ongoino dii isido siri di tongokotua di imam do minongupakat do pojual isido di Yisus si diolo.
41014011	Nga aandaian dii marong iolo do nokorongou di tangar di Yudas do irad diri, om pangajanjino dii iolo manaak do siin si disido. Om pogiumno dii i Yudas do akal nong potingkuro itaak i Yisus si di tongokotua di imam.
41014012	Om norikot nopo dii iri tadau koiso, iri kotimpuunon do tadau tagajo di tulun Joudi do Kapangakanan diolo di Kuui do Auso Poudor, om ponogitno dii iolo di tanak kambing biri-biri soi di Kinoringan. Om minongoduat i tongotulun di Yisus do, “Inombo pantok kouvanganNu do ongoionja ponodiaan do pangakananNu di tanak kambing biri-biri do akanon di Paska?” kadiolo.
41014013	Om suuo dii di Yisus iri duvo tulunJo do pinopogulu mampanau, om kaDisido, “Ongoi kou pogi silo Bandar Yorusalim, om osomungan kou nopo diri iso kusai di minongoi managou do mimban-simban di suvangan, om vaja kouno disido.
41014014	Om masu nopo isido siri valai, om tangaron mujuno iri sanganu diri valai irad diti, ‘ “Sinombo do bilik pangakananja di tongotulunKu ontok diti Paska?” kadi Guru,’ kanto nono disido.
41014015	Om angatan kou disido siri iso bilik do abava si savat do natandaian laid, om siri kouno posodia,” kadi Yisus.
41014016	Om pampanauno dii i duvo tulun di Yisus do mongoi siri bandar, om kosomungai dii diolo iri komoion di Yisus. Om kuriono dii diolo i tongotaakanon ontok di Paska.
41014017	Om osodop nopo dii i tadau, om korikot nogi dii i Yisus siri bilik minivaja dii i opulu om duvo tulunJo.
41014018	Om pitangarno dii i Yisus di mangakan iolo do, “PatangaronKu marong dikovu iti do kivaro iso tulun sino dikovu do muruk Dogo mangakan do pojual Dogo,” kadi Yisus.
41014019	Om sumurauno dii marong iolo do nokorongou di tinangar di Yisus do irad diri, om poisusuvolino dii iolo mongoduat di Yisus, “Ioku naku ino?” kadi tongotulunJo.
41014020	Om jawapno dii Yisus diolo do, “Irino songkoruangan muju diti opulu om duvo tulun i muruk Dogo do potutu do kuui siti pinggan.
41014021	Om Iokuno i sinumiliu do tulun, om mimang apatai Oku irad di nokotulis siri Kitab. Nga songkuro araat nasip di tulun di pojual Dogo! Gaam nogi daa do au naanak isido,” kadi Yisus.
41014022	Om ontok do sangakan-akan oi Yisus diri, om paganuno dii Isido do kuui, om pangarajouno dii Isido di Kinoringan, om poikokib-kokibo, om taakai nogi dii di tongotulunJo, om kaDisido, “Paganu kouno diti kuui, do itino kojuvanKu,” ka.
41014023	Om kuutaiJono dii iri sangkir do kivaig do anggur, om ponorimakasi nogi dii Isido di Kinoringan, om pataako nogi dii Disido di tongotulunJo, om pongiupno dii kasangkat diolo di vaig do anggur.
41014024	Om kadi Yisus diolo, “Itino raaKu do pomogirot do pongojonjian mantad do Kinoringan, do tumuntug i raaKu do apatai Oku sabap di tulun toguu.
41014025	PatangaronKu marong dikovu iti do au Okuno koiup kavagu diti vaig do anggur gosob do orikot i kopongiupan tokou do vaig do anggur di vagu saralom Kopomorintaan do Kinoringan,” kadi Yisus.
41014026	Om sindingno dii iolo do minangarajou do Kinoringan, om labus nogi dii iolo do mongoi siri Kulud Jaitun.
41014027	Om kadi Yisus diolo, “Pingiduan Oku dikovu maja di nokotulis saralom Kitab do ka, ‘PatajonKuno i tulun di momimiara do kambing biri-biri, om kopoiririjang nogi dino iri kambing biri-biri,’ kadi Kinoringan.
41014028	Nga ovijau Oku nopo kavagu, om mogulu Oku mantad dikovu mongoi soi Vonuvo Golilia,” kadi Yisus.
41014029	Om kadi Pitrus di Yisus, “Insan do pingiduanKopo kasangkat diolo, nga au okui dogo mogidu!” ka.
41014030	Nga kadi Yisus di Pitrus, “NoilaanKuno ika do aupo kopongingkukuuk i tandaa di kumoinduvo do sodop maino om intolukono mitangar do, ‘Au oku kotutun di Yisus,’ kanu dino,” kadi Yisus.
41014031	Nga makin nogi mitangar i Pitrus, “Insan kaavaja oku Dikau do patajon do tulun, au okui mongolim do kotutun oku Dikau,” kadisido. Om kasangkat nogi di tongotulun di Yisus nga mitangar do irad diri.
41014032	Om korikot nopo dii oi Yisus siri iso pantok do pinonguranan do Kabun Gitsamani si Kulud Jaitun, om pitangarno dii i Yisus di tongotulunJo do, “Ogom koupo pogi siti. Mongoi Okupo sambayang silo,” ka.
41014033	I Pitrus nopo, om i Yakub om i Yaya nga inangatan Disido. Om timpuunno dii i Yisus sinumurau om sumusa do rumosi di kasansaraan.
41014034	Om kaDisido diolo, “Oludus marong Oku inong do sipapatai Oku kopurimananKu. Nga indada koupo siti, om pipupurimanai mujuno,” kaDisido.
41014035	Om lombusno dii i Yisus siri ososodu kopoyok mantad di tulunJo, om loubno dii Isido si tana, do sumambayang si di Kinoringan do mokitulung, supaya au osuat Isido di kosusaan do ontok diri.
41014036	Om kadi Yisus, “Ou Amo, nuu nopo nga obuli sino Dika. Tulungo Okuno Dikau daa do poinsoduo Dogo iti kasansaraanKu; nga okoniko maja Oku do kouvanganKu kondiri, nga irino kouvanganNu,” kadi Yisus.
41014037	Gulino dii Isido, om nokosupan dii Disido iolo do nokoodop, om kadi Yisus di Pitrus, “Modopkopo, Simun? Auko naku kogoos ongosanjaami do au koodop!
41014038	Antatangai mujuno, om sambayang kouno supaya om au kovi osuat do ponsubaan, do agajo daa ino ginavo muju dino, nga oluoi i kojuvan muju,” ka.
41014039	Om gulino dii kavagu i Yisus siri pantok sinambayangonJo di togina, nga iri om iri sambayangJo.
41014040	Om gunggulino dii kavagu Isido siri diolo, om nokosupani dii do iri om iri iolo nokoodop, do avagat mato diolo do siodopon marong. Om posikai dii di Yisus iolo, om koposik nogi dii, nga au nokoilo iolo nong oonu ijawap diolo di Yisus.
41014041	Om gunggulino dii kavagu Isido di kumointolu. Irad om irad dii do nokoodop i tulunJo, om kaDisido diolo, “Modop koupo bala! Aupo nobobos kou mingkojod! Sukupno ino! Norikotno di maso, pojualon Oku i sinumiliu do tulun siri tulun kiduso.
41014042	Tungag kouno pogi, om kayo tokouno mampanau. Antangai, nga alono dii ilo tulun do pojual Dogo!” kadi Yisus.
41014043	Om mangar-tangarpo dii i Yisus di tongotulunJo, om korikotno dii i Yudas, i songkoruangan diri opulu om iso tulun di Yisus. Om oguu dii iri tongotulun maja-vaja disido do sasasangkil do gampa om songkuut-kuut do lalapos, do sinuu diri tongokotua di imam, om iri tulun monunuduk do Undang-undang Ugama, om iri tongomoloingon do Joudi.
41014044	Om ontok di minongupakatpo i Yudas, irino i pojual di Yisus, om nakatangar isido diolo laid do irad diti, “Isaai nopo iri tungubanku monium nga Isidono iri. Om tangkapon muju nopo Isido, om angatan mujuno om antatangai mujuno do koidu,” kadi Yudas.
41014045	Om korikot nopo dii i Yudas, om sondikoto nopo dii disido i Yisus, om kadisido, “Rabi!” ka, om tungubaino dii disido monium i Yisus, do sumalam isido di Yisus.
41014046	Om tangkapo nogi dii diolo Isido.
41014047	Nga kivaro iso tulun mantad di tongotulun songingkakat siri do minongunus di gampa, om minonibas di turipon di Imam Tagajo gosob do napapas i tolingojo.
41014048	Nga pitangarno dii i Yisus di tongotulun di imam, “Nokuro do kisinangkil kou do gampa om songkuut-kuut kou do lalapos, do mongoi manangkap Dogo? Panantaman mujupo bato om parampuk Oku?
41014049	Tikid tadau Oku maja-vaja dikovu monuduk silo natad do Valai Sasambayangan Tagajo, nga au Okui tangkapon dikovu. Nga tinangkap Oku dikovu supaya orikot iri nokotulis siri Kitab,” kadi Yisus.
41014050	Om iduai nopo dii kasangkat di tongotulunJo do moitotomburijang mogidu.
41014051	Nga kivaropo iso tomulok do minaja di Yisus do poingkurilib do kain topurak, om tampaai dii diolo isido.
41014052	Nga iliai nopo dii disido iri kinurilibjo do minanangkus mogidu do poinlabas.
41014053	Om ovitono dii diolo i Yisus muli siri Imam Tagajo. Nga nountunno dii laid siri i tongokotua do tulun Joudi, irino i tongokotua di imam om i tongomoloingon do Joudi, om i tongotulun monunuduk do Undang-undang Ugama.
41014054	Nga suutno dii i Pitrus di Yisus siri sodu gosob do nakaasu siri natad di valai di Imam Tagajo, om rinumunggum isido di pulis di Imam Tagajo mogom do dumadang diri tapui.
41014055	Nga iri nopo dii i tongokotua di imam om kasangkat tongotulun vokon si Pinonguntunan di Tongokotua nga mogium do koontodon do mangadaawa daa di Yisus, supaya kadapat iolo mamatai Disido. Nga aui dii kaayang iolo di tulun do sumaksi.
41014056	Do oguu i tulun do sumaksi nga momuduti, om aui dii kopiiso iri tangaron diolo.
41014057	Om kivaropo mingkakat piipiro tulun do sumaksi, nga iri om iri do ovudut kasangkat iri kosoksian iolo do minitangar do ka,
41014058	“Norongouja i Yisus minitangar do irad diti, ‘UyasonKu iti Valai Sasambayangan Tagajo iri vinaal do tulun, om tolui tadau do vaalonKu kavagu do Valai Sasambayangan do sondiang i okonko vaalon do tulun,’ kadi Yisus,” kadi tulun sumaksi.
41014059	Nga insan irad diri tangaron diolo, nga aui kopiiso iri pintangaron diolo.
41014060	Om ingkakatno dii iri Imam Tagajo si gotuvang diolo do minongoduat di Yisus do, “Auso ijawapNu dilo pangadaawaan diolo Dikau?” ka.
41014061	Nga ootos nopo i Yisus do au minungkomi. Om duatono kavagu di Imam Tagajo, “Ika naku i Koristus, i Tanak do Kinoringan iri Rojoon?” ka.
41014062	Om jawap nogi dii i Yisus do, “Iokuno iri, om Iokuno i sinumiliu do tulun. Om aantangan Oku dikovu do poingogom siri ponong vanan do Kinoringan, iri Agajo Kuasa. Om aantangan Oku nogi dino dikovu do insan tadau rumikot mantad silo tavan siri tongokavut,” kadi Yisus.
41014063	Om karangaai nopo dii di Imam Tagajo iri tinangar di Yisus, turus ruako dii disido i sabungjo kondiri, om kadisido kavagu, “Onupo dii koiumai tokou do saksi?
41014064	Nokorongou kouno di tinangaranJo do mangararaat do Kinoringan do rumantai Isido do Kinoringan. Kuroyon muju dii Isido diti?” kadi Imam Tagajo. Om koputusan nopo dii diolo nga misti patajon i Yisus.
41014065	Om pindulaaino dii di piipiro tulun Isido, om topukai dii diolo i matoJo, om pisampakai. Om kadiolo, “Intutunai daa nong isai ino minanampak Dikau,” ka. Om pintapapai nogi di tongopulis i Yisus.
41014066	Om i Pitrus nopo nga siri tana siri natad di poibisaraan. Nga kivaro dii iso tongondu raraa ginojian di Imam Tagajo do nokorikot si di Pitrus.
41014067	Nga kaantangai dii disido i Pitrus do dumadang si tapui, tantangaino dii marong disido i Pitrus, om kadisido do, “Ika nogi nga koruangi di Yisus, ilo tulun mantad Bandar Nasarit,” kadi raraa.
41014068	Nga timpuunno dii i Pitrus do mongolim om pitangar do ka, “Au oku nokoilo dino, om au oku kaarati dino komoionnu,” kadisido. Om pogiduno dii i Pitrus om minindada si somok di pintu. [Om pongingkukuukno dii i tandaa.]
41014069	Nga kaantangai nopo dii kavagu di raraa i Pitrus, om pitangarno dii kavagu isido di tongotulun di songingkakat siri, kadisido, “Isido nga songkoruangan diolo,” ka.
41014070	Om pongolimno dii i Pitrus di kumoinduvo. Om au kalalaid mantad diri, om pitangarno kavagu iri tongotulun songingkakat siri di Pitrus do, “Oinomodno bo do ika nga koruang diolo do ika nga tulun mantad soi Vonuvo Golilia,” kadiolo.
41014071	Nga jawapno dii kavagu i Pitrus diolo di kumointolu do, “Sumumpa oku do oinomod iti tinangarku. Matai okuno nong kotutun oku di tulun komoion muju,” kadi Pitrus.
41014072	Om turus pongingkukuukno dii i tandaa di kumoinduvo. Om kaandamai nogi dii di Pitrus iri tinangar laid di Yisus disido do, “Aupo kopongingkukuuk i tandaa di kumoinduvo, om intolukono mitangar do, ‘Au oku kotutun di Yisus,’ kanu dino,” kadi Yisus. Om pogiadno dii maamarong i Pitrus.
41015001	Om pognavau di minsasarap diri, om poiupapakatno dii i tongokotua di tulun Joudi, irino tongokotua di imam, om i tongomoloingon, om i tongotulun monunuduk do Undang-undang Ugama, om i tongotulun vokon si Pinonguntunan di Tongokotua nong kukuroyon i Yisus. Om kagasai nogi dii diolo i Yisus om ovito nogi dii do pataakon siri di Gobonor, i Pilatus ngaranjo.
41015002	Om korikotpo dii si di Pilatus, om duatono dii disido i Yisus do, “Ikano naku i Raja do tulun Joudi?” kadi Pilatus. Om, “Inongno dino tangarnu,” kadi Yisus.
41015003	Om oguu dii tinangar di tongokotua di imam do pangadaawa di Yisus.
41015004	Om duatono kavagu di Pilatus Isido, “AuKo dii jumawap diolo dino? Antangaipo nga okonko naalang-alang pangadaawa diolo Dika,” kadi Pilatus.
41015005	Nga insan iisopo dii ko kivaro nijawap di Yisus diolo, om osumboijan dii marong i Pilatus.
41015006	Nga koubasan nopo di Pilatus ontok di Tadau Tagajo do Paska do palabus isido do iso tulun mantad siri jiil, isaai nopo i pokionuon diolo.
41015007	Om kivaro dii iso tulun, do i Badabas ngaranjo, om mivaja di songkoruanganjo siri jiil, do linumavan do porinta om minamatai do tulun.
41015008	Om ongoino dii i tongotulun toguu do sinumamung di Pilatus do mokiatur disido do irad di koubasanjo laaid.
41015009	Nga pongoduatno dii i Pilatus do, “Kouvangan mujui bato do polobusonku dikovu ilo Raja do tulun Joudi?” ka.
41015010	Do nokopuriman dii i Pilatus do minongovit i tongokotua di imam di Yisus do ipadaawa si disido sabap nga tumaai iolo Disido do abantug i ngaranJo.
41015011	Nga arago dii di tongokotua di imam i tongotulun toguu, supaya mokilabus iolo di Pilatus di Badabas do posuvolijon di Yisus.
41015012	Om pongoduatpo dii kavagu i Pilatus di tulun toguu do, “Nong irad nopo dino om kuroyonku dii iti tulun di roitan muju do, ‘Raja di tulun Joudi,’ kamuju,” kadi Pilatus.
41015013	Om luvapno dii iolo kavagu do, “Solibon nopo Isido,” ka.
41015014	Om pitangarno i Pilatus diolo do, “Nokuro bato! Onu iri vinaal Disido di araat do iradon muju dino?” kadi Pilatus. Nga makin nogi dii do lumuvap i tongotulun do, “Posolibo nopo Isido,” kadiolo.
41015015	Nga uvang i Pilatus do obobospo marong i ginavo di tongotulun toguu, om polobuso nogi dii disido i Badabas maja di kouvangan diolo, om suuono dii di Pilatus i tongosoujor do mangalabun di Yisus. Kobobos nopo dii iolo mangalabun marong om ovitono dii diolo i Yisus do posolibon.
41015016	Om koopodpo dii iri, om ovito nogi dii di tongosoujor i Yisus masu si sirang di valai, irino valai di gobonor. Om loovo nogi dii diolo kasangkat i tongosoujor vokon.
41015017	Om papakajai nogi dii diolo i Yisus diri sabung iri obilau-bilau irad di sabung do raja. Om ponulapidno dii iolo di rugi inong do mokuta, om posingalo nogi dii diolo siri tuluJo.
41015018	Om tobio nogi dii diolo i Yisus, om kadiolo, “Tabi Tuan, Raja tulun do Joudi!” ka.
41015019	Om pinlapasai dii diolo do barau iri tulu di Yisus, om pindulaai dii, om singkotud nogi dii iolo, om tinumuku siri gotuvang di Yisus do monginsasana Disido.
41015020	Om koopod nopo dii iolo monginsasana, om olusaino dii diolo i Yisus diri sabung obilau-bilau iri nipapakai, om posobungai nogi dii kavagu diolo diri sabungJo kondiri, om ovito nogi dii diolo lumabus do posolibon.
41015021	Nga kivaro iso tulun mantad siri Bandar Korini, ngaran nopo disido diri nga i Simun. Isido nopo nga iamojo di Sikandar duvo di Rupus. Mantad isido siri kodumaan, nga kosomungai dii isido di soujor, om pajalo dii marong diolo do monimban di kaju do posoliban di Yisus do maja di soujor.
41015022	Om angataino dii i Yisus mongoi siri iso pantok i ponguranan do Gulguta. Om komoion nopo di Gulguta diri nga, ‘I kulud irad do tulang do tulu.’
41015023	Om poiupo nogi dii daa diolo i Yisus di vaig anggur do ginovulan do ubat muur, nga aui iniup Disido.
41015024	Om posolibo nogi dii diolo i Yisus, om iri nopo tongopakaian Disido nga pinoibabaagi di tongosoujor do mamakai iolo do vatu do kitanda manandop nong isai kaanu diri pakaian Disido.
41015025	Om jaam nopo di kinosoliban Disido om pukul sombilan do minsarap.
41015026	Om kivaro tinulis si sungguvon di tulu di Yisus do kinoontotodo diolo pasalib Disido do irad diti, “I Raja do tulun Joudi,” ka.
41015027	Om kivaro nogi duvo tulun parampuk do pinasalib siri ponong gibang om vanan di Yisus.
41015028	[Om iradno diri do mongorikot diri tinangar siri Kitab do ka, “Pinoompot Isido di tongotulun taraat,” ka.]
41015029	Om i tongotulun santalib-talib nga sombingog-bingog do monginsasana di Yisus, om mitangar do irad diti, “Si! Ikano iri siponguyas do Valai Sasambayangan Tagajo do, ‘PoingkokotonKu kavagu do saralom tolu tadau,’ kaNu dii.
41015030	Nga vijauopo ino kojuvanNu kondiri, om indaauno sino salib,” kadiolo.
41015031	Om irad nogi dino i tongokotua di imam om i tongotulun monunuduk do Undang-undang Ugama do Joudi nga mongintotori Disido om moitatangar dii iolo do irad diti, “Kovijau Isido do kojuvan do tulun vokon, nga aui dii kovijau Isido do kojuvanJo kondiri.
41015032	Ou Koristus, Raja do tulun Israil, indaauno sino salib, inono pangantanganja Dikau, ampa aparsaya ikoi,” kadino diolo. Om iri tulun do pinoontok di Yisus pinasalib nogi nga mitangar do monginsasana Disido.
41015033	Nga korikot nopo dii di pukul duabalas tanga tadau, om tinumuvong pointongkop-tongkop di vonuvo gosob di pukul tiga minsosodop.
41015034	Om korikot dii pukul tiga, om luvapno dii i Yisus do mongoloou diAmoJo do irad diti, “Iloi, iloi! Lama sabaktani?” ka, nga arati nopo dii nga, “Ou KinoringanKu, KinoringanKu! Nokuro do iduan Oku Dika?” ka.
41015035	Nga kivaro piipiro tulun do songingkakat siri do nokorongou, om kadiolo, “Rongoo muju Isido, do mongoloou dii diIlia,” ka.
41015036	Om panangkusno dii iri iso tulun do maganu diri rongilut om poloobo nogi popoisop diri vaig anggur di topodi, om pokogoso nogi siri bonduk do barau, om porolojo dii posuvu siri kabang di Yisus do ipososop daa Disido. Om kadiri tulun, “Adaapo, indadai tokoupo dino nong sinono iIlia do poindaau Disido silo salib,” ka.
41015037	Om insanpo dii gumijak i Yisus do opuod, om noidu nogi dii iri ginavoJo.
41015038	Om ontok diri nopiduvo do nokinis i tabir di akapal iri si pintangaan di Valai Sasambayangan Tagajo do mantad savat gosob si suribak.
41015039	Om kaantangai nopo dii di kotua di soujor iri poingkakat siri gotuvang di Yisus do irad dii do noiduno dii i ginavoJo, om pitangarno dii do irad diti, “Oinomodi bala do Tanak do Kinoringan Isido!” ka.
41015040	Om kivaro nogi dii i tongotongondu siri sosodu do mangatul di Yisus. Ngaran nopo diolo vokon siri nga i Moria, i tulun mantad si Bandar Madala, om i Solumi, om i Moria iinojo di Yakub di tomulok duvo di Jusis.
41015041	Do ontokpo dii soipo Vonuvo Golilia i Yisus, om poimvajano iolo do monguup Disido. Om oguu dii i tongotongondu vokon do minaja nogi di Yisus mantad soi Golilia mongoi soi Bandar Yorusalim.
41015042	Ontok nopo diri nga Ari Lima, iri Tadau do Kinosiapan di Tulun Joudi do Balanja diri tadau tagajo diolo, i tadau kopogulu mantad di Tadau Koingkajadan. Om muai-ruaino dii tumuvong i tadau, om kivaro iso tulun rumikot, ngaranjo nopo nga i Jusip, tulun mantad siri Bandar Romotia.
41015043	Isido nopo nga iso tulun mantad di Pinonguntunan di Tongokotua iri urumaton, om isido nogi nga mindad-indad diri tadau do porintawon di Kinoringan i tongotulunJo. Opusu marong i Jusip do mongoi sumamung di Gobonor Pilatus do mokilila mongongoi di kojuvan di Yisus.
41015044	Om oiranan dii i Pilatus nokorongou do napatai i Yisus. Loovono dii disido i kotua di soujor, om duatono dii nong oinomod do napatai i Yisus.
41015045	Karangaai nopo dii di Pilatus i tangar di kotua soujor do napataino i Yisus, om lilaai nogi dii disido i Jusip do mongoi mongovit di kojuvan di Yisus.
41015046	Pomolino dii i Jusip do kain do opurak, om polintuunono dii disido i kojuvan di Yisus, om lopotono dii di kain topurak, om poosuono dii i kojuvan siri lobong do i vatu linuvangan. Om poluvido nogi dii disido iri vatu pinosompon di lobong.
41015047	Om i Moria i tulun mantad si Bandar Madala, om i Moria iinojo di Jusis nga nokoontong di pinoosuan di kojuvan di Yisus.
41016001	Om katalibpo dii di Tadau Koingkajadan, irino ari anam, nga ongoino dii i Moria i tulun mantad si Bandar Madala, om i Solumi, om i Moria, iinojo di Yakub do momoli do tongorampa-rampa do ponuntug daa di kojuvan di Yisus.
41016002	Minsasarap di Tadau Minggu, irino tadau koiso saralom sominggu, do baru nogi sumilau i tadau, om ongoino dii iolo siri lobong.
41016003	Nga di manau-panau iolo moitatangar dii do, “Isai naku mongoluvid daton di vatu nisompon di lobong,” ka,
41016004	do iri nopo vatu dii nga agajo marong. Nga kajangog dii iolo mongontong di vatu, nga noluvidno.
41016005	Om korikot nopo dii iolo om asuno dii si lobong, om nokoontong dii iolo do iso tomulok do mogom-ogom si ponong vanan do kipakaian do alanggau om opurak. Nga turus nokotigog dii iolo.
41016006	Nga kadi tomulok do, “Ada kou kotigog do mogium kou bo dino di Yisus daa, i tulun mantad si Bandar Nasarit, iri pinasalib, nga novijauno kavagu, auno sino Isido siti! Antangai mujupo! Sitino pinoilian Disido.
41016007	Nga pampanau kouno pogi, om abaran mujuno i Pitrus om i tongotulunJo vokon do, ‘Mogulu Isido mantad dikovu mongoi soi Vonuvo Golilia, om sirino kaantangan muju Disido irad di tinangar Disido pogulu,’ kanto nono,” kadi tomulok di tongotongondu.
41016008	Om labusno dii i tongotongondu, om turus panangkus mogidu mantad siri lobong, om songkopor-kopor dii do nokotigog iolo, om isopo tulun nga auso inabaran diolo sabap nga nokorosi marong. [
41016009	Om kovijau dii i Yisus kavagu ontok di minanavau di tadau koiso saralom do sominggu dii, om minintalang Isido mogulu si di Moria i tulun mantad si Bandar Madala, iri sinunsuban Disido diri turu rogon.
41016010	Om pampanauno dii i Moria do mongoi popoilo diolo, iri maja-vaja di Yisus mantad pogulu, om ontok nopo dii nga songiad-iad iolo do moginupus.
41016011	Om korongou nopo dii iolo di tinangar di Moria, do, “Nokoontong oku do novijau i Yisus,” ka, nga auso dii aparsaya.
41016012	Om intalang nogi dii i Yisus si duvo tulun manau-panau mongoi siri kampung, om sondiangno dii rupaJo.
41016013	Nga pouliaino dii diolo ponuturanno di tongotulun di Yisus vokon, nga aui aparsaya iolo.
41016014	Om intalangi nogi i Yisus si di opulu om iso tulunJo, do ontok diri makan-akan iolo. Om pakaraaton dii di Yisus iolo do au gia aparsaya iolo Disido sabap ongokodou i ginavo diolo, om au nogi aparsaya iolo di tongotulun di nokoontong di Yisus do novijau Isido kavagu.
41016015	Om pitangar Isido kavagu, “Tongkop kouno do vonuvo do mangaabar diti Abar do Aandai do kasangkat bansa.
41016016	Om isai-isai nopo iri aparsaya, om obotisan nga irino kaanu kovijaan di auso koovion. Om isai-isai nopo iri au aparsaya diti Abar do Aandai nga irino oukuman.
41016017	Om itino pongilaan do vaalon di tulun do aparsaya Dogo do kosunsub iolo do rogon do i ngaranKu roiton, om koilo iolo mitangar do moisosondiang tangar,
41016018	om insan otinduk iolo do vulanut nga aui orualan, om koiup iolo do kaavanit nga au avanit, om kamawon diolo iri tulun do au kataru nga olingasan,” kadi Yisus.
41016019	Om koompus nopo dii di Tuhan Yisus iri tinangarJo diolo, om poinsavato nogi dii Isido soi suruga, om ogom siri ponong vanan di Kinoringan.
41016020	Om tongkopno dii i tongotulunJo do popoilo diri Abar do Aandai. Om uupan do Tuhan iolo kumaraja om popoinomod di tangaron diolo do mantad di pongintutunan koilaan.] [ Pampanauno dii iri tongotongondu si di Pitrus om i songkoruanganjo om ponuturan dii iolo do odidibak pasal diri onuu nopo i niabar si diolo. Koopod dii diri, mantad di tongotulunJo, i Yisus kondiri mongirim di abar do olidang om salaid-laid pasal di kovijaan do auso koovion mantad si kosilauon gosob di kotonobon.]
42001001	Sulodku Tipilus i agajo kuasa, iokuno i Lukas do monulis diti sorita do pokirimonku dikau. Om oguuno tulun vokon do nokoponulis di sorita pasal di Yisus i najadi siti daton.
42001002	Abar nopo diri nga pinolombus si daton di tongotulun diri nokoontong kondiri mantad di togina, iri nosiliu do guru do potuduk diri Abar do Aandai.
42001003	Om ioku nopo diti nga nokoimpuun marong do mokituduk pasal diri Abar do Aandai. Sabap diri do koopodku nopo monorisid iri abar najadi togina diri, om aandaian oku dii do monusun diti tinangaran do pokoyonku sino dikau,
42001004	supaya om oilaannu do oinomod marong iri tinangaran i pinotuduk dikau.
42001005	Iti soritaku diti irad dino: i timpuuni kivaro iso imam, ngaran nopo dii nga i Jokoria. Om ontok di Raja Irudispo raja siri Vonuvo Yudia, i Jokoriano nga iso imam do mantad di boogian diUbijan. Om savo nopo disido diri nga i Lojibit ngaran. Om isido nogi koturunan ponong diArun, irino imam di togiina.
42001006	Iolo nopo diri nga abanar siri gotuvang do Kinoringan. Om obimvaja marong iolo diri tinangaran om i nisuu do Tuhan.
42001007	Nga auso dii tanak diolo diri do au gia maganak i Lojibit, om gosobi dii lumoing iolo mongiduvo.
42001008	Nga kivaro insan maso do nosuatan i boogian diObia sumuvoli do kumaraja diri pakarajaan do imam. Om i Jokoria nogi nga siri kumaraja diri pakarajaan do imam si di Kinoringan.
42001009	Om undiono dii di tongoimam nong isai osuatan do undi do masu si Valai Sasambayangan Tagajo do monutud di komonian, do irino koubasan diolo do momili di imam do monutud di komonian. Om i Jokoria dii nosuatan, om asuno dii isido siri Valai do Tuhan diri.
42001010	Om kasangkat di tongotulun siri labus nga sinumambayang ontok diri tutudai iri komonian.
42001011	Om ontokno dii diri do minintalang iso moloikat do Tuhan siri di Jokoria do poingkakat siri ponong vanan diri ponutudan do komonian.
42001012	Nga pogontong di Jokoria diri moloikat turus do nokotigog om nokorosi marong isido.
42001013	Nga kadiri moloikat minitangar di Jokoria, “Jokoria! adako rumosi, do norongouno di Kinoringan i pinokianunu, om i Lojibit savonu nga maganaki dii do iso tanak kusai om pongurananno di Yaya.
42001014	Om asanang i ginavonu om aandaianko marong om oguu tulun vokon nogi nga aandaian do osusu isido!
42001015	Do isido nopo nga sumiliu do tulun do agajo pangkat siri gotuvang do Tuhan. Om au apatut isido mongiup do liing do anggur om nunu nopo i tiiupon do topoit. Om mantadpo si tijan diinojo om kukuasawonno isido di Tatod do Kinoringan.
42001016	Om oguu iri tongotulun do Israil angatanjo do gumuli si di Tuhan, i Kinoringan di apatut sambawon diolo.
42001017	Om noonuan isido do ginavo om kuasa irad di nabi Ilia, i popolombus di tinangaran do Kinoringan pogulu. Mogulu isido mampanau mantad do Tuhan do popitoluod do ginavo diamojo om i tanakjo. Om tudukan disido i tongotulun diri au mangasip, supaya koguli iri sinoromo diolo do abanar. Nong irad dino, isidono iri poposiap di ginavo do tulun supaya aparsaya do Tuhan,” kadi moloikat si di Jokoria.
42001018	Jadi kadi Jokoria do minitangar diri moloikat, “Potingkuro oku do koilo do oinomod iti komoionnu? Do ioku nopo diti nga lumoingno om i savoku nga lumoing nogi,” kadi Jokoria.
42001019	Nga pitangarno kavagu i moloikat, “Iokuno i Jibrail, i susuuon mantad si Kinoringan. Om Isidono minonuu dogo do mitangar dika om poporongou dika diti abar do aandai.
42001020	Iti nopo komoionku dikau nga misti do ajadi maja di maso di natantu. Nga sabap do aukoi aparsaya dogo om irino dii do auko koobus mitangar om osiliuko do bobou gosob do orikot i tadau dino komoionku dikau,” kadi moloikat.
42001021	Nga ontok nopo diri nga songindad-indad i tongotulun kinoguuan di Jokoria. Om osumboijan dii i tongotulun do alaid marong isido siri saralom do Valai Sasambayangan Tagajo.
42001022	Om kalabus nopo dii i Jokoria om au dii moilo isido mitangar diri tongotulun do bobou dii isido. Om iradno dii diri kinoilaan diri tongotulun do kivaro nipoontong si di Jokoria siri saralom do Valai Sasambayangan Tagajo. Nga iripo dii i longonjo pongilaan diri komoionjo.
42001023	Om noopodjo nopo dii i karaja siri Valai Sasambayangan Tagajo, om ulino dii isido si valai.
42001024	Au alaid mantad diri om minomontijanno dii i Lojibit, savo di Jokoria, om aupo dii mimvulai isido siri valaijo gosob do limono vulan linaid.
42001025	Om kadisido, “Osianan oku dii di Tuhan om itino dii tinulung oku Disido gosob do minomontijan oku dii do mantad di kuasaJo, do ponirung diri koikumanku siri gotuvang do tulun, iri ausopo tanakku,” kadi Lojibit.
42001026	-
42001027	Ontok diri koonom vulan di Lojibit do momontijan, suuono dii kavagu di Kinoringan i moloikat Jibrail do mongoi siri di iso raraa siri Bandar Nasarit siri Vonuvo Golilia. Ngaran nopo di raraa diri nga i Moria, i napagangan di Jusip, i koturunan di Raja Daud.
42001028	Korikot nopo iri moloikat siri disido om pitangarno dii do, “Ososogitkono do kouvanganko do Tuhan om koruanganko Disido soumur,” kadi moloikat.
42001029	Nga kotigog nogi i Moria mivaja do sumurau i ginavojo, om mininsoroomo dii isido nong onu komoion diri tangar di moloikat.
42001030	Om pitangarno kavagu i moloikat do, “Moria, ada rumosi do opuavang i Kinoringan mamarakat dika.
42001031	Oinomod bo do kopomontijanko om osusu nopo tanak diri nga kusai, om ponguranai mujuno iri do i Yisus.
42001032	Om Isidono sumiliu do tulun tagajo om i roitan do Tanak di Kinoringan, i Agajo Marong Kuasa. Om Tuhanno, i Kinoringan, i posiliu Disido do raja irad di takiJo, i Raja Daud.
42001033	Om Isidono momorinta diri koturunan di Yakub gosob do salaid-laid; om auso koompusan di kopomorintaanJo,” kadiri moloikat do minitangar di Moria.
42001034	Nga mokiilo dii i Moria di moloikat do, “Potingkurono ino do aupo nasavo oku?” ka.
42001035	Nga jawapno dii i moloikat do, “Mindaau i Tatod Tolidang sino dika, om sinundui Disido i Agajo Marong Kuasa do mongolopot dikau. Irino karait-rait do olidang i tanak do paganakannu, om roitan do Tanak do Kinoringan.
42001036	Om ondomono pogi i Lojibit i sulodnu do insan lumoingpo om, ‘Auno maganak,’ kado tulun nga maino momontijanno dii isido om koonomno vulan i tijanjo maino.
42001037	Do tinangar di Kinoringan nga auso do au osiliu,” kadiri moloikat.
42001038	Nga kadi Moria, “Ioku nopo nga turiponi do Tuhan. Pojodion nopo dogo ino komoionnu,” ka. Om iduaino dii di moloikat isido.
42001039	Om korongou nopo di Moria iri, om piogono isido momorompon om sokidno isido do mongoi siri iso bandar siri Vonuvo Yudia.
42001040	Om korikot nopo dii isido siri bandar diri, om asuno isido siri valai di Jokoria om salamno dii di Lojibit.
42001041	Nga korongou nopo i Lojibit di pananalam di Moria, nga turus do ginumuran iri tanak siri tijan disido, om inosuanno dii i Lojibit di kuasa do Tatod Tolidang.
42001042	Om pitangarno i Lojibit do opuod marong do irad diti, “Agajono i nibarakat do Kinoringan dikau mantad di nibarakat di tongotongondu vokon, om ino paganakannu nogi nga kibarakat.
42001043	Au oku kotumi dikau, do ikano iinojo di Tuhanku nga ongoio oku dika andaawo.
42001044	Do pogrongouku di dolounu sumalam dogo turus do ginumuran ilo tanak siti tijanku do naandaian.
42001045	Nga osogit-sogitkono, sabap naparsayako do orikot iri komoion do Tuhan,” kadi Lojibit.
42001046	Om pitangarno i Moria do, “Mangarajou oku marong do Tuhan,
42001047	om asanang, marong i ginavoku do mantad di Kinoringan i Momimijau dogo kasanangan di ginavoku.
42001048	Do iokuno turipon Disido di auso ngaran-ngaran nga aui oolingan oku Disido! Om mantad dii do maino do moisusuvolipo iri tongokoturunan nga mitangar do ososogit oku.
42001049	Do i Kinoringanno i nokolobi kagajo i kuasaJo, do porikot iri barakat di agajo marong siti dogo. Om olidangno i ngaranJo.
42001050	Om osianan Isido diri tongokoturunan i moisusuvoli do mongurumat Disido.
42001051	Om iino vinaal di longon Disido popointalang di sinunduJo. Om tulun di osumbung nga pinoiririjang Disido mivaja di sinoromo diolo.
42001052	Om tulun di kipangkat do raja nga inolusan do pangkat, om pinangkat Disido i tulun di auso ngaran-ngaran.
42001053	Om tulun nopo di vitilon nga pinabajak Disido diri tongaandai, om tulun nopo di takaya nga sinunsubJo poidu do longon ko longon mogidu.
42001054	Om pinorikot dii Disido i nijanjiJo si di iodu-aki tokou, do monulung daton tulun Israil, i susuuonJo.
42001055	Sabap aandamanpo Disido i jinanjiJo do potuduk di kosiananJo si diIbraim om itokou i koturunan disido gosob salaid-laid,” kadi Moria do mangarajou di Kinoringan.
42001056	Om poindadapo dii i Moria siri di Lojibit do tolu kama vulan linaid diri, om uli nogi dii isido siri valaijo.
42001057	Jadi korikot nopo iri vulan do kosusuvan di Lojibit, om kosusuno dii isido om kusaii dii i tanakjo.
42001058	Om korongou dii i tongotulun si sosomok om i kosusuladanjo do irad dino do aandai marong i Tuhan di Lojibit om iolo nga kaavaja di Lojibit do asanang i ginavo.
42001059	Nga korikot nopo dii do sominggu umur di tanak om rikotno i tongotulun do monunat diri tanak om ponguranan daa dii diolo i tanak do i Jokoria do pasangajon daa diamojo.
42001060	Nga kadiinojo, “Okoniko ino ngaran diusau; i Yaya nono,” ka.
42001061	Jawapno iolo do, “Ausoi kosuladannu do kingaran di Yaya,” kadiolo, do maja di adat do tulun Joudi misti do pasangajon ngaran di tanak di kosusuladan disido.
42001062	Om kopojono diolo iamojo do mongoduat disido nong isai kouvanganjo momungaran di tanak disido.
42001063	Om pokianu dii isido do papan do ponulisanjo, om tulisaino dii disido irad diti, “I Yaya ngaran dialo,” ka. Nga oiranan dii marong iolo diri ngaran di tanak.
42001064	Om tigogi dii do kavantang dii kavagu i Jokoria mitangar om pangarajouno dii isido do Kinoringan.
42001065	Om korongou nopo dii iri tongotulun diri si sosomok diolo irad diri natangar di Jokoria om rumosi dii marong iolo. Om poiabar-abarono dii i tongotulun siri gosob do nokotongkop dii i abar diri siri tongokokompungan soi sokid, siri Vonuvo Yudia.
42001066	Om kivaro dii minsoromono di tongotulun di nokorongou om mitangar do, “Jumadi kama do tulun tagajo ilo tanak dilo do laaid,” kadiolo. Om mitangar iolo do irad diri sabap do maja-vajai i kuasa do Tuhan disido.
42001067	Om inosuan dii di kuasa do Tatod Tolidang i Jokoria, iamojo di tanak, om minitangar irad diti do polombus diri nituduk do Kinoringan si ginavojo do,
42001068	“Rojoonno i Tuhan, i Kinoringan tokou tulun Israil! Do nipoontong Disido iri kosiananJo si daton om mongolukat daton mantad di duso tokou.
42001069	Om inonuan tokou iso tulun koturunan di Daud, i susuuon di Kinoringan, iri kikuasa marong do obuli momijau daton.
42001070	Do irino irad di janji mantad do Kinoringan si di nabi linidanganJo, irino i popolombus di tinangaranJo di pogulupo,
42001071	do poiduon tokou do mantad siri musu tokou, om nogi mantad diri kuasa di tulun di obonsi daton.
42001072	Om pinotuduk di Kinoringan iri kosiananJo iri nijanjiJo siri di iodu-aki tokou, om monuman dii diri pinongojonjianJo di olidang si diolo.
42001073	Do i pogulupo sinumumpa Isido mangajanji si diIbraim, i taki tokou,
42001074	do misti tulungon tokou Disido popoidu mantad siri tongomusu tokou. Om irino supaya au tokovi rumosi do kumaraja si di Kinoringan,
42001075	om supaya olidang tokovi om abanar tokou siri gotuvang di Kinoringan salaidpo do poimvijau tokoupo,” kadi Jokoria.
42001076	Om pitangarno dii isido di tanakjo do, “Usau, ika nopo nga roitanko nogi do nabi do Kinoringan i Agajo Marong Kuasa, om ikano mogulu mantad di Tuhan do mangandai laaid di ralan do vajaan Disido,
42001077	om porongou di tongotulun diri maja do Kinoringan do ovijau iolo do oompunan i duso doisido.
42001078	Sabap osianan om orubatan marong i Kinoringan daton, om porikoton Disido iri mongovit do kovijaan si daton, Isido nopo diri nga irad di tadau do sumilau nogi do tumitiu mantad soi suruga
42001079	do pavaang siri tulun di poindada siri totuvong om iri nolungungan do kapatajan, om monitiu nogi Isido diri ulokon tokou, om poimpulanu daton do kasandadan do ginavo,” kadi Jokoria.
42001080	Jadi i tanak diri pun murut-surutno dii, om muang-ruangno dii toilaan di ginavojo. Om kosukod nopo dii isido om minijon dii isido siri padang do kovotuvan gosob do norikot i maso do mintalang isido do monuduk di tongotulun Israil.
42002001	Ontok di kinosusuvan di Yaya om minonuu i Raja Koisar Agustus do mongijap kasangkat do tulun siri tongovonuvo iri porintawonjo.
42002002	Om iri nogi dino do kivaro ponuuan do mongijap di tongotulun, om ontok diri i Korinus iri gobonor siri Vonuvo Siria.
42002003	Om kasangkat di tongotulun nga sompori-ori dii muli siri kampung doisido do mokidaptar.
42002004	Om i Jusip nga minuli nogi siri Bandar Boitlim siri Vonuvo Yudia mantad silo Bandar Nasarit siri Vonuvo Golilia. Do sirino Bandar Boitlim i kinosusuvo di Raja Daud om i Jusip nopo nga koturunan di Daud.
42002005	Om ongoino dii i Jusip siri supaya kadaptar ngaran disido duvo di pogongjo, i Moria. Nga iri nopo pogongjo diri om momontijan.
42002006	Nga ontok di siri Boitlim iolo om norikotno dii i kosusuvan di Moria.
42002007	Om kosusu nopo dii isido di tanakjo gulu nga kusai. Om lopotono dii disido i tanakjo di tambam om poododopo si ponumadan do sapi, sabap noovian iolo do ijonon siri valai ririkoton.
42002008	Nga kivaro piipiro tulun do momimiara do kambing biri-birijo siri pangkatapan do kambing si somok Bandar Boitlim diri ontok di totuvong.
42002009	Om tigogi dii do navaangan iolo di vinaang siri misoliput diolo do minintalang iri iso moloikat do Tuhan siri diolo, om nokorosi dii marong iolo.
42002010	Nga kadi moloikat diolo, “Ada kou korosi! Do ioku nopo diti nga porongou dikovu do abar do aandai. Om abar nopo diti nga papasanang do ginavo do kasaangkat di tongotulun.
42002011	Do sodop maino nosusuno iri Momimijau dikovu siti Boitlim i bandar di Raja Daud. Isidono i Koristus om Tuhan.
42002012	Om pongintutunan muju nopo nga osomungan muju iso tanak topoyok linopot do tambam poingodop siri ponumadan do sapi,” kadi moloikat.
42002013	Om tigogi dii do oguu marong i moloikat mantad soi suruga do kinumoruang diri moloikat do mitangar di momimiara do kambing biri-biri, om mangarajou dii iolo di Kinoringan do ka,
42002014	“Pangarajou tokouno di Kinoringan i poingijon soi savat suruga, om mokianu tokouno Disido supaya osondodno i ginavo di tongotulun siti vonuvo iri kaandaian Disido!” kadi tongomoloikat.
42002015	Om korijang nopo dii i tongomoloikat mantad si di momimiara do kambing biri-biri do minuli soi suruga, om poiangat-angatno dii i momimiara do ka, “Kayo tokouno mongoi soi Boitlim, mongontong tokou diri komoion di Tuhan, i nipoilo diri moloikat daton,” kadiolo.
42002016	Om piogono dii iolo mampanau, om kaayangai dii diolo i Moria, om i Jusip om i Tanak kosususu do poingodop siri saralom ponumadan do sapi.
42002017	Nga kaantangai nopo dii diolo, om poiloono dii diolo i tangar di moloikat pasal di Tanak.
42002018	Om oiranan marong dii i tongotulun do nokorongou di tinangar di momimiara do kambing biri-biri.
42002019	Nga potoouono dii di Moria kasangkat iri siri ginavojo mivaja do minsoromo diri komoion diolo, iri norongoujo.
42002020	Om ulino dii i momimiara do kambing biri-biri diri, mivaja do mangarajoui om mangagajoi iolo di Kinoringan diri norongou om naantangan doisido do nakangaam marong iri kinomoi di moloikat.
42002021	Om korikot nopo dii i kavalu tadau mantad di kinosusuvan di Tanak, om sunataino dii diolo Isido, om ponguranai nogi dii diolo do i Yisus, irad di nipomungaran di moloikat Disido di aupo nokopomontijan i Moria.
42002022	Om korikotpo dii iri maso do kopongolidangan diolo do maja diri nisuu diri Undang-undang di Musa, om ovito nogi dii di Jusip om i Moria i Yisus do minongoi si Yorusalim do pataakon do Tuhan,
42002023	do maja di nokotulis siri Undang-undang do Tuhan do irad diti, “Pointikid-tikidno do tanak kusai di gulu om misti do ipasanganu do Tuhan,” ka.
42002024	Om tomodon nopo vagu diolo do mongoi soi nga pataak do isogit, irino do duvo noinan kungkur ko duvo noinan tanak do burungasang do ponogit diinojo di tanak irad di nisuu diri Undang-undang di Tuhan.
42002025	Om ontok nopo dii nga kivaro iso tulun soi Bandar Yorusalim do i Somiun ngaran, om abanar kotulun om olidang si di Kinoringan. Om vovojoon di Tatod Tolidang isido. Om mandad-andad isido do korikatan diri popoidu di tongotulun Israil mantad di duso diolo.
42002026	Om pinointalang nogi di Tatod Tolidang si di Somiun do, “Aupo apataiko nong aupo koontong di Koristus, i nijanji laaid do Tuhan,” ka.
42002027	Om sabap do sinuu di Tatod do Kinoringan i Somiun do masu siri Valai Sasambayangan Tagajo om asuno dii isido. Nga ontok nogi diri, minasu i Jusip om i Moria do minongovit di Yisus, i Tanakjo, siri Valai Sasambayangan Tagajo do pataakon diolo Isido di Tuhan do irad di nisuu do Undang-undang Ugama do Joudi.
42002028	Om kaantangai nopo dii di Somiun i Yisus om kibitono dii, om pangarajouno dii di Kinoringan do ka,
42002029	“Tuhan, poboyoon okuno dino apatai do maino saralom do kasanangan do nokorikotno i nijanjiNu,
42002030	do matoku kondiri do nokoontong di Yisus, i Momimijau do tulun.
42002031	I Yisusno iri pinosodiaNu si gotuvang do kasangkat diri tongobansa,
42002032	om Isidono irad do tanavau do pointalang siri di tongotulun di okonko bansa Israil supaya koilo iolo nong isai i Kinoringan. Om sabap do nokorikot i Yisus siti dagai i tongotulun Israil, nga iri nopo tongotulun di okonko bansa Israil nga mangarajou dagai,” kadi Somiun do minangarajou do Kinoringan.
42002033	Om koiranaino dii marong iinoJo om iamoJo di Yisus di tinangar di Somiun.
42002034	Om barakataino dii di Somiun iolo mongiduvo, om pitangar isido di Moria iinoJo di Yisus do irad diti, “Tanak nopo diti om tinantuno do Kinoringan do mamatai diri tongotulun do Israil di au aparsaya om povijau diri aparsaya. Om i Yisusno osiliu do pongintutunan mantad di Kinoringan, nga oguu tongotulun mangada Disido,
42002035	ampa do kointalangno i ginavo diolo do araat. Om dika do ginavo nga sumusa irad do nosungkadan do karis sabap iada diolo Isido,” kadi Somiun.
42002036	Om kavagupo kivaro iso tongondu lumoingno marong, ngaran nopo dii nga iAna, om isido nogi nga nabi, tanak di Panuil, koturunan diAsir. Isido nopo nga turu noo toun do kisavo.
42002037	Om umur disido gosob maino kivarono valu nopulu om apat toun om aupo insan tumingkod isido do mongoi siri Valai Sasambayangan Tagajo. Om tadau sodop isido sumamba do Kinoringan mivaja do sumambayang om mogpuasa.
42002038	Om nokopiontok nogi iAna di Jusip om i Moria siri Valai Sasambayangan Tagajo, om monorimakasi dii iAna di Kinoringan sabap nokoontong di Yisus. Om pangaabarno dii isido di tongotulun di sangandad-andad do mongolukat i Kinoringan di tongotulun siri Bandar Yorusalim.
42002039	Om koopodpo dii kasangkat i moloing di Yisus pataak di isogit do maja di nisuu diri Undang-undang do Tuhan, om uli nogi dii iolo si tijonon diolo siri Bandar Nasarit, siri Vonuvo Golilia.
42002040	Om majo-gajo i Yisus, om mirot-girot i kojuvanJo, om muang-ruang i toilaanJo, om binarakatan marong di Kinoringan Isido.
42002041	Koubasanan nopo di Jusip om i Moria, i moloing di Yisus, nga mongoi siri Bandar Yorusalim do pointikid-tikid do toun ontok do Tadau Paska, irino tadau tagajo do pangandaman diolo diri kinoiduan diodu-aki diolo mantad siri Vonuvo Masir di pogulu.
42002042	Om ontok di opulu nogi om duvo toun umur di Yisus, om ongoino iolo silo Yorusalim do irad di koubasanan diolo.
42002043	-
42002044	Om koikas nopo dii i tadau tagajo, pampanauno dii iolo misasavo muli sampai nasadapan. Nga au noilaan diolo do i Yisus nopo nga minopung siri Yorusalim. Do andasan nopo daa dii diolo om nakagavul Isido siri songkoruangan doisido mampanau. Nga iumo nopo diolo Isido siri pialatan diri koworis-worisan om koubas-ubasan diolo,
42002045	nga aui sino si diolo. Om poguliaino dii diolo kavagu misasavo mongoi si Yorusalim do mogium Disido.
42002046	Om kosomungaino dii diolo Isido di kotolu tadau siri natad do Valai Sasambayangan Tagajo do poingogom siri pialatan di tongoguru ugama do mongkinongou om mongoduat diolo.
42002047	Om kasangkat diri tongotulun di nokorongou nga osumboijan Disido, sabap koilo marong Isido do turus koontok iri ijawapJo.
42002048	Om moloing di Yisus nogi nga osumboijan do koontong do irad diri. Om tangarono dii diinoJo do, “Usau, nokuro do irad diti karajaNu dagai? Antangai ikoipo diamoNu nga nosurau marong mogium Dikau!” kadi Moria.
42002049	Nga jawap i Yisus diolo do, “Nokuro do iumon Oku dikovu? Au koupo koilo do misti siti Oku valai diAmoKu?” ka.
42002050	Nga au koilo iolo nong onu komoion diri tangar Disido.
42002051	Om vajano dii i Yisus diolo muli soi Bandar Nasarit, om mingkubobojo Isido tudukan diolo. Om potoouo nopo dii diinoJo kasangkat iri norongoujo si ginavojo.
42002052	Om i Yisus nga majo-gajo om muang-ruang iri toilaanJo, om makin nogi dii do kouvangan marong di Kinoringan Isido om i tongotulun.
42003001	Ontok di kopulu om limo toun i Koisar Tiborius do momorinta do isidono Raja Tagajo, om i Pountus Pilatus nopo nga gobonor siri Vonuvo Yudia, om iIrudis nopo nga raja siri Vonuvo Golilia, om i Pilipus, iadijo diIrudis, nopo nga monguasa siri Vonuvo Ituria om Tarkunitus, om i Lisunis nopo nga raja siri Vonuvo Abilini,
42003002	om iAnas nopo duvo di Kayapas nga Imam Tagajo. Om ontokno do toun diri kinoponuuan di Kinoringan di Yaya, i tanak di Jokoria, siri padang do kovotuvan do monuduk di tongotulun.
42003003	Om pimpanauno dii i Yaya do tumikid di vonuvo siri misondipau di Bavang Yurdon do monuduk di tongotulun do ka, “Rumorogo kouno diri duso muju. Om isaai nopo rumorogo di dusojo aandai dii do mokibatis, om ompunani do Kinoringan i dusojo,” kadi Yaya.
42003004	Kivaro tinulisan di nabi Yasaya pasal di Yaya do monuu di tongotulun do poposiap diri ginavo kondiri do korikatan di Tuhan do ka, “Kivaro nogi dolou do tulun i susuuon do Kinoringan siri padang do kovotuvan do moou-loou do ka, ‘Tandaiaino laaid ino vajaan do Tuhan om loisono i ralan di vajaanJo.
42003005	Om posuribakono kasangkat i kulud om iri otidong, om pumpunaino kasangkat i tongogana, om poloisono i pantok do okilong, om ratawono kasangkat iri ralan di kivaro kubong.
42003006	Om koontongi kasangkat i tongotulun do povijau i Kinoringan di tongotulunJo,’ kadi tulun moou-loou,” kadi nabi Yasaya, i popolombus di tinangaran do Kinoringan di pogulu.
42003007	Om oguu dii i tongotulun do rumikot siri di Yaya do mokibatis daa disido. Nga kadi Yaya diolo, “Ikovuno irad di koturunan do vulanut do araat ino gaagaya muju! Panantaman muju om koidu kou mantad diri karaatan do Kinoringan do rumikot do insan tadau? Tatap do au koidu.
42003008	Nga nong uvang kou koidu misti pointalangon mujuno ino gaagaya muju diri apatut, koilaan do rinumorogo kou diri duso muju. Om ada kou minsoromo do koidu kou mantad di karaatan do Kinoringan, do kamuju, ‘IIbraim nopo nga taki tokou,’ ka, do okonko kivaro guna dino siri gotuvang do Kinoringan. Nga mitangar oku dikovu, insan iti tongovatu diti nga obuli posilion di Kinoringan do tongotangaanak diIbraim,” kadi Yaya.
42003009	Om minaganu i Yaya do iso poiradan do oukuman di Kinoringan i tongotulun taraat, do kadisido, “Poinsodiano maino i kapak silo dalid do panagad tikid-tikid diri tongopuun do kaju diri au monguva do aandai, om sorobon nogi dino,” kadi Yaya.
42003010	Om pongoduatno dii i tongotuluja toguu di Yaya do, “Nong irad dino tangarnu, onu dii gaagayaja do aandai supaya au oukuman di Kinoringan?” kadiolo.
42003011	Om jawapno isido diolo do ka, “Tulun nopo di kivaro duvo sabung om misti manaak di tulun do auso, om i tulun di kitaakanon nga irad nogi dii,” kadi Yaya.
42003012	Om kivaro nogi iri tongotulun do momumumpung do sukai rinumikot siri di Yaya do mokibatis daa. Om pitangarno iolo, “Guru, onupo dii gaagayaja do aandai?” kadiolo.
42003013	Nga kadi Yaya diolo, “Ada kouno pokianu do siin kolobi mantad diri inatur laaid,” kadisido.
42003014	Om kivaro nogi i tongosoujor do minongoduat disido do ka, “Onupo dii gaagayaja dagai do apatut?” ka. Om jawapno dii i Yaya diolo, “Pabagalo mujuno i gaji muju. Adano ruangai mangarampuk om mongorumput do vuvuduton,” kadisido.
42003015	Om ontok diri sangaarap-arappo i tongotulun, om minsoromo kasangkat iolo do sipongoduat nong i Koristus naku i Yaya, i pinili do Kinoringan sumiliu do Raja ko okoni.
42003016	Nga kadi Yaya diolo kasangkat, “Ioku nopo diti om vaig noopo iti pamatisku dikovu. Nga kivaropo iso tulun i sumusuut dogo, om Isidono iri mamatis dikovu do Tatod Tolidang om tapui, do irino mongolidang dikovu irad do tapui mongolidang do amas. Om Isido nopo i rumikot do sumusuut dogo om kikuasapo mantad dogo. Nga insan mongujadpo di tali kasutJo nga au oku kobulun do au oku kotumi di kuasaJo.
42003017	Om popirijang Isido di tulun aandai om tulun taraat irad do iso tulun do poingkuut di rilibu do pangatap kasangkat di parai siri pongogikan, om pountunon nogi dino siri poijanan do parai. Nga iri nopo dii i parok om tutudan Disido siri tapui di au moilo pisokon!” kadi Yaya.
42003018	Om oguupo dii i nosiat di Yaya do sondiang pasal di Abar do Aandai do nipaabar diri tongotulun do pogirot di ginavo diolo. i Yisus
42003019	Nga ontok di mamatis i Yaya kasangkat diri tongotulun, om i Yisus nga minongoi mokibatis. Kobotisai nopo dii i Yisus om sambayangno, turus do minukab ilo suruga, om indaau dii iri Tatod do Tolidang tumumpo siri Disido irad di kojuvan do kungkur. Om norongouJo dii i dolou do Kinoringan mantad soi suruga do minitangar do, “Ikano i TanakKu do au kojuuanKu, om Ikano i kaandaianKu marong,” ka. Nga ontok do minonuduk i Yaya di tongotulun om pinakaraat dii disido i Raja Irudis, sabap sinolod diIrudis iOrudia, i savo diakajo i Pilipus. Om oguupo araat mamarong mantad diri do vinaal diIrudis, om makinpo dii kararaat diIrudis do pojiilo nogi dii i Yaya.
42003023	Om tolu nopulu toun kama umur di Yisus ontok do nobotisan Isido om timpuunno Isido do monuduk. Om andasanpo dino di tongotulun nong Tanak Isido di Jusip. Tama di Jusip iIli,
42003024	tama diIli i Matat, tama di Matat i Liwi, tama di Liwi i Malaki, tama di Malaki i Jonoi, tama di Jonoi i Jusip,
42003025	tama di Jusip i Motias, tama di Motias iAmus, tama diAmus i Naum, tama di Naum iOsli, tama diOsli i Nagai,
42003026	tama di Nagai i Maat, tama di Maat i Motias, tama di Motias i Samain, tama di Samain i Jusik, tama di Jusik i Juda,
42003027	tama di Juda i Juanan, tama di Juanan i Risol, tama di Risol i Jorubabil, tama di Jorubabil i Salatiol, tama di Salatiol i Nari,
42003028	tama di Nari i Malaki, tama di Malaki iOdi, tama diOdi i Kusam, tama di Kusam i Lamadan, tama di Lamadan iIir,
42003029	tama diIir i Josua, tama di Josua iOliasar, tama diOliasar i Jorim, tama di Jorim i Matat, tama di Matat i Liwi,
42003030	tama di Liwi i Somiun, tama di Somiun i Juda, tama di Juda i Jusip, tama di Jusip i Junam, tama di Junam iOliakim,
42003031	tama diOliakim i Mali, tama di Mali i Mano, tama di Mano i Matato, tama di Matato i Natan, tama di Natan i Daud,
42003032	tama di Daud i Jisi, tama di Jisi iUbid, tama diUbid i Buos, tama di Buos i Salamun, tama di Salamun i Nason,
42003033	tama di Nason iOminadab, tama diOminadab iAdmin, tama di Admin iArnik, tama diArnik i Ijrun, tama di Ijrun i Pirus, tama di Pirus i Jouda,
42003034	tama di Jouda i Yakub, tama di Yakub iIsak, tama diIsak iIbraim, tama diIbraim i Tiro, tama di Tiro i Naur,
42003035	tama di Naur i Siruk, tama di Siruk i Riu, tama di Riu i Palik, tama di Palik iAbir, tama diAbir i Salon,
42003036	tama di Salon i Koinun, tama di Koinun i Pasad, tama di Pasad i Siim, tama di Siim i Nuu, tama di Nuu i Lamik,
42003037	tama di Lamik i Motusala, tama di Motusala iInok, tama diInok i Jarid, tama di Jarid i Malalil, tama di Malalil i Koinun.
42003038	Tama di Koinun iUnus, tama diUnus i Siit, tama di Siit iAdam, iamojo diAdam i Kinoringan.
42004001	-
42004002	Om noponuno dii i Yisus do kuasa di Tatod Tolidang ontok di guli Isido mantad siri Bavang Yurdon, om ovitono dii di Tatod Tolidang Isido do mongoi siri padang do kovotuvan. Om sirino Isido pinonsubaan di kotua do rogon gosob do apat nopulu tadau linaid. Om salaid Disido siri, auso naakan-akan Disido. Om kaavipo dii tadau diri om nokopuriman nogi dii Isido do vitilon.
42004003	Jadi pitangarno dii i kotua do rogon Disido do, “Nong TanakKo do Kinoringan, suuopo iti vatu sumiliu do taakanon,” kadi rogon.
42004004	Nga jawapno dii i Yisus di kotua do rogon, “Kivaro nokotulis siri Kitab do, ‘Okoniko bubugol taakanon kovijau do tulun,’ ka,” kadi Yisus.
42004005	Om ovitono dii kavagu i Yisus di kotua do rogon tumakad siri kulud om au noungkirapan linaid om pinoimpa di rogon Isido di kasangkat diri kopomorintaan siti vonuvo.
42004006	Om pitangarno dii kavagu i kotua do rogon do, “Kasangkat diti kuasa om kakayaan itaakku daa Dikau sabap kasangkat diti nga nakataakno dogo. Om isaai nopo iri kouvanganku manaak om irino onuanku.
42004007	Jadi nong sumambaKoi dogo, om Ikano sumanganu kasaangkat diti,” kadi rogon.
42004008	Nga jawapno dii i Yisus di kotua do rogon do, “Nokotulisno siri Kitab do, ‘Misti sumambako di Tuhan i Kinoringannu, om iri noo kouvangan Disido vojoonnu,’ kadiri tinangaran,” kadi Yisus.
42004009	Om ovitono dii kavagu di kotua do rogon i Yisus do mongoi soi Bandar Yorusalim, om angataino dii mindakod, om poingkokotono dii Isido siri soribau di taap di Valai Sasambayangan Tagajo. Om pitangarno dii i kotua do rogon di Yisus do, “Nong TanakKo do Kinoringan potuunaipo silo suribak do aui orualanKo,
42004010	sabap nokotulis siri Kitab do, ‘Suuon di Kinoringan i tongomoloikatJo do mangajaga Dika kaandai-andai,’ kadiri tinangaran si Kitab,
42004011	om, ‘Poingkaangi iolo Dika, supaya au orualan ino takodNu do kootung dilo vatu,’ kadi tinangaran vokon si Kitab,” kadi rogon.
42004012	Nga jawapno i Yisus di kotua do rogon do, “Kivaro nogi nokotulis siri Kitab do, ‘Adano monsuba do Tuhan, i Kinoringannu,’ kadiri tinangaran si Kitab,” kadi Yisus.
42004013	Kaavi nopo dii di kotua do rogon pointikid-tikid i ponsubajo di Yisus, om pogidupo dii mantad siri di Yisus do mangandad tadau do taandai.
42004014	Om guli nogi dii i Yisus soi Vonuvo Golilia do poimponu kuasa di Tatod do Kinoringan, om karangaaino dii do tongotulun mitotongkop siri Golilia iri abar Disido.
42004015	Om monuduk Isido si valai sasambayangan diolo, om kasangkat di tongotulun siri nga mangarajou Disido.
42004016	Om uli nogi dii i Yisus siri Bandar Nasarit, si pantok kinosukadanJo. Om ontok diri Tadau Koingkajadan, ongoino dii Isido siri valai sasambayangan do tulun Joudi irad di koubasanJo. Om mingkakat i Yisus do mambasa di Kitab,
42004017	om onuaino dii di palayan Isido do buuk i tinulis di nabi Yasaya, om valadono dii Disido iri buuk om naayangan dii Disido iri tinangaran do irad diti,
42004018	“Poimvaja Dogo i Tatod do Tuhan, do inonuan Okuno Disido supaya mangaabar di Abar do Aandai kumaa siri tulun do miskin. Om sinuu Oku nogi Disido papaabar di tongotulun do poiduonKu iolo i pinitatangkap. Om sinuu Oku nogi do mongolingos di tongotulun bolou supaya koontong, om popoidu di tongotulun di ulak-ulakan do tulun vokon.
42004019	Om papaabar Oku di tongotulun do itino toun maino do popoontong i Tuhan di tongotulun do osianan Isido diolo,” kadi buuk diri tinulis di Yasaya do binasa di Yisus.
42004020	Om lulunono dii Disido i buuk, om pogulio dii kavagu Disido siri di palayan, om ogom nogi dii Isido. Om kasangkat iri tongotulun siri valai sasambayangan diri nga mangatul di pamarasan Disido.
42004021	Om timpuunno i Yisus mitangar diolo do, “Tadau do maino norikotno dii i komoion sino Kitab i norongou muju maino,” kaDisido.
42004022	Om kasangkat dii di tongotulun nga pakaandai Disido om oiranan marong diri tinangaran Disido do aandai. Nga kadii diolo, “Isido bo iti tanak di Jusip, kon?” ka.
42004023	Nga pitangarno dii i Yisus diolo, “Tantu mitangar kou Dogo do kamuju dino, ‘Duktur, lingosopo ino Dika do toruol kondiri. Vaalopo ino kosunduvanNu siti daton kampung kondiri irad di norongouja do vinaalNu soi Bandar Kaparnaum,’ kamuju.
42004024	Mitangar Oku dikovu nong siri kampungjo kondiri aui urumaton di tongotulun i nabi, i popolombus di tinangaran do KInoringan.
42004025	Om itipo tangaronKu, ontokpo diIlia, minagadau tolu toun satanga linaid gosob do nokotongkop i mononlikop, om ontok nogi diri oguu iri tongotongondu do napatajan do savo siti Vonuvo Israil.
42004026	Nga insan irad diri aui sinuu di Kinoringan iIlia do mongoi si iso tongondu do mantad pialatan di tongotongondu di napatajan do savo diri, nga pinoongoi nogi isido monulung diri iso tondu di napatajan do savo, iri okonko bansa do Joudi, siri Bandar Soripat si Vonuvo Sidun.
42004027	Om ontok di nabi Ilisapo nga oguu iri tulun di rumanai iri kojuvan siti Vonuvo Israil, nga kasangkat tulun di rumanai diri nga auso nolingasan. Soisono i Namaan do nolingasan, i tulun mantad silo Vonuvo Siria,” kadi Yisus.
42004028	Nga kasangkat di tongotulun siri valai sasambayangan diri nga araatan marong do nokorongou di tinangaranJo.
42004029	Om insan-insani dii iolo mingkakat do monunsub di Yisus poidu mantad siri bandar, om ovito dii daa diolo pakaa siri timpak do kulud, pantok di bandar diri, do liadan daa diolo Isido do paratu.
42004030	Nga aupo nokorikot siri timpak do kulud om pampanauno i Yisus mogidu sinumoriat di tongotulun.
42004031	Om antad Bandar Nasarit linumombus i Yisus rumuuk siri Bandar Kaparnaum, iso bandar siri Vonuvo Golilia, om ponudukno dii Isido di tongotulun siri valai sasambayangan di ontok do Tadau Koingkajadan.
42004032	Nga osumboijan dii marong iri tongotulun do nokorongou di ponudukanJo, do kikuasa marong i tangarJo monuduk.
42004033	Om siri nopo valai sasambayangan diri nga kivaro iso kusai di rinosukan do rogon. Nga koontong nopo isido di Yisus, om pongogijakno dii isido do opuod marong do ka,
42004034	“Yisus! Kukuroyon ikoi Dika? Ika tulun Nasarit, nokuroKo do mongoiKo siti nong mominasaKo dagai? Otutunankui Ika, do Ikano i Tolidang do mantad silo di Kinoringan,” kadi rogon.
42004035	Nga turus sunsubo dii di Yisus i rogon do kaDisido, “Otosno! Pogiduno mantad diti tulun!” ka. Nga podumpauo nogi dii di rogon i tulun siri pialatan diri tulun kinoguuan, om pogidu nogi dii iri rogon mantad siri ginavojo om i kojuvan do tulun nogi nga aui pinokorualan di rogon.
42004036	Nga noirananno marong i tongotulun, om poiduat-duatno dii iolo do ka, “Atuuk! Onu tangarJo diti? Kikuasa bala Isido om osundu monunsub do rogon, om i rogon nga lumabus!” kadiolo.
42004037	Om mantad dii diri abar pasal di Yisus nokotongkopno dii siri Vonuvo Golilia.
42004038	Om labusno dii i Yisus do mantad siri valai sasambayangan do mongoi siri valai di Simun. Om ii nopo tivanon di Simun tondu kangkagan marong om pokilingasan dii diolo di Yisus isido.
42004039	Om ongoino dii insomok i Yisus di tongondu do potingkod di kongkogjo. Kolingasaipo tungagno dii isido do mongoi muup do papaakan diolo.
42004040	Om kotonob dii iri tadau om ongoino dii i tongotulun do mongovit iri tongokosuladan diolo diri kivaro onuu nopo i toruol do pinakaa siri di Yisus do pokilingasan. Om tikidono dii di Yisus mangama i tongotulun do mongolingos di toruol doisido.
42004041	Om i tongorogon dii nga minogidu mantad siri tongotulun di rinosukan om songgijak-gijak do, “Ikano i Tanak do Kinoringan,” kaano. Nga auno pinoungkomipo di Yisus i tongorogon, turus do sunsubo sabap kotutun i tongorogon do i Koristus Isido, i pinili do Kinoringan sumiliu do Raja.
42004042	Kanavau nopo dii di susuvab om pampanauno dii i Yisus mantad siri bandar do minongoi siri pantok tojongou. Nga asapou dii i tongotulun do mogium Disido, om kaantangai nopo dii diolo Isido, om ovudan daa dii diolo supaya au koidu Isido mantad siri.
42004043	Nga kadi Yisus diolo, “Potingkuropo nga misti do papaabar Oku di tongotulun siri bandar vokon diti Abar do Aandai nong potingkuro i Kinoringan momorinta di tongotulunJo, do irino i nisuu Dogo do Kinoringan,” kadi Yisus.
42004044	Om ongoino dii Isido siri tongovalai sasambayangan siri Vonuvo Yudia do papaabar diolo di Abar do Aandai.
42005001	Nga ginumuli kavagu i Yisus si Vonuvo Golilia mantad si Vonuvo Yudia. Om kivaro insan tadau do miningkakat Isido siri pantai, disan di Botung Tagajo di Gonisarit. Om oguu dii i tongotulun moitomping-tomping do mongoi muntun siri Disido do mongkinongou diri tinangaran do Kinoringan.
42005002	Nga kaantangai dii di Yisus i duvo talud do poingompit, nga auso tulun siri talud do linumintuun do mongugas di pukot doisido.
42005003	Om sanganu nopo diri iso talud nga di Simun. Om sakono dii i Yisus siri talud om pokiliadaiJo dii di Simun do poinsodu kopooyok mantad si disan vaig. Liadaino dii di Simun i talud om isido nga sinumako nogi siri talud. Om ogom nogi dii i Yisus siri talud do monuduk di tongotulun.
42005004	Koopod nopo dii Isido monuduk om pitangarno dii Isido di Simun do ka, “Pokooyo pogi iti talud silo taralom om poolumo ino pukot muju,” kadi Yisus.
42005005	Nga jawapno i Simun do, “Tuan, noujan ikoino do nosuvaban momukot nga insan iiso ko kivaro nopukotja. Nga sabap do Ika i monuu dagai, momukot ikoi nono,” kadi Simun.
42005006	Om pogtaan diolo di pukot, oguu dii i sada nosulung gosob do siruruak i pukot diolo do noolian koguu di sada.
42005007	Nga kopojono dii diolo i songkoruangan doisido siri talud sondiang do mokiuup maganu di sada. Om rikotno dii iolo om sompori-ori pasako di sada siri duvo talud doisido om noponu mongiduvo iri talud diolo gosob silolosod.
42005008	Nga kaantangai nopo dii di Simun Pitrus do irad diri, tungubno dii isido siri gotuvang di Yisus, om pitangarno do, “Tuhan, iduai okuno, do ioku nopo diti nga tulun do kiduso,” kadi Pitrus.
42005009	Minitangar isido do irad diri sabap noiranan marong isido om i songkoruanganjo do nakadapat di sada oguu marong do insani pomukot.
42005010	Om irad nogi dii i Yakub om i Yaya, i tanak di Jobidi, songkoruangan di Simun nga noiranan nogi. Nga kadi Yisus di Simun, “Ada korosi. Mantad do maino sumiliuko tulun do mogigium do tulun irad do momukotko do sada,” kadi Yisus.
42005011	Om gajatono dii diolo iri talud siri pantai, om iduai nopo kasangkat diolo iri siri talud om vajano dii iolo di Yisus.
42005012	Kivaro insan tadau do nokoongoi i Yisus siri iso bandar. Om bandar nopo diri nga kivaro iso tulun kitoruol do rumanai iri kojuvan disido. Om kaantangai dii disido i Yisus om insomokno dii om tungub do mokitulung marong Disido do, “Tuhan, nong kouvanganNu, olingasan okui Dika,” ka.
42005013	Om porolojono dii di Yisus i longonJo do minangama disido, om pitangar do, “KouvanganKui, olingasankono!” ka. Om turus do nolingasan dii isido.
42005014	Om suuono dii di Yisus isido do ka, “Adako popoilo do tulun vokon pasal diti, nga ongoino pogi si di imam om ipoontongno disido ino kojuvannu, om mangaabar do, ‘Nolingasan okuno,’ kanto. Om manaak kouno do duvo tinan tombolog di imam onuonnu do isogit maja diri nisuu di Musa di pogulu, supaya oilaan di tongotulun vokon do nolingasanko,” kadi Yisus.
42005015	Nga insan irad dino tangar di Yisus nga makin nogi dii do nokotongkop siri vonuvo iri abar Disido; om oguu dii marong i tongotulun do rinumikot do mongkinongou om mokilingos di toruoljo.
42005016	Nga rijang nogi dii i Yisus di tongotulun do minongoi sambayang sosoiso siri tana tojongou.
42005017	Om kivaro insan tadau do minonuduk i Yisus di tongotulun. Om ontok nopo dii nga kivaro iri piipiro kotua tulun Porisi om iri guru do Undang-undang Ugama do Joudi do rinumikot mantad siri pointikid-tikid do kampung si Vonuvo Golilia om si Vonuvo Yudia om mantad si Bandar Yorusalim. Nga i Yisus nopo om kikuasa mantad do Tuhan do mongolingos do toruol.
42005018	Om kivaro piipiro kusai rumikot di minoiompujung do mongovit di iso tulun kimai do poingodop siri pinaadapanjo. Korikot dii iolo siri, om oviton daa dii diolo isido masu siri valai do poilion siri gotuvangan di Yisus.
42005019	Nga au dii kaasu iolo do atabanan di tongotulun do oguu marong. Nga vaja dii iolo di tukad si labus do valai do minindakod si soribau taap, om langkatono dii diolo iri taap si saau di Yisus, om pouluo nogi dii diolo iri tulun kimai di poingodop siri pinaadapanjo siri tanga diri tulun do pinoinsomok siri gotuvang di Yisus.
42005020	Nga kaantangai nopo dii di Yisus iolo do aparsaya marong Disido, om tangarono dii Disido i tulun kimai, do, “Apa, maino noompunanno ino dusonu,” ka.
42005021	Nga kivaro nogi siri monunuduk do Undang-undang Ugama om kumpulan do Porisi, om poiburung-burungno dii iolo do ka, “Ombo do tulun Isido do opusu mangararaat do Kinoringan do rumantai Isido do Kinoringan? Do ausono buli mangampun do duso nga irino i Kinoringan!” kadiolo.
42005022	Nga oilaani di Yisus i sinoromo diolo, om kadii Disido diolo, “Nokuro do minsoromo kou irad dino?
42005023	Inombono agaan tangaronKu, nong mitangar Okupo do, ‘Noompunanno i dusonu,’ kangKupo ko, ‘Tungagno om pampanauno muli,’ kangKupo disido?
42005024	LingasanKu iti tulun kimai do poontong Oku dikovu supaya oilaan muju do kikuasa Oku do mangampun do duso siti vonuvo do Iokuno i sinumiliu do tulun,” kadi Yisus. Om tilombusai Disido mitangar iri tulun kimai do, “Tungagno pogi, om kakatono ino inonododoponnu om pampanauno muli,” kadi Yisus.
42005025	Om turus tungagno dii i tulun kimai, om kakatono i pinaadapan disido siri gotuvang di tongotulun toguu, om pampanauno dii muli mivaja do mangarajou do Kinoringan.
42005026	Nga osumboijani i tongotulun om rumosii, om mangarajou iolo do Kinoringan. Om kadiolo, “Kosumbaaino dii marong i naantangan tokou maino,” ka.
42005027	Kouli nopo dii iri tulun nolingasan, labus nopo dii i Yisus do mantad siri valai, nga koontong dii Isido di iso tulun momumumpung do sukai do poingogom siri upis pangatadan di tongotulun do sukai. Ngaranjo nopo nga i Liwi. Om kaantangai dii di Yisus i Liwi om kaDisido do, “Kayo, vaja Dogo!” ka.
42005028	Om ingkakataino dii disido i karajajo do maja di Yisus.
42005029	Om pomukano dii i Liwi do poginakanan tagajo siri valaijo do pongurumat disido di Yisus. Om oguu dii i tulun momumumpung do sukai om iri tongotulun vokon nogi do minuruk di Yisus mangakan.
42005030	Om kivaro siri kumpulan do Porisi om kivaro nogi piipiro Porisi do monunuduk do Undang-undang Ugama do Joudi. Om mungos-ungos dii iolo mitangar di tongotulun di Yisus do, “Nokuro kou dikovu do muruk mangakan om mongiup di tongotulun do momumumpung do sukai om iri tulun kiduso i au songkuro maja di Undang-undang Ugama tokou?” kadiolo.
42005031	Nga karangaai nopo dii di Yisus i tangar diolo, om minaganu Isido do iso poiradan do ka, “I tulun do au kataru mokiubat do duktur, okoniko i tulun do apangkau.
42005032	Rinumikot Oku diti do mongoloou di tulun kiduso do pavaja Dogo supaya rumorogo iolo mamaal do duso. Okoniko i tulun minsoromo do abanar isido do loovonKu,” kadi Yisus.
42005033	Om pitangarno i kumpulan Porisi om iri tongosongkoruanganjo di Yisus do ka, “Iri nopo i tongotulun di Yaya Mamamatis om soumur do mogpuasa om sumambayang, om ilo tongotulunja, i kumpulan Porisi, nga irad nogi dino. Nga ilo nopo tongotulunNu om auso mogpuasa om mangakani om mongiupi iolo,” ka.
42005034	Nga minaganu i Yisus do iso poiradan do Isidono irad di kumawin, om kaDisido, “Kasaramaanan muju nopo batoi om obuli suuon i sumapul di kawin do mogpuasa ontok do poirunggumpo diolo i kinumawin? SoromononKu au, kon!
42005035	Nga orikotpo iri tadau do kapanangkapan di tongotulun diri kusai di kumawin do patajon, om ampa nogi dino do mogpuasa i sumapul di kawin. Om irad nogi dino, salaid do siti Okupo di tongotulunKu au mogpuasa iolo,” kadi Yisus.
42005036	Om minaganu kavagu i Yisus do iso poiradan do ponudukanJo nopo di kavavagu nga irad di kain om kinomol kavavagu, do kaDisido, “Ausoi tulun do monginis do sabung di vagu do pangampil di sabung laid! Do nong irad diri, inongi do tomodoni disido do monginis iri sabung vagu sabap aui kopiirad do linanut di sabung vagu om i sabung laid.
42005037	Om auso nogi tulun do papaasu diri kinomol kavavagu siri poijanan i vinaal mantad do kulit do kambing di navaal laid, nga siri poijanan di vagupo. Do nong siri poijanan laid poosuon om kumambang nopo i kinomol kavavagu om tumudak i kulit pinoijanan sabap do okoris, om irad dii do nitaam toomod i kinomol kavavagu do opirubatanpo i kinomol do obubusno om oruakpo i pinoijanan.
42005038	Nga iri nopo kinomol kavavagu om vaguno iri poijanan.
42005039	Om nogi nong nokoiupno i tulun di kinomol di laid, auno uvang mongiup iri kinomol vagu sabap kadisido, ‘Aandaipo kopurimananku iri kinomol laid,’ kadiri tulun,” kadi Yisus.
42006001	Kivaro iso maso, irino Tadau Koingkajadan, do nakavaja i Yisus om i tongotulunJo siri kodumaan. Om pongkotu dii i tongotulunJo di parai, om impurijo dii diolo om akano.
42006002	Nga kivaro nogi piipiro tulun do mantad di kumpulan Porisi siri do mitangar diolo do ka, “Nokokuro do mangalanggar kou diri undang-undang tokou do au obuli kumuri ontok do Tadau Koingkajadan?” kadi kumpulan Porisi.
42006003	Nga jawapno dii i Yisus diolo do, “Nakabasa kouno bo gia diri Kitab pinotulisan nong potingkuro i Daud om i tongotulunjo ontok di vinitilon iolo.
42006004	Do ontok nopo diri au nogi nakasala isido insan minasu isido siri natad do Valai do Kinoringan do mokianu di kuui iri nitaak do Kinoringan do inakanjo, om onuai nogi dii iri songkoruanganjo. Ombo iti do apatut nopo daa nong maja di undang-undang tokou, iri tongoimam noopo do apatut mangakan diri, do au daa aakan do tulun vokon irad di Daud,” ka.
42006005	Om kadi Yisus kavagu diolo, “Ioku nopo nga i Sinumiliu do Tulun, om Ioku nogi nga Tuhani di kikuasa do Tadau Koingkajadan,” ka.
42006006	Om insanpo kavagu, iri nogi nga Tadau Koingkajadan do minasu i Yisus siri sasambayangan do monuduk di tongotulun. Om kivaro dii iso kusai siri do nokimai iri longonjo vanan.
42006007	Nga kivaro nogi tongotulun siri di monunuduk do Undang-undang Ugama do Joudi om i kumpulan Porisi do mogium do koontodon do papasala daa di Yisus. Om intatajon dii diolo i Yisus nong mongonglingos Isido do toruol diri tulun nga supaya kadapat iolo mangadaawa Disido daa sabap au maja di Tadau Koingkajadan.
42006008	Nga sabap do noilaan di Yisus i ginavo diolo, om pitangarno Isido di tulun di nokimai iri longon sampaping do ka, “Ingkakatno om ongoi siti gotuvang,” kadi Yisus. Om ingkakatno dii i tulun, om ongoi siri gotuvang.
42006009	Om duatono dii di Yisus iri tongotulun do ka, “Nong maja di Undang-undang Ugama tokou onu iri apatut do vaalon do tulun ontok do Tadau Koingkajadan? Mamaal do aandai, ko mamaalpo do araat? Momijau ko mamataipo?” kadi Yisus.
42006010	Om pingantangai dii di Yisus kasangkat iolo, om kaDisido di tulun kimai longon sampaping do, “Porolojo siti Dogo ino longonnu,” ka. Om porolojono dii disido i longonjo om turus do nolingasan.
42006011	Nga atuk-atukpo dii kararaatan diolo di Yisus sampai poiupapapakat iolo nong kukuroyon i Yisus.
42006012	Om kivaro insan tadau do tinumakad i Yisus siri iso kulud do minongoi sambayang, gosob do nosuvaban Isido sumambayang do Kinoringan.
42006013	Om kanavau dii di susuvab loovono dii Disido iri tongotulun di maja-vaja Disido, om pilio nogi dii Disido iri opulu om duvo tulun i roitan Disido do susuuon.
42006014	Ngaran nopo di tulun di nopili Disido nga i Simun i pinungaranan Disido do i Pitrus, om i Ondorias iadijo, om i Yakub, om i Yaya, om i Pilipus, om i Botulomius,
42006015	om i Matius, om i Tumas, om i Yakub i tanak diAlpius, om i Simun i otoboi maja do pati di bansa kondiri,
42006016	om i Yudas i tanak di Yakub, om i Yudas mantad Kampung Koriut i pojual di Yisus do insan tadau.
42006017	Om ruukno dii i Yisus mivaja di tongotulunJo, om ingkojodno dii siri pantok diri gana-gana. Om untunno dii i kinoguuan di tongotulun vokon di Yisus. Om okonko nokuukuyak iri tulun do rinumikot mantad siri Vonuvo Yudia, om mantad siri Bandar Yorusalim, om mantad siri Bandar Tirus om Bandar Sidun, iri si disan do laut.
42006018	Minongoi iolo siri do mongorongou di Yisus om mokilingos do toruol. Om i tongotulun iri norosukan do rogon nga rinumikot do mokisunsub do rogon om aandai koongongoiojo.
42006019	Om kasangkat diri tongotulun nga mongoi kumama di Yisus, sabap kivaro kuasa mimbulai mantad si Disido do minongolingos kasangkat diri toruol diolo.
42006020	Om minongontongno dii i Yisus di tongotulunJo, om pitangarno dii Isido do, “Ososogit kouno, tulun do omiskin, do ikovuno i porintawon di Kinoringan.
42006021	Ososogit kouno, tulun do vitilon do maino, do ikovuno i bajakon do Kinoringan insan tadau. Ososogit kouno, tulun do mogiad maino, do ikovuno i koirak insan tadau.
42006022	Ososogit kouno, insan kobonsijan koupo do tongotulun, om sunsubon kou mantad si kumpulan diolo, om insasanawon kou om pakaraaton kou sabap maja kou Dogo, i Sinumiliu do Tulun.
42006023	Ososogit kouno sabap iri tongonabi, i popolombus di tinangaran do Kinoringan di pogulu, nga kinaa nogi diodu-aki diolo. Nga sosombia nopo do kooyon kou diolo, pasanangono ino ginavo muju om sumajau kouno do aandaian i ginavo muju nong iradon kou dino, sabap agajo iri isuli di Kinoringan dikovu do korikot kou soi suruga do insan tadau.
42006024	Ooi dikovu tulun do akaya maino! Atukpo dii kararaat ino nasip muju, sabap ikovu nopo maino nga notoluadan kouno dino kakayaan muju.
42006025	Ooi dikovu tulun do abajak maino! Atukpo dii kararaat ino nasip muju, sabap ikovu nopo nga vitilon do insan tadau. Ooi dikovu tulun do poingirak do maino! Atukpo dii kararaat ino nasip muju, sabap moginupus om mogiad kou do insan tadau.
42006026	Om atukpo dii kararaat ino nasip muju nong rojoon kouno do tongotulun, sabap ikovu nogi nga koirad-irad di tongonabi do momumudut, iri rojoon diodu-aki diolo di pogulupo,” kadi Yisus.
42006027	Om kadi Yisus kavagu, “Nga ikovu nopo do nokorongouno diti tinangarKu om misti do au kou kojuu di musu muju, om misti do aandai gaagaya muju si di tulun iri obonsi dikovu.
42006028	Om misti pokibarakatanno i tulun di mongintulus dikovu, om sambayangaino i tulun di manansara dikovu.
42006029	Nong tompilingon nopo do tulun ino porilingnu sampaping, ipatapap nogi ino porilingnu sampaping. Nong saladanko nopo do tulun dino sabungnu, pataakonnu nogi i singlitnu disido.
42006030	Isaai nopo mokianu dika, mistino do onuannu. Om isaai nopo iri maganu di poromponnu, nga adano mokiguli.
42006031	Pamaal kouno diri aandai siri di tulun vokon irad diri kouvangan muju do aandai i tulun vokon si dikovu.
42006032	Nong iri nopo tulun do au kojuu dikovu do au muju kojuuan, au kou oonuan do barakat, do insan i tulun kiduso nga miiradi do au kojuu di tulun diri au kojuu doisido.
42006033	Om nong irino i tulun diri aandai dikovu do sulian muju mangandai, om au dii onuan kou di barakat sabap insan i tulun do kiduso nga iradi dino gaagaya diolo.
42006034	Om nong irino tulun di aantangan muju do buli kabayar di nipoolos muju do paalasan muju do onuu nopo, om au dii onuan kou di barakat nong irad diri, sabap insan i tulun do kiduso nogi nga poolos di tulun miirad kiduso nong oilaanjo do buli kabayar di nipoolos disido.
42006035	Nga ada kou sugut irad dino, nga misti do au kou kojuu di musu muju om andaion mujuno marong iolo. Om onuu nopo nga ipoolos muju diolo nga adano ondomo muju do kivaro iguli kavagu diri nipoolos muju, supaya kadapat kou di isuli do Kinoringan dikovu diri do insan tadau, om kointutunan dikovu do tangaanak kou do Kinoringan i Agajo Marong Kuasa. Do andaion do Kinoringan iri tulun di au koilo monorimakasi om nogi i tongotulun di taraat.
42006036	Kosianai mujuno i tongotulun vokon do irad nogi di Tama tokou do osianan dikovu,” kadi Yisus.
42006037	Om kadi Yisus kavagu, “Ada kouno monginsala do tulun vokon, om i Kinoringan nga aui pakasala dikovu. Om ada kouno pongukum do vokon, om au kovi oukuman do Kinoringan. Om pangampun kouno do tulun vokon om oompunan kouno do Kinoringan.
42006038	Panaak kouno do tulun vokon onuu nopo iri itaak muju, om onuan kovi do Kinoringan gosob insok-insok om mabai-labai kanogi iri itaak dikovu i pinoijanan. Sabap potingkuro nopo pongoturan muju si do vokon, nga irino pongoturan do Kinoringan si dikovu,” kadi Yisus.
42006039	Om minaganu i Yisus do iso poiradan do minonuduk diolo do ka, “Aui kadapat i tulun do bolou do mangaak di songkoruangjo nobolou. Do nong boloupo om mangaakpo di songkoruangjo bolou tantu do kopivaja aratu si torobong.
42006040	Ausoi tulun do gumuru apandai mantad di gurujo. Nga isaai nopo i katamat diri nituduk disido om irino karantai di gurujo.
42006041	Nokuroi do aantangannu i sala di songkoruangannu irad do livata topoyok om auno opurimanan i salanu irad do vatang ginajo sino matonu kondiri?
42006042	Nokuro do opusuko mitangar di songkoruangannu do, ‘Ou kuvoon, ongoi pogi siti. Iduoku ino livatanu,’ kanu, do ino vatang nokolivata di matonu kondiri nga aunui aantangan? Oi dika tulun do puupura! Iduopo ino vatang i nokolivata dino matonu kondiri, om ampa nogi do anavau ino pongongontongnu do mongidu dino livata di songkoruangannu,” kadi Yisus.
42006043	Om pitangarno i Yisus kavagu do ka, “Ausoi puun do aandai do monguva di araat, om auso puun do araat do monguva di aandai.
42006044	Do irino tuva do kaju pongintutunan muju do aandai ko araat. Sabap ausoi mongupu dikovu di tuva do nunuk siri korugijan, om nogi auso mongupu dikovu di tuva do anggur siri bintorung.
42006045	Irad nogi dino i tulun kopijo. Do nong aandai nopo i tulun, nga aandaino iri mimbulai mantad si ginavojo. Nga nong araat nopo i tulun, nga araatno iri mimbulai mantad si ginavojo, sabap do onuu nopo iri si ginavojo nga irino tangaronjo,” kadi Yisus.
42006046	Om kadi Yisus kavagu, “Nokuro do mokiTuhan-Tuhan kou do mangarait Dogo, om au kovi maja do tangaronKu?
42006047	Nga iti poiradan do potudukonKu dikovu iri gaagaya do pointikid-tikid do tulun di rumikot siri Dogo om mongkinongou di tangaronKu om maja marong.
42006048	Do tulun nopo diri om irad di tulun mamaal do valai do aralom iri nugaran di luvang do posungkadan di torigi, gosob do kosondot si vatu tagajo. Do insan olonipo do vaig tagajo om oumbakan iri, nga aui okuro-kuro, do okodou iri pinosungkadan.
42006049	Om iri nopo tulun di nokorongou di tinangarKu nga au maja, om isidono irad di tulun di mamaal do valai do mongugar siri tana tolomi poturanan diri torigi. Do nong olonian om oumbakan i valai disido diri nga turus do aaba gosob do ouyas,” kadi Yisus.
42007001	Om koopod nopo dii i Yisus monuduk kasangkat diri di tongotulun, om ongoino dii Isido siri Bandar Kaparnaum.
42007002	Om kivaro dii iso kotua do soujor siri do mantad Vonuvo Ruum, do kivaro iso turiponjo di au marong kojuuanjo. Om toruolono dii ino turiponjo gosob sipapataino daa.
42007003	Om korongou nopo dii i kotua do soujor do abar pasal di Yisus, om suuono dii disido iri tongomoloingon di tulun do Joudi mongoi si di Yisus do mitangar do, “Poongoiopo i Yisus siti dogo do mokilingos oku di turiponku,” ka.
42007004	Om ongoino dii iolo, om korikot siri di Yisus, om pokitulungno marong iolo do kadiolo, “Tuan, apatutno marong do tulungonNu i kotua do soujor dino,
42007005	do isido nopo nga au kojuu do bansa tokou, om isidono mongungkus do pamaal do valai sasambayanganja,” kadi tongomoloingon.
42007006	Om vaja dii i Yisus diolo. Nga minsosomokno dii Isido di valai, om ponuu i kotua do soujor di tongosongkoruanganjo do mongoi mitangar di Yisus do ka, “ ‘Tuan, apagonKopo mindakod si valaiku, do okukuvaan oku dii poindakod Dika
42007007	do okonko kotumi oku di kuasaNu, om ioku kondiri nga au kobulun do mongoi rumomut Dika. Nga tangaroi supaya olingasan ilo susuuonku.
42007008	Oilaanku do kivaro kuasaNu, do ioku nopo diti nga kivaro monguasa dogon. Om ioku diti nogi nga kivaro soujor do kuasawonku. Om onuu nopo ponuuanku diolo ongoion nopo iri isuuku. Nong “Ongoipo soi,” kangku di kotiso, isido pun mongoi. “Ongoipo siti,” kangku di koduvo, isido pun rumikot. Irad nogi dino i turiponku, onuu nopo ipavaalku disido nga vaalon,’ kadi kotua di soujor,” kadi koruangjo popoilo di Yisus.
42007009	Om oirananno dii marong i Yisus do nokorongou di tinangar mantad di kotua do soujor, om oilaanJo do aparsaya Disido. Om kovilino Isido di tulun toguu do samvaja-vaja Disido, om pitangar do, “PatangaronKu marong dikovu iti, insan tulunpo do Israil nga aupo insan Oku korongou do kivaro kaparsayaan do irad dino kagajo,” kadi Yisus.
42007010	Nga kouli dii siri valai i sinuuan di kotua do soujor, nga naantangan dii diolo i turipon do napangkauno dii.
42007011	Om au alaid mantad diri, om pampanauno dii i Yisus do mongoi siri bandar, ngaran do Nain. Om vajano dii i tongotulun di Yisus om i kinoguuan do tulun nga samvaja-vaja nogi Disido.
42007012	Nga di koinsomok nopo Isido di pintu do bandar diri, om kasamung dii Isido di tongotulun mangakat di tulun napatai do lumabus nogi siri pintu diri do mongoi mongolobong. Iri nopo i napatai dii nga tanak kusai tunggal om iinojo nga napatajan do savo. Om oguu dii i tongotulun do mantad siri bandar diri do samvaja-vaja diinojo di tanak napatai.
42007013	Om koontong dii i Tuhan di tongondu diri, om osianan marong Isido, om pitangar do, “Abu, ada pogiad,” ka.
42007014	Om insomokno dii Isido, om kamawono dii iri sarasai, om indadano dii iri tulun minonimban. Om pitangarno dii i Yisus di napatai do ka, “Tomulok, tungagno!” ka.
42007015	Om pogtangar di Yisus tungagno dii i napatai, om ogomno dii, om timpuunno dii isido kumituturan. Nga pitangarno dii i Yisus diinojo do, “Ongoiono iti tanaknu!” ka.
42007016	Om korosijaino dii kasaangkat i tongotulun mivaja do mangarajou do Kinoringan do ka, “Nokoimbulaino dii siti daton iri iso nabi i kikuasa,” ka, om “Nipoontongno di Kinoringan iri kosiananJo si di bansaJo,” kadi tulun.
42007017	Om kotongkop nopo dii iri abar di kosunduvan di Yisus gosob siri Vonuvo Yudia om kasangkat do kawasan di misoliput do vonuvo diri. Mongoduat di Yisus
42007018	Om karangaai dii di tongotulun di Yaya diri kosunduvan di Yisus om porongoo dii diolo i Yaya. Om loovono di Yaya i duvo tulunjo,
42007019	om suuono disido iolo do mongoi mongoduat di Tuhan do ka, “Oinomod do Ikano i rumikot mantad si di Kinoringan iri sinoritaku, ko kivaropo andadon tokou do sondiang,” kadi Yaya.
42007020	Om pampanauno dii iolo mongoi siri di Yisus, om pitangarno dii iolo di Yisus do, “Sinuu ikoi di Yaya Mamamatis do mongoi mongoduat Dika nong oinomod do, ‘Ikano i rumikot mantad si di Kinoringan iri sinoritaku, ko kivaropo andadon tokou do sondiang,’ kadi Yaya,” kadiolo.
42007021	Nga ontok nopo diri om oguu i tulun do noigitan do moisosondiang toruol, om moisosondiang kasansaraan, om i norosukan do rogon do nolingasan di Yisus, om oguu nogi i tulun do bolou pinoontong Disido.
42007022	Om jawapno i Yisus di tulun sinuu di Yaya do, “Ulino om abaraino i Yaya do onuu nopo iri naantangan om i norongou muju do, ‘ “Irino tulun bolou nga koontong, om iri tulun mimpo-kimpo mampanau nga lalais mampanau, om iri tulun di rumanai i kojuvanjo nga olingasan, om iri tulun bongolon nga korongou, om iri tulun napatai nga ovijau kavagu, om iri tulun miskin nogi nga aabaran diri Abar do Aandai.
42007023	Ososogitno i tulun diri au opiduvo ginavo do aparsaya do Iokuno sinuu di Kinoringan rumikot siti,” kadi Tuhan,’ kanto nono di Yaya,” kadi Yisus.
42007024	Om kapanau nopo dii i tulun diri sinuu di Yaya, om timpuunno dii i Yisus monuturan di tongotulun toguu iri koongongoio di Yaya si padang do kovotuvan do ka, “Onu i naantangan muju di ongoi kou mongontong di Yaya soi padang do kovotuvan? Mongontong kou naku di barau miajub-ajub do osorupan? Okoni, kon!
42007025	Ko onu iri inongoi muju antangai silo? Mongontong kou naku di tulun diri aandai i pakaian? Nga tulun nopo di aandai i pakaian om moginakanon do auso gosob nga siri valai do raja ijonon.
42007026	Nga poiloo Okuno dikovu nong onu iri inongoi muju antangai silo. Minongontong kou di nabi, i popolombus di tinangaran do Kinoringan? Oinomod ino, do poiloonKu ikovu do i Yaya nopo nga okoniko nabi noopo, nga kipangkat isido mantad di tongonabi vokon.
42007027	Do i Yayano iri komoion di nokotulis siri Kitab do, ‘Kadi Kinoringan, “Antangaino, monuu Oku di susuuonKu do poguluvononKu mantad Dika. Om isidono i monginavau laaid di ralan do vajaanNu,” kadi Kinoringan,’ kadi tangar siri Kitab.
42007028	Itino tangaronKu dikovu do i Yayano i tulun do agajo pangkat mantad di kasangkat di tongotulun di nosusu siti saralom vonuvo. Nga insan irad dino, ii nogi tulun di aparsaya Dogo di osuribak pangkat si Kopomorintaan di Kinoringan, ii nogi agajo pangkat mantad di Yaya,” kadi Yisus.
42007029	Om kasangkat di tongotulun om i momumumpung do sukai diri mongkinongou di tangar di Yisus nga mongintutun do aandai i gaagaya do Kinoringan. Do iolo nopo nga maja diri kouvangan do Kinoringan do minokibatis di Yaya.
42007030	Nga ii nopo kumpulan Porisi om i guru do Undang-undang Ugama do Joudi nga minangada diri kouvangan do Kinoringan sabap iolono au uvang mokibatis di Yaya.
42007031	Om kadii di Yisus kavagu, “Onu naku poiradanKu diti tongotulun do maino?
42007032	Oinomodno do iolo nopo nga koirad-irad do tongotangaanak do songingogom moikukuyaug siri tomu do moiloou-loou do ka, ‘Mitogunggu ikoi nga aui magalai kou, om moginupus ikoi nga au kovi mogiad!’ ka.
42007033	Do korikot nopo i Yaya Mamamatis siti dikovu, nga au mangakan om mongiup di vaig do anggur do mogpuasa. Nga tangaron muju nogi do, ‘Rinosukan isido do rogon,’ kamuju.
42007034	Nga korikot Oku nopo dii, i Sinumiliu do Tulun, om Ioku nopo diti nga mangakani om mongiupi om mitangar kou dino Dogo do, ‘Antangaipo dii Isido anakan om moginovukan nopo om kumoruang nogi dilo tongotulun momumumpung do sukai om tulun di kiduso!’ kamuju.
42007035	Nga insan pun irad dino tangar muju, sabap mantad diri gaagaya do aandai nga oilaani di tongotulun do oinomod i kopintaro di Kinoringan,” kadi Yisus.
42007036	Kivaro iso tulun Porisi do minongoloou di Yisus do mangakan soi valaijo. Om pampanauno i Yisus mongoi si valai disido om asuno siri saralom om urukno dii Isido mangakan.
42007037	Om kampung nopo diri nga kivaro iso tongondu iri araat marong gaagaya disido. Om karangaai nopo dii di tongondu do nokoongoi mangakan i Yisus siri valai di tulun Porisi om pongovitno dii isido di sombutul di vinaal mantad bolinanaan, i noponu do lana di aangod marong.
42007038	Om ingkakatno dii i tongondu siri likud di Yisus si somok takodJo do miad-iad, om noiopos diri i takod di Yisus do noturuan di romoujo, om piidono dii di tobukjo i takod di Yisus. Om siumojo om potuntugojo nogi dii siri takod di Yisus i lana di aangod.
42007039	Nga kaantangai nopo dii di tulun Porisi, i minongoloou di Yisus, do irad diri om kadi ginavojo, “Nong oinomod do nabi tulun diti om tantu do oilaan Disido ilo tongondu, om gaagaya disido,” ka.
42007040	Nga noilaan di Yisus diri ginavo di tulun Porisi, om tangarono Disido do ka, “Simun, kivaro tangaronKu dika,” ka. Om jawapno isido, “Onu daa iri, Guru?” ka.
42007041	Nga pitangarno i Yisus, “Kivaro duvo tulun do kitutang siri di pangangalasan do siin. Nga iri nopo iso tulun om minongutang do limo naatus pirok, om iri nopo koduvo tulun om limoi nopulu pirok inutangjo.
42007042	Nga nuka do miirad iolo do auso pamayar di tutang, jadi au dii mokibayar i tulun di pinangalasan do siin. Jadi nong ika minsoromo isaino tulun di lobi au kojuu diri tulun di pinangalasan do siin?” kadi Yisus.
42007043	Nga kadi Simun, “Nong ioku, irino tulun di noompunan do tutang toguu,” kadi Simun. Jawapai di Yisus isido, “Oinomod kono dino,” ka.
42007044	Om kovilijono dii di Yisus i tongondu, om pitangarno dii di Simun do, “Koontongkoi diti tondu? Nokorikot Okui siti valainu, nga aui inonuan Oku dika do vaig pongugas do takodKu, nga ilo nopo tongondu om minongugas diti takodKu do romoujo, om piido dii dilo tobukjo.
42007045	Om ika nopo nga au minonium Dogo tanda do ourumatko Dogo di korikot Oku. Tapi ilo nopo tongondu nga au marong tumingkod monium diti takodKu mantad di nakaasu Oku siti.
42007046	Om ika nopo nga au minongumau diti tuluKu do lana, nga ilo nopo tongondu om minonuntug diti takodKu do lana di aangod.
42007047	Om sabap diri do mitangar Oku dika do irino tanda do nipoontong disido do au marong isido kojuu Dogo, do songkuro koguu diri dusojo pun nga noompunani. Nga tulun nopo di okuyak i dusojo noompunan nga au songkuro isido au kojuu di Kinoringan,” kadi Yisus.
42007048	Om pitangar nogi dii Isido di tongondu do, “Noompunanno ino dusonu maino,” ka.
42007049	Nga poitatangarno dii i tongotulun di songurukan di Yisus do, “Isai naku tulun diti do obuli nogi mangampun do duso?” ka.
42007050	Om pitangarno kavagu i Yisus di tongondu do ka, “Nokovijau nopo dika nga i kaparsayaannu. Nga ulino pogi, om antatangai,” ka.
42008001	Om au kalalaid mantad diri om pitongkopno dii i Yisus si kababandaran om kokokompungan do papaabar diri Abar do Aandai nong potingkuro i Kinoringan momorinta di tongotulunJo. Om iri nopo opulu om duvo tulun di Yisus nga maja-vaja nogi Disido.
42008002	Om kivaro nogi tongotongondu di sinunsubanJo do rogon om iri liningasanJo do toruol do nakavaja Disido, irad di Moria i roitan diolo do, “Tondu mantad si Bandar Madala,” ka. Om isidono i sinunsuban di Yisus diri turu rogon.
42008003	Om nogi i Juana, i savo di Kusa, iri momimiara do barang di Raja Irudis, om i Susana, om oguupo i tongotongondu vokon do minaja di Yisus, do sambil papaakan Disido om iri tongotulunJo do siin kondiri diolo onuon do balanja.
42008004	Om kountun diri i tongotulun dii, nga okonko naalang-alang i ginuu di sonrikot-rikot i tongotulun siri di Yisus do mantad siri tongobandar. Om minaganu i Yisus do iso poiradan di ponudukan ka,
42008005	“Kivaro iso tulun do mongungumo do minongoi pasasad di linsou. Om pasasadono dii iri linsou disido, kivaroi nokotijas siri ralan, nga opiulak-ulakan do tulun, om rikotno dii i tongotombolog do mongoi monutuk diri linsou gosob do naavi.
42008006	Om kivaro nogi i nakasasad siri kovotuvan iri tana tonipis, om sinumobul iri, nga rinumujou dii iri do notuuvan do vaig i tana.
42008007	Om kivaro nogi i nakasasad siri pantok do korugijan, om iri nga sinumobulno dii i linsou nga tinolidan i korugijan, irino dii do rinumujou iri nisasad do nokoluputan.
42008008	Nga kivaro dii iri nakasasad siri tana di aandai do sinumobul, om alanggauno om irino dii i minonguva. Kopumpung nopo dii iri, kivaro aatus i tuvajo,” kadi Yisus. Om mingompusno dii Isido monuduk om puadaiJo mitangar do ka, “Isaai nopo iri kitolingo, rumongouno marong diti tinangaranKu,” kadi Yisus.
42008009	Om pongoduatno dii i tongotulunJo nong onu komoion di pinoiradanJo diri.
42008010	Nga kadi Yisus diolo, “Ikovu nopo nga onuan kovi do toilaan supaya koilo kou diri aupo nivantang si di tongotulun pogulu pasal do potingkuro i Kinoringan momorinta di tongotulunJo. Nga ii nopo tongotulun vokon nga tudukan do poiradan supaya mongontong daa iolo nga aui koontong, om mongkinongou daa iolo nga aui kaarati di komoionKu.
42008011	Om itino i komoion di poiradan, do iri nopo i linsou nga irino i tinangaran do Kinoringan.
42008012	Om iri nopo linsou diri i nakasasad siri ralan nga irino irad di tinangaran do Kinoringan i nakasasad siri ginavo do tulun di rinumongou. Nga rikotno i kotua do rogon do mongoi popoidu diri tinangaran siri ginavo diolo, supaya au iolo aparsaya di Kinoringan om aui kaanu do kovijaan.
42008013	Om iri nopo linsou i nakasasad siri kovotuvan nga irino irad di tinangaran do Kinoringan di nakasasad siri ginavo do tulun, om karangaai nopo dii diolo nga asanang dii i ginavo diolo om aparsaya. Nga au dii minomugamut i tinangaran si ginavo diolo om au alaid i kaparsayaan diolo. Om rikoto nopo iolo do ponsubaan, luoino dii i kaparsayaan diolo.
42008014	Om iri nopo i nakasasad siri korugijan nga irino irad di tinangaran do Kinoringan i norongou di tulun, do ontok do sumurut i kaparsayaan diolo kinamno iri ginavo diolo sumusa, om kiuvang do kumaya om kasanangan siti vonuvo, om irino dii nga au dii sumundur i kaparsayaan diolo.
42008015	Jadi iri nopo dii i nakasasad siri tana aandai nga irino irad di tinangaran do Kinoringan nakasasad siri ginavo di tongotulun do minongkinongou marong, om pinataau diolo kaandai-andai siri ginavojo gosob do alanut iri ginavo diolo, om irino tuvajo,” kadi Yisus.
42008016	Om minaganu kavagu i Yisus di iso poiradan do monuduk diolo do ka, “Ausoi tulun do momuang di lampu om tinggouban nogi do suvangan ko posusutonpo siri susut do toodopon, nga pokoyon siri potimpakan do lampu supaya isai-isaipo i kaasu siri valai nga koontong diri vinaang di lampu.
42008017	Do kasaangkat di nilosok nga pointalangoni do insan tadau, om onuu nopo i inolim di tulun do maino, nga oilaani do laaid, sabap poimbulajoni do Kinoringan.
42008018	Sabap diri do soromonon mujuno iti ponudukanKu dikovu do rongoon muju, do iri nopo tulun di kivaro nunu nopo nga onuan kavagu. Nga iri nopo tulun di auso, nga insan kivaropo okuyak si disido do kasaramanan nga solodon kasangkat,” kadi Yisus.
42008019	Nga ontok diri rikotno iinoJo di Yisus om oiadiJo kusai do mongoi daa siri Disido, nga au dii koromut iolo Disido do okonko nokudik-kudik i tongotulun.
42008020	Om poiloono di tulun Isido do ka, “Alono iinoNu om oiadiNu songingkakat silo labus do mongoi sumamung Dika daa,” kadi tulun.
42008021	Nga jawapno i Yisus diolo do, “PinokotidiKu nopo om pinakatadiKu nga irino i mongkinongou di tangar do Kinoringan om maja marong,” kadi Yisus.
42008022	Kivaro insan tadau do sinumako i Yisus om i tongotulunJo siri talud, om pitangarno Isido do, “Kayo tokou silo sondipau do botung tagajo,” ka, om tulakno dii iolo.
42008023	Nga salaid diolo do sumondipau nokoodop i Yisus. Tigogi do rinumikot i sarup tologod gosob do silolosod i talud diolo do nolimpakan do vaig om oruaino do osuat iolo do kosusaan.
42008024	Om sumurauno dii i tongotulunJo om ongoiono dii diolo posikai i Yisus do, “Ou Tuan, matai tokouno dii diti!” ka. Om koposikno dii i Yisus om pitangarno dii do potingkod marong di sarup om i umbak tagajo, om turus tinumingkod i sarup om i umbak gosob do linumomomno dii kavagu iri vaig.
42008025	Nga kadi Yisus diolo do, “Ombono dii i kaparsayaan muju?” ka. Nga korosijaino iolo mivaja do osumboijan marong, om poitatangarno dii iolo do irad diti, “Isai naku Tulun diti, do i sarup om umbak nga mikuboobojo tumingkod do tangaranJo?” kadiolo.
42008026	Nga koompit dii oi Yisus siri vonuvo do tulun Garasa, siri pantok do osontupakan di Vonuvo Golilia.
42008027	Om kotindal dii i Yisus, kivaro dii iri iso tulun rinosukan do rogon do sinumamung Disido mantad siri bandar. Om tulun nopo diri nga nalaidno do auso sabung, om okonnoko siripo valai ijonon disido nga siisiri kalabangan. Om opogotno poimbokon do rogon do pokoruol diri tulun sampai do pojiilon om tongkongo do rantai i takod om longon, nga pimpukaton nopo disido om mongoi siri padang do kovotuvan do suuon di rogon iri ginavojo. Nga kaantangai nopo dii disido i Yisus, turus do pongogijak, om tungubno siri gotuvang Disido. Om kadi Yisus disido, “Rogon! labusno mantad sino tulun,” ka. Om mijak-gijak dii do opuod marong i tulun rinosukan mitangar di Yisus do ka, “Yisus, Tanak do Kinoringan, i Asavat Kuasa do onuu nopo! Kukuroyon oku Dika? Tulungo okuno marong Dika. Ada oku kukuroyo Dika!” ka.
42008030	Om duatono dii di Yisus isido do ka, “Isai ngarannu?” ka. Jawapno dii isido, “I Tasapou ngaranku,” ka, do oguu marong gia i rogon do rinumasuk.
42008031	Om pokitulungno dii i tongorogon di Yisus do ka, “Ada ikoi pokooyo silo luvang do okonko totonungon korolomo,” ka.
42008032	Nga nuka do oguu marong i vogok siri sokid do sonsungal-sungal mangakan. Om pokitulungno dii marong i tongorogon di Yisus do mokitopik siri vogok. Nga pinobojou nopo di Yisus i tongorogon.
42008033	Om labusno dii i tongorogon do mantad siri tulun om topikno dii siri vogok. Nga korosukai nopo dii iri tongovogok di rogon om kinam-kinampo dii i tongovogok diri do santangkus-tangkus rumuuk siri kurimbang do tasavat do lumavog siri vaig gosob do naavi nolosod.
42008034	Nga kaantangai nopo dii di tongotulun momimiara di vogok do inong diri, om piogono dii iolo do mogidu do mongoi soi bandar om soi kokompungan do minangaabar di tongotulun do nopinlolosod iri tongovogok.
42008035	Om ongoino dii i tongotulun do mongontong di komoion diolo nong potingkukuro iri. Jadi korikot nopo dii iolo siri di Yisus, om antangai dii diolo i tulun di sinusuban di Yisus do rogon do poingogomno dii siri somok takod di Yisus, do kisabung om aandaino dii marong i ginavojo. Sabap do inong diri i tongotulun nga rinumosi di Yisus.
42008036	Om pangaabarno dii iri tongotulun di nokoontong nong potingkukuro dii iri tulun di rinosukan do rogon do nolingasan.
42008037	Jadi kasangkat diri tongotulun di pointongkop siri Vonuvo Garasa nga mokianu di Yisus supaya mogidu mantad siri diolo sabap rumosi marong iolo Disido. Om sakono dii kavagu i Yisus siri talud do sumondipau kavagu.
42008038	Om sivavaja daa marong dii iri tulun di iniduan do rogon, nga suuo dii di Yisus isido pouli do,
42008039	“Uli pogi silo valainu, om paabarono do sinunsubanko do rogon mantad do kuasa di Kinoringan,” kadi Yisus. Om pampanauno dii i tulun do tumongkop papaabar siri bandar om siri kampung misoliput pasal do sinunsuban di Yisus isido do rogon.
42008040	Om poguliai dii di Yisus kavagu si sondipau, om osuau dii marong iri tongotulun di korikot Isido sabap alaidno iolo do mongindad Disido.
42008041	Nga di kinorikatan Disido om kivaro iri iso tulun rinumikot do i Jorius ngaran. Isido nopo nga kotua do valai sasambayangan siri. Om tungub dii isido siri somok takod di Yisus do mokitulung supaya rumikot i Yisus siri valaijo,
42008042	sabap kivaro tanakjo tongondu do opulu nogi om duvo toun umurjo do sipapataino do noolian toruol. Nga di manau-panauno dii i Yisus, opitotomping Isido diri tongotulun do oguu marong.
42008043	Om kivaro nogi iso tongondu siri do opuluno om duvo toun do au ototoduan di raa. Nga okonko aalang-alang ginuu i barangjo naavi do pinokilingasan disido di tongoduktur, nga auso iiso tulun kadapat mongolingos di toruoljo.
42008044	Nga soriatno dii isido di tongotulun do minsomok marong ponong likud di Yisus om kombitno dii di soririg sabungJo. Om pogkombit disido turus do tinumodu iri raajo.
42008045	Nga kadi Yisus, “Isai naku iri kinumombit Dogo?” ka. Nga ausoi diolo mangakun do nokokombit. Jadi kadi Pitrus, “Ombopo dii oilaan, Tuan, do opitomping-tompingonKo di tulun do oguu,” kadi Pitrus.
42008046	Nga kadi Yisus, “Aui, tantu kivaro iso tulun kinumombit Dogo, om oilaanKui do nopurimananKu i sinunduKu do linumabus,” kadi Yisus.
42008047	Nga koilaai nopo dii di tongondu do noilaan di Yisus iri, om songkokopor nopo dii isido rumikot. Om tungubno dii isido siri takod di Yisus, om pangaabarno dii isido si gotuvang di kasangkat do tongotulun diri tujuan disido minongombit di sabung di Yisus, om irino dii nontodon do turus nolingasan isido.
42008048	Om pitangarno dii i Yisus disido do ka, “Abu, nolingasankono dii di toruolnu do aparsayako Dogo. Nga ulino pogi om antatangaino,” ka.
42008049	Nga di mangar-tangarpo i Yisus di tongondu, om rikotno dii iri iso tulun mantad siri valai di Jorius, i kotua do valai sasambayangan, om mitangar di Jorius do ka, “Tuan, mokimaap oku dikau, om popoilo oku dikau, adano porikoto i Guru sabap noovongno i tanaknu,” kadisido.
42008050	Nga norongoui di Yisus i tangar di tulun, jadi pitangarno Isido di Jorius do ka, “Ada korosi, aparsaya noopo Dogo, nga olingasani isido!” kadi Yisus.
42008051	Nga pampanauno dii iolo, om korikot nopo dii i Yisus siri valai di Jorius, om au linilaan Disido i tongotulun do masu, nga i Pitruspo, i Yaya, i Yakub, om iinojo om iamojo di tanak do pinaasu.
42008052	Om kasangkat di tulun siri valai nga songiad-iad do moginupus di tanak. Nga pitangarno i Yisus do, “Ada kou mogiad do okoniko napatai ilo tanak dilo, nga nokoodop noopo,” kadi Yisus.
42008053	Nga irak-irakai nogi dii diolo Isido, do noilaanno diolo do napatai i tanak.
42008054	Nga kuutaino dii di Yisus i longon di tanak, om pitangar do opuod do, “Tanak, tungagno!” ka.
42008055	Om turus do nokoibo i tanak, om tungagno, om miningkakat, om suuono dii di Yisus iolo do papaakan di tanak.
42008056	Om koiranaino dii marong i moloing di tanak do inong diri. Nga minitangar i Yisus diolo do, “Ada muju sangkaabarai i tongotulun vokon pasal di najadi diti,” ka.
42009001	Om loovono dii di Yisus iri opulu om duvo tulunJo, om korikot dii iolo siri Disido, onuaiJo nogi dii iolo do sinundu om kuasa do monunsub kasangkat do rogon om mongolingos di tongotoruol do tulun.
42009002	Om suuo nogi dii Disido iolo do mongoi papaabar di tongotulun nong potingkuro i Kinoringan monguasa di tongotulunJo om mongolingos do toruol do tulun.
42009003	Nga kadi Yisus diolo, “Mampanau kou nopo, om ada kouno mongovit do onuu nopo, insan tungkat, ko kontungan, ko kokorui ko siinpo nga au buli, om ada koduvoo sabung.
42009004	Om kivaro nopo tulun poindakod dikovu, om mindada kou nopo siri gosob do orikot iri kolombusan muju.
42009005	Nga sombo nopo do pantok do au kou poindokodon dikovu, tantagono i lisovu si lukap muju ontok do mampanau kou mantad di kampung diolo om toliban muju nopo iolo do irino i tanda do popoilo kou di kasalaan diolo,” kadi Yisus.
42009006	Om pampanauno dii iri tongotulun Disido mantad siri om tongkopono dii diolo iri tongokampung do mongoi papaabar diri Abar do Aandai om mongolingos do tongotoruol do tulun.
42009007	Nga korongou nopo dii i raja do iIrudis ngaranjo, i momorinta si Vonuvo Golilia, do oguu iri najadi do koiran-iran. Om opiduvo i ginavojo osurau om au, do kivaro gia i tulun minitangar do, “Novijau kavagu kama i Yaya do mantad si pialatan di tulun napatai. Nga i Yaya i mamamatis do tulun di pogulu,” ka.
42009008	Om kivaro nogi minitangar do, “Nokoimvulai iIlia,” ka. Om kivarono vokon minitangar do, “Novijau kavagu iri iso nabi di napatai diri pogulupo,” ka.
42009009	Nga kadi Raja Irudis, “Aatuk! Nototokkuno i liou di Yaya diri, om isaipo dii kavagu ino tulun dino do orongouku do oguu i kosunduvanJo?” kadi raja. Om sisamungno marong iIrudis di Yisus daa.
42009010	Om koguli nopo dii i tongosusuuon di Yisus om abaraino dii diolo Isido kasangkat diri najadi salaid di manau-panau iolo do mangaabar. Om angataino Disido iolo rumijang di tulun toguu, do mongoi siri Bandar Boitsida supaya kobubugol daa iolo.
42009011	Nga koilaai nopo dii di tongotulun, susuutno iolo di Yisus. Om kaantangai dii di Yisus iolo, om osuau dii Isido diolo. Om tuturanaino dii Disido iolo nong potingkuro i Kinoringan monguasa di tongotulunJo. Om lingasai nogi dii Disido i tongotulun di kitoruol.
42009012	Nga mintotonobno dii i tadau om romutno dii i tongotulun di Yisus, i opulu om duvo siri Disido do kumitatangar Disido do ka, “Gaam nogi do suuon daa ilo tongotulun toguu poongoi silo tongokampung om silo tongodumo do mogium toodopon om taakanon do misoliput diti do okonko kivaro valai siti pantok diti,” kadiolo.
42009013	Nga jawap kadi Yisus, “Paakanon muju nono iolo,” ka. Nga kadiolo, “Onuu iri ipaakanja diolo, do limopo noinan iti kuui om duvo tinan iti sada naansak? Poongoion ikoi naku Dika momoli taakanon do ipaakan diti tongotulun do okonko aalang-alang sinapou?” kadiolo.
42009014	Do kinoguuo nopo diolo diri om kivaro kama iri do limo noribu tulun, nga kira tongotosukod kusai noopo. Jadi kadii di Yisus di tongotulunJo, “Suuo muju pogi iti tongotulun do mogom, do torolimo-limo nopulu kojuvan do iso pinurukan,” kadi Yisus.
42009015	Om irino dii tangar di Yisus vinaja diolo, om suuo nogi dii diolo kasangkat i tongotulun diri do pinoogom.
42009016	Om onuono dii di Yisus iri limo noinan i kuui om iri duvo tinan i sada, om tingaa nogi dii Isido soi tavan do sumambayang do mangarajou do Kinoringan. Om pikokib-kokibo dii Disido, om popintaako nogi dii di tongotulunJo supaya potikidon diolo di tulun toguu.
42009017	Om pangakanno dii iolo kasangkat gosob do nabajakan. Om koopod nopo dii i tongotulun toguu mangakan om pumpungono dii di tongotulun di Yisus iri tongosongkokiban do noolu-olu diolo mangakan, nga kivaropo dii opulu om duvo vakid noolu.
42009018	Kivaro insan tadau do bubugol i Yisus sumambayang, om siri iri tongotulunJo somok Disido. Om pongoduatno dii Isido diolo do ka, “Nong kaandaman di tongotulun toguu isai naku Oku diti?” kadi Yisus.
42009019	Nga jawap iolo do ka, “Kivaro diolo mitangar do Ikano i Yaya Mamamatis, om kivaro diolo mitangar do Ikano i nabi Ilia, om kivaro nogi diolo mitangar do Ikano iri iso nabi, i popolombus di tinangaran do Kinoringan, di napatai di pogulupo nga novijau kavagu,” kadi tongotulun di Yisus.
42009020	Nga kadi Yisus, “Nong ikovu, isai Oku kaandaman muju?” ka. Jawapno dii i Pitrus, “Ikano i Koristus mantad soi Kinoringan,” ka.
42009021	Nga pitangarno dii i Yisus di tongotulunJo do, “Adano marong sangkaabarai di tongotulun vokon do i Koristus Oku,” kaDisido.
42009022	Om minitangar nogi Isido kavagu do, “Ioku nopo nga i narait di tongonabi i Sinumiliu do Tulun, om potingkuro pun misti do pasansarawon Oku marong, om iada Oku di tongokotua do tulun Joudi, irino i tongomoloingon, om i tongokotua di imam om i tongotulun monunuduk di Undang-undang Ugama do Joudi gosob do patajon Oku diolo, nga ontok di tadau kotolu om vijauon Oku kavagu,” kadi Yisus.
42009023	Koopod i Yisus mitangar di tongotulunJo om pitangar nogi dii di tongotulun kinoguuan do ka, “Isaai nopo uvang maja Dogo, misti do olinganno i kouvanganjo kondiri, om monimban di salibjo, irino do mijau matai nga sumangal diri kasansaraanjo sabap aparsaya Dogo pointikid-tikid tadau, om maja nogi Dogo.
42009024	Do isaai nopo momiara noopo do kovijaanjo kondiri nga irino oliangan do kovijaanjo diri auso koovion. Nga isaai nopo oliangan kovijaanjo sabap do maja Dogo nga irino kaanu kovijaan di auso koovion.
42009025	Sabap ausoi kountungan do tulun insan asanganupo disido kasangkat iti vonuvo, nong aui asanganu i kovijaan diri auso koovion om orugi kondiri.
42009026	Do isaai nopo dikovu oikuman mangakun do maja Dogo om oikuman mangakun diri ponudukanKu, om Ioku nogi i Sinumiliu do Tulun nga oikuman Okui mangakun disido ontok do rumikot Oku kavagu siti vonuvo saralom do vinaangKu om vinaang diAmoKu om vinaang di tongomoloikat i ongolidang.
42009027	Om patangaronKu marong dikovu iti do kivaropo piipiro dikovu di songingkakat siti do aupo apatai om koontongpo nong potingkukuro i Kinoringan monguasa dikovu,” kadi Yisus.
42009028	Kivaro kama sominggu mantad diri pinonudukan di Yisus diri, om angataino dii Disido i Pitrus, i Yaya om i Yakub do tinumakad siri kulud do mongoi sambayang.
42009029	Nga minundaliu iri pamarasan di Yisus ontok di sambayang Isido, om i sabungJo nga minurak gosob do tumitiu i kopurakojo.
42009030	-
42009031	Om tigogi dii do kivaro dii duvo kusai mimvulai do kivinaang do kumituturan di Yisus. Ii nopo duvo tulun diri nga i Musa om i nabi Ilia, irino i nabi di pogulupo. Om poitatangaran nopo dii diolo tolu tulun diri nga pasal do orikot i kapatajan di Yisus silo Bandar Yorusalim irad diri naatur laaid do Kinoringan.
42009032	Nga ontok diri siodop marong i Pitrus om i tongosongkoruanganjo. Nga noposikan dii iolo om koontong dii iolo diri vinaang di Yisus om i duvo tulun songkoruanganJo do poingkakat siri somok Disido.
42009033	Om ontok di rumijangno i duvo kusai di Yisus, om pitangarno i Pitrus di Yisus do, “Tuan! Songkuro kaandai do siti tokou nogi. Gaam mamaal ikoi do tolu sulap: iso Dika, iso di Musa om iso diIlia,” ka. Nga aui osoromo disido nong onu i komoion diri tinangaranjo.
42009034	Nga mangar-tangarpo dii i Pitrus, rundukno dii i kavut do tinumopuk diolo. Nga nokorosi marong iolo do notopukan di kavut.
42009035	Om kivaro dii norongou diolo di dolou mantad si saralom do kavut minitangar do ka, “Itino TanakKu di piniliKu. Pongkinongou kouno di tangar Disido!” kadi Kinoringan.
42009036	Om kotingkod dii i mitangar om antangai dii diolo i Yisus nga sosoisopo dii Isido siri. Nga ootos dii iolo ontokpo diri, auso iiso tulun do tinuturanan diolo nong onu iri naantangan diolo diri.
42009037	Susuvab diri om ruukno dii i Yisus om i tolu tulunJo mantad siri kulud, om okonko nokuyak-kuyak ginuu di tulun do minongoi rumomut di Yisus.
42009038	Nga kivaro dii iso tulun siri tongotulun do linumuvap do ka, “Ou Guru, tulungo okupo, antangaipo dogo iti tanakku kusai, do isoi isido tanakku.
42009039	Om tanakku nopo diti nga obinsoupan sabap rosukan do rogon, jadi tigogi dino do gumijak isido, om mopor-koporno dii do pinaadan di rogon, gosob do momuputa i kabang, om sampai do pokorualan di rogon om auno dino tingkadan di rogon gosob do linumimomoi i kojuvanjo.
42009040	Om pinokisunsubankuno daa di tongotulunNu, nga au kosunsub iolo diri rogon,” kadiamojo di tanak.
42009041	Nga jawapno dii i Yisus, “Ikovuno tulun do maso maino do au aparsaya Dogo om nokoombo mantad diri oinomod! Komuropo linaidKu do poirunggum dikovu? Om komuropo linaidKu do asabar dikovu? Nga pokoyo siti Dogo ino tanaknu,” kadi Yisus.
42009042	Nga ontok diri rumikot iri tanak siri di Yisus, turus nokodumpau madan i tanak om songkopor-kopor dii i kojuvan di tanak do kinuvo di rogon. Nga turus sunsubo dii di Yisus i rogon om kolingasai nogi dii i tanak, om pokoyo nogi dii di Yisus si diamojo.
42009043	Nga oirananno marong iri tongotulun di kogojoo di sinundu do Kinoringan. Nga masipo dii i tongotulun do oiranan diri kuasa di Yisus do monusub do rogon, om pitangarno dii Isido di tongotulunJo do ka,
42009044	“Rongoo mujuno om rotiono marong iti tangaronKu dikovu! Do Ioku nopo nga pataakon siri tulun tongogagajo do Iokuno i Sinumiliu do Tulun,” kadi Yisus.
42009045	Nga au kaarati iolo di komoion di Yisus, do aralom marong karangaan diolo i tangar Disido om kavagupo nga aupo nokointalang i komoion. Om nogi au iolo kopusu mongoduat di Yisus nong onu i komoion Disido diri.
42009046	Om timpuunno dii i tongotulun di Yisus do moisisival do, “Isaino daton diti agajo marong pangkat,” ka.
42009047	Nga noilaanno di Yisus i ginavo diolo, om sabap diri do inongoi Disido iri iso tanak, om poingkokoto siri sonib Disido.
42009048	Om pitangarno Isido diolo do ka, “Isaai nopo monorima irad diti tanak sabap aparsaya Dogo nga irino i monorima Dogo; om isaai nopo i monorima Dogo om irino i monorima Disido i minonuu Dogo siti vonuvo. Sabap isaai nopo dikovu iri osuribak marong i ginavo om irino i agajo pangkat,” kadi Yisus.
42009049	Om pitangarno i Yaya di Yisus do ka, “Tuan, kivaro iso tulun naantanganja do mangarait di ngaranNu do monunsub di rogon. Nga pinotingkodja dii isido, do okoniko songkoruangan tokou isido,” kadi Yaya.
42009050	Nga kadi Yisus di Yaya om i tongotulunJo vokon, “Ada kou potingkod diri tulun do mangarait do ngaranKu, do isaai nopo iri au lumavan dikovu om irino poirunggum dikovu,” kadi Yisus.
42009051	Om muai-ruai nopo dii i maso koinsavatan di Yisus soi suruga, om tatapoJo nogi dii iri kaangaianJo soi Bandar Yorusalim.
42009052	Om poguluvono dii Disido iri piipiro susuuonJo. Om nokopogulu nopo dii iolo do mongoi siri iso kampung do tulun Somoria do posodia laaid di ijonon di Yisus.
42009053	Nga au moo monorima i tongotulun kampung di Yisus, do noilaanno diolo do mongoi gia Isido soi Yorusalim, do au kopiontungul gia i tulun Somoria om i tulun Joudi.
42009054	Nga koilaai nopo dii di tulun di Yisus, irino i Yakub om i Yaya, do au iolo monorima di Yisus, om pitangarno dii iolo do ka, “Tuhan, uvangNui naku nong mokianu ikoino do tapui mindaau mantad silo tavan do monorob diri tulun Somoria?” kadiolo.
42009055	Nga kovili dii i Yisus do mongogur diolo,
42009056	om lombusno dii kavagu iolo mongoi siri kampung do sondiang.
42009057	Om ontok diri manau-panaupo i Yisus om i tongotulunJo, kivaro iri iso tulun rumikot mitangar di Yisus do ka, “Maja oku daa Dika inombo noopo i ongoionNu,” ka.
42009058	Nga jawapno dii i Yisus disido do ka, “Iri nopo i tongodupot irad di kaakaa nga kiluvang om i tongotombolog nga kirumuni. Nga Ioku nopo i Sinumiliu do Tulun om auso pantok do ingkojodon om odopon,” kadi Yisus.
42009059	Om pitangarno dii i Yisus di iso tulun vokon do, “Vajano pogi Dogo,” ka. Nga jawapno dii i tulun do ka, “Ba Tuan, nga uli okupo. Apataipo iamoku om olobong om maja oku nogi Dika,” ka.
42009060	Nga jawapno dii i Yisus do ka, “Isaai nopo i tulun di aupo nakaanu do kovijaan do auso koovion om irino i mongolobong diri tulun di napatai. Nga ika nopo om pampanauno mongoi inombo-nombo pantok do porongou do tongotulun nong potingkuro i Kinoringan momorinta di tongotulunJo,” kadi Yisus.
42009061	Om pitangarno kavagu iri iso tulun vokon do ka, “Tuan, ioku nogi nga maja Dika, nga mongoi okupo sumalam diri sanganak-anakku,” kadisido.
42009062	Nga jawapno dii i Yisus do, “Nong i tulun di mangaradu om obingkovili nga auso koompusan. Om iri nogi tulun do maja di Kinoringan om obingkovili nga au dii atatap maja di ponudukanKu do monguasa i Kinoringan di tongotulunJo,” ka.
42010001	Nga koopod dii iri, om pomili kavagu i Yisus di turu nopulu om duvo tongosusuuonJo vokon, om poiboboogijo dii Disido soroduvo-duvo tulun do poguluvonon mampanau tumikid do bandar om kampung diri opitan Disido.
42010002	Om diri aupo mampanau iolo om minaganu Isido do iso poiradan do oguu tulun do sirongou di Abar do Aandai irad do parai naansak, do kaDisido, “Agajo daa iti tomoton nga okuyak tokou do mongomot. Sabap diri do pokianu kouno do Tuhan, i sanganu do tomoton, supaya monuu Isido di tongotulun vokon do mongoi mongomot siri dumoJo.
42010003	Pampanau kouno! SuuonKu ikovu irad di tanak do kambing biri-biri mongoi siri pantok do tulun taraat irad di kaakaa.
42010004	Ada kouno mongovit do poijanan do siin, ko kontungan ko kasut sopiar; om ada kou kumiantara di tulun siri tanga ralan.
42010005	Om koindakod kou nopo di valai do tulun, om mitangarpo mantad do, ‘Pokibarakatanku do Kinoringan iti valainu,’ kanto nono.
42010006	Om kivaro nopo tulun siri valai do uvang do barakatan om patatapon nopo i barakat muju diri si disido. Nga nong au isido uvang om gumuli kavagu siri dikovu i barakat muju.
42010007	Om nong korikot kou si kampung om kivaroi monorima dikovu, om indada kouno siri valai diri, om akanon om iupon muju nopo iri ipalak diolo dikovu do irino irad do gaji muju, do mimang i tulun di kumaraja nga apatuti do onuan di igaji disido. Om ada kou mimban-imban do valai sondiang ijonon.
42010008	Om inombo nopo do kampung do rikoton muju om poindokodon kouno di tulun siri, nga onuu nopo ipalak diolo dikovu akanon muju nopo iri;
42010009	om pililingasaino i tongotulun kitoruol siri, om abaranno marong iolo do, ‘Noinsamakan kouno do Kinoringan do monguasa,’ kanto nono diolo.
42010010	Nga korikot kou nopo di bandar di ongoion muju om au kou poindokodon, om ongoi kouno siri tongoralan om mitangar kou nogi do,
42010011	‘Insan pun lisovu do siti bandar muju do kosokot siti lukapja nga atantagjai; nga intutunan mujuno do oruaino daa i Kinoringan do momorinta dikovu nga au kou uvang,’ kanto nono diolo.
42010012	Mitangar Oku dikovu do agaanpo kosusaan di tulun soi Bandar Sudom mantad di tulun silo bandar diri ontok do Tadau di Kopongukuman,” kadi Yisus.
42010013	Om pitangarno i Yisus kavagu, “Ooi dikovu tulun silo Bandar Kurasin om Bandar Boitsida! Atukpo dii kararaat nasip muju, do oguu kosunduvan vinaalKu si bandar muju nga au kou aparsaya Dogo, do nong iradno dino kosunduvan vinaalKu do poontong di tongotulun soi Bandar Tirus om Sidun di pogulu, alaidno daa iolo manampakai do karut om mogom-ogom misingavu do tavu tanda do rumorogo iolo diri dusojo.
42010014	Nga agaanpo i kosusaan di tulun soi Tirus om soi Sidun ko i kosusaan muju tulun silo Kurasin om silo Boitsida ontok do Tadau Kopongukuman.
42010015	Ooi tulun silo Bandar Kaparnaum! Ikovu nogi, panantaman muju nopo daa om poinsavaton kou soi suruga? Aui! Porotuon kou nono siri poijanan do tongotulun di nongapatai nong aui rumorogo kou,” kadi Yisus.
42010016	Om pitangar Isido kavagu di tongotulunJo do, “Isaai nopo i mongkinongou dikovu om irino mongkinongou Dogo; om isaai nopo i au mongkinongou dikovu om irino au mongkinongou Dogo; om isaai nopo i au mongkinongou Dogo om irino au mongkinongou di Kinoringan i minonuu Dogo siti vonuvo,” kadi Yisus.
42010017	Om pampanauno dii iri turu nopulu om duvo susuuon di Yisus si tongokampung, om kouli nopo dii iolo, om romutno dii di Yisus, om asanang dii marong i ginavo diolo. Om pitangar dii iolo do ka, “Tuhan, kasaangkat do rogon nga mikubobojo sunsubonja do i ngaranNu roitonja do ponunsub,” kadiolo.
42010018	Nga kadi Yisus jumawap diolo, “NaantanganKu nogi i Soitan, i kotua di rogon, do rumatu mantad soi suruga irad do tungkilap.
42010019	Sabap diri do soromono mujuno do noonuanKuno ikovu do kuasa mamasok do vulanut om kalajangking, om kuasa do lumavan diri musu, om ausono dii pokoruol dikovu.
42010020	Nga insan pun irad dino misti do asanang marong i ginavo muju do nokotulisno di Kinoringan i ngaran muju soi suruga, nga ada kou kaandaiai noopo sabap mikubobojo dikovu kasaangkat i rogon,” kadi Yisus.
42010021	Om ontokno dii do sinuu-suu di Tatod Tolidang i ginavo di Yisus do aandaian om sambayang Isido di Kinoringan do irad diti, do, “Ou Amo! Tuhan do tavan om tana! Monorimakasi Oku Dika do onuu nopo iri ponudukan di linosokNu siri tulun do ongopipintar om kitoilaan nga pinointalangNu siri tongotulun diri auso toilalaan irad di tangaanak, do irino kouvanganNu, Amo,” kadi Yisus.
42010022	Om kadii di Yisus kavagu di tongotulunJo, “Kasangkat do onuu nopo nga nipokuasa Dogo diAmoKu. Om auso kotutun marong nong isai Oku, i Tanak di Kinoringan, nga irino iAmoKu. Om auso kotutun nong isai iAmoKu nga irino Ioku i TanakJo, om iri nogi tulun di kouvanganKu do pointutunanKu,” kadi Yisus.
42010023	Om kovilino dii i Yisus do mitangar di tongotulunJo noopo do ka, “Ososogit kouno do koontong kou diri naantangan muju!
42010024	Do mitangar Oku dikovu, do oguuno i tongonabi om i tongoraja di pogulupo do siontong daa inong diti naantangan muju maino, nga aui dii nokoontong iolo; om sirongou daa iolo inong diti ponudukan i norongou muju, nga aui nokorongou iolo,” kadi Yisus.
42010025	Om ingkakatno dii iri iso guru di Undang-undang Ugama do Joudi, om pitangar do monginam daa di Yisus do ka, “Guru, potingkuro naku i gaagayaku om kaanu oku do kovijaan di auso koovion?” kadisido.
42010026	Om kadii di Yisus do, “Nuu kadiri undang-undang nokotulis siri Kitab? Potingkuro dii pongorotiannu?” kadi Yisus.
42010027	Om jawapno dii isido do ka, “ ‘Misti do ovi-oviono ino ginavonu, om ovi-oviono ino kovijaannu, om ovi-oviono ino kogiratannu, om ovi-oviono ino sinoromonu do auko kojuu di Tuhan i Kinoringannu,’ ka. Om, ‘Misti do auko kojuu di tulun vokon irad dino kojuvannu kondiri,’ kadi nokotulis siri Kitab,” kadi guru do Undang-undang Ugama do Joudi.
42010028	Nga kadii di Yisus disido, “Oinomodno ino komoionnu. Om misti do vojoonnu ino om ovijaukoi,” kadi Yisus.
42010029	Nga puupura iri guru di Undang-undang do Ugama Joudi om pongoduat dii di Yisus do, “Isai batoi tulun si somok iri apatut do auku kojuuan?” kadisido.
42010030	Jadi kadii di Yisus do jinumawap disido, “Kivaro iso tulun do minampanau mantad siri Bandar Yorusalim do rumuuk soi Bandar Yorikou. Nga inavangan do tongoparampuk, om labasai, om onuono iri nunuu nopo iri kivaro si disido, om urunai mangalapos, om iduanai nogi dii diolo isido di sipapataino.
42010031	Nga ontok diri kivaro iso imam nokosusuut disido minaja di ralan siri. I imam nopo nga kumaraja siri Valai Sasambayangan Tagajo. Nga kaantangai nopo dii di imam i tulun diri, om sondipau di alun-alun tinumalib di tulun norualan om linumombus mampanau.
42010032	Om irad nogi dii iri iso tulun do Liwi, i tulun do monunulung di karaja di tongoimam. Nga korikot nopo siri, om kaantangaino dii disido i tulun diri, nga irad om irad diri do sinumondipau isido di alun-alun tinumalib diri tulun norualan om linumombus mampanau.
42010033	Nga kivaro dii iri iso tulun do Somoria minampanau do tumalib siri, nga kaantangai dii disido iri tulun norualan om kosianaino dii marong isido.
42010034	Om ongoiojono dii insamakai i tulun, om tuntugai do lana om vaig anggur iri damat, om ongkosojo nogi, om posokoono dii di kaladaijo, om ovito siri valai di sisiwaan, om sampai piarawo disido siri.
42010035	Om kanavau nopo dii di suvab, onuojono iri duvo pirok mantad si dumpitjo, om tunujaijo pataak di sanganu di valai, om pitangar dii do, ‘Piarawopo dogo isido. Koguli oku om barajanku nogi dino kasangkat i nibalanjanu disido sondiang mantad diti nitaakku dika,’ kadi tulun do Somoria,” kadi Yisus.
42010036	Nga pongoduatno dii i Yisus di guru do Undang-undang Ugama do Joudi do ka, “Isaino dii naku diolo tolu tulun do au kojuu di tulun inavangan di tongoparampuk?” kadi Yisus.
42010037	Nga jawapno dii i guru do Undang-undang Ugama, do, “Iri minonulung di tulun kinuvo di parampuk,” ka. Om kadii di Yisus, “Pampanauno pogi om sugutno di gaagaya di tulun Somoria,” kaDisido.
42010038	Nga manau-panau dii i Yisus mivaja di tongotulunJo om nakaapit dii Isido siri iso kampung. Om kivaro dii iso tongondu siri do i Marta ngaran do popoindakod di Yisus.
42010039	Om kivaro nogi tadi di Marta, ngaran do Moria. Om minongoi dii i Moria mogom siri somok takod di Tuhan do mongorongou diri ponudukan Disido.
42010040	Nga i Marta nopo om noboringou do magansak. Om soriatno dii isido minsomok di Yisus om pitangar do, “Tuhan, nokokuro do soiso oku kumuri, do iadiku do poindada om au muup dogo do kumuri. Suuopo iadiku monguup dogo!” kadi Marta.
42010041	Nga jawapno dii i Tuhan, “Adii dika Marta! Oguuno dii marong kosuraannu.
42010042	Ombo bala iti kountungan nopo marong nga isooi, irino mongorongou di ponudukan mantad di Kinoringan, om irino nopili di Moria do au osolod di tulun vokon,” kadi Yisus.
42011001	Kivaro insan tadau do sinumambayang i Yisus siri iso pantok. Nga kotingkod nopo dii Isido sumambayang, om pitangarno dii iri iso tulunJo do ka, “Tuhan, tudukai ikoipo sumambayang, irad di nituduk di Yaya di tongotulunjo,” kadisido.
42011002	Nga kadi Yisus di tongotulunJo do, “Sumambayang kou nopo nga irad diti, ‘Tama dagai, rojoonja Ika do olidang ino ngaranNu. Rikotno kosikap do momorinta dagai.
42011003	Onuai ikoino do taakanon i kabagal dagai do tikid-tikid tadau.
42011004	Om ompunaino i dusoja do ikoi nga mangampuni di kasalaan do tikid-tikid tulun di kisala siri dagai. Om poiduo ikoi mantad siri ponsubaan do rogon,’ kanto nono sumambayang,” kadi Yisus.
42011005	Om minitangar kavagu i Yisus diolo do ka, “Nong kivaro iso dikovu mongoi siri valai di koruangnu ontok do tanga sodop, om mitangar do, ‘Ou usai, soukai okupo do takanonnu nong kivaropo ongotolu sonduk,
42011006	do kivaro i tulun minapit silo dagai, nga auso dii ipaakanku disido,’ ka.
42011007	Nga jawapankopo kama di koruangnu do, ‘Adako momoringou dogo! Do nopigotkuno ino pintu om iti tangaanakku nga songindudun dogo do nokoodop om au okui dii kadapat tumungag manaak dika,’ ka kama disido.
42011008	Nga mitangar Oku dikovu do insan aupo daa isido situtungag do manaak dika nga sabap do koubasannu isido, om ogiatko mokianu misti tumungagi isido diri do manaak do kokomurono ginuu di pokionuonnu.
42011009	Om mitangar Oku dikovu do pokianu kouno di Kinoringan om onuan kovi. Om pogium kouno om kaayang kovi do tulungon kovi do Kinoringan. Pongotuk kouno di pintu om oukaban kovi di Kinoringan.
42011010	Do pointikid-tikid do tulun do mokianu do Kinoringan nga kaanui. Om pointikid-tikid do tulun di mogium nga kaayangi. Om pointikid-tikid do tulun di mongotuk do pintu nga oukabani isido.
42011011	Apa, aupo kama nokoinam kouno batoi dikovu do mokianu nogi i tanak muju do sada, onuan muju nogi do vulanut di ovijau,
42011012	om mokianu do tontolu, onuan muju do kalajangking.
42011013	Insan songkuropo karaato muju, nga koilo kovi manaak di aandai do pokionuon di tangaanak muju. Makinpo dii i Tama tokou soi suruga do irad dino koilo manaak do Tatod Tolidang siri di tulun i mokianu Disido!” kadi Yisus.
42011014	Kivaro iso tadau do minonunsub i Yisus do rogon do popobobou diri iso tulun. Om koidu nopo dii iri rogon, nga turus do nakatangar i tulun di bobou, om osumboijan dii marong i tongotulun.
42011015	Nga kivaro piipiro tulun do mitangar do, “I Bosibul, i kotua di rogon, minanaak di Yisus do kuasa monunsub do tongorogon dilo,” kadiolo.
42011016	Om kivaro nogi piipiro tulun do moo daa monsuba di Yisus do mokiintalang daa di kuasa di pongintutunan do mantad Isido soi di Kinoringan.
42011017	Nga oilaani di Yisus iri ginavo diolo, om kadii Disido, “Aui kadapat gumirot iso kopomorintaan saralom iso vonuvo nong moititimbai om moimumusu i tongotulun siri. Om irad nogi dino iso sampaganakan iso valai nong moiodu-odu nopo iolo, nga isoi ko orusak i pisasavaan diolo.
42011018	Om irad nogi dino i kopomorintaan di Soitan, ngaran di kotua do rogon, do nong moimumusu i tongorogon siri saralom do kopomorintaanjo nga ausoi koingkokoto diri kopomorintaan disido. Sabap katangaran muju, do, ‘Kosunsub i Yisus do rogon mantad do kuasa di Bosibul,’ kamuju.
42011019	Nong oinomod do i Bosibul minanaak Dogo do kuasa monunsub do rogon, om isaipo dii minanaak do kuasa di tongotulun muju do monunsub di rogon? Mimang irino i Kinoringan. Nong irad dino i tongotulun muju kondiri do pakasala dikovu.
42011020	Nga okoniko kuasa di Bosibul do nisunsubKu do rogon, nga irino kuasa di Kinoringan, om koilo kovi do tumimpuun i Kinoringan do monguasa dikovu,” kadi Yisus.
42011021	Om minaganu i Yisus do iso poiradan do agajo kuasa Disido mantad di kotua do rogon, do i kotua nopo do rogon nga irad diri tulun do ogirot, nga i Yisus nopo nga ogirot mantad disido, do kadi Yisus, “Nong tulun nopo do ogirot, om osukup do sindata do mangajaga di valaijo, nga ausono tulun mongoi manakau di poromponjo.
42011022	Nga kivaro nopo tulun di ogirot mantad disido do mongoi lumavan disido om akalano i tulun togirot diri. Na! Atakau nono kasangkat i sindata di pangarapan disido diri, om tinggalpo pimboogijaino dii disido i pinintakau disido diri tongokoruangjo.
42011023	Do isaai nopo iri okonko poirunggum Dogo om irino lumavan Dogo. Om isaai nopo iri au monguup Dogo do mangangat di tulun mongoi si Dogo nga irino popirijang di tongotulun,” kadi Yisus.
42011024	Om pitangar i Yisus kavagu diri tongotulun do iolo nopo nga araat, irad do iso tulun rinosukan do rogon do ka, “I rogon rinumasuk si tulun nga mogidu nogi mantad siri tulun inijononjo, om miombo-ombo dii siri auso vaig do mogium daa do ingkojodonjo. Nga sabap do auso aayanganjo, om kadii disido mitangar do, ‘Gaam nogi do gumuli oku kavagu si inijononku laid,’ kadi rogon.
42011025	Jadi gunggulino dii kavagu isido siri kinoijonojo laid. Korikot nopo dii isido siri, om kaantangai dii do aandaino dii iri tulun irad do valai do nosopuvanno om natandaianno dii marong.
42011026	Om labusno dii kavagu iri rogon do mongoi mangangat di turu rogon vokon do kumoruang disido mijon siri tulun, om makinpo dii korongit iri rogon vagu mantad diri rogon laid. Om siri-sirino dii i tongorogon diri do mijon si kojuvan di tulun. Koompusan nopo dii diri tulun rinosukan nga makinpo dii kararaat mantad di togina,” kadi Yisus.
42011027	Om koompus nopo dii di Yisus mitangar iri, nga kivaropo dii iso tongondu siri di tongotulun toguu do minitangar di Yisus do opuod do ka, “Ososogitno dii iinoNu, iri minonsusu om pinoposusu Dika,” kadi tongondu.
42011028	Nga jawapai dii di Yisus do, “Oo, nga ososogitpo dii i tulun mantad diinoKu nong mongkinongou isido di tangar do Kinoringan om mangasip marong!” kadii di Yisus.
42011029	Om oguuno dii marong i tulun do minuntun siri di Yisus. Om kivaro piipiro tulun mokiintalang di pongintutunan Disido om pitangarno i Yisus diolo do, “Ikovuno tulun do maino iri araat do mokiintalang kou noopo daa do pongintutunan. Nga auso nunu pongintutunan ipoontongKu dikovu, nga irino pongintutunan irad di nabi Yunus, i popolombus di tinangaran do Kinoringan pogulu.
42011030	Do sinumiliu i Yunus do pongintutunan si gotuvang di tongotulun siri Bandar Niniwi sabap do minonuu diolo do tumingkod do mamaal do araat. Om Ioku nogi, i Sinumiliu do Tulun, nga irad nogi dino maino do sumiliu do pongintutunan si gotuvang muju sabap do monuu dikovu supaya rumorogo kou do duso om mamaal do aandai si di Kinoringan.
42011031	-
42011032	Nga i tongotulun silo Bandar Niniwino nga mingkakat do papasala dikovu ontok do Tadau Kopongukuman, do iolo nopo nga rinumorogo do mamaal do duso ontok di korongou iolo di pangabaran di Yunus. Nga maino Ioku kondiri agajo kuasa mantad di Yunus siti dikovu, nga au kovi mongkinongou di ponudukanKu. Om kivaro iso raja tongondu mantad soi salatan nogi do mingkakat papasala dikovu ontok do Tadau Kopongukuman, do insan silopo isido disan tana nga rinumikoti siri di Raja Suliman do mongoi mongkinongou nong potingkuro kopintaran di Suliman mitangar. Nga maino Ioku kondiri nga agajo kuasa mantad di Suliman siti dikovu, nga au kovi mongkinongou di ponudukanKu,” kadi Yisus.
42011033	Om minaganu kavagu i Yisus do iso poiradan do ka, “Ausoi tulun do momuang di lampu om pokoyon si pujut ko tinggouban di mital, nga pokoyon siri potimpakan do lampu, supaya isai-isai nopo i kaasu siri valai nga koontong diri vinaang di lampu.
42011034	Matonu nopo nga irad do lampu dino kojuvannu. Om aandai nopo i poongontong di matonu, irino komoion do aandai i gaagayanu, ampa nogi irad do anavau i kojuvannu. Nga araat nopo ino poongontong di matonu, irino komoion do araat i gaagayanu, om irad do otuvong ino kojuvannu.
42011035	Irad nogi dino i tanavau sino saralom ginavo muju; jaajagawo mujuno marong supaya au osuat kou diri totuvong, irino gaagaya do araat.
42011036	Do nong anavaui kasangkat ino kojuvannu gosob do ausoi totuvong om avaangno kasangkat ino kojuvannu irad do navaangan diri pinuang do lampu,” kadi Yisus.
42011037	Om kotingkodno dii i Yisus do monuduk, om kivaro dii iso tulun do kumpulan Porisi do poongoi di Yisus mangakan siri valaijo. Om ongoino dii i Yisus si valai om ogomno dii Isido mangakan.
42011038	Nga osumboijan dii iri tulun Porisi do nokoontong di Yisus do aupo nokougas marong om pangakanno, do adat nopo di tulun Porisi misti mongugas ampa mangakan.
42011039	Nga noilaan di Tuhan do osumboijan dii iri tulun Porisi om pitangarno do ka, “Ikovu nopo kumpulan do Porisi om mongolidang kou marong dino kojuvan muju, irad do mongolidang kou diri likud do pinggan om misoliput diri sangkir muju, nga ikovu nopo om kiginavo do monoro do tulun om noponu do taraat.
42011040	Oi tulun do obudu! Okoniko isoi Kinoringan minamaal diri ponong si soribau om ponong si saralom?
42011041	Nga panaak kou pogi si tulun di miskin komuro do kivaro si dikovu om olidang i saralom ginavo muju.
42011042	Oi dikovu kumpulan do Porisi! Atukpo dii kararaat dino nasip muju, do manaak kou noopo do sogumau, om sivot om kokotuon sondiang onuon muju do saralom di opulu pataakon muju iri iso boogian si di Kinoringan. Nga pisingkuolingan muju kanogi i kotulidan do ginavo om i au kou kojuu di Kinoringan, do irino apatut marong do vojoon muju. Om ada tolibai muju saralom di opulu pataakon muju iri iso si di Kinoringan.
42011043	Oi dikovu kumpulan do Porisi! Atukpo dii kararaat dino nasip muju, do aandaian kou marong mogom siri toogomon di naatur do ogomon di tulun diri ongogagajo pangkat siri saralom do sasambayangan, om aandaian kou salamon do tulun si pasar sabap do mokirajou kou.
42011044	Om atukpo dii kararaat dino nasip muju! Do ikovu nopo nga irad do lobong di auso tanda, do pipapasakan do tulun siri soribau do aui oilaan do kivaro kasasaim siri,” kadi Yisus.
42011045	Nga kivaro iri songkoruangan di tongoguru do Undang-undang Ugama do Joudi siri do minitangar di Yisus do ka, “Guru, nong irad dino tangarNu, ikoi nga pakasalawonNui!” ka.
42011046	Nga jawapno dii i Yisus, “Oi guru do Undang-undang Ugama do Joudi! Atukpo dii kararaat dino nasip muju nogi, do ogiat kou do pavaja di ponudukan muju di apagon di tulun vokon, irad di pababo kou diolo do tavagat. Ombo bala iti do ikovu kondiri nga au tutumudu kumuut do monulung diolo do mamabo.
42011047	Om atukpo dii kararaat dino nasip muju, do manaap di tongolobong di tongonabi, i popolombus di tinangaran do Kinoringan, ombo bala iti do i taki muju kondiri minamamatai diolo di pogulupo.
42011048	Om irino tanda do moinong-inong ginavo muju diri pakarajaan taraat diodu-aki muju, do iolo minamatai di nabi om ikovu dii minamaal do sulap si soribau di lobong diolo!
42011049	Om tinulis siri buuk di Toilaan do Kinoringan do, ‘Sabap diri suuonKu i tongonabi om tongosusuuonKu mongoi siri diolo, nga patajonno diolo i vokon, om pokoruolonno diolo i vokon,’ ka.
42011050	Om sabap diri do ikovuno tongotulun do maino nga ukuman sabap i kinapamatajan di komuokijan muju di tongonabi pogulu mantad di voruno iti vonuvo,
42011051	timpuun diri kinapamatajan diAbil om gosob do korikot i kinapamatajan di Jokoria, iri pinatai siri pialatan do pantok sasambayangan om panaraban do isogit. Oinomodno do patangaronKu marong dikovu, do kasangkat dikovu tongotulun do maino nga ukuman nogi sabap do kinapamatajan diri tongonabi pogulu.
42011052	Oi dikovu tongoguru do Undang-undang Ugama do Joudi! Atukpo dii kararaat dino nasip muju, do koilo kou daa di ponudukan mantad si Kitab irad do kuutan muju iri kunsi do pintu diri toilaan. Nga ikovu kondiri au masu mogium do toilaan, om kivaro daa tulun vokon do siasu siri nga atabanan muju iolo, i oinomod do mogium do Kinoringan!” kadi Yisus do minonuduk.
42011053	Om kalabus dii i Yisus mantad siri valai, om mogium dii i tongotulun monunuduk do Undang-undang Ugama do Joudi om i kumpulan do Porisi do koontodon do lumavan Disido, om oguu dii duaton diolo Disido,
42011054	supaya kotilansu i Yisus mitangar do araat om supaya kivaro kosivatan diolo manangkap daa Disido.
42012001	Om untunno dii tongodiri piipiro noribu i tulun gosob do kopoiulok-ulok iolo do oguu marong i tongotulun. Om timpuunno dii i Yisus monuduk di tongotulunJo do ka, “Ondodomo mujuno iri poudor di kumpulan Porisi, komoionKu nopo nga puupura iolo.
42012002	Kasaangkat diri poinlosok nga pointalangoni laaid, om oilaani do laaid iri komoion si saralom ginavo.
42012003	Om onuu nopo i tinangar muju saralom totuvong, nga oilaani siri tanavau. Om onuu nopo i niburung muju di tulun siri saralom do bilik diri pointutup, om popiabar-abaron inombo-nombo pantok,” kadi Yisus.
42012004	Om kadi Yisus kavagu, “Oou kosusuladanKu, mitangar Oku dikovu do ada kouno rumosi diri tulun mamatai do kojuvan muju, do irino oilaan diolo om ausono araat mantad diri do panansara diolo dikovu insan tadau.
42012005	Nga tudukanKu ikovu diri apatut do rosijan muju, irino korosi kouno di Kinoringan, do Isidono i kadapat mamatai do kojuvan, om kikuasa parapug siri tapui naraka. Om patangaronKu marong dikovu iti do korosi kouno Disido!
42012006	Okonko duvoi siin bato i torogo di limo tinan pirit? Nga insan irad dino komura, songinanpo nga aui oolingan do Kinoringan.
42012007	Om insan koguuo dino tobuk do tulu muju nga noijapJoi laaid. Irino do ada kouno korosi, do ikovu nopo nga kitorogo marong mantad di panon do pirit,” kadi Yisus.
42012008	Om kadi Yisus kavagu, “Mitangar Oku dikovu do isaai nopo i tulun do mangakun do nasanganuKu isido siri gotuvang di tongotulun toguu, Ioku nogi i Sinumiliu do Tulun nga mangakun do manansanganu Oku disido siri gotuvang di moloikat do Kinoringan.
42012009	Nga isai-isai nopo i tulun do mongolim siri gotuvang do tulun toguu do songonuvonKu isido, om Ioku nogi nga mongolim do manansanganu Oku disido siri gotuvang di moloikat do Kinoringan.
42012010	Om isai-isai nopo tulun mitangar do lumavan Dogo, i Sinumiliu do Tulun, om bulipo ompunan. Nga isai-isai nopo i mangararaat di Tatod Tolidang om auno oompunan.
42012011	Om sombia nopo do oviton kou do bisarawon siri sasambayangan ko siri gotuvang do porinta ko isaai nopo i kikuasa, om ada kouno kosurau do minsoromo nong potingkukuro kou jumawap ontok diri om onu i patangaron muju,
42012012	do tudukan kovi di Tatod Tolidang nong onu iri apatut do tangaron muju do ontok diri,” kadi Yisus do minonuduk.
42012013	Om pitangarno dii iri iso tulun do mantad siri di tulun toguu di Yisus do ka, “Guru, suuopo dogo iakaku do mamaagi dogo di arata nawaris mantad si di tamaja,” kadiadijo.
42012014	Nga jawapno dii i Yisus disido, “Apa, ausoi minangangkat Dogo sumiliu do momumutus dino arata nawaris mantad di tama muju misulod,” kadi Yisus.
42012015	Om pitangarno kavagu Isido di tongotulun toguu do ka, “Antatangai mujuno kaandai-andai om ondodomo mujuno supaya aui atamaa kou do onuu nopo, do okoniko kinakayaan do barang kovijau do tulun,” kadi Yisus.
42012016	Jadi minaganu i Yisus do iso poiradan do minonuduk di tongotulun toguu do ka, “Kivaro iso tulun takaya do okonko nokukuyak tuva do naanu disido siri tanajo.
42012017	Om monoromono dii isido do, ‘Potingkuro oku diti do auso dii poijananku diti paraiku?’ kadi ginavojo.
42012018	Nga kadisido do mitangar si ginavojo kondiri, ‘Iti nopo bala, nga gaampo do uyasonku kasangkat iti kukubku, om mamaal oku nogi dino di agajo mantad diti, om siri nono i poijananku diti parai om i tongoporomponku.
42012019	Om oopodku nopo iri poijanan nga kangkuno diti ginavoku, “Oguuno dii iti poromponku potiuntun om kabagalkuno ilo do piipirono toun, nga asanang okuno diti maino mangakan om mongiup om mogramai-ramai okuno,” kangku dino gia diti ginavoku,’ kadi tulun takaya.
42012020	Nga kadi Kinoringan disido, ‘Ou tulun do obudu! Sodopno maino koovian dino umurnu, om isaipo dii sumanganu di porompon nountunnu?’ kadi Kinoringan.
42012021	Om iri nopo tulun di monguntun di arata do pakajon noopo disido kondiri om aui akaya siri gotuvang do Kinoringan nga irad diri tulun takaya i au maja di kouvangan di Kinoringan,” kadi Yisus.
42012022	Om pitangar nogi dii i Yisus di tongotulunJo do ka, “Sabap diri mitangar Oku dikovu do ada kouno kosurau do minsoromo do kosimpitan dino kovijaan do kojuvan muju, irad do auso akanon, om auso pakaian.
42012023	Do irino kovijaan do tatod kiguna mantad di taakanon, om i kojuvanno kiguna mantad di pakaian.
42012024	Soromono gia i mangkaak nga okoniko mongumo, om okoniko kivaro poijanan do kokorui ko paraipo, nga iolo nogi nga paakanoni do Kinoringan. Lobi-lobipo ikovu tongotulun do ikovuno oorogo mantad do tombolog!
42012025	Insan osurau koupo, nga aui moilo i kosuraan muju do palanggau diri umur muju.
42012026	Jadi nong au kovi kadapat palanggau diri umur muju, nokuro do sumurau kou diri tongovokon?
42012027	Soromono marong ilo bunga nong sumurau do auso pakaian. Au iolo kumaraja om aui manabid do banang nga ino pun aandai kaantangan. Nga mitangar Oku dikovu do antangaino i Raja Suliman do songkuropo kinakayaanjo nga aui koirad di tongobunga kaandaio di pakaianjo.
42012028	Antangaino ilo sakot iri sumobul si dumo, do sumobul tadau maino, om lumonotno irad suvab om sorobon pun piarawoni di Kinoringan. Om ikovu nogi nga makinpo dii do onuan kou Disido do pakaian. Nokuroi do au aparsaya kou marong?
42012029	-
42012030	Sabap diri do ada kou sumugut di tongotulun siti vonuvo, iri au kotutun do Kinoringan, do sumurau do minsoromo mogium do akanon ko iuponpo. Do itino marong kosurau diolo do mogium, nga oilaani bo di Tama tokou iri kosimpitan muju.
42012031	Nga podulio mujupo do i Kinoringan monguasa dikovu, om mantad diri onuu nopo i kosimpitan muju nga onuan Disido kosukupan,” kadi Yisus.
42012032	Om kadi Yisus kavagu, “Oou dikovu kinopurukan do tulun di okuyak i aparsaya Dogo, ada kou korosi do ikovuno kouvangan do Kinoringan, do onuan kou di kuasa saralom di Kopomorintaan Disido soi suruga.
42012033	Pojualo mujuno kasangkat i nunuu nopo i siri dikovu, iri aratanu om pataakono i torogo siri tongotulun do miskin. Nong irad dino gaagaya muju nga irad do vaalon muju i poijanan do siin di au rumusak, om potoouon iri arata muju silo suruga, do silo nopo nga auno kumurang, au aasu do manakau om auso dii lipos silo do mongorobuk.
42012034	Do inombo nopo pantok di arata muju om sirino i ginavo muju,” kadi Yisus.
42012035	-
42012036	Om minaganu i Yisus do iso poiradan di korikatanJo kavagu do ka, “Jaajagawo mujuno mantad, om sumugut kouno di tongoturipon do mangandad di tuanjo koguli mantad siri kawin. Do nokosodiano iolo manangkambot om puango dii diolo iri lampu. Om korikot nopo i tuanjo nga pangatukno dii di pintu nga turus dii iolo mongivang disido.
42012037	-
42012038	Ososogitno i tongoturipon di naantangan di tuanjo do songinsodiano mangandad marong do korikatanjo, insan tanga sodoppo korikatan disido ko minanavaupo. Do mitangar Oku dikovu do kapanangkambotpo dino i tuanjo om suuonjo i tongoturiponjo poogom om surunganjo nogi dino iolo diri taakanon.
42012039	Soromono mujuno marong, nong irad di tulun sanganu di valai do koilo do korikatan di tulun taraat do mongoi manakau, nga au dii modop isido om auno kobojou i tulun do monguyas om masu siri valaijo.
42012040	Om sabap diri aandai do poinsodia kou laaid do rumikot Oku, do Iokuno i Sinumiliu do Tulun, om au muju oilaan nong sombia i korikatanKu kavagu,” kadi Yisus.
42012041	Jadi kadi Pitrus, “Tuhan, ikoi naku tangaronNu dino poiradanNu, ko kasaangkatpo tongotulun?” kadi Pitrus.
42012042	Nga kadi Tuhan, “Isaai nopo i mandur di rumalan do kumaraja om opintar mangajaga do barang di tuanjo, om irino onuon di tuanjo do kotua monguasa kasangkat di tongoturipon saralom valaijo, do papaakan diolo do taakanon ontok do kapangakanan.
42012043	Ososogitno i turipon diri okosupan di tuanjo do papanau diri nipakaraja disido ontok do korikatan di tuanjo.
42012044	PatangaronKu marong dikovu iti do nong irad diri kaandai iri karajajo om arapon nogi dino isido di tuanjo do mangajaga kasangkat di tongoporomponjo.
42012045	Nga nong minsoromo noopo i ginavo di turipon diri do, ‘Alaidpo bo korikatan di tuanku dii,’ ka, om pinlalapasaino dii disido i susuuon vokon om poginakanno dii om misingavukno,
42012046	om auno dii aandaman disido iri tadau korikatan di tuanjo. Om tadau di au noilalaanjo do nokorikot i tuanjo, om naantangan dii do irad diri gaagaya di turiponjo, om pinrutadaino dii di tuan i turiponjo diri, om porundunono dii isido diri tongotulun miirad di au rumalan maja di isuu do Kinoringan.
42012047	Iri nopo turipon di koilono laaid diri kouvangan di tuanjo, om aui sumodia do maja di kouvangan di tuanjo nga irino oolian marong loposon.
42012048	Nga iri nopo i au koilo laaid di nisuu di tuanjo, om au maja di kouvangan di tuanjo nga iri nogi nga loposon, nga insan pun irad dino aui sampai do pokorualan maamarong. Do isai-isai nopo i tulun di inonuan di oguu, om iri nogi pokionuon kavagu do oguu. Om ii nopo tulun di poinlobi-lobi koguu di nipaarap, nga poinlobi-lobi nogi koguuo di pokigulion kavagu mantad siri disido,” kadi Yisus.
42012049	Om kadi Yisus kavagu, “KorikatanKu nopo nga mangarakit do tapui siti vonuvo, irino ukuman, om kouvanganKu daa do nakarakitno iri tapui.
42012050	Misti do obotisan Oku do iso pombotisan. Nga atuk, sumurau Okuno marong salaid do aupo katalib iri kasansaraanKu.
42012051	Panantaman mujupo daa do mongovit Oku do kopoiandaian di tongotulun siti vonuvo do kinorikatanKu? Okon! Nga oinomodno om okoniko poiaandaian ovitonKu siti vonuvo, nga iri poiooduan.
42012052	Do mantadno maino diti do moiodu-odu irad do iso sampaganakan do kivaro limo tulun, tolu tulun i lumavan di duvo tulun, ko i duvo tulun lumavan di tolu tulun sabap kivaro maja om kivaro au maja Dogo.
42012053	Om kivaro pioduan miamo om pioduan miino om pioduan miivan,” kadi Yisus.
42012054	Om pitangar nogi dii i Yisus di tulun toguu do ka, “Koontong kou nopo dilo tavan do tumuvong ponong silo kotonobon, om mitangar kouno do, ‘Dumarunno maino,’ kamuju, om oinomodi do dumarun iri.
42012055	Om sumarup nopo mantad si salatan, om mitangar kouno do, ‘Magadauno iti maino,’ kamuju, om oinomodi do magadau marong.
42012056	Nga ikovuno tulun do puupura. Kotutun kou nong potingkuro iti vonuvo om ilo tavan do magadau ko gumompus. Om nokuro do au kou kotutun nong onu iti pongintutunan di vaalonKu diti maino?” kadi Yisus.
42012057	Om itino poiradan di Yisus do i tulun kiduso irad diri kitutang, do kaDisido, “Apatut do sompori-pori kou momutus si ginavo muju nong onu iri aandai.
42012058	Irad do iso tulun dikovu nong angatan do tulun kumibisara si gotuvang do Kotua Anak Nogori, om kinampo kumiandai diri tulun ontok do manau-panau koupo do aupo korikot siri poibisaraan. Nong au kumiandaiko, olombusan disido gajaton do momisara siri momumutus do bisara. Om i momumutus do bisara polombus dika siri pulis do pojiilon.
42012059	Mitangar Oku dikau, nong nokojiilko, aupo polobusonko nong aupo noopusannu marong mamarai iri tutangnu,” kadi Yisus.
42013001	Om ontok diri kivaro piipiro tulun siri popoilo di Yisus do pasal diri tongotulun do Golilia do monumbali diri isogit diolo do Kinoringan siri Valai Sasambayangan Tagajo, nga ontok dii pinatai iolo di Gobonor Pilatus.
42013002	Nga jawapno dii i Yisus diolo do ka, “Panantaman muju kama om nokolobi i duso diolo mantad di duso kasangkat di tulun vokon soi Vonuvo Golilia do irad dino kinapamatajan di Pilatus diolo.
42013003	Nga okonko irad dii! Mitangar Oku dikovu do ikovu nogi nong au rumorogo di duso muju, ikovu kasangkat nga obinasa do irad dii.
42013004	Om potingkuro kasaramanan muju iri opulu om valu tulun i napatai do noonsitan di valai tasavat do naaba siri Kulam Soluam? Panantaman muju nopo bato om nokolobi i kararaato diolo mantad di kasangkat di tulun vokon soi Bandar Yorusalim?
42013005	Nga okonko irad dii! Mitangar Oku dikovu, do ikovu nogi nong au rumorogo di duso muju, ikovu kasangkat nga apatai irad dii,” kadi Yisus.
42013006	Om minaganu i Yisus do iso poiradan diolo do irad diti, “Kivaro iso tulun do minananom sompuun nunuk siri kabun anggurjo. Om ongoiono dii antangai disido i nunuk nong kituva, nga au dii monguva i nunuk.
42013007	Nga pitangarno dii isido di minangajaga do kabunjo do ka, ‘Antangai pogi, do toluno tounku miguli-guli mongontong nong kituva iti nunuk, nga soumur do auso tuva. Nong irad diti gaam nogi tagadon iti! Do nuu dii kogunaan diti do au monguva? Monindung naama diti anggurku,’ kadi tuanjo.
42013008	Nga jawapno dii i minangajaga di kabun do ka, ‘Tuan, adaapo tagado, indadaipo diti toun maino. Kinamankupo manangkul misoliput om bajaanku nogi dino,
42013009	kaalu nong monguva do toun vaagu. Nong au nopo monguva, om tagadon nogi dino,’ kadi minangajaga di kabunjo,” kadi Yisus.
42013010	Kivaro insan Tadau Koingkajadan, irino Ari Anam, do minonuduk i Yisus siri iso valai sasambayangan.
42013011	Om kivaro tongondu siri do opuluno om valu toun linaid momoruui do bongkudon isido do rinosukan diri rogon, om auno dii kadapat isido lumais.
42013012	Nga kaantangai dii di Yisus isido, om loovono dii Disido i tongondu, om pitangarno dii do ka, “Minan, olingosno ino toruolnu,” kadi Yisus.
42013013	Om sungkabajaiJono dii, nga turus dii do nakalais i likud di tongondu, om rajouno dii isido do Kinoringan.
42013014	Nga araatan dii i kotua di valai sasambayangan do minongolingos i Yisus do toruol di tongondu ontok di Tadau Koingkajadan. Om pitangarno dii isido di tongotulun toguu do ka, “Onom i tadau do kumaraja, om irino dii i tadau korikatan muju mokilingos. Nga ontok do Tadau Koingkajadan ada kou rumikot,” kadi kotua di sasambayangan.
42013015	Nga kadi Tuhan do jumawap disido, “Oou dikovu i tulun do puupura! Ikovu nga polobuson muju i sapi ko kaladai muju om gajaton siri pongiupan ontok di Tadau Koingkajadan.
42013016	Nong irad dino om potingkuro kasaramanan muju bato iti tongondu koturunan diIbraim, do kinagasan di Soitan, i kotua do rogon, do opuluno om valu toun kalaid? Nga patuti do poiduon isido mantad di toruoljo diri ontok di Tadau Koingkajadan,” kadi Yisus.
42013017	Nga katangar dii i Yisus do irad diri, oikuman dii iri tongotulun di lumavan Disido. Nga iri nopo i tongotulun toguu om asanang marong dii i ginavo diolo sabap oiranan marong i vinaal di Yisus.
42013018	Om pitangar nogi dii kavagu i Yisus do, “Potingkuro naku i Kinoringan momorinta di tulunJo? Maganu Oku do iso poiradan supaya oilaan muju do muang-ruang i tongotulun porintawon di Kinoringan.
42013019	Nga iri nopo om miirad diri iso sayat do sansam i pinasasad do tulun siri kabunjo. Om sobulno dii iri, om lumanggau gosob do olombon i guvasjo om pinorumunan dii do tombolog iri tongoraanjo,” kadi Yisus.
42013020	Om pitangarno kavagu i Yisus do, “Onuu naku dino poiradanKu do popoilo dikovu nong potingkuro i Kinoringan momorinta di tongotulunJo?
42013021	Nga iri nopo om miirad nogi do poudor inongoi di tongondu pagavul do intoluno koponu iri sukuban diri tapung gosobi do kinumambang kasangkat i tapung,” kadi Yisus.
42013022	Om pampanauno kavagu i Yisus mongoi soi Bandar Yorusalim om sambil moguapit Isido do monuduk siri tongobandar om siri tongokampung diri avajaan Disido.
42013023	Nga kivaro iso tulun siri do minongoduat Disido do ka, “Tuhan, oguu naku ko okuyakpo i tongotulun do kaanu di kovijaan?” ka. Om tangaro dii di Yisus i tongotulun siri do ka,
42013024	“Logos kouno masu siri pintu diri okikip, do oinomod do oguui daa i tulun do siasu nga au kaasu.
42013025	Do nong noongoi mongunsi di sanganu di valai iri pintu, om rumikot kou nogi do mongotuk do mokiukab diri pintu do, ‘Uu tuan, ukabai ikoipo do pintu,’ kamuju, nga aui oukaban kou. Om jawapan kou dino disido do ka, ‘Au okui kotutun dikovu nong isai kou om sinombo nontodon muju,’ kadi sanganu di valai.
42013026	Om kamuju jumawap disido, ‘Nokouruk ikoji dika dii mangakan om mongiup, om nokoponudukkoi siri kampungja. Nokuro do au ikoi otutunan dika?’ kamuju.
42013027	Nga pitangarno kavagu isido dikovu do ka, ‘Pogidu kouno! Do au okui kotutun dikovu nong isai kou om sinombo nontodon muju, do ikovuno tulun do mamaal do araat,’ ka.
42013028	Om sirino songiadan kou om sangarit-ngarit i nipon muju do oolian kasansaraan di koontong kou diIbraim, om iIsak, om i Yakub om kasangkat di nabi vokon, i popolombus di tinangaran do Kinoringan di pogulupo, do saralom Kopomorintaan do Kinoringan nga ikovu nogi kondiri sunsubon.
42013029	Om rumikot nogi dino i tongotulun di okonko bansa Joudi do mantad siri kosilauon om siri kotonobon om siri misongobik do muruk diri tongotulun porintawon do Kinoringan do mangakan.
42013030	Na! kivaro tulun kotouri do maino nga kopogulu do insan tadau. Om kivaro tulun kopogulu do maino nga iri nogi kotouri do insan tadau,” kadi Yisus.
42013031	Au kalalaid om kivarono dii korikot piipiro tulun do kumpulan Porisi siri di Yisus, om pitangar Disido do ka, “Pogiduno siti, ongoi soi pantok vokon do pokipatajanKo di Raja Irudis,” kadiolo.
42013032	Nga jawapno dii i Yisus do, “Ongoio muju poiloo iIrudis, iri misinggagajo do, ‘ “Itipo tadau maino om suvab do monunsub Oku do rogon, om mongolingos toruol do tulun, om kotolu tadau ampa do oopod iti karajaKu,” kadi Yisus,’ kanto nono.
42013033	Mimang nga lumombus Oku maino, om suvab, om suvab soi, sabap iso nabi nga au obuli do patajon siri sondiang ko kampung do misti do soi Yorusalim kapatajan disido,” kadi Yisus.
42013034	Om aandaman dii di Yisus i gaagaya di tongotulun si Bandar Yorusalim, om minitangar Isido do, “Osusa ginavoKu dikovu tongotulun do Yorusalim do minamatai kou di tongonabi, i popolomobus do tinangaran do Kinoringan, om i minongodumpau do vatu di tongotulun i sinuu do Kinoringan mongoi siti dikovu. Nga soumur Oku daa do uvang do monguntun dikovu irad diri puunan do moninong di tongotanakjo do kungkuban daa nga au kovi moo.
42013035	Nga sumiliu pogun iti ijonon muju do iduanKu ikovu. Om mitangar Oku dikovu do mantad maino au kouno dii koontong Dogo gosob do orikot i maso do mitangar kou do irad diti, ‘Kibarakatno Isido i sinuu do Tuhan do rumikot siti,’ kamuju,” kadi Yisus.
42014001	-
42014002	Om kivaro iso Tadau Koingkajadan do minongoi i Yisus mangakan siri valai diri iso kotua di kumpulan Porisi. Nga kivaro dii iri iso kusai do poloon do rinumikot si gotuvang Disido. Nga piimat-imatai dii di tongotulun diri i Yisus nong mangalanggar di Undang-undang Ugama do Joudi ko au.
42014003	Om pongoduatno dii i Yisus di tongoguru do Undang-undang Ugama do Joudi om i kumpulan do Porisi do ka, “Kalanggar naku do Undang-undang Ugama tokou nong mongolingos do tulun au kataru ontok do Tadau Koingkajadan? SoromononKu au, kon?” ka.
42014004	Nga ausoi mungkomi diolo jumawap. Om kuutaino dii di Yisus iri longon di kitoruol, om lingasaino dii, om suuoJo nogi pouli.
42014005	Om pitangar nogi dii i Yisus diolo do ka, “Isaai nopo dikovu do kivaro tanak ko kivaro sapi do naratu siri torobong ontok Tadau Koingkajadan, mistino do piagaan muju do potindal insan Tadaupo do Koingkajadan, kon?” kaDisido.
42014006	Nga ausoi diolo nakadapat jumawap di tinangar di Yisus diri.
42014007	Nga kaantangai dii di Yisus iri tongotulun di linoou di tulun Porisi mongoi siri valaijo do momili toogomon do subai nong mogom siri toogomon di tulun do kipangkat. Om irino dii kinoontodoJo do minaganu diti iso poiradan do ka,
42014008	“Loovonko nopo do tulun siri pikowinan nga adano mogom siri toogomon di naatur mantad, do ogomon di tulun do ongogagajo pangkat, do kivaropo kama tulun vokon do agajo pangkat mantad dika do noloou porikot siri,
42014009	om auno ongoionko tangaro di minongoloou dikovu mongiduvo do ka, ‘Valiu dikau mogom sino do siti nopo nga ogomon di tuan,’ ka nopo, om makinpo dii koikumannu nong irad diri do sinuukopo dii mogom siri toogomon do ausoi ngaran-ngaran.
42014010	Nga loovonko nopo di tulun siri pikowinan nga ogomno siri toogomon di ogomon di tulun diri auso ngaran-ngaran; do rumikot dii i tulun di minongoloou dika do mitangar dika do, ‘Apa, ogom pogi silo gotuvang,’ ka, om makinpo dii kaandai nong irad diri do urumatanko si gotuvang di sasamanu linoou.
42014011	Do pointikid-tikid do tulun di misinggagajo nga irino poinsuribakon, om isaai nopo tulun di sumuribak i ginavo nga irino poinggojoon,” kadi poiradan di Yisus.
42014012	Om pitangarno dii i Yisus di tulun diri minongoloou Disido do ka, “Kivaro nopo mangangakan siti dika ontok do tadau ko totuvongpo, adano mongoloou di tongokoruangnu, ko i tongosulodnu, ko i tongowaris-warisnu ko i tongotulun siri somoknu diri akaya. Do iolo nopo nga kosulipo mongoloou dika. Jadi nong irad dino onuu nopo iri kivaro siri dikau irino sulian diolo.
42014013	Nga nong mongoloouko nopo do tulun do moginakan nga loovono i tulun di miskin, om i pukung i takod om iri longon, om i mimpo-kimpo mampanau om i bolou,
42014014	om ososogitkoi, do iolo nopo nga ausoi isuli dika. Nga ontok kovijaan kavagu di tulun do abanar, suliankoi di Kinoringan,” kadi Yisus.
42014015	Om korongou nopo dii iri iso tulun di tangar di Yisus, om iri nogi koruang Disido mangakan, om pitangarno isido di Yisus do ka, “Ososogitno i tulun iri mongoi rumuung mangakan di tongotulun porintawon do Kinoringan do insan tadau,” ka.
42014016	Om minaganu i Yisus do iso poiradan, kaDisido, “Kivaro iso tulun do momuka do poginakanan tagajo, om oguu dii i tongotulun do linoou daa disido do mongoi mangakan.
42014017	Om korikot nopo dii i tadau kopongukaban diri poginakanan si disido, om ponuuno dii isido di turiponjo do popoilo diri tongotulun di nolooujo laid do sumapul mangakan do, ‘ “Ongoino bo do nosodiano kasangkat i taakanon,” kanto nono,’ kadi tuan.
42014018	Om tikidno dii isido diri tongovalai do popoilo, nga sompori-pori nopo iri tulun sangkatangar-tangari do koontodon do au mongoi. Togina iri iso tulun minitangar do, ‘Mokimaap oku, do nokoboli oku do tana, jadi ongoiokupo dii antangai iri, nga maapo okuno do au oku dii diti koongoi,’ kadisido.
42014019	Om pitangarno dii iri koduvo do ka, ‘Mokimaap oku, do nokoboli oku diri limo pasang i sapi, nga antatangaikupo dino iri nong potingkukuro, nga maapo okuno do au oku dii diti koongoi,’ kadisido.
42014020	Om pitangarno dii iri vokon do ka, ‘Oruaipo kinokowinanku, jadi au oku dii diti koongoi,’ kadisido.
42014021	Nga ulino dii iri turipon, om abaraino dii kasangkat disido di tuanjo iri tangar diolo. Nga karaatai nopo dii i tuan, i sanganu di valai, om pitangarno dii kavagu isido di turiponjo do ka, ‘Pampanaupo kavagu, om gogoono mongoi silo alun-alun om silo vajaan do ongopopoyok soi bandar, om isai-isai nopo tulun di miskin, om iri pukung i takod om iri longon, om iri bolou om iri mimpo-kimpo mampanau nga angataino kasangkat dogo do mongoi mangakan siti valaiku,’ kadi tuan.
42014022	Aupo alaid om sinono iri turipon do mitangar di tuanjo do ka, ‘Tuan, noongoikuno i nisuunu, nga aupo noponu do tulun iti valainu,’ kadi turipon.
42014023	Om pitangarpo dii kavagu i tuan disido, ‘Pimpanaupo soi tongovavajaan si tongokampung om siri tongotantason, om isaai nopo diolo siri nga angataino marong mongoi siti do kouvanganku nopo nga ogisok iti valaiku.
42014024	Oinomodno do iso tulun pun di noloouku laid nga adano mangakan diti taakanonku!’ kadi tuan,” kadi poiradan di Yisus.
42014025	Insan tadau oguu marong i tongotulun do minaja di Yisus mampanau, nga kovili dii Isido om pitangarno diolo do,
42014026	“Tulun nopo di rumikot siri Dogo nga misti au kojuu Dogo lobi mantad iamojo om iinojo, om savojo om tangaanakjo, om tongosulodjo kusai om tongondu om i kovijaanjo kondiri. Nong okonko irad dino, au isido osiliu do tulunKu.
42014027	Om isaai nopo iri au monimban di salibjo kondiri, irino mijau matai tumaan di kasansaraanjo sabap aparsaya Dogo om maja nogi Dogo nga aui isido osiliu do tulunKu.
42014028	Nong kivaro dikovu mamaal do valai tasavat nga misti mongijappo laaid diri siinjo nong kosukup do ivaal di valai ko au.
42014029	Do nong au, osia-sia naama potonduk di torigi diri ko oopod i valai diri sabap aui kosukup iri siinjo. Nong irad dino tantu do irak-irakan isido di tongotulun diri koontong,
42014030	om kadino di tongotulun, ‘Notimpuunani diri tulun mamaal nga aui dii nakadapat mongopod do aui kosukup iri siinjo,’ kaano diri tongotulun do nokoontong.
42014031	Nong kivaro raja do kumimusu di raja vokon misti tumandai minsoromo laaid nong kasanggup lumavan diri duvo nopulu ribu soujor om opului noribu iri soujorjo.
42014032	Do nong noilaanjono do au kalavan, om tantu monuu isido di susuuonjo do mongoi mongoduat nong potingkukuro kumiandai do aupo korikot iri musujo.
42014033	Om irad nogi dino, isai-isai nopo dikovu do au kalangkat diri onuu nopo i si disido kondiri nga aui isido kosiliu do tulunKu,” kadi Yisus.
42014034	Om minaganu i Yisus do iso poiradan kavagu do monuduk Isido di tongotulun do isaai nopo sumiliu do tulunJo nga irad do tasin, kaDisido, “Tasin nopo mimang aandai pongongosin do onuu nopo do taakanon supaya au apasa, jadi sabap aandai i gaagaya di tongotulunKu nga okodos i tulun vokon di gaagaya do araat. Nga nong malono iri rasa do tasin diri nga auno dii moilo poosinon kavagu.
42014035	Irad dino ausono dii kogunaan insan silionpo do baja nga ausono dii kogunaan, misti do itaam iri. Nga isaai nopo iri kitolingo, rumongouno marong diti tinangaranKu,” kadi Yisus.
42015001	Om rikotno dii i tongotulun kiduso, irad di tongotulun di momumumpung do sukai om i tongotulun i au maja di Undang-undang Ugama do Joudi do minsomok mongkinongou diri ponudukan di Yisus.
42015002	Om mungos-ungos dii i kumpulan do Porisi om i monunuduk do Undang-undang Ugama do Joudi do mitangar mangaraat di Yisus do ka, “Aa! Antangaipo i Yisus do kumoruang marong dilo tongotulun do kiduso om rumuung diolo mangakan,” kadiolo.
42015003	Nga minaganu dii i Yisus do iso poiradan do ka,
42015004	“Nong kivaro songulun siti pialatan muju do kikambing biri-biri do aatus tinan om nolijot iri iso, om kukuroyonno dii iri? Tantuno do iduan nopo disido iri sivoi nopulu om sivoi siri padang do kovotuvan do mampanau mongoi pogium di iso kambing nolijot gosobi do aayanganjo.
42015005	Om kaayangai nopo dii disido iri, nga simbanojono dii mongovit muli mivaja do aandaian marong iri ginavojo.
42015006	Nga koguli nopo dii isido diri, om loovono dii disido kasangkat i tongokoruangjo om i tongotulun siri somokjo, om pitangarno dii isido diolo do, ‘Asanang ginavo tokouno maino, do naayangankuno dii iri kambing biri-biri di nolijot,’ kadisido.
42015007	Jadi mitangar Oku dikovu do ongosanangno i ginavo kasaangkat diolo soi suruga irad di sanganu di kambing biri-biri do kivaro iso tulun kiduso do rumorogono diri dusojo. Makinpo asanang ginavo diolo soi suruga diri iso tulun i rumorogo do dusojo mantad diri sivoi nopulu om sivoi i tulun diri opurimanan do abanar isido om au rumorogo,” kadi Yisus.
42015008	Om minaganu kavagu i Yisus do iso poiradan do tulun kiduso nga irad di siin do natatak do kaDisido, “Nong kivaro iso tongondu do kivaro siin pirak do opulu, om natatak dii iri iso, nga misti do iumon disido iri pirak diri, om ponutud di lampu, om sopuvaino dii marong i valai do mogium marong di siin pirak gosob do naayangan.
42015009	Om kaayangai nopo dii disido iri, nga loovono dii disido kasangkat i tongokoruangjo om i tongotulun siri somokjo, om pitangarno dii isido diolo do ka, ‘Kasanangno i ginavo tokou dii do naayangankuno i siinku di natatak,’ kadii disido.
42015010	Jadi mitangar Oku dikovu nong kivaro iso tulun kiduso do rumorogo di dusojo, i tongomoloikat do Kinoringan nga asanang ginavo irad diri tongondu do asanang ginavo do naayangan i siinjo,” kadi Yisus.
42015011	Om minaganupo kavagu i Yisus do iso poiradan do i Kinoringan nopo nga irad di tamajo di tanak, do kaDisido, “Kivaro iso tulun do kitanak do duvo kusai.
42015012	Nga pitangarno dii i tanakjo di touri diamojo, do ka, ‘Amo, pataakono dogo maino i poromponnu i apatut do songonuvonku do insan tadau,’ kadisido. Nga piboogijono dii diamojo diolo i poromponjo.
42015013	Nga aupo alaid mantad diri om pojualjono dii kasangkat di tanak touri iri poromponjo kondiri, om iri nopo dii siin torogo diri barang nga ovitojono dii mongoi si vonuvo do osodu, om sirino dii isido misinlagak om mokitongondu nopo do mangavi diri siinjo.
42015014	Nga kaavi nopo dii iri siinjo, om korikotno dii i musim do mononlikop do tinumongkop siri vonuvo diri, na, ausono dii nuu-nuupo akanonjo do naavi pojual disido.
42015015	Jadi ongoino dii isido gumaji siri di iso tulun si vonuvo diri, om suuo dii isido siri dumo do monumad do vogok.
42015016	Nga vitilon dii isido om siakan dii diri sumad di vogok, om insan iiso tulun nga auso papaakan disido do taakanon.
42015017	Nga nokopuriman nogi dii isido diri gaagayajo, om kadii di ginavojo, ‘Gaam nogi i tongotulun gumaji siri diamo kolobi iri taakanonjo, nga ioku nogi diti i tanakjo matai do olikapan siti.
42015018	Nga gaam nogi mampanau oku muli soi diamoku. Om korikot oku nopo dino, tangaronkuno dino iamoku do, “Amo, nokoduso okuno diti bala soi di Kinoringan om sino dikau.
42015019	Nga au apatut do roiton oku do tanaknu, nga jodion oku nono do tulunnu do gumaji,” kangku nono disido,’ kadi ginavojo.
42015020	Om pampanauno dii isido muli siri diamojo. Nga siripo isido sodu, om kaatulno dii diamojo isido do rumikot, nga kosianaino dii marong iamojo di tanakjo, om panangkusno dii isido mongoi sumamung, om gopusono dii om siumono dii disido i tanakjo.
42015021	Nga pitangarno dii isido diamojo do, ‘Amo, nokoduso okuno si di Kinoringan om sino dika. Amo, om au apatut do roiton oku dika do tanaknu,’ kadisido.
42015022	Nga pongoloou nogi dii iamojo di tulunjo gumaji si disido om pitangarno dii iamojo do ka, ‘Sikapo mujuno mongongoi di sabung di aandai om pakajaino dogo iti tanakku, om pondulungaino isido, om kosutaino,
42015023	om ongoiono i tanak do sapi di olomu, om sumboliono, do moginakan tokou maino mivaja do asanang iti ginavo tokou.
42015024	Do tanakku nopo diti om napataino daa, nga novijaui kavagu, om nolijotno daa nga nokoulii kavagu,’ kadiamojo. Om timpuunno dii iolo do mograramai.
42015025	Nga ontok nopo diri i tanakjo gulu nga siripo dumo. Om pampanau dii isido muli, om minsosomok dii di valai, korongou dii disido iri togunggu om manari si valai,
42015026	om loovono dii iri iso susuuon diamojo, om duatono dii ka, ‘Nokuro iolo silo valai?’ kadisido.
42015027	Nga kadii di turipon, ‘Nokouli dii iadinu, om irino sabap do nipoputung dii diamonu i tanak di sapi muju diri olomu, do naandaian do nokouli kavagu iadinu si dikovu om aandaii auso toruol,’ ka.
42015028	Nga araatan dii marong i tanak gulu dii, do nokorongou diri tangar di turipon, om au dii moo masu siri valai. Om labusno dii iamojo do minongoi monoluod disido.
42015029	Nga kadi tanakjo, ‘Antangaipo amo, noujan okuno marong do piro notounku do muup-uup dikau kumaraja om aupo insan oku lumavan onuu nopo isuunu dogo. Nga au insan oku putungainu do tanak do kambing, do pograramaianku do tongotandam-andamku.
42015030	Isido nogi dii i tanaknu koririkot do minangavi do barangnu siri sundal, om isido nogi dii pinatajannu do tanak do sapi diri olomu,’ kadi tanak gulu.
42015031	Nga kadiamojo, ‘Uusau, ika nopo gia om munggum-runggumi dogo, onu nopo arataku irino aratanu,’ ka.
42015032	‘Iadinu nopo nga napataino daa, nga novijaui dii kavagu; napalidno daa, nga nokoulii dii kavagu, sabap diri do apatut do mograramai tokou om sopiandai tokou,’ kadiamojo,” kadi poiradan di Yisus.
42016001	Om minaganupo kavagu i Yisus do iso poiradan do minonuduk di tongotulunJo do ka, “Kivaro iri iso tulun di akaya do kimandur. Nga kivaro dii norongou di tulun takaya do notuduan i mandurjo do minangakan diri siinjo.
42016002	Om loovono dii di tulun takaya i mandurjo om tangarai disido do ka, ‘Araat bala gaagayanu norongouku niabar do tulun dogo. Nga pataakono dogo kasangkat iri pinonulisannu di barangku, do palapasonkuno ika mantad do karajanu do mandur,’ ka.
42016003	Nga mininsoromono dii i mandur do ka, ‘Kumukuro okuno dii diti do kalapas oku mantad di karajaku siti? Kumaraja do manangkul nga au oku kasanggup, om mokisadaka nga koikum-ikumi.
42016004	Oo, kooyonku bala. Pokurangonku i tutang di tongotulun si di tuanku supaya sombia do kalapas oku diti karajaku oguu i koruang do popoijon dogo siri valaijo,’ kadi ginavojo.
42016005	Om pinloovono dii disido i tongotulun di nokopingutang do barang di tuanjo, om pongoduatno isido di iso tulun do ka, ‘Songkuro iri tutangnu silo di tuanku?’ kadisido.
42016006	Om kadi kotiso tulun, ‘Aatus i suvangan do lana,’ ka. Nga kadi mandur, ‘Na! Ati surat tutangnu. Sikapono, om potulisoni do limoi nopulu suvangan,’ kadisido.
42016007	Om duatono disido iri koduvo tulun, ‘Songkuro iri dika do tutang?’ kadisido. Om jawapaino dii di tulun, ‘Aatus i pikul do gandum,’ ka. Nga kadi mandur do minitangar, ‘Na! Ati surat di tutangnu. Tulisoni do valu nopulu pinikulan,’ kadi mandur.
42016008	Nga karangaai nopo dii di tulun takaya do irad diri gaagayajo om mangarajou dii isido do ka, ‘Opintar bala isido, do apaandai mogium do kaakan-akano,’ ka. Nga i tongotulun nopo do maja di gaagaya siti vonuvo nga lobi opintar do mangatur di tulun vokon mantad di tongotulun do maja di gaagaya do aandai.
42016009	Nga mitangar Oku dikovu do pakajono iri kinakayaan muju do mogium di koruang taandai, supaya ontok do olijot iri kinakayaan muju siti vonuvo om torimawon kovi mijon siri valai di auso korobukan.
42016010	Isai-isai nopo iri rumalan maja do pinonuuan di agaan om iri nogi avagat nga ralanoni disido. Om isai-isai nopo iri au aarap di agaan om iri avagat nogi nga aui aarap.
42016011	Nong au kou rumalan mamakai kaandai-andai do kakayaan muju siti vonuvo, nga aui mangaarap i Kinoringan dikovu do mamakai di kinakayaan do oinomod si suruga.
42016012	Om nong au kou rumalan do mangatur diri barang do vokon om ausoi manaak dikovu diri barang muju kondiri soi suruga.
42016013	Ausoi susuuon do monontuan do duvo tuan, do nong duvo tuan, au kojuu isido diri kotiso nga iri koduvo au kaandaianjo; ko rumalan marong isido diri isuu di kotiso tuan, om tolikudanjo iri isuu di koduvo. Nong irad dino au kadapatko do monontuan di Kinoringan nong monontuanko do siin,” kadi Yisus.
42016014	Om korongou nopo dii i kumpulan Porisi diri tangar di Yisus do irad diri, nga irak-irakaino dii diolo Isido, do iolo nopo kumpulan Porisi nga atamaa do siin.
42016015	Nga pitangarno dii i Yisus diolo do ka, “Ikovu nopo nga misimbabanar si gotuvang do tulun, nga oilaani do Kinoringan ino ginavo muju. Do ombo iri rorojoon do tulun, om irino kobonsijan do Kinoringan.
42016016	Iri nopo Undang-undang Ugama do Joudi om i ponudukan tinulis di nabi, i popolombus di tinangaran do Kinoringan pogulu, nga apakai gosob do nokorikot i Yaya Mamamatis. Om mantad diri timpuunno dii i Yaya do papaabar di tongotulun do monguasa i Kinoringan di tongotulunJo, om pointikid-tikid di tulun nga moisosogulu do masu siri Kopomorintaan di Kinoringan.
42016017	Nga oruai lumijot ilo tavan om iti tana ko kivaropo lumijot iri iso titik nitulis diolo siri Undang-undang Ugama do Joudi.
42016018	Isai-isai nopo mangada di savojo om manansavo kavagu do tongondu sondiang, om isidono iri lumapau. Om isai-isai i manansavo kavagu di tongondu di niada di kusai, iri nga kavavaja di tongondu do lumapau nogi,” kadi Yisus.
42016019	Om ponoritano dii i Yisus do iso sorita do ka, “Kivaro iso tulun takaya do soumur kipakaian ongaandai om ongoorogo i sabung disido om tikid-tikid tadau do asanang kaakan-akano disido.
42016020	Nga kivaro iso tulun i mokisadaka, i Lajarus ngaranjo. Isido nopo nga notongkop do gotok i kojuvanjo. Om poingoodop dii isido siri somok di pintu valai di tulun takaya
42016021	do oondos daa do kaakan isido diri mumu naratu mantad siri savat mija di tulun takaya. Om pintilaai dii di tasu i gotokjo.
42016022	Nga kapatai nopo dii iri tulun miskin diri, kibitono dii di moloikat do mongovit siri somok diIbraim. Om kosusuut nopo dii iri tulun takaya napatai om lobongono dii diolo.
42016023	Nga nokoongoi dii isido siri poijanan di tulun nongapatai diri kivaro kasansaraan. Om kotingaa dii isido, nga naatuljo iIbraim do siri sodu, om i Lajarus nga poinsomok si disido.
42016024	Om loovono dii disido iIbraim do ka, ‘Uu aki, kosianaino dogo, om suuopo dogo i Lajarus poloob di tunturujo si vaig do potutuon ponogit diti dilaku, do nasansara oku marong siti saralom do tapui,’ kadi tulun takaya.
42016025	Nga jawapno dii iIbraim, ‘Aki, soromonono pogi di poimvijaukopo, nga naanununo kasangkat di dika do kasanangannu, nga i Lajarus nopo om i araat nopurimanan disido. Nga iti nogi dino maino do totoluodon i Lajarus. Ika nopo dino nga asansara.
42016026	Om kavagupo nga au ikoi kadapat mongoi sino dikovu om ikovu nogi nga au kadapat mongoi siti dagai sabap nga kivaro luvang tagajo sino pialatan tokou,’ kadiIbraim.
42016027	Nga kadi tulun takaya, ‘Aki, nong irad dino suuopo marong dogo i Lajarus do mongoi soi valai diamoku,
42016028	do limopo kojuvan iadiku do kusai soi, om iolono iri ongoion dogo abarai, supaya au iolo kosusuut siti pantok kasansaraanku,’ kadi tulun takaya.
42016029	Nga jawapaino dii diIbraim do ka, ‘Aki, kivaro gia buuk di Musa om i buuk tinulis di tongonabi siri diolo. Om aandai daa do rumongou iolo om maja diri tinangaran siri buuk,’ kadiIbraim.
42016030	Nga jawapaino dii di tulun takaya iIbraim do ka, ‘Aki, au rumongou iolo di tinangaran siri Kitab nong okonko i tulun napatai om i novijau kavagu do mongoi si diolo mangaabar, ampa nogi rumorogo iolo di duso doisido,’ kadi tulun takaya.
42016031	Nga jawapno dii iIbraim, ‘Aki, nong aui iolo mongkinongou di tinulisan di Musa om i tongonabi, om au nogi aparsaya iolo insan nong kivaro napatai om mijau kavagu do mangaabar diolo,’ kadiIbraim,” kadi Yisus.
42017001	Om pitangarno dii i Yisus di tongotulunJo do ka, “Mimang do kivaro rumikot ponsubaan iri kapalid do tulun, nga araatno nasip i tulun do i nontodon do ponsubaan diri.
42017002	Gaam nogi do pasandangon do tali om limbagatan do vatu tagajo i lioujo om itobung nogi dino si laut mantad do pokoruol isido do ginavo diri iso tulun i oluoi ginavo.
42017003	Antatangai mujuno! Nong kapamaal i kosuladannu do duso si dika, om togurono isido. Jadi nong rumorogono isido om ompunaino isido.
42017004	Nong inturu isido kasala si dika saralom sangadau om inturui kavagu isido mingguli do mitangar dika do, ‘Rumorogo okuno dii,’ ka, om misti ompunainuno isido,” kadi Yisus.
42017005	Om pitangarno dii i tongosusuuon di Yisus do, “Tuhan, ruangaino dagai i kaparsayaanja,” ka.
42017006	Nga jawap dii i Tuhan diolo, “Nong kivaro kaparsayaan muju, insan opoyok irad di sayat do sansam pun, om tangaron muju diti puun do nunuk do, ‘Sakat om tanom silo laut,’ kamuju, misti do sumakati om tumanomi silo laut, do maja di tangar muju,” kadi Yisus.
42017007	Om kadi Yisus kavagu, “Nong isai-isai dikovu do kivaro i turipon do kouli mangaradu ko momimiarapo do kambing biri-biri, potungkaponnu naku dino iri monuu poposikap disido mangakan do koririkotpo disido mantad siri dumo?
42017008	Mimang do au buli. Tantu monuuko disido do ka, ‘Ongoino mogonsok om sumalin pakaian. Osiap dino om surungai oku dino mogulu do taakanon om vaig. Oopod oku mangakan om mongiup ampa nogi mangakanko,’ kanu.
42017009	Om monorimakasiko naku dino diri turiponnu nosuut i nisuunu? Mimang au, do irino i karaja di turipon.
42017010	Om ikovu kondiri nogi nga irad diri. Oopod muju nopo monguri iri nipokuri dikovu, om misti tangaron muju do, ‘Ikoi nopo nga turipon toomod. Ombo nopo i ipokuri dagai do Kinoringan, irino vojoonja!’ kanto,” kadi Yisus.
42017011	Ontok di pampanau i Yisus do mongoi soi Bandar Yorusalim, nakavaja Isido siri pivolitan di Vonuvo Somoria om Vonuvo Golilia.
42017012	Om apitno dii i Yisus siri iso kampung, kivaro dii opulu tulun sumamung Disido do rumanai i kojuvan doisido. Nga osodu iolo songingkakat,
42017013	om pongoloouno dii iolo do ka, “Oi Yisus! Guru! Kosianaino dagai!” ka.
42017014	Antangai dii di Yisus iolo, om pitangar dii Isido diolo do, “Ongoi kou pogi soi di imam om poontongono isido dino kojuvan muju!” kadi Yisus. Nga di manau-panaupo iolo si tanga ralan om kolingasaino iolo.
42017015	Nga kaantangai dii diri iso tulun iri kojuvanjo do nolingasan, om gunggulino dii isido siri di Yisus mivaja mitangar do opuod do mangarajou do Kinoringan,
42017016	om tungubno dii siri somok takod di Yisus, om minonorimakasi isido di Yisus. Nga isido nopo nga tulun do Somoria.
42017017	Kadi Yisus do minongoduat, “Opulu tulun kou do nolingasan. Inombono dii i sivoi tulun mantad dika?
42017018	Nokokuro iolo vokon mantad dika do au ginumungguli kavagu do mangarajou do Kinoringan do ika nogi i tulun di okonko bansa do Joudi nga ginumungguliko nogi siti?” kadi Yisus.
42017019	Om pitangarno dii kavagu i Yisus di tulun do ka, “Ingkakatno om pampanauno, do nolingasankono di toruolnu do aparsayako Dogo,” kadi Yisus.
42017020	-
42017021	Kivaro i kumpulan Porisi do minongoduat di Yisus nong sombia i Kinoringan korikot momorinta di tongotulunJo. Nga jawap dii i Yisus do ka, “Korikatan nopo do Kinoringan momorinta nga siri saralom ginavo di tongotulun do au aantangan rumikot. Om ausoi tulun mitangar do, ‘Antangai pogi nga sitino ko silono i Kopomorintaan do Kinoringan,’ kadino, do sitino dikovu i Kinoringan do momorinta!” kadi Yisus.
42017022	Om pitangarno kavagu i Yisus di tongotulunJo do, “Kivaro maso do insan tadau do miintong kou do tadau do korikatanKu kavagu, do Iokuno i Sinumiliu do Tulun, nga aui aantangan Oku dikovu.
42017023	Om tangaron kou nopo do tulun do irad diti, ‘Antangaipo silono Isido!’ kadino ko, ‘Antangai sitino Isido!’ kadino, nga ada kou ongoi siri om ada kou vaja diolo.
42017024	Do Iokuno i Sinumiliu do Tulun,” kadi Yisus, “om gaagayaKu do rumikot kavagu nga irad do tungkilap silo tavan, do monungkilap nopo silo somputul do tavan gosob do korikot silo sampaping do tavan.
42017025	Nga aupo orikot iri, om misti do asansara Okupo marong om iada-ada Oku nogi diti tongotulun do maino.
42017026	Do korikatanKu nopo, i Sinumiliu do Tulun, nga irad di jaman di Nuu pogulupo.
42017027	Do i tongotulun do mogiginakanon, mogiginiupon om moikakawin irad di koubasan gosob do norikot i tadau do kinasakaan di Nuu siri kapal. Om ontok do au noilaan diolo om rikotno dii i loni tagajo, nga nobinasa kasaangkat i tongotulun do nolosod.
42017028	Om tadau nopo do kointalanganKu nogi nga irad di maso di Luut, do iri nopo i tongotulun moginakanon, moginiupon, momoli, padagang, mananom om mamaal do valai. Nga ontok nopo di tadau do minogidu i Luut mantad siri Bandar Sudom, om tigogi dii rinumikot i tapui om i borilang irad di vinuuk do avangug i tavau mantad silo tavan irad di darun do mogontinongkop do mominasa kasangkat di tongotulun siri, om irad nogi dino i tadau do pointalangon Oku, i Sinumiliu do Tulun.
42017031	Om ontok do tadau diri nga isaai nopo dikovu siri labus do valai, om adano asu siri saralom valai do mongongoi do onuu nopo porompon muju siri. Om irad nogi dino i tulun siri dumo, do ada kouno muli siri valai nga polombusaino mogidu.
42017032	Soromonono i savo di Luut do kinumovili isido mongontong di valaijo di poguulupo om sinumiliu do tasin.
42017033	Do isai-isai nopo iri mongingkikit marong diri kovijaanjo kondiri, nga iri nogi do mupud i kovijaanjo. Nga isai-isai nopo do olijatan do kovijaanjo, iri nogi kaanu kovijaan diri auso koovion.
42017034	Nga mitangar Oku dikovu nong rumikot Oku di totuvong om kivaro duvo tulun do kopidudun, iri nopo iso nga angatan, om iri koduvo koopung.
42017035	Om kavagupo nga kivaro duvo tongondu do misaud monutu do parai, iri nopo iso nga angatan om iri koduvo koopung.
42017036	[Om kavagupo nong kivaro duvo kusai kumuri siri dumo, iri nopo iso nga angatan, om iri koduvo koopung,]” kadi Yisus.
42017037	Om pitangarno dii i tongotulunJo do mongoduat Disido, “Tuhan, sinombono?” ka. Nga jawapno dii i Yisus, “Misti orikot iti tinangaranKu do irad di tongotombolog do misti rumikot monutuk di tongobangkai,” kadi Yisus minonuduk.
42018001	Om minaganu i Yisus do iso poiradan do monuduk di tongotulunJo do papaarati marong Isido supaya soumur iolo sumambayang mokitulung do Kinoringan om au oluvau ginavo do mangaarap di Kinoringan.
42018002	Do kadi Yisus, “Kivaro iso bandar om siri nopo nga kivaro iso momumutus do bisara. Isido nopo nga au rumosi do Kinoringan om au momoduli do tulun.
42018003	Om kivaro nogi iso tongondu napatajan do savo siri bandar diri do soumur miguguli siri di momumutus do bisara do mokitulung supaya isido abanar si gotuvang di tulun diri mangaraat disido.
42018004	Jadi alaidno i tongondu diri miguguli mokitulung nga au podulionon daa di momumutus do bisara, nga kinoompusanjo minsoromo iri momumutus diri, kadii di ginavojo do, ‘Au okui rumosi do Kinoringan om au okui momoduli do tulun vokon,
42018005	nga monusa gia dogo iti tongondu napatajan do savo diti. Gaam nogi do pabanaronku isido om auno dino miguguli isido siti do momoringou dogo,’ kadi ginavo di momumutus do bisara,” kadi Yisus.
42018006	Om kadii di Tuhan kavagu, “Rumongou kouno di tangar diri momumutus do bisara, do insan au otulid isido do momutus nga minonulungi isido.
42018007	Jadi nong irad diri, nga makinpo i Kinoringan do pabanar di tulun i lumoou Disido tadau sodop, irino i tulun piniliJo. Alaid naku i Kinoringan monulung diolo? Aui alaid.
42018008	I Kinoringan nopo nga osikap pabanar diolo. Nga iripo nong korikot Oku kavagu, i Sinumiliu do Tulun, nga okuyak i tulun do kivaro kaparsayaan siti vonuvo,” kadi Yisus.
42018009	Om minaganu kavagu i Yisus do iso poiradan diri tongotulun do misimbabanar kondiri, om pakaraat do taakanon do vokon do ka,
42018010	“Kivaro duvo tulun do minongoi sumambayang siri Valai Sasambayangan Tagajo. Iri nopo i kotiso nga tulun do Porisi, om iri nopo i koduvo nga momumumpung do sukai.
42018011	Ingkakatno dii iri tulun Porisi om sumambayangno kondiri do ka, ‘Ou Kinoringan, monorimakasi okuno Dika, do ioku nopo diti nga okoniko irad oku do tulun vokon do oolian mongkimamaa, om au otulid, om lumapau, om kavagupo okoniko irad oku dilo momumumpung do sukai silo.
42018012	Do ioku nopo nga sominggu induvo mogpuasa om saralom opulu pandapatanku nga iso boogian pataakonku Dika,’ kadi tulun Porisi.
42018013	Nga iri nopo i tulun momumumpung do sukai om siiri isido sosodu do mingkakat, om au kopusu isido tumingaa silo tavan, nga muntung-duntung nopo di kangkabjo do osusa marong i ginavo do dusojo om pitangar do ka, ‘Ou Kinoringan, kosianaino dogo, tulun do kiduso!’ kadi momumumpung do sukai.
42018014	Jadi mitangar Oku dikovu, do ulino dii iolo nga irino i momumumpung do sukai i abanar si di Kinoringan, om okoniko iri tulun do Porisi. Do pointikid-tikid do tulun di misinggagajo nga irino poinsuribakon, nga isaai nopo tulun iri sumuribak i ginavo, nga irino poinggojoon,” kadi Yisus.
42018015	Kivaro insan tadau do rinumikot i tongotulun do minongovit di tongotangaanak di ongopopoyok mongoi siri di Yisus do mokikama supaya barakatan. Nga koontong nopo dii i tongotulun di Yisus om ponogur nogi dii do, “Ada kou marong mongovit dino tongotangaanak do ongopopoyok si di Yisus,” kadiolo.
42018016	Nga loovono dii di Yisus iolo do ka, “Poboyoo muju bo ino tongotangaanak rumikot siti Dogo. Ada muju ovudai iolo, do tulun nopo do irad diti tongotangaanak nga irino porintawon do Kinoringan.
42018017	PatangaronKu marong dikovu iti do isaai nopo iri au minsuribak monorima do Kinoringan momorinta disido irad di gaagaya di tanak topoyok diti, isidono iri au kaasu si Kopomorintaan di Kinoringan,” kadi Yisus.
42018018	Insan tadau kivaro iso kotua di tulun Joudi do minongoduat di Yisus, kadisido, “Guru do aandai, potingkuro naku gaagayaku om kaanu oku do kovijaan di auso koovion?” kadisido.
42018019	Nga kadii di Yisus do, “Isai Oku batoi do roiton Oku dika do tulun do aandai, do ausoi tulun do aandai, do isono i Kinoringan do aandai?
42018020	Nokoilokono kama do undang-undang nisuu di Kinoringan do inong diti do ka, ‘Adako lumapau, adako mamatai do tulun, adako manakau, adako momudut sumaksi do tulun. Urumatono iamonu om iinonu,’ ka,” kadi Yisus.
42018021	Nga kadi kotua diri, “Navajakuno kasangkat ino ponudukan dino mantadpo di minsusukod okupo,” ka.
42018022	Nga karangaai nopo dii di Yisus iri om kaDisido, “Kivaropo iso au nosuutnu, irino pouliaino om pojualono i nunuu nopo i siri dika om popintaakono di tongotulun do miskin iri torogo, do irino irad do aratanu potoouon silo suruga, om gumuliko nogi dino kavagu siti Dogo, om maja Dogo,” kadi Yisus.
42018023	Nga korongou nopo dii i kotua diri tinangaran di Yisus om osusano dii iri ginavojo do akaya marong isido.
42018024	Om antangaino dii di Yisus do osusa iri ginavojo, om pitangar do, “Apagonno marong i tulun takaya do masu si Kopomorintaan di Kinoringan.
42018025	Kouma nogi ilo songinan unta masu siri luvang do lavus mantad diri tulun takaya posuribak do ginavo om masu si Kopomorintaan di Kinoringan,” kadi Yisus.
42018026	Nga kadii di tongotulun songinrongou di Yisus, “Nong irad dino, isaipo dii bala kaanu kovijaan do auso koovion?” ka.
42018027	Nga kadi Yisus, “Onuu nopo iri au aanu do tulun nga aanui do Kinoringan do nong mantad do Kinoringan onuu nopo nga osiliu,” kadi Yisus.
42018028	Om kadi Pitrus, “Kasaangkat i onuu nopo si dagai nga noiduanja do maja ikoi Dika?” ka.
42018029	Om kadi Yisus, “Oinomodno ino, nga patangaronKu marong dikovu iti, do isaai nopo iri iniduan iri valaijo, ko savojo, ko tongotangaanakjo, ko sulodjo ko moloingonjo sabap popitongkop diti abar do monguasa i Kinoringan di tulunJo,
42018030	nga maso maino kaanu isido do oguu mantad diri, om kaanupo vagu isido do kovijaan diri auso koovion do insan tadau,” kadi Yisus.
42018031	Om untunono dii di Yisus iri opulu om duvo tulunJo, om pitangarno do, “Maino tumakad tokou mongoi soi Bandar Yorusalim, nga misti orikot iri komoion di nitulis diri tongonabi pogulu do kosusaanKu komoion diolo, do Iokuno i Sinumiliu do Tulun.
42018032	Do pataakon Oku si di tulun do okonko bansa do Joudi, insasanawon Oku diolo, poikum-ikuman Oku diolo, pindulaan Oku diolo,
42018033	pinlobunan Oku diolo om patajon Oku nogi dino diolo. Nga apatai Oku nopo, om kotolu tadau om ovijau Oku kavagu,” kadi Yisus.
42018034	Nga au kaarati i tongotulun di Yisus di komoion Disido, do tinangaran nopo diri nga aralom kopurimanan diolo om kavagupo nga aupo koilo nong onuno i komoion di Yisus diri.
42018035	Om ontok diri minsosomok i Yisus siri Bandar Yoriku, kivaro dii iso tulun nobolou mogom-ogom siri disan do ralan do mokisadaka.
42018036	Korongou dii isido do oguu tulun tumalib, om pongoduat dii do, “Onu kai iri?” ka.
42018037	Kadiolo, “I Yisus mantad si Bandar Nasarit bo tumalib,” ka.
42018038	Om luvapno dii i tulun nobolou di Yisus do irad diti, “Uu Yisus, Ikano i koturunan di Daud, kosianaino dogo!” ka.
42018039	Nga i tongotulun di nokopogulu di kinoguuan nga monogur dii di tulun nobolou do ka, “Onu iti nakalavanu! Otosno!” ka. Nga makin nogi dii do lumuvap isido di Yisus, do, “Ikano i koturunan di Daud, kosianaino dogo!” ka.
42018040	Karangaai nopo dii di Yisus i tulun nobolou, om indadano dii Isido, om suuoJono dii i tulun do mongongoi di tulun nobolou pokoyon si Disido. Koinsomok dii i tulun nobolou si Disido, om duatono,
42018041	“Onu pokitulungonnu Dogo?” ka. “Tuan, mokitulung oku supaya koontong iti matoku,” ka.
42018042	Om pitangarno dii i Yisus disido do ka, “Koontongkono dii, do nolingasankono di toruolnu do aparsayako Dogo,” ka.
42018043	Om turus koontong i tulun nobolou, om vajano dii di Yisus mivaja do papagajo di Kinoringan. Om kasangkat do tongotulun nokoontong do irad diri nga mangarajou do Kinoringan.
42019001	Om korikotno dii i Yisus siri Bandar Yoriku, om polombusaino dii kavagu Disido mampanau mongoi si Bandar Yorusalim.
42019002	Nga kivaro iso tulun siri Yoriku, ngaranjo nopo nga i Jokius, om kotua nogi isido di tongotulun momumumpung do sukai, om akayapo isido.
42019003	Om siontong dii daa isido nong potingkuro i Yisus, nga aui koontong do oguu marong i tongotulun, om odibak marong gia isido.
42019004	Om poginangkusno dii isido do sumogulu mantad di tongotulun toguu om indakodno dii isido si puun do nunuk do mongimpa di Yisus tumalib siri puun.
42019005	Om kapantok dii i Yisus siri puun do nunuk, om notingaa dii Disido i Jokius om kaDisido, “Uu Jokius, indaauno kosikap, do maja Oku mapit silo valainu maino,” kadi Yisus.
42019006	Om piogo dii i Jokius mindaau om asanang dii marong i ginavojo do nakapangangat di Yisus siri valaijo.
42019007	Nga kaantangai nopo di tongotulun i Yisus minaja di Jokius mongoi siri valaijo, om mungos-ungos dii iolo mitangar do, “Nokuro i Yisus minongoi silo valai di Jokius do isidono tulun do kiduso!” kadiolo.
42019008	Nga korikot nopo dii i Jokius siri valaijo mivaja di Yisus om i tongotulunJo, om ingkakatno dii i Jokius, om pitangarno dii isido di Tuhan do ka, “Ou Tuhan, pintangawonku iri barangku do pataak siri tulun tongomiskin. Om onuu nopo do pinonoroku do tulun nga pogulionkui kavagu kasangkat iri do inggapatku lipato iri kinoguuo di naanuku,” kadi Jokius.
42019009	Nga pitangar dii i Yisus do ka, “Tadau mainono diti do novijau kou sanganak-anak, do naparsayako di Kinoringan irad diakinu, iIbraim.
42019010	Do Iokuno i Sinumiliu do Tulun do rumikot mogium om momijau do tulun di napalid,” kadi Yisus.
42019011	I Yisus nopo diri nga minsosomokno dii silo Yorusalim, om panantaman daa di tongotulun nong au kalalaid dino om porintawon iolo di Kinoringan. Nga minaganu i Yisus do iso poiradan do monuduk di tongotulun di songinrongou Disido siri, supaya oilaan diolo do alaidpo om momorinta nogi i Kinoringan diolo.
42019012	Jadi kaDisido, “Kivaro iri iso tulun tagajo do mampanau mongoi do gumotuvang di rajajo tagajo siri vonuvo di osodu, do isido nopo nga silion do raja. Osiliu nopo dino isido do raja om gumungguli nogi dino kavagu.
42019013	Di tantadonjo mampanau om pinloovojopo dii i opulu tulun i turiponjo, om noonuan dii iolo do torosongkiluan pirok tokodou, om pomilin dii isido diolo do, ‘Padagango muju iti gosob do koguli oku,’ kadisido.
42019014	Nga iri nopo i tongotulun sabansajo nga obonsi disido, om ponuu dii iolo diri piipiro tulun do sumuut do mongoi siri raja tagajo om bilinaino do mitangar di raja tagajo do, ‘Au ikoi dii uvang do sumiliu raja iri tulun diri,’ ka.
42019015	Nga potingkuropo nga nosiliui do raja isido. Om koguli nopo dii isido diri, ponuuno isido diri iso tulun do ka, ‘Loovopo kasangkat iri tongoturiponku iri noonuanku do pirok, supaya oilaanku nong komurono untung diolo diri pirok i nidagang diolo,’ kadi raja.
42019016	Om rikotno dii iri iso kojuvan do mongoi mangaabar do ka, ‘Tuan, iri nopo songkilu piroknu nga nakaanu oku kavagu opulu kilu pirok untung,’ kadisido.
42019017	‘Oo, aandai marong!’ kadi raja, ‘Ikano turiponku di aandai, aandai iti karajanu, do insan okuyakpo nga rumalankoi padagang. Jadi maino ponguasawonku ika do opulu bandar,’ kadi raja.
42019018	Om rikotno dii iri koduvo do ka, ‘Tuan, iri nopo songkilu piroknu nga nakaanu oku vagu do limo kilu pirok untung,’ kadisido.
42019019	Om jawapaino dii di raja do ka, ‘Ika nopo nga ponguasawonku ika do limo bandar,’ kadi raja.
42019020	Om rikotno dii iri iso turiponjo di vokon, om pitangar do, ‘Tuan, atii iti songkilu piroknu linopotku somputangan om pinataauku.
42019021	Do rumosi oku do onuonnu iri untung di nidagangku sabap oilaanku do tulunko do orongit. Onuonnu iri okonko dika, om mogiumko di kountungan i okonko dika do tumos,’ kadi turipon.
42019022	Nga jawapno i raja disido, ‘Ikano turiponku do araat! Inono tangarnu do kopongukumanku dika, sabap oilaannu do tulun oku do orongit, om maganu oku di okonko dogo om mogium oku diri kountungan i okonko dogo do tumos.
42019023	Om nokuro do aunu pinobiing iti pirokku supaya kivaroi daa bunga ongoionku do korikot oku?’ kadi raja.
42019024	Om pitangar nogi dii i raja di tulun vokon i poingkakat siri somok, ‘Ongoio muju ilo pirok songkilu silo disido, om pataakono di turiponku diri kivaro opulu kilu pirok,’ kadi raja.
42019025	Om kadi tulun, ‘Tuan, kivaro opulu kilu pirok si disido!’ ka.
42019026	Om jawapno i raja, ‘Mitangar oku dikovu, do iri nopo tulun di kivaro onuu nopo nga onuan kavagu. Nga iri nopo tulun di auso, nga insan kivaropo okuyak si disido nga solodon kasangkat.
42019027	Nga iolo nopo kasangkat di tongomusuku di au uvang do sumiliu oku raja diolo, om ovito iolo siti om patajoni si gotuvangku!’ kadi raja,” kadi pinoiradan di Yisus.
42019028	Om noopodno dii i Yisus monorita di tongotulun, om linumombusno Isido mogulu mampanau mongoi siri Yorusalim.
42019029	Om osomokno dii i Yisus siri Kampung Boitpagi om Kampung Boitani siri kulud roitan do Jaitun, om ponuuno dii Isido di duvo tulunJo,
42019030	om bilinaino dii Disido iolo do, “Ongoi koupo silo kampung do ogotuvangan tokou, om korikot kou nopo silo, om koontong kouno do pinokogos i tanak kaladai diri aupo insan sakaai do tulun, om ujadai muju nopo iri om ovito mujuno siti Dogo.
42019031	Nong kivaro nopo mongoduat dikovu, ‘Kukuroyon mujuno ino tanak kaladai dino,’ ka nopo, om tangaron mujuno do, ‘Kivaro kogunaan di Tuhan diti,’ kanto nono disido,” kadi Yisus.
42019032	Nga pampanauno dii iri duvo kojuvan sinuu di Yisus, om naantangan dii diolo di tanak do kaladai poingkogos irad di tinangar di Yisus.
42019033	Om ujadai nopo dii diolo i tanak do kaladai diri nga pongoduatno dii iri sanganu do, “Kukuroyon muju ino tanak kaladai?” ka.
42019034	Om jawapaino dii diolo do, “Kivaro dii guna di Tuhan diti,” ka.
42019035	Om ovitono dii diolo i tanak do kaladai si di Yisus, om lopikai nogi dii diolo di sabung doisido si likud di kaladai, om posokoono dii diolo i Yisus.
42019036	Om ontok di poinsako i Yisus di kaladai do mongoi si Yorusalim, om pimvalado dii diri tongotulun iri tongosabung doisido siri ralan do mongurumat di Yisus.
42019037	Om korikot nopo dii i Yisus siri ruukon mantad siri Kulud do Jaitun, do nokoinsomokno dii iolo si Yorusalim, om timpuunno dii i tongotulun i minaja di Yisus do lumuvap mangarajou do Kinoringan sabap naandaian do nokoontong di tongokosunduvan vinaal di Yisus di pogulu.
42019038	Kadiolo, “Kibarakatno i Raja tokou do rinumikot Isido saralom do ngaran do Tuhan!” ka. “Kopiandai tokouno dii do Kinoringan silo suruga maino. Pogojoon tokouno Isido i poingijon soi savat suruga!” kadi tongotulun.
42019039	Nga kivaro piipiro tulun do kumpulan do Porisi siri tulun toguu do mitangar di Yisus do ka, “Guru, pootosono ino tulunNu,” ka.
42019040	Nga jawapno dii i Yisus diolo do ka, “Au obuli pootoson iolo. Mitangar Oku dikovu, insan pootosonKu iolo, nga sumuvoli iti tongovatu lumuvap rumajou Dogo,” kadi Yisus.
42019041	Om koinsomok dii i Yisus si Bandar Yorusalim, om kaatulno diri bandar om pogiad dii Isido do osianan di tongotulun siri.
42019042	Om kaDisido mitangar di tongotulun si Yorusalim, “Atukpo dii! Aandai daa nong koilo kouno nong nuu iri gaagaya muju supaya kopiandai kou sino bandar! Nga maino nopo diti om au koupo koilo.
42019043	Do kivaro insan tadau do rumikot i musu muju sumoliput monguvung dikovu om pumpunan do tana i vajaan mindakod sino rinding di bandar muju om mongogipit dikovu.
42019044	Om patajon kou nogi dino om uyason ino bandar muju gosob do opupud. Insan isopo nga ausono vatu moititimpak sino tobon do bandar muju, sabap nga au kou nokoilo do korikatan di Kinoringan do momutus dikovu,” kadi Yisus.
42019045	Om asuno dii i Yisus siri natad do Valai Sasambayangan Tagajo, om kaantangai dii Disido iri tongotulun do moiboboli siri om sunsubo dii Disido.
42019046	Om pitangar dii i Yisus diolo, “Kivaro nokotulis siri Kitab do, ‘Roiton do tulun iri valaiKu do valai sasambayangan,’ kadi Kinoringan, nga inombo nogi dii do iradon muju do luvang ijonon di tulun parampuk,” kadi Yisus.
42019047	Om tadau-tadau monuduk dii i Yisus siri Valai Sasambayangan Tagajo. Nga pokipapatajanno daa di tongokotua di tulun Joudi i Yisus, irino i tongokotua do imam om i tongotulun monunuduk do Undang-undang Ugama do Joudi om i tongokotua di tulun Joudi vokon.
42019048	Nga sabap do aandaian marong kasangkat iri tongotulun mongkinongou di tinangaran do Yisus nga au kaayang i tongokotua do koontodon do kapamatajan Disido.
42020001	Kivaro insan tadau do minonuduk i Yisus do tongotulun toguu, om papaabar Isido di Abar do Aandai siri natad do Valai Sasambayangan Tagajo. Om rikotno dii i tongokotua do tulun Joudi si di Yisus, irino i tongokotua di imam, om i tongotulun monunuduk do Undang-undang Ugama do Joudi om i tongomoloingon.
42020002	Om pongoduatno dii iolo di Yisus do, “Poiloon ikoi nong onu iti kuasaNu do monunsubKo di tongotulun mongojual siti. Om isai minanaak diti kuasaNu?” kadiolo.
42020003	Om jawapno dii i Yisus diolo do ka, “Ioku nogi nga kivaro pongoduatanKu dikovu.
42020004	Nga abarai Oku nong isai minonuu di Yaya mamatis do tulun? Kinoringan ko tulunpo?” kadi Yisus.
42020005	Nga poiupapakatno dii iolo do ka, “Nong tangaron tokou do, ‘Mantad do Kinoringan,’ ka, nga tangaron tokou Disido, ‘Nong irad dino, nokuro do au kou aparsaya di Yaya?’ kadino kama Disido.
42020006	Nong jawapan tokou Isido do, ‘Mantad do tulun,’ ka, nga osusa tokou, do dumpauon tokou diti tongotulun toguu do vatu, sabap atatap iolo aparsaya marong do i Yaya nopo nga iso nabi, i popolombus di tinangaran do Kinoringan,” kadiolo.
42020007	Jadi jawapno dii iolo do, “Taau, aui ikoi nokoilo nong isai minonuu di Yaya,” ka.
42020008	Nga kadii di Yisus kavagu, “Ioku nogi nga au Okupo poilo nong onu do kuasa napakaiKu siti,” ka.
42020009	Om minaganu i Yisus diti poiradan do monuduk di tongotulun toguu do i tongokotua nopo do tulun Joudi nga irad di minoniwa do kabun do ka, “Kivaro iso tulun do kitana do minomukabun do anggur, om posiwaai nogi dii disido iri kabun di piipiro tulun, om pakaayai nogi dii disido mongoi soi vonuvo sondiang do piipiro linaid.
42020010	Om norikot nopo dii i koponguvaan diri anggur, om ponuuno dii i sanganu diri kabun do iso turiponjo mongoi siri di tulun minoniwa diri kabun do mokianu daa di boogian disido diri tuva di anggurjo. Nga nokorikot nopo dii iri turipon siri kabun anggur, om kaantangai diri tulun minoniwa di kabun, nga au noonuan, kinamai nogi pinlalapasai, om sunsubo dii pouli do ausoi nipoovit si di tuanjo.
42020011	Om ponuuno kavagu iri sanganu di kabun di turiponjo koduvo do mongoi siri tulun minoniwa di kabunjo. Nga iradi di kotiso do pininlapasan i turipon diri om kinamai poikumo di tulun minoniwa di kabun, om iri nga sinuu nogi pouli do auso nipoovit si di tuanjo.
42020012	Om mantad diri suuono kavagu di sanganu di kabun i turiponjo kotolu nga iri pun pinokorualan om sinunsub pouli mantad siri kabun.
42020013	Nga kadi sanganu di kabun, ‘Kukuroyonkupo naku dino iolo dilo? Nga gaam nogi do suuonku i tanakku di au kojuuanku kaalu nong urumatonpo dino diolo isido,’ kadi ginavo di sanganu di kabun.
42020014	Ombo iti do korikot nopo dii iri tanak di sanganu di kabun om kaantangai dii di tulun minoniwa di kabun, om poitatangarno dii iolo do, ‘Ilono tanak di sanganu diti kabun, nga kayo patajo tokou supaya aanu tokou daa iti kabun, do isidono iri gumanti manansanganu diti kabun diamojo,’ kadiolo.
42020015	Om pataamo dii diolo siri labus di kabun, om patajo nogi dii diolo. Nga kukuroyonpo dii di sanganu di kabun i tongotulun minoniwa di kabun diri?
42020016	Nga maino nopo dii isido kondiri minongoi siri kabunjo do mamatai di tongotulun minoniwa di kabun, om posiwaaijo nogi dii kavagu i kabun anggur diri di tulun vokon,” kadi Yisus. Nga korongou nopo dii i tongotulun diri pinoiradan di Yisus, om jawapno dii iolo, “Atukpo dino do irad dino iolo,” ka.
42020017	Om pongontongno dii i Yisus diolo, om pitangar do, “Mimang do irad dino, do irino komoion diri tinangaran nokotulis siri Kitab do irad diti, ‘Iri nopo vatu nitaam di mamamaal do valai, sabap panantaman daa diolo om au aandai, ombo bala iri do irino vatu sinumiliu do pinonimpuunan do mamaal do valai,’ kadiri tinangaran si Kitab.
42020018	Om isaai nopo kootung do vatu diri om irino orumpisak, om isaai nopo ootungan do vatu diri om irino oromumuk,” kadi Yisus, do Isidono pinoiradan di vatu.
42020019	Nga korongou nopo dii di tongokotua do Joudi, irino i tongotulun monunuduk do Undang-undang Ugama do Joudi om i tongokotua do imam, diri poiradan di Yisus om norotijan dii diolo do iolono komoion. Om pokitangkap daa dii diolo i Yisus, nga aui kopusu do rumosi urunan di tongotulun.
42020020	Nga intai-intajon dii di tongokotua do Joudi i Yisus do manangkap daa Disido, om ponuu dii iolo do piipiro tulun do misimpupura inong di tulun aandai do mongoi mongoduat di Yisus do mogium koontodon kapanangkapan Disido supaya adapat diolo mongovit siri di gobonor do daawaan.
42020021	Om pongoduatno dii iolo di Yisus, “Guru, oilaanja do oinomod ino tangarNu om ponudukanNu, om okonko mongontongKo do pamarasan di tulun, nga irino monudukKo do gaagaya do oinomod iri kouvangan do Kinoringan.
42020022	Nga potingkuro nong au naku dino kalanggar tokou di undang-undang tokou nong monukai tokou si porinta di Koisar, i raja tagajo siri Ruum, ko aupo?” kadiolo.
42020023	Nga noilaanno di Yisus iolo do monoro noopo Disido. Jadi kadii Disido,
42020024	“Poontongo Okupo dino di siin,” ka. Om paantangaino dii diolo i siin, om kadi Yisus, “Isai do gambar siti siin, om isai do tulisan siti?” ka. Nga jawap dii iolo, “I Koisar sanganu,” ka.
42020025	Nga kadi Yisus, “Nong i Koisar sanganu, onuai tokouno i Koisar. Nong i Kinoringan sanganu, onuai tokouno i Kinoringan,” ka.
42020026	Om oirananno dii marong iolo diri nijawap Disido, om ootosi dii iolo. Om au kadapat iolo papasala diri tinangaran di Yisus si gotuvang di tongotulun toguu.
42020027	Om kivaropo piipiro tulun do kumpulan Soduki rinumikot siri di Yisus. Om iolo nopo nga tulun do Joudi di au aparsaya do obuli ovijau kavagu i tulun do mantad si kapatajon.
42020028	Om pongoduatno dii iolo di Yisus do, “Guru, kivaro nitulis di Musa do Undang-undang Ugama tokou do ka, ‘Nong napatajan iri iso tongondu do savo, om ausopo tanak pisasavaan di kusai savojo togina, nga ipoguli di sulod diri kusai i longuonjo, om tanak nopo diolo diri nga manangama diri sulodjo kusai i napatai supaya arajat i koturunanjo,’ kadi Musa.
42020029	Nga kivaro dii iri turu kusai moisusulod, do nakasavo iri gulu, nga ausopo tanak om kapataino.
42020030	Om gulio dii di sulodjo koduvo,
42020031	om guliono dii diri kotolu, iri om iiri sampai diri koturu kasangkat nga nongapatai ko kivaro tanak.
42020032	Om koovion nopo dii i tongondu nogi nga napataino dii.
42020033	Jadi sabap do kasangkat turu kojuvan diri nakasavo diri tongondu, isai dii naku manansanganu di tongondu do ovijau kavagu?” kadi kumpulan Soduki.
42020034	Nga jawapaino dii di Yisus iolo, “Tulun nopo siti vonuvo nga moisasavo do kusai om tongondu.
42020035	Nga ausono moisasavo i kusai om tongondu di anggapon do Kinoringan do apatut do vijauon kavagu mantad siri kinapatajon om poijonon silo vonuvo koduvo do insan tadau.
42020036	Do iolo nopo nga auno apatai kavagu, do gaagaya nopo diolo nga irad do moloikat, om tangaanakno dii iolo do Kinoringan do novijauno mantad siri kapatajon.
42020037	I Musa kondiri popoilo siri buukjo do vijauon kavagu i tongotulun nongapatai. Do kivaro i nokotulis di Musa pasal disido kondiri do kivaro sompuun kaju opoyok do kitapui, om siri saralom diri tapui i Kinoringan, om roiton di Musa i Tuhan do, ‘I Kinoringan diIbraim, om iIsak, om i Yakub, i taki tokou,’ kadi Musa.
42020038	Komoion nopo diri tinanagaran nga i Kinoringan sanganu di tulun poimvijau i sumamba Disido, okoniko i Kinoringan Isido di tulun do napatai, do insan napataipo iri kojuvanjo, nga ovijau i tatod disido soi suruga, do poimvijaui kasangkat i tulun kaantangan do Kinoringan,” kadi Yisus.
42020039	Om kivaro piipiro tulun di monunuduk do Undang-undang Ugama do Joudi siri do jinumawap di Yisus do ka, “Guru, oinomodno ino tinangarNu!” kadiolo.
42020040	Nga mantad diri auno dii kobulun iolo do mongoduat di Yisus kavagu do nunuu nopo.
42020041	Om pongoduatno kavagu i Yisus di tongotulun monunuduk do Undang-undang Ugama do Joudi do, “Potingkuro naku do mitangar i tongotulun do ka, ‘I Koristus nopo nga i koturunan di Raja Daud,’ kadiolo?
42020042	Do i Daud kondiri minitangar do siri Buuk do Sinding, i roitan do Masmur do ka, ‘Sinuu di Tuhan i Kinoringan i Tuhanku do, “Ogomno siti ponong vananKu
42020043	gosob do ipapasokKu Dikau i tongomusuNu tanda do nakala iolo,” kadi Kinoringan,’ kadi Daud.
42020044	Kondiri di Daud mangarait di Koristus do Tuhanjo. Nong irad dino, oinomod naku do i Koristus nga koturunan noopo di Raja Daud? Okoni, kon?” kadi Yisus.
42020045	Om pitangarno i Yisus di tongotulunJo siri gotuvang di tongotulun tasapou do,
42020046	“Ondodomo mujuno om au kovi otoro di tongotulun di monunuduk do Undang-undang Ugama do Joudi, iri ongaandaian do mamakai do sabung ongolalanggau do manau-panau, om ongaandaian iolo do salamon do tulun si pasar sabap do mokirajou iolo. Om aandaian iolo do mogom siri toogomon di naatur do ogomon di tulun diri ongogagajo pangkat siri saralom do sasambayangan om siri saralom do poginakanan.
42020047	Om monoro iolo di tongotongondu napatajan do savo om monolod di valai diolo, om tomodon diolo palanggau iri sambayangjo do mokiontong-ontongo di tongotulun vokon. Nong irad dino gaagaya diolo, okonko naalang-alang vinagat pongukuman do Kinoringan diolo mantad di tulun vokon!” kadi Yisus.
42021001	Om jangogno dii i Yisus om naantangan dii Disido i tongotulun takaya papaasu diri siin iri isamba doisido siri poijanan do parsambaan si natad do Valai Sasambayangan Tagajo.
42021002	Om kivaro nogi naantanganJo iso tongondu napatajan savo iri miskin do papaasu diri itaak disido di Kinoringan i siin do tambaga duvono tinan.
42021003	Kadi Yisus, “PatangaronKu marong dikovu iti do oguu nogi siin niasu dilo tongondu napatajan do savo do miskin mantad kasangkat dilo tongotulun vokon.
42021004	Do kasangkat dilo tongotulun vokon nga minanaak diri siin iri itaak di Kinoringan om oguupo i siin noolu diolo. Nga ilo nopo tongondu miskin insanpo mai osimpitan isido nga pinaasu kasangkat i kovivijaanjo siri poijanan do siin, irino kasangkat siri disido,” kadi Yisus.
42021005	Om kivaro piipiro tulun di Yisus do minitangar pasal diri Valai Sasambayangan Tagajo do ka, “Aandaino dii marong Valai Sasambayangan diti om ongolulumis ilo tongovatu, om ongaandai iri barang itaak diolo do Kinoringan,” ka. Om kadii di Yisus diolo,
42021006	“Kasangkat diti naantangan muju nga ouyas, do orikotpo maso insan tadau do kasangkat dilo vatu pinoititimpak nga uyason,” kadi Yisus.
42021007	Om duatono dii di tongotulunJo i Yisus do, “Guru, sombia naku do uyason ilo Valai Sasambayangan Tagajo, om onu naku pongintutunanja do oruaino uyason ilo Valai Sasambayangan Tagajo?” kadiolo.
42021008	Nga jawapno dii i Yisus diolo do, “Antatangai mujuno, supaya au kou polidon do tulun vokon. Do oguu iri tongotulun do sumangalu Dogo mamalid di tongotulun do ka, ‘Iokuno i Koristus,’ kadino, om ‘Au kalalaid ukuman di Kinoringan i tongotulun,’ kadino. Nga ada kouno mingkubobojo maja diolo.
42021009	Om kivaro nopo orongou muju do moipaparang om mangalavan do porinta, nga ada kou rumosi. Do misti do irad dino kopogulu om orikot nogi kasangkat iti komoionKu. Nga okon kopoko noruruai korikatan diri gosob do koovion,” ka.
42021010	Om kavagu kadi Yisus, “Kivaro bansa gumirot lumavan sondiang bansa, om kivaro kopomorintaan gumirot lumavan sondiang kopomorintaan.
42021011	Om inombo-nombo do vonuvo nga kivaro gunggun tana do opuod marong, om kotongkop i mononlikop om tongotoruol do moiroroliu. Om kivaro nogi mimbulai iri tongokorosijan om i tongopongintutunan do osumboijanan mantad silo tavan.
42021012	Nga aupo orikot kasangkat iri kosusaan om kivaro manangkap dikovu dino, om pokoruol dikovu, om pataak dikovu do daawaan si valai sasambayangan gosob do pojiilon kou, om pogotuvangon kou si raja om gobonor sabap do maja kou Dogo.
42021013	Om irad dino kivaro kosivatan muju do papaabar diolo diri Abar do Aandai.
42021014	Nga inono kangKu dikovu do tatapo mujuno ino ginavo muju laaid, do ada kou kosurau minsoromo nong nuu ijawap muju diolo,
42021015	sabap do onuanKui ikovu do toilaan mangajawap diri tulun do mangadaawa dikovu om au kou osoribaan diri tulun diri kumidaawa dikovu.
42021016	Om ongoion kou diri minaganak dikovu om i tongosulod muju om i tongopipinsan muju om i tongotulun diri koubasan muju kondiri do momisara nogi dikovu, om kivaro nogi piipiro dikovu do patajon.
42021017	Om kasaangkat di tongotulun nga obonsi dikovu sabap maja kou Dogo.
42021018	-
42021019	Nga nong atagar ino ginavo muju, insan iiso tobuk muju nga auso ovuvul, om kaanu kou do kovijaan di auso koovion,” kadi Yisus.
42021020	Om kadi Yisus kavagu, “Nga sombia do koontong kou do liputan do soujor iti Bandar Yorusalim, om irino koilaan muju do oruaino rusakon iti Yorusalim.
42021021	Om pogidu kouno marong dikovu tulun siti Vonuvo Yudia mongoi silo tongokulud. Om isaai nopo dikovu siti bandar nga pogiduno mantad si bandar om isaai nopo dikovu siri dumo nga adano uli kavagu siti bandar.
42021022	Do ontok nopo diri nga mongukum i Kinoringan di tongotulun Joudi, do irino porikot diri tinangaran tinulis si Kitab di pogulu.
42021023	Om ontok nopo dino diri nga okonko naalang-alang kosusa i tongotongondu do momontijan, om i tongotongondu di posusu di tanak topoyok ontok diri nga osusa nogi. Do ontok nopo dii om oguu marong i kasansaraan di tongotulun siti vonuvo diti, om araatan i Kinoringan di tongotulun Joudi.
42021024	Om kivaro dii piipiro ginuu di tongotulun patajon ontok do moipaparang, om kivaro iri piipiro ginuu di tongotulun tangkapon do oviton pojiilon soi vonuvo do vokon, om sampai do iti Bandar Yorusalim pasak-pasakan do tongotulun di okonko bansa Joudi sampai do orikot i maso do koovian do porintawon diri tulun di okonko bansa Joudi,” kadi Yisus.
42021025	Om kadi Yisus kavagu, “Kivaro dino kosumboijanan silo tadau, om vulan om korombituon, irino pongintutunan di korikatanKu, om kasangkat di tongobansa siti vonuvo nga rumosi om sumurau do korongou do umbak ologod rumuvab si laut.
42021026	Om siadan dino i tongotulun do orosijan do minsoromo kasangkat diri rumikot siti vonuvo do mimban kasangkat iri tongokuasa soi tavan.
42021027	Om ontok diri rumikot Oku, i Sinumiliu do Tulun, om aantangan Oku nogi dino di tongotulun siri kavut do rumikot mivaja do kuasa om i vinaangKu do agajo.
42021028	Nga sombia nopo do tinimpuunon kasangkat iri kosusaan nga ingkakat kouno om tingaa kouno silo tavan, do oruaino kopongolukatan dikovu,” kadi Yisus.
42021029	Om minaganu i Yisus do iso poiradan do ka, “Antangai muju pogi i nunuk om kasangkat do guvas sondiang siti daton
42021030	do momuroun nopo iri om oilaan mujuno dii do oruaino rumikot iri musim do magadau.
42021031	Om irad nogi dino, ontok do koontong kou di najadi i komoionKu, nga oilaan mujui dino do oruaino korikatanKu do ipokuasa do Kinoringan Dogo iri tongotulunKu.
42021032	PatangaronKu marong dikovu iti do aupo apatai kasangkat iti tongotulun do maso maino om orikotno ino kouyasan do Yorusalim.
42021033	Insan olijotpo ilo tavan om iti tana, nga tinangaranKu nopo nga auso iso olijot,” kadi Yisus.
42021034	-
42021035	Om kadi Yisus kavagu, “Antatangai mujuno supaya au kou kaali misinsasanang om moginovukan om ada kou kosurau do kosusaan siti vonuvo, gosob do au opurimanan muju do norikotno maso diri do irad di nokosulung kou do tungkasip. Do irino maso diri do orikatan kasangkat tulun siti vonuvo.
42021036	Jaajagawo mujuno soumur sambil do sumambayang kouno supaya ontok do orikotno dino iri kasangkat diri komoionKu om kivarono kogiratan do tongoginavo muju do koidu mantad diri kasansaraan do gumotuvang Dogo do Iokuno iri Sinumiliu do Tulun,” kadi Yisus do minonuduk.
42021037	Tadau nopo om siri i Yisus natad do Valai Sasambayangan Tagajo do monuduk, nga tikid-tikid sodop nopo nga mampanau Isido mantad siri do mongoi siri Kulud Jaitun do modop siri iso valai.
42021038	Om nong minsasarap nopo nga gumuli dii Isido siri natad do Valai Sasambayangan Tagajo om rikotno dii kasangkat i tongotulun siri Disido do mongkinongou di ponudukanJo.
42022001	Om oruaino dii orikot i tadau tagajo do tulun Joudi do kapangakanan diolo di kuui do auso poudor i pangambang di tapung, irino Paska i tadau tagajo do pangandaman diolo di pinogiduan diodu-aki diolo mantad si Vonuvo Masir di pogulu.
42022002	Moiupapakatno dii i tongokotua di imam om i tongotulun do monunuduk do Undang-undang Ugama do Joudi nong kukuroyon mamatai i Yisus ontok diri auso tulun koontong, do rumosi gia iolo do kivaro tulun koontong.
42022003	Om asuno dii i Soitan, i kotua do rogon, si ginavo di Yudas, i roiton do Koriut, iso mantad di opulu om duvo tulun di Yisus.
42022004	Om ongoino dii i Yudas kumiupakat di tongokotua di imam om iri tongokotua do pulis nong potingkuro isido pojual di Yisus si diolo.
42022005	Nga aandaian dii marong iolo do irad diri, om poiupapakatno dii iolo do manaak do siin si di Yudas.
42022006	Om nakaakunpo dii i Yudas diri, om pogiumno dii isido do akal nong potingkurono do itaak i Yisus si di tongokotua di imam om au oilaan do tulun tasapou.
42022007	Om norikot nopo dii i Tadau Tagajo di tulun Joudi do Kapangakanan diolo di Kuui do Auso Poudor, om ponogitno dii iolo do tanak do kambing biri-biri soi di Kinoringan.
42022008	Om poguluvono dii di Yisus i Pitrus om i Yaya do mampanau, do kaDisido, “Pogulu kouno pogi om posodiawono i tongotaakanon do akanon tokou do Paska,” kadi Yisus.
42022009	Nga kadiolo, “Inombo pantok kouvanganNu do ponodiaanja?” ka.
42022010	Om jawap dii i Yisus diolo do, “Pampanau kouno mongoi si Bandar Yorusalim, om osomungan kou nopo diri iso kusai do minongoi managou do mimban-simban di suvangan, om vaja kouno disido masu siri valai.
42022011	Om tangaron mujuno iri sanganu di valai irad diti, ‘ “Sinombo do bilik pangakananja di tongotulunKu ontok diti Paska?” kadi Guru,’ kanto nono disido.
42022012	Om angatan kou disido siri iso bilik do abava si savat do natandaian laid, om siri kouno posodia,” kadi Yisus.
42022013	Om pampanauno dii i Pitrus om i Yaya si bandar om kosomungai dii diolo iri komoion di Yisus, om kuriono dii diolo i tongotaakanon ontok di Paska.
42022014	Om norikot nopo dii i maso kaakanan di Yisus om i tongosusuuonJo, om rikotno dii iolo siri om miniurukno dii iolo mangakan.
42022015	Om pitangar nogi dii Isido diolo do, “Agajono ginavoKu do muruk dikovu do mangakan diti taakanon do Paska do aupo asansara Oku.
42022016	Do mitangar Oku dikovu, do au Okuno dii kaakan kavagu diti gosob do korikot i komoion diti Paska, irino ontok do momorinta Oku siri Kopomorintaan do Kinoringan,” kadi Yisus.
42022017	Om kuutaiJono dii iri sangkir do kivaig do anggur, om ponorimakasi nogi dii Isido di Kinoringan, om kaDisido, “Onuo mujuno iti, om tikid-tikidono mongiup siti sangkir,
42022018	do mitangar Oku dikovu do mantad do maino au Okuno koiup kavagu diti vaig do anggur gosob do orikot i maso do porintawonKu i tongotulun do Kinoringan,” kadi Yisus.
42022019	Om paganuno dii Isido di kuui, om ponorimakasino dii Isido di Kinoringan, om poikokib-kokibo nogi dii iri kuui, om taakai dii di tongosusuuonJo, om kaDisido, “Itino kojuvanKu do pataakonKu gumanti dikovu. Vojoo mujuno do irad diti do pangandaman muju Dogo,” kadi Yisus.
42022020	Om kaakanpo dii iolo diri taakanon, om paganuno dii i Yisus di sangkir diri pongiupan irad nogi diri kuui, om ponorimakasino dii Isido di Kinoringan, om pataako nogi dii Disido di tongosusuuonJo, om kaDisido, “Iti nopo iupon muju siti sangkir nga i raaKu do tumuntug do apatai Oku sabap do pongolukatKu dikovu. Om i raaKu nopo nga pomogirot di pongojonjian di kavavagu mantad di Kinoringan.
42022021	Nga antangai pogi nga muruk Dogo mangakan ilo tulun do pojual Dogo.
42022022	Om Iokuno i Sinumiliu do Tulun om mimang apatai Oku irad di naatur laaid di Kinoringan. Nga songkuro araat nasip di tulun di pojual Dogo!” kadi Yisus.
42022023	Om poiduduatno dii i tongotulun di Yisus nong isai diolo pojual di Yisus.
42022024	Om timpuunno dii i tongotulun di Yisus moisisival nong isai agajo pangkat diolo kaantangan do koruang.
42022025	Nga pitangarno i Yisus diolo, “Ii nopo raja do tulun do okonko bansa do Joudi nga irino kikuasa momorinta di tongotulunjo, om roitan nogi iri kikuasa do ‘ponulung di tongotulunjo’.
42022026	Nga ikovu nopo om okonko irad diri, do isaai nopo iri mokipangkat misti minsuribak, om i kotua nga misti sumiliu irad do tulun do gumaji.
42022027	Do isai batoi agajo kuasa nong i mokisurung do taakanon om i poposurung do taakanon? Tantuno i mokisurung. Nga insan irad diri, Ioku nopo om miiradi di poposurung siti dikovu.
42022028	Nga ikovu nopo nga atatap do maja-vaja Dogo di maso do kasansaraanKu,
42022029	om ontok Oku sumiliu do Raja do momorinta siti vonuvo om tontuonKu ikovu nogi do momorinta, do miirad Dogo do tinantu diAmo laaid do momorinta.
42022030	Om kopoiuruk tokovi mangakan om mongiup siri saralom do KopomorintaanKu, om koogom kou siri tongotoogomon do manalasai diri opulu om duvo sukusakat do Israil,” kadi Yisus.
42022031	Om pitangar i Yisus di Pitrus do ka, “Simun! Antangai pogi nga pokionuon kou marong di Soitan, i kotua do rogon, do ponsubaan i ginavo muju nong atatap aparsaya ko au, irad do mangatap do parai.
42022032	Nga nasambayanganKuno ika, Simun, supaya aui daa lumuoi i kaparsayaannu si Dogo. Om nong koguli nopo i ginavonu do aparsaya om pogirotono kasangkat i ginavo di tongosulodnu,” kadi Yisus.
42022033	Om jawapno dii i Pitrus disido, “Tuhan, pojiilonKo ko patajonpo nga nokosodia okuno maja Dika,” kadi Pitrus.
42022034	Nga pitangarno i Yisus do ka, “Pitrus, noilaanKuno ika do aupo kopongingkukuuk ilo tandaa sodop maino, om intolukono mitangar do, ‘Au oku kotutun di Yisus!’ kanu dino Pitrus,” kadi Yisus.
42022035	Om pitangar nogi dii kavagu i Yisus di tongotulunJo do ka, “Potingkurono kasaramanan muju? Di pogulupo sinuuKu ikovu mampanau, do kangKu, ‘Ada kou mongovit diri poijanan do siin, ko biik ko kasut sopiar,’ kangKu, koinam kou dii naku do osimpitan?” kadi Yisus. “Aui,” kadiolo.
42022036	Om pitangarno dii kavagu Isido diolo, “Nga maino nopo isai-isai nopo dikovu kivaro poijanan do siin ko biik om ovitono. Om isai-isai nopo iri auso gampa om pojualono iri sabungjo do ipalit do gampa irad di tulun do sumodia di korikatan di musujo.
42022037	Do mitangar Oku dikovu do potingkuropo nga misti do orikot i tangar siri Kitab do Ioku komoion do ka, ‘Pinavaja Isido di tulun kiduso,’ ka. Om atantu do orikot i tangar diri pasal Dogo,” kadi Yisus.
42022038	Om jawapno dii iolo do ka, “Tuhan, antangai atino iti gampa, duvoi,” kadiolo. Om “Sukupno ino! Adano kalava!” kadi Yisus.
42022039	Om pampanauno dii i Yisus mantad si Bandar Yorusalim do mongoi siri Kulud do Jaitun do irad di koubasanJo. Om i tongotulunJo nga minaja Disido.
42022040	Om korikot dii iolo siri, pitangar dii i Yisus diolo do ka, “Sambayang kouno supaya om aukoi osuat do ponsubaan do mundur mantad Dogo,” kadi Yisus.
42022041	Om rijangno dii Isido diolo minongoi sumambayang do lobi sarantai kosodu mantad siri, om singkotudno dii do sumambayang do ka,
42022042	“Ou Amo, nong kouvanganNu, om tulungo Okuno Dika daa do poinsoduo Dogo iti kasansaraanKu; nga insan do irad dino okoniko maja Oku do kouvanganKu kondiri, nga irino kouvanganNu,” kadi Yisus.
42022043	Om kivaro dii iso moloikat do minintalang naantangan Disido do mantad soi suruga do minonulung do popogirot di kojuvanJo.
42022044	Om sumurau marong Isido, nga makin nogi dii do monginontob Isido do sumambayang, sampai sontotobur i tumosJo gosob do tumuru irad do raa si tana.
42022045	Om ingkakatno dii Isido do ginumuli siri kinoijono di tongotulunJo, nga nokosupan dii Disido iolo do nokoodop do oludus marong iolo.
42022046	Om pitangarno i Yisus diolo, “Nokuro do modop kou? Tungag kouno do sumambayang supaya om au kovi osuat do ponsubaan do mundur mantad Dogo,” kadi Yisus.
42022047	Nga mangar-tangarpo dii i Yisus di tongotulunJo, om sinono dii i tongotulun do asapou do minaja di Yudas. I Yudas nopo nga i songkoruangan diri opulu om iso tulun di Yisus. Om insomokno dii i Yudas do monium di Yisus, do sumalam isido di Yisus.
42022048	Nga kadii di Yisus disido, “Yudas, koponiumannu Dogo, i Sinumiliu do Tulun, do pojualko bala Dogo!” kadi Yisus.
42022049	Nga kaantangai nopo dii di songkoruangan di Yisus do irad diri, pitangarno iolo do, “Tuhan, lilaan ikoji Dika nong ongoionja tibaso iolo?” kadiolo.
42022050	Om pangakangno dii iri iso koruang diolo do monibas di turipon di Imam Tagajo gosob do napapas i tolingojo ponong vanan.
42022051	Nga pitangarno i Yisus, “Adano ino, sukupno ino,” ka. Om onuoJono dii iri tolingo di tulun, om posokotono dii kavagu om lingasaino dii.
42022052	Om pitangarno dii kavagu i Yisus di tongokotua do tulun Joudi, irino i tongokotua di imam om i tongokotua di pulis mangajaga di Valai Sasambayangan Tagajo om i tongomoloingon vokon i rinumikot siri manangkap Disido, do kadi Yisus, “Nokuro do kisinangkil kou do gampa om songkuut-kuut kou do lalapos mongoi siti? Panantaman mujupo bato om parampuk Oku?
42022053	Ombo bala iti tikid tadau Oku maja-vaja dikovu sino natad do Valai Sasambayangan Tagajo, nga au Okui tangkapon dikovu. Nga itino maso muju tinantu laaid do Kinoringan do minaja kou do kuasaan do totuvong, irino i kotua do rogon,” kadi Yisus.
42022054	Om tangkapono dii diolo i Yisus om ovito mongoi siri valai diri Imam Tagajo. Nga suutno dii i Pitrus di Yisus siri sodu.
42022055	Om siri nopo natad di valai diri nga kivaro pinurokitan diolo do padadangan do noliput do tulun om rinumunggum i Pitrus diolo mogom do dumadang diri tapui.
42022056	Nga kivaro dii iso tongondu raraa ginojian di Imam Tagajo do nokoontong di Pitrus poingogom siri vaangan di tapui, om tantangaino dii disido i Pitrus om kadisido do, “Ati tulun diti nga songkoruangan i di Yisus!” ka.
42022057	Nga timpuunno dii i Pitrus do mongolim om pitangarno do ka, “Tongondu, au okui kotutun Disido,” ka.
42022058	Nga aupo alaid mantad diri, om kivarono iso tulun vokon nokoontong di Pitrus, om pitangarno do ka, “Ika nogi nga songkoruangan diolo, okon?” ka. Nga jawap i Pitrus do, “Usai, okoni!” ka.
42022059	Nga kivaro kama do sanjaam mantad diri, kivarono kavagu tulun vokon do inontobon minitangar do ka, “Oinomodno bo do tulun diti nga koruang nogi Disido, do isido nga tulun mantad soi Vonuvo Golilia!” ka.
42022060	Nga jawapno i Pitrus, “Usai, au oku nokoilo nong onu ino komoionnu,” ka. Nga mangar-tangarpo isido, turus pongingkukuuk dii i tandaa.
42022061	Om kovilijono dii di Tuhan mongontong di Pitrus. Om kaandamai nogi dii di Pitrus iri tinangar laaid di Tuhan disido do, “Aupo kopongingkukuuk ilo tandaa sodop maino om intolukono mitangar do, ‘Au oku kotutun di Yisus!’ kanu dino,” kadi Yisus.
42022062	Nga labusno dii i Pitrus, om pogiad do opuod.
42022063	Om kinamaipo dii di tulun mangajaga di Yisus do monginsasana om lopo-loposon dii Isido.
42022064	Om somponono dii diolo i mato di Yisus om duatono do, “Intutunai daa nong isai ino minanampak Dika?” ka.
42022065	Om oguupo i tinangar diolo mangararaat di Yisus do sondiang mantad diri.
42022066	Nga kanavau nopo dii, om untunno dii iri tongomoloingon di tulun do Joudi, irino i tongokotua di imam om i tongotulun di monunuduk do Undang-undang Ugama do Joudi, om angatai nogi dii diolo i Yisus gumotuvang si Pinonguntunan di Tongokotua.
42022067	Om nokorikotno siri om tangaraino dii diolo i Yisus do ka, “Poiloo ikoi nong oinomod do i KoristusKo,” ka. Nga jawap nogi dii i Yisus do, “Insan tangaronKu ikovu au kovi aparsaya Dogo.
42022068	Om kivaro iri iduatKu dikovu, nga au kovi jumawap.
42022069	Nga Iokuno i Sinumiliu do Tulun, om mantadno maino do poogomon Oku siri ponong vanan do Kinoringan, irino i Agajo kuasa,” kadi Yisus.
42022070	Om pitangarno kasaangkat iolo, “Irad nopo dino om TanakKo bala do Kinoringan, sooro,” kadiolo. Om “Inono tinangar muju do Iokuno iri,” kadi Yisus.
42022071	Om poitatangarno dii iolo, “Onupo kogunaan tokou mogium do saksi, do norongou tokouno i tangar Disido kondiri do mangaraat Isido do Kinoringan,” kadiolo.
42023001	Om ingkakatno kasangkat i tongokotua do tulun Joudi do nountun siri, om angataino dii i Yisus do pogotuvangon siri di Gobonor Pilatus do siasaton nong kivaro kasalaan ko auso.
42023002	Om timpuunno iolo mangadaawa Disido do ka, “Isido nopo nga nadapatanja do mamalid do bansaja, om potingkod mamayar do sukai siri di Raja Tagajo i Koisar. Om minitangar nogi Isido do ka, ‘Iokuno i Koristus, i pinili do Kinoringan sumiliu do Raja,’ kaDisido,” kadi tongokotua do tulun Joudi.
42023003	Om duatono dii di Pilatus i Yisus do ka, “Ikano naku i Raja do tulun Joudi?” ka. Om, “Inongno dino tangarnu,” kadi Yisus.
42023004	Om pitangarno dii i Pilatus di tongokotua do imam om i tulun kinoguuan do ka, “Auso oilaanku kasalaan do tulun diti,” ka.
42023005	Nga makin nogi mangkas iolo mitangar do ka, “Itino tulun do monuduk di tongoraraat siri kinoguuan do tulun kototongkop siti Vonuvo Yudia, om mantadpo silo Vonuvo Golilia tinumimpuun Isido monuduk gosob do nokorikot siti Bandar Yorusalim,” kadiolo.
42023006	Nga korongou dii i Pilatus di tangar di kotua do imam, om pongoduatno isido diolo do ka, “Oinomod bato do tulun Golilia i Yisus?” ka.
42023007	Om koilaai nopo dii di Pilatus do oinomod tulun Golilia i Yisus om raayat di Raja Irudis Isido, om pootodono dii disido i Yisus pogotuvang di Raja Irudis do ontok diri silopo Bandar Yorusalim i Raja Irudis, do siasaton nong kivaro kasalaan ko auso.
42023008	Nga aandaian dii iIrudis do nakasamung di Yisus do alaidno daa iIrudis do sisamung Disido, nga aui kasasamung do soumur mongou-rongou isido di abar pasal di Yisus om siontong marong isido nong potingkuro i Yisus mamaal do kosunduvan.
42023009	Om oguu dii iduat diIrudis nga insan iiso ko kivaro nijawap di Yisus disido.
42023010	Nga ingkakatno iri tongokotua do imam om iri tongotulun di monunuduk do Undang-undang Ugama siri soturimpa do mangadaawa di Yisus.
42023011	Om timpuunno dii iIrudis om i tongosoujorjo do monginsasana di Yisus om au aakan tasu iri tinangaran diolo. Om sobungai dii diolo i Yisus diri sabung aandai songkilop-kilop, irad di sabung do raja, om pootodo nogi dii kavagu si di Pilatus.
42023012	Om mantad tadau diri mikawan dii marong i Pilatus om iIrudis, maka di pogulupo au iolo kopiandai.
42023013	Om loovono dii di Pilatus iri tongokotua do imam, om i tongokotua vokon do tulun Joudi om iri tongotulun toguu.
42023014	Om pitangar isido diolo do ka, “Inovit muju siti dogo iti tulun diri natangar muju do tulun mamalid. Om nosiasatkuno marong Isido siti gotuvang muju, nga ausoi oilaanku kasalaan Disido do irad dino kapangadaawaan muju.
42023015	Om i Raja Irudis nogi nga ausoi oilaanjo kasalaan Disido, sagai pinoguli disido kavagu siti daton. Om sabanar dii ausoi paantakan do patajon Isido.
42023016	Nga gaampo do polobunanku Isido, om polobusonku nogi,” kadi Pilatus.
42023017	[Do ontok diri Tadau Tagajo do Paska tongotulun Joudi, misti do palabus i Pilatus iri iso tulun mantad siri jiil.]
42023018	Nga insan-insaani kasangkat iri tongotulun lumuvap mitangar do, “Patajo nopo Isido, om polobuso dagai i Badabas!” kadiolo.
42023019	Ombo bala iti i Badabas nopo diri nga pinojiil do linumavan do porinta siri Bandar Yorusalim om nakapamatai do tulun.
42023020	Om pitangarpo kavagu i Gobonor Pilatus diolo, do uvang daa isido palabus di Yisus.
42023021	Nga pongoluvap dii iolo do jumawap di Pilatus do ka, “Posolibo nopo tulun dino! Posolibo nopo tulun dino!” ka.
42023022	Om pitangarpo kavagu i Pilatus diolo do kumointolu, “Nokuro bato! Onu iri vinaal Disido di araat do iradon muju dino? Ausoi oilaanku kasalaan do kapamatajan Disido! Nga irad dino ipalabunku noopo Isido, om polobusonku nogi,” kadi Pilatus.
42023023	-
42023024	Nga makin nogi do mangkas iolo lumuvap do mononsog monuu di Pilatus pasalib di Yisus. Nga sabap do irad diri vojoo nopo dii disido i tangar diolo. Om putusono dii di Pilatus irad diti sabap au kosisival diolo.
42023025	Om polobuso nogi dii disido iri tulun pokionuon diolo, iri nakaasu si jiil do lumavan di porinta om nakapamatai do tulun. Om suuo dii di Pilatus i tongosoujor mongovit di Yisus do posolibon do pobobos di ginavo diolo, onu noopo kouvangan diolo.
42023026	Om ontok di ovito di tongosoujor i Yisus mongoi si ponoliban, kosomungai dii diolo iri iso tulun mantad siri kodumaan. Ngaran nopo disido diri nga i Simun, tulun mantad siri Bandar Korini. Om pajalo dii diolo i Simun monimban di salib di Yisus do sinumusuut di Yisus mampanau.
42023027	Om okonko nokuyak-kuyak i tongotulun do minaja di Yisus, om kivaro nogi i tongotongondu do moginupus mogiad Disido.
42023028	-
42023029	Nga kovilino dii i Yisus di tongotongondu om pitangarno do ka, “Oi tongotongondu do Yorusalim, ondomo mujuno, kivaropo kosusaan rumikot siti vonuvo do insan tadau, om ontok diri mitangar iri tulun do irad diti, ‘Gaampo dii i tongondu di au minaganak om iri au nosusuvan do tanak nga ososogit,’ kadino diolo. Jadi ada kouno pogiad Dogo, nga iadai mujuno ino kojuvan muju kondiri om i tangaanak muju.
42023030	Om ontokno diri kosusaan do sikikiros iri tongotulun om tumimpuun iolo mitangar do ka, ‘Oou tongokulud tasavat, runtu kouno, onsitai ikoino. Oou tongokulud tosuribak, olitai ikoino,’ kadino diolo.
42023031	Do nong mamatai iolo Dogo, i tulun di auso duso, irad di kaju do ovijaupo om sorobon, om ikovupo i tulun di kiduso, makin nogi do pasansarawon irad do kaju norujou?” kadi Yisus.
42023032	Om kivaro nogi duvo tulun taraat natangkap do oviton diolo popiontokon di Yisus do mamatai.
42023033	Om korikot diri iolo siri iso pantok i ponguranan do ‘Tulang do Tulu’, om sirino dii pinosaliban diolo di Yisus om i duvo tulun taraat diri siri ponong gibang om vanan di Yisus.
42023034	Om sambayangno dii i Yisus do ka, “Ou Amo, ompunaino kasangkat iti tongotulun, do aui nokoilo iolo nong onuu i vaalonjo,” kadi Yisus. Om iri nopo tongopakaian di Yisus nga pinoibabaagi di tongosoujor do mamakai iolo do vatu do kitanda manandop nong isai kaanu diri pakaian Disido.
42023035	Nga ontok nopo diri om oguu marong i tongotulun songingkakat siri do songontong-ontong di Yisus. Nga mitangar i tongokotua do tulun Joudi do monginsasana Disido do ka, “Kovijau Isido do kojuvan do tulun vokon, nga nong oinomod do Isidono i Koristus, i pinili do Kinoringan, nga antanganpo dino maino nong kovijau Isido do kojuvanJo kondiri,” kadiolo.
42023036	Om i tongosoujor nogi nga mongintotori di Yisus, om potunui di vaig anggur diri opodi do nipososop daa Disido.
42023037	Om mitangar iolo do, “Nong oinomod do RajaKo do tulun do Joudi om pisimvijauno kondiri!” kadiolo.
42023038	Om kivaro tinulis siri salib si sungguvon tulu di Yisus do, “Itino i Raja do tulun Joudi,” ka.
42023039	Om iri nopo kotiso tulun taraat pinasalib nga maja-vaja do mangararaat di Yisus do ka, “Nong oinomod do i KoristusKo pinili do Kinoringan, pisimvijauno kondiri om vijauon ikoi!” ka.
42023040	Nga tinogur dii di koduvo tulun taraat iri kotiso do ka, “Aupo rumosiko do irad diti niukum dato om au naku rumosiko do Kinoringan?
42023041	Nga kito nopo diti om apatutno do ukuman irad diti do isuli diri karaatoto. Nga Isido nopo okonko kivaro kasalaan,” kadi koduvo tulun.
42023042	Om pitangar dii isido do, “Yisus, ondomo okuno Dika ontok do monguasaKo!” kadisido.
42023043	Om jawapno dii i Yisus disido do ka, “Mitangar Oku dika, tadaui maino do korunggumko Dogo soi Kabun Pirdaus soi vonuvo koduvo,” kadi Yisus.
42023044	Om ontok nopo diri nga pukul duabalas tanga tadau kama iri, om tigogi do tinumuvong pointongkop-tongkop di vonuvo gosob do pukul tiga minsosodop,
42023045	do au sinumidang i tadau. Om ontok diri nopiduvo do nokinis kondiri i tabir di akapal iri si pintangaan di Valai Sasambayangan Tagajo.
42023046	Om luvapno dii i Yisus do opuod do ka, “Ou Amo, pataakonKuno Dika iti tatodKu!” ka, om katangar nopo dii Disido irad diri om noidu nogi dii iri ginavoJo.
42023047	Om kaantangai nopo dii di kotua do soujor do irad diri, turus pangarajou isido di Kinoringan do ka, “Oinomodi bala do tulun diti abanar!” ka.
42023048	Nga oguu dii i tongotulun minuntun siri do minongoi mongontong diri kinosoliban di Yisus. Om kaantangai nopo dii diolo do napataino i Yisus nga ulino dii iolo mivaja do muntung-duntung di kangkabjo do osusa ginavo do napataino i Yisus.
42023049	Om kasangkat di tongotongondu diri minaja di Yisus mantad soi Vonuvo Golilia om i tongotulun vokon diri koubasan Disido nga songingkakat siri sodu om koontong kasangkat diri salaidpo di Yisus do poinsalib.
42023050	Om kivaro iso tulun, ngaranjo nopo nga i Jusip. Isido nopo nga isono tulun di Pinonguntunan di Tongokotua. Om isido nopo nga tulun do aandai om abanar. Kampung di Jusip nopo nga Bandar Romotia siri vonuvo do tulun Joudi.
42023051	Om mindad-indad isido diri tadau do porintawon di Kinoringan i tongotulunJo. Nga ontok diri tomodon di pinonguntunan di Tongokotua do mamatai di Yisus, nga au minangakun i Jusip di koputusan diolo diri.
42023052	Om ongoino dii samung isido di Gobonor Pilatus do mokilila mongongoi di kojuvan di Yisus.
42023053	Om polintuunono dii disido i kojuvan di Yisus, lopotono dii di kain do opurak, om poosuono dii i kojuvan siri lobong di aupo insan labangai. Om lobong nopo diri nga saralom diri vatu linuvangan.
42023054	-
42023055	Om iri nopo i tongotongondu diri minaja di Yisus mantad soi Vonuvo Golilia di pogulu om minaja nogi di Jusip do minongontong diri lobong di Yisus. Om antangai nogi dii diolo nong potingkukuro i Jusip papaatag diri kojuvan di Yisus. Om tadau nopo diri nga Ari Lima iri nokoontok do Kinosiapan di Tulun Joudi do Balanja diri tadau tagajo diolo, om sodop diri nga kotimpuunan di Tadau Koingkajadan.
42023056	Om kouli nopo diri i tongotongondu om pongorukutno dii iolo di tongorampa-rampa om lana di aangod i tavau do ponuntug di kojuvan di Yisus. Om minindadano dii iolo salaid diri Tadau Koingkajadan do maja diri Undang-undang Ugama do Joudi.
42024001	Nga asasarappo dii di Tadau Minggu, irino tadau koiso saralom sominggu, om ongoino dii i tongotongondu si lobong do minongovit di tongorampa-rampa, iri sinodia diolo laid. Ngaran nopo di tongotongondu diri nga i Moria, i tulun mantad si Bandar Madala, om i Juana, om i Moria, iinojo di Yakub, om i tongondu vokon do nakavaja diolo.
42024002	Nga kaantangai dii diolo iri vatu nga noluvidno siri sampaping, iri nisompon diri lobong.
42024003	Om asuno dii iolo siri saralom diri lobong om aantangai diolo, ausono dii kojuvan di Tuhan Yisus siri.
42024004	Om ontok di poingkakat iolo siri, do nokotigog iolo om osurau dii i ginavo diolo, tigogi dii do naantangan diolo iri duvo kusai poingkakat siri somok diolo do maang-vaang iri sabung diolo.
42024005	Nga rinumosi marong iri tongotongondu, om tungub dii si tana. Om pitangarno dii diolo iri duvo kojuvan, “Nokuro do iumon muju iri tulun novijau siti pialatan di tulun napatai?
42024006	Novijauno i Yisus kavagu om ausono siti! Ondomo mujuno iri tangar Disido dikovu diri silopo Isido Vonuvo Golilia
42024007	do minitangar do ka, ‘Iokuno i Sinumiliu do Tulun, om misti do pataakon Oku siri tulun do kiduso, om posolibon Oku nogi dino gosob do apatai Oku om mijau Oku kavagu diri tadau kotolu,’ kaDisido,” kadiri duvo kojuvan.
42024008	Nga kaandamaino dii di tongotongondu i tangar di Yisus,
42024009	om pouliaino dii diolo mantad siri lobong om abarai nogi dii diolo i tongotulun di Yisus diri opulu om iso, om kasangkat di tulun vokon.
42024010	(b) -
42024011	Nga andasanpo daa di susuuon nong tangar noopo toomod di tongondu om au dii aparsaya iolo.
42024012	Nga ingkakatno i Pitrus, om panangkusno mongoi siri lobong. Om korikot dii isido siri, om tijongkudno dii isido do mongontong siri saralom diri lobong, nga ausoi nunuu do naantanganjo, nga iri noo kain iri nilopot diri kojuvan miliu-iliu siri. Om pouliaino dii di Pitrus om oiranan marong dii isido do irad diri naantangan disido.
42024013	Om tadau nogi diri minampanau i duvo tulun di Yisus do mongoi siri iso kampung ponguranan do Amaus. Om kosoduo nopo di Amaus mantad Bandar Yorusalim nga kivaro kama do turu nabatu.
42024014	Di manau-panaupo iolo, mituturan pasal di kinapatajan di Yisus om iri tuturan di tongotongotondu mantad lobong di Yisus.
42024015	Om ontok diri mituturan om miupakat iolo, rikotno dii i Yisus si diolo om vajano dii diolo mampanau.
42024016	Nga ontok diri taau nokuro do au nokotutun iolo di Yisus nong isai.
42024017	Om pongoduatno dii i Yisus diolo do ka, “Onu kai pituturan muju siti ralan?” kadi Yisus. Indadano dii iolo do osusa ginavo,
42024018	om jawap kadi iso tulun ponguranan do i Kolupas do ka, “SosoisoKo naku do au nokoilo diri kinoiranan silo Yorusalim do maino diti?” kadisido.
42024019	Om, “Potingkuro batoi iri?” kadi Yisus. Nga jawapaino dii diolo, “Pasalno bo di Yisus oo, i tulun mantad do Bandar Nasarit. Isido nopo nga nabi i kivaro kuasa diri tinangaranJo om obuli mamaal do onuu nopo kosunduvan siri gotuvang do Kinoringan om siri gotuvang kasangkat do tulun.
42024020	Nga inovit gia Isido di tongokotua dagai di imam om i tongokotua dagai vokon do pataakon si di kotua do porinta do Ruum supaya inukuman do patajon, om posolibono dii diolo Isido.
42024021	Ombo bala iti di pogulu mangaarap ikoi daa do Isidono i rinumikot do mongolukat daton tulun do Israil mantad do pomorintaan do Ruum. Om kotoluno dii tadau maino mantad pinasalib Isido.
42024022	Nga kivaro piipiro tongondu songkoruanganja do minangaabar dagai di abar do otitigog. Om iri nopo nga di kosuvabonpo minongoi iolo siri lobong di Yisus,
42024023	om au diolo naantangan i kojuvan di Yisus. Om pouliai dii diolo diri om pangaabar dagai do ka, ‘Nipoontong si dagai piipiro moloikat do minitangar dagai do, “Novijauno kavagu i Yisus,” kadi tongomoloikat,’ kadi tongotongondu.
42024024	Om kivaro nogi piipiro tulun vokon songkoruanganjai, do minongoi siri lobong, nga inong om inong di tinangar di tongondu i naantangan diolo, nga aui nokoontong iolo di Yisus,” kadisido.
42024025	Om pitangarno dii i Yisus diolo do ka, “Atukpo dii kobubudu muju o, alaid kou marong om aparsaya kou nogi diri tinangar di tongonabi!
42024026	Mimang apatut i Koristus pasansarawon, kon, supaya koongoi Isido siri pantok do poinggojoon i ngaranJo?” kadi Yisus.
42024027	Om patarangono dii di Yisus iri duvo tulun pasalJo kondiri, onuu nopo iri nokotulis siri Kitab, do tinumimpuunpo mantad diri tongobuuk nitulis di Musa gosob diri tongobuuk di nitulis di tongonabi vokon, i popolombus di tinangaran do Kinoringan.
42024028	Om minsosomokno dii iolo di Kampung Amaus, iri rikoton diolo, lumombus daa dii i Yisus mampanau,
42024029	nga inovudani marong diolo do ka, “Adapo lumombus maino, moidududun tokoupo do sumodopno ilo tadau,” kadiolo. Nga apiti dii i Yisus si rinikoton diolo. Om koindakod nopo dii siri valai,
42024030	om poiuurukno dii iolo mangakan. Paganuno dii i Yisus di kuui, om sambayangno dii Isido do mangarajou di Kinoringan, om pikokib-kokiboJo nogi dii iri kuui om poiboboogijoJono dii diolo.
42024031	Ontok diri ampa kotutunai dii diolo do Isidono i Yisus. Nga tigogi dii do linumijot Isido mantad si pialatan diolo.
42024032	Om kadii diolo mitatangar, “Osusuduan okuno marong ontok do kumituturan i Yisus silo ralan, do potuduk dato di tangar si Kitab,” kadiolo.
42024033	Om ingkakat dii iolo diri mongiduvo om poguliai dii kavagu silo Yorusalim do minongoi si pantok inuntunon di opulu om iso tulun di Yisus mivaja di tongosongkoruangan diolo vokon.
42024034	Om santangar-tangar nopo dii iri tongotulun siri rinikoton diolo do ka, “Oinomodno bala do novijau kavagu i Tuhan om naantanganpo di Simun Pitrus!” kaano diolo.
42024035	Om ponuturanno dii iri duvo kojuvan do nakasamung iolo di Yisus siri ralan om notutunan dii diolo Isido ontok do minangakib Isido di kuui.
42024036	Om ontokpo di duvo tulun monuturan di tongotulun di Yisus, om tigogi dii do kaantangai dii diolo i Yisus kondiri do poingkakat siri lintanga diolo om sumalam diolo do ka, “Asasanang kovi?” ka.
42024037	Nga turus do nokotigog om nokorosi marong iolo, do oondospo diolo om tatod taraat.
42024038	Nga pongoduatno dii i Yisus diolo, “Nokuro do opiduvo ino ginavo muju do nokotigog kou?
42024039	Antangai mujupo iti Dogo palad om lukap, Iokuno bo i Yisus. Kuutai Okuno dikovu om antangai, do tatod taraat nopo nga auso tonsi om auso tulang, nga Ioku nopo om kitonsi om kitulang,” kadi Yisus.
42024040	Nga di mangar-tangarpo i Yisus do irad diri, poontongo dii Disido iri damat si palad om si lukapJo si diolo.
42024041	Ontok di aupo aparsaya iolo do aandaiani osumboijani iolo, nga pitangarno dii i Yisus do ka, “Kivaropo dii akanon muju siti?” ka.
42024042	Om onuaino diolo Isido sontotok iri sada do sinalau,
42024043	om onuo dii Disido om akano siri gotuvang diolo.
42024044	Om pitangarno dii i Yisus diolo do ka, “Itino komoionKu dikovu di tinangarKu laaid, ontok di munggum-runggum Okupo dikovu, do mimang onuu nopo iri nokotulis siri Kitab pasal Dogo nga misti do orikot kasangkat i komoion, irino onuu nopo i tinulis di Musa siri saralom buuk do Undang-undang Ugama om siri tongobuuk tinulis di tongonabi vokon om iri Buuk do Sinding, i roitan do Masmur,” kadi Yisus.
42024045	Nga porotiono dii Disido marong i tongotulunJo di tinangaran siri Kitab.
42024046	Om pitangar i Yisus diolo do ka, “Kivaro nokotulis siri Kitab do i Koristus nopo nga misti do asansara om apatai om kotolu tadau povijauon kavagu mantad si pialatan di tulun napatai.
42024047	Om kivaro nogi nokotulis do misti abaran saralom ngaranKu siri kasangkat do tongobansa iri abar pasal di tongotulun rumorogo do duso, om abar pasal koompunan di duso. Om nimpuunon potongkop abar diri nga siti Bandar Yorusalim.
42024048	Om ikovu nopo nga sumaksi kasangkat di tongoabar diri.
42024049	Om porikotonKu dikovu iri Tatod do Kinoringan i nijanji diAmoKu. Nga indadon muju siti Yorusalim gosob do oponuan kou do kuasa di Tatod do Kinoringan mantad soi suruga,” kadi Yisus.
42024050	Om angataino dii di Yisus iolo mampanau mantad siri bandar do mongoi siri somok Kampung Boitani, om kakatono dii Disido i longonJo do minamarakat diolo.
42024051	Om ontok do minamarakat Isido diolo, om rijangno dii Isido diolo do pinoinsavat di Kinoringan silo suruga.
42024052	Tukuno dii iolo do sumamba Disido, om uli nogi dii iolo silo Yorusalim mivaja do aandaian marong iri ginavo diolo.
42024053	Om soumur dii iolo muntun siri natad do Valai Sasambayangan Tagajo do mangarajou iolo do Kinoringan.
43001001	Iri nopo di aupo novorun iti vonuvo om kivarono laaid iri ponguranan do Tinangaran diri. Om i Tinangaran nopo diri nga maja-vaja do Kinoringan om Tinangaran nopo diri nga Kinoringani.
43001002	Mantadpo di timpuun nga sirino di Kinoringan iri Tinangaran.
43001003	Om Isidono nipamaal kasangkat do onuu nopo diri vinaal do Kinoringan do nong auso Isido nga ausoi iso avaal di Kinoringan.
43001004	-
43001005	Om Tinangaran dirino nontodon do kovijaan om iri nopo kovijaan siri Disido nga patarang diri sinoromo di tongotulun. Om kovijaan nopo Disido om irino Tanavau do monitiu siri totuvong, irino duso, om au kadapat i totuvong momisok di Tanavau diri.
43001006	Om kivaro iso tulun, i susuuon do Kinoringan, ngaran nopo disido nga i Yaya.
43001007	Om ongoino dii isido do pasaksi di tongotulun pasal di Tanavau diri, irino i Koristus, supaya korongou i tongotulun diri kosoksianjo om aparsaya iolo di Yisus Koristus.
43001008	Nga i Yaya nopo om okoniko i Tanavau isido, nga nokorikot isido do porongou noopo pasal diri Tanavau.
43001009	Nga iri nopo i Tanavau do oinomod nga rumikot siti vonuvo do monitiu pointikid-tikid do tulun.
43001010	Sitino vonuvo iri ponguranan do Tinangaran, om nipavaal Disido iti vonuvo nga aui otutunan Isido di tongotulun siti vonuvo.
43001011	Om rinumikot Isido siri vonuvoJo kondiri nga aui Isido tinorima di bansaJo.
43001012	Nga isai-isai nopo monorima Disido om aparsaya Disido om irino noonuanJo do kuasa supaya sumiliu di tongotangaanak do Kinoringan.
43001013	Nga iri nopo sumiliu do tongotangaanak do Kinoringan nga okoniko irad diri kouvangan do misasavo siti vonuvo do midudun, nga i Kinoringanno poposiliu diolo do tongotangaanakJo.
43001014	Iri nopo ponguranan do Tinangaran diri nga sinumiliu do tulun do minindada siti daton om opuavang marong Isido, om oinomod marong i tinangaranJo, om naantanganja iri vinaang do kagajaanJo do irino koontok do pataakon di Tama siri di TanakJo tunggal.
43001015	Nga i Yaya nopo om opuod pasaksi di tongotulun do irad diti, “Isidono iri komoionku do, ‘Isidono i sumusuut dogo rumikot nga agajo pangkat kanogi mantad dogo, do aupo nokosirot oku om sinono Isido laaid,’ kangku,” kadi Yaya.
43001016	Om opuavang marong Isido daton, om onuan tokou do barakat Disido do auso gosob.
43001017	Do i Musa nopo nga sinuu di Kinoringan porikot diri Undang-undang Ugama do Joudi siti daton. Om i Yisus Koristus nopo nga opuavang daton om porikot di tinangaranJo do oinomod si daton.
43001018	Aupo insan tulun koontong do Kinoringan, nga irino i Tanakjo si sonib Disido, i TamaJo, do popointutun Disido daton.
43001019	Kivaro insan tadau do sinuu di tongokotua do tulun Joudi i tongoimam om i ponunulung diolo, i tongotulun do Liwi, do mampanau mantad Bandar Yorusalim mongoi si di Yaya. Tomodon nopo diolo nga mongoduat nong isai isido. Jadi itino nijawap di Yaya diolo,
43001020	do ka, “Ioku nopo diti om okoniko i Koristus, i pinili do Kinoringan sumiliu do Raja,” kadi Yaya, do mangakun do au mongolim isido.
43001021	Om pongoduatno dii kavagu iolo do, “Nong irad dino isaikoi bala, iIlia naku?” ka. Om jawap i Yaya do ka, “Okoni,” ka. Om, “Ika naku iri Nabi irad di Musa?” kadiolo do minongoduat kavagu. Om, “Okoni,” kadi Yaya jumawap diolo.
43001022	Om pongoduatno kavagu iolo do, “Isaikoi bato? Poiloo ikoi nong isaiko, supaya oilaanja mangaabar di tulun minonuu dagai. Onu i tangarnu pasal dika kondiri?” kadiolo.
43001023	Om jawapno dii i Yaya do, “Iokuno iri komoion di nabi Yasaya, i popolombus di tinangaran do Kinoringan di pogulu do, ‘Kivaro nogi iri dolou do tulun siri padang kovotuvan do moou-loou do, “Loisonno i ralan di vajaan di Tuhan,” kadi tulun,’ tinulis di Yasaya,” kadi Yaya.
43001024	Om iri nopo tongotulun mongoi sumamung di Yaya nga sinuu di kumpulan Porisi.
43001025	Om pongoduatno iolo kavagu di Yaya do ka, “Nong okoniko i Koristusko, om okoniko iIliako, om okonko iri nabiko, nokuro do mamatisko do tulun?” kadiolo.
43001026	-
43001027	Om jawapno i Yaya diolo do, “Ioku nopo diti om vaig noopo pamatisku do tongotulun. Nga kivaro iso tulun rumikot sumusuut dogo do mongoi siti dikovu do au otutunan muju. Nga insan mongujadpo di tali kasutJo nga au oku kobulun do au oku kotumi di kuasaJo,” kadi Yaya.
43001028	Pinitangaran nopo diolo diri nga si Bandar Boitani silo ponong kosilauon si sondipau do bavang Yurdon siri pinomotisan di Yaya di tongotulun.
43001029	Susuvab nopo dii om kaantangaino dii di Yaya i Yisus do rumikot siri disido om kadii disido, “Antangaino ilo Tanak do Kambing Biri-biri mantad do Kinoringan i sumiliu isogit supaya koidu i duso do tongotulun siti vonuvo.
43001030	Ilono komoionku do, ‘I Yisusno i sumusuut dogo rumikot nga agajo pangkat kanogi mantad dogo, do aupo nokosirot oku om sinono Isido laaid,’ kangku diri.
43001031	Ioku di pogulupo nga aupo kotutun di Yisus, nga kinorikatanku nopo siti mamatis do tulun, do i vaig pamatisku supaya koilo kou tulun do Israil do rumikot Isido siti,” kadi Yaya.
43001032	Om ponoritano dii i Yaya diri naantangan disido do ka, “Minonuu i Kinoringan dogon di pogulu mamatis do tulun diri vaig, om pinoilo oku do irad diti, ‘Koontongko nopo diri iso tulun do sakaan di Tatod do Kinoringan om mindada siri Disido om Isidono iri mamatis do tulun do Tatod Tolidang,’ kadi Kinoringan. Jadi nokoontong oku dii di Tatod do Kinoringan do minindaau kosubol do kungkur mantad si suruga do sinumako om minindada siri di Yisus. Om ontok diri au okupo daa kotutun Disido, nga aandamanku iri tangar di Kinoringan, om poiloonku dii ikovu do Isidono i Tanak do Kinoringan,” kadi Yaya.
43001035	Om susuvabno dii kavagu, sirino i Yaya om ikoi duvo tulunjo poingkakat.
43001036	Om kaantangaino dii di Yaya i Yisus do tumalib, om kadii disido, “Antangaino! Ilono Tanak do Kambing Biri-biri mantad do Kinoringan,” ka.
43001037	Om korongou nopo dii ikoi mongiduvo diri tangar di Yaya, om ongoino dii ikoi sumusuut do maja di Yisus. Iri nopo iso tulun nga iOndorias ngaranjo. Om kovili nopo dii i Yisus nga naantangan dii Disido ikoi do muut-suut, om pitangarno dii Isido dagai do, “Onu iumon muju?” ka. Om jawapno dii ikoi, “Rabi, inombo indadawonNu?” ka. -- Komoion nopo do “Rabi” nga “Guru”. -- Om pitangarno dii Isido dagai do ka, “Kayono pogi, ongoi kou ontong,” ka. Ontok nopo diri om kivaro kama do pukul ampat iri minsosodop, om ongoino dii ikoi mongontong diri inindadawonJo. Om indadapo dii ikoi duvo tulun siri ontok do tadau diri. IOndorias nopo nga iadijo di Simun Pitrus,
43001041	om iumono mogulu disido i Simun, iakajo. Om nakasamungno dii om kadisido, “Nakasamung ikoino di Mosias,” ka. -- Komoion nopo di Mosias nga Koristus, i pinili do Kinoringan sumiliu do Raja. --
43001042	Om angataino dii diOndorias i Simun siri di Yisus. Om kaantangai dii di Yisus i Simun, om kadii Disido, “Ika nopo nga i Simun, i tanak di Yaya, nga roitonKu ino ngarannu do i Koipas,” kadi Yisus. -- Koipas nopo nga miirad di komoion diri ngaran do Pitrus, irino vatu. --
43001043	Om susuvabno dii kavagu om tontuono dii di Yisus do mongoi soi Vonuvo Golilia. Iri aupo nakapanau Isido, sinumamung dii di Pilipus do ka, “Kaino vaja Dogo,” ka.
43001044	I Pilipus nopo nga tulun mantad si Bandar Boitsida, isoi bandar kinoijonon diolo diOndorias om i Pitrus.
43001045	Om iumono dii di Pilipus i Natanil, kosomungai nopo dii, om kadii disido, “Nakasamung ikoino dagai diri tulun i narait di Musa siri buuk pinotulisanjo diri Undang-undang Ugama tokou, om pinotulisan di tongonabi, irino i Yisus, tanak di Jusip mantad si Bandar Nasarit,” ka.
43001046	Nga jawap kadi Natanil disido, “Ombo kivaro nunuu do aandai do mimbulai mantad Nasarit?” ka. “Kayono pogi om antangannui kondiri,” kadi Pilipus. Om pampanauno dii iolo do mongoi sumamung di Yisus.
43001047	Om kaantangaino dii di Yisus i Natanil do rumikot siri Disido, om pitangarno dii i Yisus pasal di Natanil do ka, “Atino i tulun do Israil i otulid marong ginavo, om au ovuvudut,” kadi Yisus.
43001048	Korongou nopo dii i Natanil do irad diri om kadii disido, “Onu dii kotututunNu do gaagayaku!” ka. Om kadi Yisus, “Ii au kopo noloou di Pilipus, naantanganKuno laid ika siri puun do nunuk,” ka.
43001049	Kadii di Natanil, “Rabi, Ikano i Tanak do Kinoringan, i Raja do tulun do Israil!” ka.
43001050	Om pitangarno dii i Yisus disido do ka, “Aparsayakoi bala do tangarKu do naantanganKu ika siri puun do nunuk. Om okon iri-iri noo, nga kivaropo agajo mantad diti do aantangannu,” kadi Yisus.
43001051	Om pitangarno dii kavagu i Yisus do ka, “PatangaronKu marong dikovu iti do koontong kou do ivangan dino ilo suruga, om moloikat do Kinoringan nga moisusulang mindakod-mindaau mongoi siti Dogo, i Sinumiliu do Tulun,” kadi Yisus.
43002001	Ontok di tadau kotolu mantad di kinapanaan di Yisus mongoi si Vonuvo Golilia, kivaro mikawin siri Kampung Kana si Golilia, om iinoJo di Yisus nogi nga siri.
43002002	I Yisus om ikoi i tongotulunJo nga linoou sumapul.
43002003	Nga ontok diri moginiupon dii iolo, om kooviai dii di liing do anggur om pitangarno dii iinoJo di Yisus do ka, “Ausono i liing do anggur diolo,” ka.
43002004	Kadi Yisus, “Ino, nokuro mokitulungko Dogo, do aupo norikot iri masoKu?” ka.
43002005	Nga kadiinoJo di Yisus di tongotulun do monulung kumaraja siri, “Vojoo mujuno pogi ino tangaronJo dikovu,” ka.
43002006	Nga kivaro onom iri suvangan siri do poinsodia do pongugasan irad di adat di tulun Joudi, om pointikid-tikid do suvangan diri nga miinong do orumpos do duvo nopulu ko tolu nopulu gilin do vaig.
43002007	Om kadi Yisus di tongotulun do monguup kumaraja siri, “Ponuo muju pogi do vaig ilo suvangan,” ka. Om tunguaino dii diolo gosob do noponu.
43002008	Om pitangarno dii i Yisus diolo do ka, “Souko mujupo dino maino om ovitono silo kotua diti poginakanan,” ka. Om ongoino dii iolo diri.
43002009	Om tarajo nopo dii di kotua do poginakanan iri roso di vaig do nosiliu liing do anggur, nga aui noilaan disido nong inombo nontodon diri, iri noo tongotulun diri minonguup kumaraja do nokoilo diri. Om loovojono dii iri kinumawin,
43002010	om kadisido, “Koubasan nopo do tulun inombo nopo iri aandai om ipoiuppo mogulu, om nababasan nopo dino i tongotulun monijop ampa nogi dino do ipoiup iri au songkuro aandai, nga ika nopo potourijononnu nogi i aandai sampai maino,” kadi kotua diri poginakanan.
43002011	Itino pongintutunan vinaal di Yisus nokopogulu siri Kampung Kana si Golilia do pinopointalang diri kagajaanJo, om kaparsayaaino dii ikoi i tongotulunJo Disido.
43002012	Noikaspo dii iri kawin om ongoino dii i Yisus silo Bandar Kaparnaum minoivavaja diinoJo om oiadiJo om i tongotulunJo, om indadano dii iolo do piipirono tadau siri.
43002013	Om ontok diri oruaino dii i korikatan di Tadau Tagajo do Paska, irino tadau do pangandaman dagai di tulun Joudi di pinogiduan diodu-akija mantad si Vonuvo Masir di pogulupo, om pampanauno dii oi Yisus do tumakad mongoi soi Bandar Yorusalim.
43002014	Om korikot dii Isido siri natad do Valai Sasambayangan Tagajo om kaantangai dii Disido siri misoliput di Valai Sasambayangan Tagajo do kivaro piipiro tulun do padagang do tongosapi, tongokambing biri-biri om burungasang, om i tongotulun do mipalit-palit do siin songingogom siri kumaraja.
43002015	Om panabidno dii Isido diri tali do pangalabun, om sunsubono dii iolo kasangkat do mogidu mantad siri natad do Valai Sasambayangan Tagajo mivaja di sapi kambing biri-biri diolo, om pinrovusaiJo dii iri tongosiin di tulun mipalit-palit do siin om pintutuvadoJo dii iri tongomija diolo.
43002016	Om sunsuboJo dii i tongotulun padagang di burungasang do, “Rangkato mujuno iti kasangkat mogidu. Ada silio iti valai di TamaKu do padagangan muju,” kadi Yisus.
43002017	Om kaandamaija dii di tongotulunJo i tinangaran nokotulis siri Kitab pasal di Yisus do, “Kinoringan, ogorovot okuno do insan tadau do oolian koupus di valaiNu,” ka.
43002018	Om pongoduatno dii i tongokotua do Joudi di Yisus do ka, “Onuno pongintutunan do ipoontongNu dagai do kikuasaKo mantad si di Kinoringan do monunsub diri tongotulun siti misoliput di Valai Sasambayangan Tagajo?” ka.
43002019	Om jawapno dii i Yisus do, “Uyasopo dino iti valai om poingkokotonKui kavagu do toluno tadau,” ka.
43002020	Om kadii di tongokotua do Joudi, “Apat nopulu om onom toun linaid do popoingkakat do Valai Sasambayangan Tagajo diti om tolui dii naku tadauNu Dika popoingkakat kavagu diti valai!” ka.
43002021	Nga komoion nopo di Yisus do valai nga i kojuvanJo kondiri.
43002022	Jadi ontok diri vinijau i Yisus kavagu, ampa nogi do aandaman dagai di tongotulunJo i tinangar Disido diri, om aparsaya dii ikoi siri Kitab om i tinangaran di Yisus.
43002023	Om ontok di siripo i Yisus Bandar Yorusalim, ontok di Tadau Tagajo do Paska om oguu dii i tongotulun do naparsaya Disido sabap nokoontong iolo diri pongintutunan vinaal Disido.
43002024	Nga aui aparsaya i Yisus diolo do naparsaya Disido,
43002025	sabap kasangkat diolo nga otutunani Disido i ginavo diolo. Insan ausoi mangaabar Disido nga oilaanJoi kondiri iri tongoginavo di tongotulun.
43003001	Kivaro iso kotua do tulun Joudi, ngaranjo nopo nga i Nikodimus. Om isido nogi nga iso tulun do kumpulan Porisi.
43003002	Om kivaro insan sodop do rinumikot isido siri di Yisus do minintangar do irad diti, “Rabi, oilaanjai Ika do sinuuKo do Kinoringan sumiliu do Guru, sabap nong maja-vaja i Kinoringan di tulun ampa nogi kaanu isido mamaal irad dino pongintutunan vinaalNu,” ka.
43003003	Jawapno dii i Yisus do ka, “PatangaronKu marong dika iti do auso iiso tulun do kaasu si Kopomorintaan do Kinoringan nong aui aanak kavagu mantad di kuasa di Kinoringan,” ka.
43003004	Kadi Nikodimus di Yisus, “Potingkuro i tulun do aanak kumoinduvo nong lumoingno i tulun? Buli naku isido masu siri tijan diinojo om anakon nogi di kumoinduvo?” ka.
43003005	Jawapno dii i Yisus do ka, “PatangaronKu marong dika iti do misti aanak kavagu i tulun do mantad di vaig om kuasa di Tatod do Kinoringan ampa nogi do kaasu si Kopomorintaan do Kinoringan.
43003006	Isaai nopo aanak mantad do tulun om tuluni isido, nga isaai nopo aanak mantad di kuasa di Tatod do Kinoringan om irino ijanan di Tatod do Kinoringan.
43003007	Adano kosumboijai diti tangarKu, do misti aanak kou kavagu.
43003008	Sarup nopo nga tumongus inombo noopo pakaayanjo om orongounui i kinovus disido, nga okonko oilaannu nong inombo nontodonjo ko inombo ongoionjo. Om irad nogi dino pointikid-tikid tulun di naanak do kuasa di Tatod do Kinoringan do oilaan rumikot nga aui antangan,” kadi Yisus.
43003009	Jawapno dii i Nikodimus do, “Potingkuro do osiliu irad dino?” ka.
43003010	Nga kadi Yisus, “Ika nopo nga Guru do tulun Israil om aukoi dii kaarati naku diti?
43003011	PatangaronKu marong dika iti do nombo nopo iri oilaanja om irino patangaronja, om nombo nopo iri aantanganja om irino paabaronja. Nga au kovi aparsaya diri ipaabarja dikovu.
43003012	Popoilo Oku dikovu diri nosiliu siti vonuvo nga au kovi aparsaya Dogo. Jadi makinpo dii do au kou aparsaya nong popoilo Oku dikovu diri osiliu silo suruga.
43003013	Ausopo iiso tulun do mininsavat silo suruga, iso Oku nogi, i Sinumiliu do Tulun, i minindaau mantad suruga.
43003014	Do Iokuno, i Sinumiliu do Tulun, nga misti do poinsavaton siri kaju irad di vulanut vinaal mantad do tambaga i pinorilit si kaju do pinoinsavat di Musa ontok do silo padang do kovotuvan di pogulupo
43003015	supaya isai-isai nopo i tulun do aparsaya Dogo om kaanu do kovijaan diri auso koovion.
43003016	Do au marong kojuu i Kinoringan di tongotulun siti vonuvo gosob do pinataak Oku Disido do apatai, do Iokuno i TanakJo tunggal, supaya isai-isai nopo aparsaya Dogo om kaanu do kovijaan diri auso koovion om aui obinasa i tatodjo.
43003017	Do kinoponuuan nopo di Kinoringan Dogo i TanakJo siti vonuvo nga momijau di tongotulun, om okoniko do momutus.
43003018	Isai-isai nopo iri aparsaya Dogo om aui oukuman. Nga isaai nopo tulun di au aparsaya om pointantuno do ukuman sabap au isido aparsaya di ngaranKu, i Tanak do Kinoringan.
43003019	Do itino kopongukuman, sabap nokorikot Oku iri roitan do Tanavau siti vonuvo, nga uvang nogi i tulun diri totuvong, irino duso, ko i Tanavau sabap do araat i gaagaya diolo.
43003020	Do tikid-tikid do tulun diri araat gaagaya nga au moo di Tanavau om au nogi isido mongoi siri Tanavau do au moo kointalang i gaagaya disido diri taraat.
43003021	Nga iri nopo tulun di maja do oinomod om rumikot siri Tanavau, supaya kointalangno iri vaalonjo, do maja di kouvangan do Kinoringan,” kadi Yisus.
43003022	Koopodpo dii iri, om pampanauno dii i Yisus mivaja dagai di tongotulunJo do mongoi silo Vonuvo Yudia, om indada dii ikoi siri do piipiro linaid do mamatis di tongotulun siri.
43003023	-
43003024	Ontok nopo diri om aupo nokojiil i Yaya. Om mamatis isido do tongotulun si Kampung Ainun somok di Kampung Salim, do oguu i vaig siri, om sonririkot i tongotulun siri do mokibatis.
43003025	Om timpuunno dii i piipiro tulun di Yaya do kumisival di iso tulun Joudi pasal adat do kopongolidangan.
43003026	Om ongoi nogi dii iri tulunjo siri di Yaya do minitangar do irad diti, “Guru, aandamannupo dii i tulun di nokomoinu dagai di pogulu i kinumoruang dika silo sondipau bavang do Yurdon? Maino nopo nga mamatis Isido do tongotulun, om oguu dii i tongotulun do mongoi siri Disido,” ka.
43003027	Nga jawapno dii i Yaya do ka, “Nong okonko i Kinoringan manaak di tulun nga aui kaanu isido do onuu nopo.
43003028	Do ikovu kondiri nga nokorongou di tinangaranku do okonko i Koristus oku, i pinili do Kinoringan sumiliu do Raja, nga sinuu oku do Kinoringan mogulu mantad Disido.
43003029	Iri nopo kumawin nga irino sumanganu di kowinon. Nga iri nopo i mangagat om mingkakat noopo do mongkinongou di kumawin om aandaian nong korongou di tangar di tulun kumawin, om irad okuno diri mangagat do asanang marong i ginavoku maino.
43003030	I Koristusno nga misti do majo-gajo i kuasaJo, nga ioku nopo murang-kurang i kuasaku,” kadi Yaya.
43003031	Isaai nopo rinumikot mantad savat nga irino kikuasa mantad kasangkat do vokon. Nga isaai nopo iri mantad siti vonuvo nga irino moogijon siti vonuvo om tinangaran disido pun i tangar siti vonuvo. Isido nopo iri mantad suruga nga kikuasa mantad do vokon.
43003032	Om Isidono iri mangaabar kasangkat diri naantangan om i norongouJo, nga koguuan do tulun au aparsaya diri iabarJo.
43003033	Nga isaai nopo iri aparsaya diri iabarJo om irino mangakun do oinomod i Kinoringan.
43003034	Sabap iri nopo sinuu do Kinoringan siti vonuvo nga irino popoilo diri tinangaran do Kinoringan, om inonuan do Kinoringan Isido di TatodJo sampai auso gosob.
43003035	Au kojuuan diAmoJo i TanakJo, om nipokuasano kasangkat Disido do onuu nopo.
43003036	Om isai-isai nopo i aparsaya di Tanak om irino kaanu do kovijaan diri auso koovion. Nga isai-isai nopo iri au mangasip di Tanak om poinsodiano i karaatan do Kinoringan disido om okonnoko kavajapo dii isido do kovijaan.
43004001	Iri nopo kumpulan Porisi nga nokorongou do oguu dii i tongotulun maja di Yisus om binotisan Disido mantad diri tongotulun maja om binotisan di Yaya. Nga koilaai nopo dii di Tuhan do nokorongou iri kumpulan Porisi do irad diri, om pogiduno dii Oisido mantad siri Vonuvo Yudia om minuli kavagu siri Vonuvo Golilia. Nga oinomod nopo marong, iri nono ikoi, i tongotulun di Yisus, do minamatis di tongotulun toguu, om okoniko i Yisus nakapamatis diolo.
43004004	Nga vajaan nopo di Yisus muli siri Golilia nga misti do kavaja siri Vonuvo Somoria.
43004005	-
43004006	Om kira-kira jaam duabalas tangaadau kama iri, om nokorikotno dii i Yisus siri iso bandar i ponguranan do Sikar si Vonuvo Somoria somok siri tana iri nitaak di Yakub siri tanakjo, i Jusip, di pogulupo. Om kasamungno i Yisus di torobong di Yakub siri tana diri, nga koujanno dii Isido mampanau om ogomno dii Isido siri somok di torobong.
43004007	-
43004008	Nga iri nopo ikoi, i tongotulunJo, om nakapanauno mongoi pomoli do taakanon siri bandar. Om korikotno dii iri iso tongondu siri do mongovit do sasauk do mongoi managou, om pitangarno dii i Yisus disido do ka, “Onuai Oku vaig,” ka.
43004009	Nga kadi tongondu do Somoria, “Nokuro do mokiiupKo dogo do vaig do ioku nopo nga tulun oku do Somoria om Ika nopo nga tulunKo do Joudi?” kadi tongondu. Katangaran nopo disido do irad diri sabap i tongotulun Joudi nopo nga au uvang kumigavul di tongotulun Somoria.
43004010	Om jawapno dii i Yisus do ka, “Nong nokoiloko daa diri nitaak do Kinoringan om kotutunko nong isai Oku diti mokiiup dika, natatantuno do ika kondiri nga mokianu daa Dogo di vaig iri mongovit do kovijaan om oonuanKui ika,” kadi Yisus.
43004011	Nga kadi tongondu, “Tuan, ausoi sasaukNu om aralompo dino marong torobong diti om ombo dii pogonuanNu do vaig do kovijaan?
43004012	Agajo naku i kuasaNu mantad di takija i Yakub, i minanaak dagai diti torobong? Do adapo ka om i nanakanjo om totongguvonjo, insan isido kondiri nga mantad siti pogonuan do iuponjo,” kadi tongondu.
43004013	Nga jawapno dii i Yisus do, “Isaai nopo koiup do vaig diti nga tuuvanpo kavagu,
43004014	nga isaai nopo mongiup do vaig diri pataakonKu disido om auno tuuvan kavagu. Do vaig nopo diti pataakonKu disido om sumiliu irad do puun do vaig saralom kovijaanjo do posimpulok do koonuanjo do kovijaan diri auso koovion,” kadi Yisus.
43004015	Om pitangarno dii i tongondu Disido do, “Tuan, onuai okupo do vaig dino, om au okuno tuuvan om au okui apagon do miguguli managou do vaig siti,” ka.
43004016	Om jawapno dii i Yisus do, “Pouliaino, om loovono i savonu om poguliai kavagu siti,” ka.
43004017	Nga kadi tongondu, “Ausoi savoku,” ka. Nga jawapaino dii di Yisus do ka, “Oinomod kono dino do, ‘Auso savoku,’ kanu,
43004018	ombo iti do limono nakasavo dika, om maino ino nopo kusai poindada si valainu nga okoniko savonu marong. Om oinomodno marong ino tangarnu,” kadi Yisus.
43004019	Nga kadii di tongondu, “Tuan, oilaanku nogi dii Ika do nabiKo.
43004020	I iodu-akija nga sumamba do Kinoringan siti kulud diti, nga kadi bansaNu tulun Joudi do ka, ‘Oinomod nopo nga silono Bandar Yorusalim pantok do sambawon di tongotulun i Kinoringan,’ kamuju,” kadi tongondu.
43004021	Om jawapno dii i Yisus do ka, “Abu, aparsayano Dogo do orikot nogi dino i maso do sumamba i tulun di TamaKu nga okonnoko sitipo kulud diti om okonnoko silopo Yorusalim.
43004022	Do ikovu nopo tulun Somoria om sumamba kou diri au otutunan muju. Nga ikoi nopo tulun Joudi om sumamba ikoi diri otutunanja, sabap onuan do Kinoringan i tulun do kovijaan nga irino mantad di tulun Joudi nontodon.
43004023	Nga rumikot nogi i maso dii, ombo iti do oinomodno do nokorikotno dii maino i maso dino i sasambawon do tongotulun di susumamba di TamaKu nga mantad di tatodjo om ginavo do oinomod, do tulun nopo do sumamba do irad diri nga kouvangan di TamaKu.
43004024	Do Kinoringan nopo nga Tatodi, om tulun nopo di sumamba Disido nga misti do oinonomod do sumamba mantad di tatodjo om i ginavojo,” kadi Yisus.
43004025	Om jawapno dii kavagu i tongondu Disido do ka, “Oilaankui do rumikot i Mosias, i roitan do i Koristus i pinili do Kinoringan sumiliu do Raja. Om korikot nopo dino Isido om porongou nogi dino daton kasangkat do onuu nopo,” kadi tongondu.
43004026	Om jawapno dii i Yisus do ka, “Iokuno iri Koristus pogotuvang dika do mitangar,” ka.
43004027	Ontok nopo dii diri nga nokogunggulino dii ikoi, i tongotulun susuuon di Yisus, om oiranan dii marong ikoi do kumituturan dii Isido do iso tondu do kadi ginavoja, “Nokuro do kumituturan i Guru di tondu dilo?” ka. Nga ausoi iiso dagai do minongoduat Disido do, “Onu iumonnu, abu?” ka, ko, “Nokuro do kumituturanKo do tongondu dilo, Guru?” kapo, nga ausoi.
43004028	Nga iduaino dii di tongondu i suvangan panagaanjo siri, om pampanauno dii muli siri bandar do mangaabar di tongotulun siri do ka,
43004029	“Kayo tokou mongontong do iso kusai silo do pinavantangJo kasangkat dogo onuu nopo iri gaagayaku. Isidono naku iri Koristus, i pinili do Kinoringan sumiliu do Raja?” kadi tongondu.
43004030	Om pampanauno dii iolo mantad siri bandar do rumomut siri di Yisus.
43004031	Ontok nopo diri om angataino dii dagai, di tulunJo, i Yisus do mangakan do ka, “Rabi, kaino mangakan,” kaja.
43004032	Nga kadi Yisus dagai, “Kivaro taakanonKu di au muju oilaan,” ka.
43004033	Om poiduduatno dii ikoi, i tongotulunJo do, “Kivaro naku minangatod Disido taakanon?” kadagai.
43004034	Nga kadi Yisus dagai, “TaakanonKu nopo nga irino maja diri kouvangan do Kinoringan i minonuu Dogo siti vonuvo om mangavi diri karaja nisuu Disido Dogo.
43004035	Katangaran muju nopo nga, ‘Apatpo vulan om baaru masaan do mongomot,’ kamuju. Nga kangKu Dogo, antangai pogi iri tongotulun rumikot nga irad do kodumaan misoliput muju do naansakno om koinsuatanno do omoton.
43004036	Iri nopo tulun do mongoi patarang di tinangaranKu gosob do aparsaya iri tulun nga irad do mongomot om kotorima do gaji mantad di Kinoringan. Om untunon disido i tulun irad di parai om onuan iolo do kovijaan diri auso koovion, supaya i tulun do mananom om mongomot nga miirad do asanang i ginavo diolo.
43004037	Oinomodno poiradan diti do, ‘Sondiang i tulun di mananom om sondiang i mongomot,’ ka.
43004038	Iokuno i minonuu dikovu mongomot siri dumo di au muju kinaraja, do nipakarajano i tulun vokon siri di togina, om tinggalpo do monguntun kou maino diri parai do kinaraja diolo,” kadi Yisus.
43004039	Om oguu dii i tongotulun do Somoria mantad si bandar diri do naparsaya di Yisus sabap aparsaya iolo di tinangaran di tongondu do ka, “Pinavantang di Yisus kasaangkat dogo onuu nopo iri gaagayaku,” kadi tongondu.
43004040	Jadi korikot nopo dii i tongotulun do Somoria siri di Yisus, om oingod dii marong iolo do mokitulung Disido supaya mindada siri diolo, om indadano dii Isido siri do duvo tadau koloido.
43004041	Om makinpo dii koguuo di tulun siri naparsaya di Yisus do nokorongou di ponudukan Disido.
43004042	Om kadii diolo di tongondu, “Naparsaya ikoino maino, nga okoniko i natangarnu noopo do kinaparsayaanja, nga ikoi kondiri nokopinrorongou Disido om nokopingiilo ikoi do oinomod do Isidono iri Momimijau do tongotulun siti vonuvo,” kadi tongotulun Somoria.
43004043	Om katalibpo dii i koduvo tadau siri Bandar Sikar om lombusno dii oi Yisus muli silo Vonuvo Golilia.
43004044	Do i Yisus kondiri nakatangar do, “Nong siri kampungjo kondiri, au urumaton di tongotulun i nabi, i popolombus di tinangaran do Kinoringan,” ka.
43004045	Nga insan irad dino, korikot nopo dii Isido silo Golilia, om osuauno marong iolo do popoindakod Disido do iolo nga nokoontong kasangkat onuu nopo iri vinaalJo ontok do Tadau Tagajo do Paska silo Bandar Yorusalim maso do pangandaman dagai do pinogiduan diodu-akija mantad Vonuvo Masir di pogulupo, do iolo nogi nga nokoongoi siri ontok tadau tagajo diri.
43004046	Om nokorikotno kavagu oi Yisus siri Kampung Kana si Golilia. Om irino kampung diri nokinaman Disido mamaal di vaig pinosiliu do liing do anggur di pogulu. Om kivaro iso pagawai poingkaraja si porinta do kitanak do au kataru silo Bandar Kaparnaum.
43004047	Om korongou nopo dii isido do nokorikot i Yisus siri Golilia do mantad Vonuvo Yudia, om pampanauno dii i pagawai diri do mongoi sumamung di Yisus do mokitulung marong Disido rumikot silo Kaparnaum do mokilingos di toruol di tanakjo do sipapataino daa.
43004048	Om pitangarno dii i Yisus disido do ka, “Mimang au kou aparsaya nong au kou koontong do pongintutunan om koiranan,” ka.
43004049	Om jawapno dii iri pagawai diri do ka, “Tuan, kayono, do aupo oidu i ginavo di tanakku,” ka.
43004050	Nga kadii di Yisus disido, “Ulino pogi, do olingasani bo i tanaknu,” ka. Om aparsayano dii i tulun di tinangar di Yisus om pampanauno dii isido muli.
43004051	Om siripo tanga ralan iri pagawai om sinono iri tongoturiponjo do sinumamung mangaabar do ka, “Nolingasanno i tanaknu,” ka.
43004052	Om duatono dii disido iolo nong pukul songkuro tinumimpuun do nolingasan i toruol di tanakjo. Om kadiolo, “Lumingging i tadau di koniab om koluubno dii i kongkogjo,” ka.
43004053	Nga kaandamaino dii diamojo di tanak do irino jaam pinatangaran di Yisus disido do, “Olingasani bo i tanaknu,” ka. Om aparsayano dii isido om kasangkat diolo sampaganakan.
43004054	Om irino dii pongintutunan do kumoinduvo vinaal di Yisus silo Golilia ontok di korikot Isido mantad si Yudia.
43005001	Koopodpo dii i Yisus siri Vonuvo Golilia, om kivaro dii tadau tagajo do tulun Joudi, om takadno dii i Yisus mongoi silo Bandar Yorusalim.
43005002	Om silo nopo tobon do Yorusalim nga kivaro pintu roitan do, “Pintu do Kambing Biri-biri”. Om somok nopo diri nga kivaro iso kulam. Nong tangar do Ibrani ngaran nopo do kulam diri nga roitan do Boitsida. Om kivaro limo tindadawon misoliput diri kulam.
43005003	Om okonko nokukuyak tulun au kabaru do songodop-odop siri, irad di tongotulun bolou, kakung om kimai [do mongindad do gumura i vaig siri kulam diri.
43005004	Do kivaro maso do mindaau i moloikat do Tuhan siri kulam do mongogura di vaig. Om isaai nopo iri kopogulu tumobung siri kulam ontok do gurawon di moloikat iri vaig om irino olingasan di toruoljo.]
43005005	Nga kivaro dii iso kusai siri do toluno nopulu om valu toun koloido momoruui.
43005006	Om kaantangai dii di Yisus isido do poingodop siri om koilaai do alaaidno isido momoruui, om duatono dii di Yisus do, “Uvangkoi do olingasan?” ka.
43005007	Om jawapno dii i tulun di kitoruol do ka, “Uvang okui daa, Apa, nga kuroyonpo dii do ausoi potobung dogo silo kulam ontok do gumura ilo vaig, do ontok mindirikot oku silo kulam, nga nosoguluvanan okuno di tulun vokon tumobung,” ka.
43005008	Om tangaraino dii di Yisus do ka, “Tungagno pogi, om kakatono ino tikamnu om pampanauno,” ka.
43005009	Om ontokno diri do napangkau turus isido, om kakatojono dii iri tikam om ovitono mampanau. Om ontok nopo do tadau diri nga Tadau Koingkajadan.
43005010	Sabap diri do minitangar iri tongokotua di tulun Joudi diri tulun di nolingasan do ka, “Tadau Koingkajadan too maino! Auko apatut mongovit dino tikamnu,” ka.
43005011	Nga kadi tulun nolingasan, “Sinuu oku gia di tulun do minongolingos dogo, do mongovit diti tikamku mampanau,” ka.
43005012	Om pongoduatno dii iolo do, “Isai ngaran minonuu dika do mongovit dino tikamnu mampanau?” ka.
43005013	Nga kadi tulun di nolingasan, “Taau, aui kotutun oku nong isai tulun i minongolingos dogo,” ka. Do nakapanauno gia i Yisus lumamud di tongotulun siri sabap do oguu marong i tongotulun.
43005014	Aupo alaid mantad diri om kosomungaino dii di Yisus i tulun diri siri natad do Valai Sasambayangan Tagajo om pitangar disido do ka, “Napangkaukono dii, kon, nga ada nono mamaal do duso kavagu, om aukoi osuat do lobi kararaat mantad diri,” kadi Yisus.
43005015	Nga pampanauno dii i tulun do minongoi porongou di tulun Joudi do i Yisusi dii minongolingos disido.
43005016	Om irino dii koontodo di tongokotua di tulun Joudi do pokoruol di Yisus, sabap do minongolingos Isido ontok di Tadau Koingkajadan.
43005017	Nga kadi Yisus diolo, “IAmoKu i Kinoringan nopo nga kumarajai sampai do maino, om Ioku pun kumaraja nogi,” ka.
43005018	Nga iri pun karaatan di tongokotua di tulun Joudi om makinpo dii kookosog diolo do mogium koontodon do kapamatajan di Yisus, do okoniko iri noo nakalanggar di undang-undang diolo kondiri pasal do Tadau Koingkajadan, nga iripo i natangar Disido do TamaJo i Kinoringan, do nong irad dino rumantai Isido do Kinoringan.
43005019	Om pitangarno dii i Yisus di tongokotua di tulun Joudi do ka, “PatangaronKu marong dikovu iti do Ioku nopo i Tanak do Kinoringan om au Oku kadapat kondiri mamaal do onuu nopo, nga misti sumugut Oku diri karaja diAmoKu. Do onuu nopo iri karajawon diAmoKu om misti iri karajawonKu, do Iokuno i TanakJo.
43005020	Do Ioku nopo nga au kojuuan diAmoKu, om tudukan Oku Disido kasangkat diri karajawonJo, om tudukan Oku nogi dino di karajawon do agajo mantad diri gosob do ongoiranan kou.
43005021	Do koinong diAmo do popotungag om povijau di tulun do nongapatai, om inongno dino do Ioku i Tanak momijau do isaai nopo iri kouvanganKu.
43005022	Om iAmo nopo nga aui momutus Isido, nga Ioku noo i TanakJo do pinataakno Dogo diAmo kasangkat i kuasa manalasai diri kopomutusan.
43005023	Kinaa diAmo ino supaya kasangkat do tulun nga mongurumat Dogo irad di pongurumat do tulun diAmo. Do isaai nopo i au mongurumat Dogo om iAmoKu i minonuu Dogo siti vonuvo nga au nogi urumaton.
43005024	PatangaronKu marong dikovu iti do isai-isai nopo mongkinongou diti tangaronKu om aparsaya di Kinoringan i minonuu Dogo siti vonuvo om isidono kivaro kovijaan diri auso koovion. Au kavaja isido do ukuman, nga nakavaliuno isido mantad di kapatajan do minongoi siri kovijaan.
43005025	Om patangaronKu marong dikovu iti do orikot nopo i maso dii kangKu, nga mimang norikotno maino iri maso do kasangkat tulun di aupo nakaanu di kovijaan do auso koovion nga korongou di dolouKu, i Tanak do Kinoringan. Om tulun nopo di mongkinongou Dogo om ovijau.
43005026	Do inong diAmo do nontodon do kovijaan, om Ioku nogi i TanakJo nga siniliu diAmo do nontodon do kovijaan inongi Disido.
43005027	Om pinataakno Dogo diAmo i kuasa do manalasai di kopomutusan, do Iokuno i Sinumiliu do Tulun.
43005028	Nga ada kouno koiranai diti, do kivaro insan tadau do kasangkat di tulun di napatai nga korongou di dolouKu,
43005029	om lumabus mantad si lobongjo. Iri nopo tulun di maja di kouvangan do Kinoringan nga tungagon om vijauon. Nga iri nopo tulun di au maja di kouvangan do Kinoringan om tungagon nga ukuman.
43005030	Momutus Oku maja diri norongouKu si di TamaKu, om au Okui kadapat momutus nong mamakai Oku di kuasaKu kondiri. Nga koputusanKu nopo diri nga otulid sabap irino mantad di kouvangan di TamaKu i minonuu Dogo siti vonuvo, okonko mantad Dogo,” kadi Yisus.
43005031	Om kadi Yisus kavagu, “Nong misinsaksi Oku kondiri, aui oinomod iri saksiKu.
43005032	Nga kivaropo Iso do pasaksi pasal Dogo, nga oilaanKui do saksiJo diri nga oinomod.
43005033	Om nokoponuu kouno do tulun mongoi siri di Yaya Mamamatis do mongoduat disido pasal Dogo, om isido nga pasaksi diri oinomod.
43005034	Nga okonko oporlu Oku do pasaksi i tulun vokon pasal Dogo, tapi popoondom Oku dikovu pasal di Yaya supaya aparsaya kou Dogo om kaanu kou do kovijaan.
43005035	I Yaya nopo nga irad di lampu do milab-silab do monitiu ontok do popoilo do tulun pasal Dogo, om uvang kou do otitian diri vinaangjo do oruai.
43005036	Nga iri nopo karaja di navaalKu nga papasaksi Dogo om kosoksian nopo diri nga ogirot mantad diri kosoksian di Yaya pasal Dogo, do kasangkat nopo diri karaja nipavaal Dogo diAmoKu do mangavi nga irino karaja di notimpuunanKu do maino, om irino karaja diri papasaksi pasal Dogo do sinuu Oku diAmo.
43005037	Om iAmo i minonuu Dogo nga pinapasaksi pasal Dogo. Nga aupo insan korongou kou di suara di Kinoringan om pamarasanJo nogi nga au insan naantangan muju.
43005038	Om i tinangaran di Kinoringan nga ausoi sino ginavo muju sabap au kou aparsaya Dogo i sinuuJo siti vonuvo.
43005039	Ogiat kou monorisid mongilo dino tinangaran di Kitab do andasan muju nopo daa om irad dino koonuan muju do kovijaan do auso koovion, nga pasaksi i Kitab pasal Dogo,
43005040	nga au kovi uvang rumikot siti Dogo do mokianu diri kovijaan do auso koovion.
43005041	Nga okonko mokirajou Oku do tulun,
43005042	sabap otutunanKu ikovu om oilaanKui do auso ginavo muju do au kojuu di Kinoringan.
43005043	Rinumikot Oku siti dikovu saralom do ngaran di TamaKu nga aui torimawon Oku dikovu. Nga nong sondiang tulun rumikot siti dikovu saralom ngaranjo kondiri torimawon muju.
43005044	Ombo dii aparsaya kou do moisusuli kou uvang do urumaton do tulun vokon nga au kovi uvang do urumaton di Kinoringan iri Sosoiso.
43005045	Nga ada tandasai Oku do papasala dikovu si gotuvangon di Tama, do iri nopo papasala dikovu nga irino i tinulisan di nabi Musa, irino pangarapan muju.
43005046	Do nong aparsaya kou diri tinulisan di nabi Musa, Ioku nga aparsayaan mujui do i Musa nopo nga nokoponulisi di pogulu do Iokuno iri komoion.
43005047	Nga nong irad dino do au kovi aparsaya diri nokotulis di Musa pasal Dogo om ombo kou dii aparsaya diti tangaronKu?” kadii di Yisus.
43006001	Antad diri gulino dii i Yisus siri Vonuvo Golilia om sinumondipau siri Botung Tagajo do Golilia. Ngaran nopo koduvo do botung tagajo diri nga Tobirias.
43006002	Nga ontok nopo diri om oruaino dii kavagu korikatan di Tadau Tagajo Paska, irino tadau do pangandaman dagai di tulun Joudi di pinogiduan diodu-akija mantad si Vonuvo Masir di pogulu. Om oguu dii i tongotulun do sinumusuut di Yisus mampanau sabap nokoontong iolo diri kosunduvan i vinaal Disido do mongolingos di tongotulun do kitoruol. Om nokorikot nopo dii i Yisus siri sondipau, om takadno dii Isido siri kulud om ogomno dii mivaja dagai di tongotulunJo.
43006005	Nga jangogno dii i Yisus, nokoontong dii Isido do oguu i tulun do moisusuut rumikot siri Disido, om pitangarno dii Isido di Pilipus do ka, “Sinombo naku dii pomolijan tokou do taakanon supaya kosukup iti tulun toguu mangakan?” ka.
43006006	Kinaa di Yisus mitangar do manarai di Pilipus do oilaanno Disido nong onu iri vaalonJo.
43006007	Jawapno dii i Pilipus disido do ka, “Aui kabagal diolo i kuui nong torogoi do duvo naatus pirok insan torokuyakan nga aui kotikid diolo,” kadi Pilipus.
43006008	Nga jawap kadi iso tulun di Yisus, irino iOndorias, iadijo di Simun Pitrus do ka,
43006009	“Ati iti tanak siti do kivaro limo noinan kuui om duvo tinan sada. Nga ausoi arati do irad diti ginuu do tulun,” kadiOndorias.
43006010	Om tangarono dii di Yisus ikoi i tongotulunJo do ka, “Suuo mujuno iti tongotulun do mogom,” ka. Om ogom-ogomno dii iolo kasangkat siri do siri kivaro oguu sakot. Om ginuu nopo diolo diri minangakan nga kivaro kama limo noribu tulun, nga kira kokusajan tosukod noopo.
43006011	Om onuono dii di Yisus iri kuui, do monorimakasi do Kinoringan om potikido nogi dii i tongotulun do songingogom siri. Om iri sada nga kinaa nogi di Yisus om pangakanno dii iolo kasangkat sogosob-gosob diri kouvangan diolo mangakan.
43006012	Om kabajak nopo dii i tongotulun toguu om tangaro nogi dii di Yisus ikoi i tongotulunJo do, “Pumpungo mujuno ilo noolu-olu om aui opirubatan,” kaDisido.
43006013	Om pumpungono dii dagai iri, om poosuono dii si poijanan, om opulupo om duvo dii i vakid do noponu do noolu-olu mantad diri limono noinan di kuui diri nopumpung dagai di nokoopod i tongotulun do mangakan.
43006014	Om naantangan dii di tongotulun iri sinunduvan vinaal di Yisus om nakatangar dii iolo do ka, “Oinomodno do Isidono iri Nabi irad di Musa do rumikot siti vonuvo,” kadiolo.
43006015	Nga koilaai nopo dii di Yisus do pajalon daa diolo Isido posiliu do raja om insoduno dii Isido sosoiso do tumakad kavagu siri kulud.
43006016	Om mintutuvongno dii i tadau om ongoino dii ikoi i tongotulun di Yisus rumuuk siri botung,
43006017	om sakono dii ikoi si talud om gaauno dii do sumondipau siri Bandar Kaparnaum. Nga otuvongno dii om aupo sino i Yisus do rumomut dagai.
43006018	Om lumogod marong dii iri sarup, jadi agajono dii iri tongoumbak.
43006019	Om sinodu nopo dagai do mingalud mantad diri inontodon nga kivarono kama diri do tolu nabatu ko apatpo nabatu sinodu diri. Om kaantangai dii dagai i Yisus minsomok di talud sinakaanja do manau-panau siri soribau do vaig, nga nokorosino dii marong ikoi.
43006020	Nga kadi Yisus dagai, “Ada kou rumosi do Iokui iti!” ka.
43006021	Om korongou dii ikoi ampa nogi dii do asanang i ginavoja pasako Disido siri talud, om pogsako dii Disido tigogi do nokoompitno ikoi siri rikoton dagai.
43006022	-
43006023	Om di susuvab om kivaro iri piipiro talud do mantad Bandar Tobirias do rinumikot om linumabu siri somok diri pantok pinonorimokosian di Tuhan do Kinoringan diri kuui do nipaakan Disido di tongotulun. Om kaandamai nogi dii iri tongotulun toguu do iso noo iri talud siri diri sodop om oilaan diolo do bubugol ikoi i tongotulun di Yisus sinumondipau do au nakavaja i Yisus.
43006024	Om koilaai nopo dii diolo do au sino i Yisus siri om ikoi i tongotulun di Yisus nogi nga au sino, om sakono dii iolo diri tongotalud iri mantad si Tobirias do minongoi silo Bandar Kaparnaum do sumuut do mogium di Yisus.
43006025	Kosomungai nopo dii di tongotulun i Yisus siri sondipau om duatono dii diolo i Yisus do ka, “Rabi, sombiaKono korikot siti?” ka.
43006026	Om kadi Yisus, “PatangaronKu marong dikovu iti, do koium-ium muju nopo Dogo nga sabap nabajakan kou diri kuui inakan muju, nga okoniko sabap do nokoontong kou diri pongintutunan do vinaalKu.
43006027	Ada kou karajin kumaraja mogium di taakanon do obimvunos. Nga pogium kouno diri taakanon di au moilo munos do irino manaak do kovijaan diri auso koovion, irino i pataakonKu dikovu. Do Ioku nopo diti nga i Sinumiliu do Tulun, om tinandaan Oku di Kinoringan, Tama, do sinuu Oku Disido om tanda nopo diri nga irino tongokosunduvan vinaalKu,” kadi Yisus.
43006028	Om pongoduatno dii iolo do ka, “Onu bato i apatut do gaagayaja iri kouvangan do Kinoringan?” kadiolo.
43006029	Nga jawapno dii i Yisus, “Itino gaagaya diri kouvangan di Kinoringan do vojoon muju do misti aparsaya kouno Dogo, iri sinuu do Kinoringan siti vonuvo,” ka.
43006030	Nga pitangarno i tongotulun Disido do ka, “Onu i kosunduvan do vaalonNu do ipoontongNu dagai do pongintutunanja do kikuasaKo, om ampa nogi do aparsaya ikoi Dika? Onu batoi karajawonNu?
43006031	Do iodu-aki tokou nopo nga nakapangakan diri taakanon i roitan do maana ontok di silo padang do kovotuvan di pogulupo do kivaro nokotulis siri Kitab do ka, ‘Pinaakan Disido iolo di taakanon mantad suruga,’ kadi Kitab,” kadi tongotulun.
43006032	Nga kadi Yisus, “PatangaronKu marong dikovu iti, do okoniko i Musa minanaak dikovu diri taakanon mantad suruga, nga i TamaKuno iri minanaak. Om manaak nogi Isido kavagu do taakanon diri oinomod mantad suruga.
43006033	Sabap taakanon nopo di mantad do Kinoringan nga irino minindaau mantad silo suruga inontodonJo, om irino i momijau do tongotulun siti vonuvo,” ka.
43006034	Om kadi tongotulun Disido, “Tuan, gaam do soumur-umur manaak dagai do taakanon dino,” ka.
43006035	Nga jawapno dii i Yisus do ka, “Ioku nopo nga irad diri taakanon do kovijau di tongotulun. Isaai nopo iri rumikot siti Dogo om aparsaya Dogo nga auno dino vitilon om tuuvan isido, sabap Iokuno iri sumiliu do taakanon disido.
43006036	Om nakatangar Okuno laid dikovu do, ‘Insan pun nokoontong kou Dogo nga aui aparsaya kou Dogo,’ kangKu gia dii.
43006037	Nga kasangkat nopo diri ipasanganu diAmo Dogo om irino rumikot siti Dogo. Om isaai nopo i rumikot siti Dogo om aui tulakonKu.
43006038	Iri sabap do minindaau Oku mantad suruga mongoi siti vonuvo do maja diri kouvangan diAmo i minonuu Dogo siti vonuvo om okoniko maja Oku di kouvanganKu kondiri.
43006039	Om itino kouvangan di minonuu Dogo siti vonuvo, do isaai nopo iri nipasanganu Disido Dogo om povijauonKu ontok do kiamat supaya auso olijot diolo.
43006040	Do itino kouvangan diAmoKu do pointikid-tikid di tulun mongontong Dogo i TanakJo mivaja do aparsaya nga kaanu do kovijaan diri auso koovion, om Iokuno i momijau disido ontok di kiamat,” kadi Yisus.
43006041	Om songungos-ungos dii i tongokotua do tulun Joudi di Yisus, sabap natangar gia do, “Iokuno irad di taakanon i minindaau mantad si suruga,” ka.
43006042	Om kadiolo, “I Yisus bo iti i tanak di Jusip. Otutunanjai bo iamoJo om iinoJo. Potingkuro tangaron Disido do, ‘Minindaau Oku mantad suruga,’ kaDisido?” kadi tongokotua.
43006043	Nga kadi Yisus diolo, “Ada kou mungos-ungos bo,
43006044	do auso iso tulun kadapat do rumikot siti Dogo nong okoniko mantad diAmo do mangangat disido poongoi siti Dogo. Om Iokuno iri momijau disido ontok di kiamat.
43006045	Kivaro nokotulis si buuk di nabi-nabi do, ‘Kasangkat do tulun nga tudukan do Kinoringan,’ kadiri tinangaran siri Kitab. Jadi nong irad dino pointikid-tikid do tulun diri korongou diAmo, om momit di ponudukanJo om irino i rumikot siti Dogo.
43006046	Okonko komoionKu do nokoontong i tulun diAmo, nga Ioku noo i rinumikot mantad do Kinoringan do nokoontong Disido.
43006047	Nga patangaronKu marong dikovu iti do isaai nopo iri aparsaya Dogo nga irino kaanu do kovijaan di auso koovion.
43006048	Om Ioku nopo nga irad di taakanon diri kovijau do tongotulun.
43006049	Iodu-aki muju nopo nga nakapangakan di taakanon, i roitan do maana, ontok silo padang do kovotuvan di poguulupo, nga iolo pun napatai.
43006050	Nga iri nopo taakanon do mantad suruga nga okoniko irad do maana, supaya tulun nopo di kaakan do taakanon mantad suruga om ausono kapatajan di tatodjo.
43006051	Om Iokuno i minindaau mantad si suruga, nga irad di taakanon do kovijau do tulun. Ii nopo tulun do kaakan do taakanon diti, irino aparsaya Dogo, nga ovijau gosob salaid-laid. Do ii nopo taakanon do pataakonKu om itino kojuvanKu do kovijau di tongotulun siti vonuvo,” kadi Yisus.
43006052	Korongou nopo dii i tongotulun do Joudi, kinamno dii iolo moisisival kondiri do ka, “Potingkukuro tulun diti manaak daton dilo kojuvanJo do ipaakan daton?” kadiolo.
43006053	Om pitangarno kavagu i Yisus diolo do ka, “PatangaronKu marong dikovu iti do Iokuno i Sinumiliu do Tulun. Nong au kou mangakan do kojuvanKu om mongiup di raaKu, om ausono kovijaan muju do oinomod.
43006054	Isaai nopo iri mangakan do kojuvanKu om mongiup do raaKu om irino kivaro kovijaan diri auso koovion. Om Iokuno iri momijau disido ontok di tadau kiamat.
43006055	Sabap kojuvanKu nopo nga irad do taakanon om raaKu nopo nga irad do tiiupon do oinomod.
43006056	Iri nopo tulun di mangakan di kojuvanKu om mongiup di raaKu, om irino atatap siri Dogo om Ioku nga atatapi si disido.
43006057	IAmoKuno minonuu Dogo siti vonuvo om poimvijau Isido, om Ioku nogi nga poimvijau mantad diAmo. Om irad nogi dino i tulun do mangakan Dogo nga ovijau sabap mantad Dogo.
43006058	Iti nopo irad do taakanon di minindaau mantad suruga om okoniko miirad diri inakan diodu-aki tokou, do nakaakanno iolo om minataipo. Nga tulun nopo do kaakan do taakanon diti om ovijau gosob salaid-laid,” kadi Yisus.
43006059	Kasangkat do tangar diti nga pinatangar di Yisus ontok di monuduk Isido di tongotulun si valai sasambayangan si Bandar Kaparnaum.
43006060	Om korongou dii ikoi kasangkat di tongotulun di Yisus diri tinangaran Disido om oguu dii minitangar do irad diti, “Apagon tinangaran dino, ausoi dii moo mongorongou dino,” ka.
43006061	Nga oilaani di Yisus do songungos-ungos iolo do korongou di tinangaran Disido om pitangarno dii Isido do ka, “Koluvau naku do ginavo muju i tinangarKu diri?
43006062	Insan koontong kou Dogo gumuli kavagu si nontodonKu nga au kou aparsaya Dogo.
43006063	Tatod nopo do Kinoringan nga popovijau do tulun, do kogiroto nopo do kojuvan do tulun nga auso guna. Iri nopo tinangaran do niabarKu dikovu nga irino mantad di Tatod do Kinoringan om irino i kovijau.
43006064	Nga insan irad dino kivaropo piipiro dikovu do au aparsaya,” kadi Yisus. Do oilaani di Yisus laid nong isai iri au aparsaya om isai iri pataak Disido siri di tongokotua do tulun Joudi.
43006065	Om pitangarno dii kavagu i Yisus do ka, “Inono kangKu dikovu do nong iAmo porikot siti Dogo ampa nogi kadapat iso tulun rumikot siti Dogo,” kadi Yisus.
43006066	Om mantadno diri do oguu i tongotulun di Yisus do tinumingkod maja Disido.
43006067	Om pongoduatno dii i Yisus dagai di opulu om duvo tongotulunJo do ka, “Potingkukuro? Uvang mujupo dikovu mogidu mantad siti Dogo?” ka.
43006068	Nga jawapno dii i Simun Pitrus do ka, “Tuhan, ausono tulun vokon vojoonja. Do Ikano i kitangar do kovijau gosob do auso koovion.
43006069	Ikoi nopo nga aparsayai Dika om koiloi do Ikano i Olidang mantad do Kinoringan,” ka.
43006070	Om jawapno dii kavagu i Yisus do ka, “Ikovu nopo opulu om duvo tulun mimang piniliKuno, nga kivaro iiso dikovu do irino rogon,” ka.
43006071	Nga komoion nopo di Yisus diri om i Yudas, i tanak di Simun, i tulun mantad soi Kampung Koriut, sabap insan pun isido iso dagai opulu om duvo tulun di Yisus nga itaak disido i Yisus si di tongokotua do tulun Joudi.
43007001	Koopod nopo dii iri, om pampanauno dii oi Yisus do tumongkop siri Vonuvo Golilia do monuduk di tongotulun siri, do au uvang Isido do mampanau silo Vonuvo Yudia sabap sipamatai i tongokotua do tulun Joudi Disido.
43007002	Om ontok nopo diri nga masaan do tadau tagajo di tulun Joudi, i roitan do Tadau Tagajo do Momusulap.
43007003	Om sabap diri do minitangar oiadiJo Disido do ka, “Iduai bo pantok siti om pakaayaino silo Yudia, supaya koontong i tongotulunNu diti kosunduvanNu.
43007004	Do ausoi tulun mokiinggojoo do ngaran do losokon ino kosunduvan. Nong osunduKo paantangaino di tongotulun siti vonuvo,” kadiadiJo di Yisus.
43007005	Do insan oiadiJo kondiri nga aui aparsaya Disido.
43007006	Om jawapno i Yisus do ka, “Sombibia nopo nga obuli kovi dikovu mamaal onuu nopo. Nga Ioku nopo om aupo norikot i masoKu.
43007007	Aui obonsi i tongotulun siti vonuvo dikovu, nga Ioku nopo kobonsijan diolo sabap pakaraaton soumurKu ilo gaagaya diolo.
43007008	Ongoi kou pogi sapul dikovu dino tadau tagajo, do aupo mongoi Oku Dogo do okonkopo norikot marong i masoKu,” kadi Yisus.
43007009	Iradno dino i tinangar di Yisus diadiJo om indadapo dii Isido siri Golilia.
43007010	Nga koongoino dii sumapul oiadiJo di Yisus siri raaramai tadau tagajo om susuut nogi dii Isido sosoiso, supaya au koilo i tongotulun Disido.
43007011	Nga songkoduatono dii diri tongokotua do tulun Joudi do mogium di Yisus, kadiolo, “Inombo naku dii Isido?” ka.
43007012	Om moikonos-konos nopo dii i tongotulun toguu do mitangar pasal Disido do kivarono mitangar do, “Tulun Isido taandai,” kano. Kivarono mitangar do, “Okoni,” ka, “do Isidono mamalid do tulun toguu,” kaano diolo.
43007013	Nga auso iiso tulun opusu mintalang do mitangar pasal Disido, sabap rumosi iolo di tongokotua do tulun Joudi.
43007014	Om pintangaanno dii diri tadau tagajo diolo om asu nogi dii i Yisus siri natad do Valai Sasambayangan Tagajo do monuduk.
43007015	Nga ongoiranan marong dii i tongokotua do tulun Joudi om kadiolo, “Potingkuro tulun diti koilo monuduk do aupo asavat sikul?” ka.
43007016	Nga jawapno dii i Yisus diolo do ka, “Iti nopo potudukonKu om okoniko Dogo nga mantad Disido iri minonuu Dogo siti vonuvo.
43007017	Om isaai nopo uvang maja diri kouvangan do Kinoringan om irino koilo diti potudukonKu, nong mantad do Kinoringan ko mantadpo Dogo kondiri mitangar.
43007018	Tulun nopo monuduk do mantad disido kondiri om okoniko nuu iri nga mokirajoui. Nga tulun nopo iri uvang do rojoon iri minonuu disido nga otulid i ginavojo om au momudut isido.
43007019	Nakataakno di Musa dikovu iri Undang-undang Ugama, nga iisopo dikovu nga auso maja di Undang-undang Ugama diri. Nokuro dii sipamatai kou Dogo?” kadi Yisus.
43007020	Nga jawapno dii i tongotulun toguu do ka, “RinosukanKo do rogon! Nga isai dii sipamatai Dika?” ka.
43007021	Nga jawapno dii i Yisus diolo do ka, “Iso nogi kusai do momoruui do nolingasanKu di Tadau Koingkajadan. Nokuro do oiranan kou kasangkat do iri nopo ontok Tadau Koingkajadan do nolingasanKu iri tulun?
43007022	Nga ikovu pun monunat di tanak muju ontok Tadau Koingkajadan irad di nisuu di Musa. Nga oinomod nopo om okoniko mantad di Musa noo, do mantadpo diodu-aki muju di nokopogulu mantad di Musa.
43007023	Nga nong koponunat kovi do tulun ontok Tadau Koingkajadan sabap rumosi kou do au kavaja diri nisuu di Musa dikovu, om aui apatut daa do araatan kou Dogo sabap kopongolingos Oku do toruol di kojuvan do tulun ontok Tadau Koingkajadan.
43007024	Ada kou papasala do vokon do antangan muju i pamarasan disido, nga timbangon mujuno nong inombo iri oinomod om otulid,” kadi Yisus.
43007025	Om kivaro i piipiro tulun si Yorusalim laid do moitututuran do ka, “Isidono iri pokipapatajan diolo,
43007026	antangaipo nga atalang Isido kumituturan di tongotulun. Otutunani kama marong di tongokotua tokou do Isido iri Koristus, i pinili di Kinoringan sumiliu do Raja. Nong aui, nokuro do auso komi diolo do pakasala Disido?
43007027	Nga oilaan tokovi nontodon do tulun diti. Nga korikot nopo i Koristus ka om auso iiso do koilo nong sombo nontodonJo,” kadi tongotulun.
43007028	Om di monuduk i Yisus siri natad do Valai Sasambayangan Tagajo, opuod Isido mitangar do ka, “Aupo kotutun kou marong Dogo, om aupo koilo kou nong inombo nontodonKu. Okoniko nokorikot Oku om mantad di kuasaKu kondiri. Iri nopo minonuu Dogo siti vonuvo nga oinomod, nga au muju otutunan.
43007029	Kotutun Okui Dogo Disido do mantadi silo Disido nontodonKu, om Isidono iri minonuu Dogo siti vonuvo,” kadi Yisus.
43007030	Nga korongou nopo dii i tongokotua do Joudi di ponudukan di Yisus om sipanangkapno daa iolo Disido, nga aui nolombusan do aupo norikot i maso do tangkapon Isido.
43007031	Nga oguu nogi tulun vokon siri do aparsaya Disido, om kadiolo, “Itino kama i Koristus do ausono vokon kosunduvan do lobi mantad diti vinaalJo maino,” kadiolo.
43007032	Nga i kumpulan Porisi nokorongou do songkonos-konos i tongotulun toguu do i Yisus komoion, om ponuuno dii iolo om iri tongokotua do imam di piipiro pulis do mongoi manangkap di Yisus.
43007033	Nga kadii di Yisus di tulun toguu, “Okonnoko alaid Okupo do poinrunggum dikovu om gumuli Okuno kavagu soi Disido iri minonuu Dogo siti vonuvo.
43007034	Om iumon Oku nogi dino dikovu nga au Okui osomungan dikovu sabap au kou korikot siri ongoionKu,” ka.
43007035	Om poitangar-tangarno dii i tongokotua do tulun Joudi do ka, “Sinombo naku pakaayanJo do au osomungan tokou? Mongoi naku Isido sumusuut di tulun do Joudi i songias-ias si ijonon di tulun Yunani om monuduk do tulun Yunani silo?
43007036	Onu naku arati di tangar Disido do, ‘Iumon Oku dikovu nga au Okui osomungan dikovu,’ ka, om, ‘Au kou korikot siri ongoionKu?’ kaDisido,” kadi kotua do tulun Joudi.
43007037	Om ontok do tadau do pongovianno diri tadau tagajo, om ingkakatno dii i Yisus mitangar do opuod do ka, “Isaai nopo dikovu iri tuuvan nga aandai do rumikot siti Dogo do mongiup.
43007038	Isaai nopo i aparsaya Dogo om irino i komoion siri Kitab do sonlujung-lujung i vaig do bavang i kovijau do mantad saralom do ginavojo,” kadi Yisus.
43007039	Komoion nopo di Yisus om irino i Tatod do Kinoringan do otorima di tulun do aparsaya Disido, do ontok nopo diri om aupo nakataak di Kinoringan i TatodJo sabap aupo nokoinggajo do Kinoringan i Yisus si suruga.
43007040	Nga korongou nopo dii iri piipiro tulun do mantad di tulun toguu di tinangar Disido, om pitangar dii iolo do ka, “Oinomodno bala do Isidono iri Nabi irad di Musa,” ka.
43007041	Om iolo vokon nga mitangar do ka, “Itino i Koristus, i pinili do Kinoringan sumiliu do Raja,” ka. Nga kadiolo vokon, “Okoniko bakai. Do okoniko silo Golilia imbulajon di Koristus.
43007042	Do tangar nopo siri Kitab do i Koristus nopo nga koturunan di Daud, om kosusuvan nopo Disido nga silono Boitlim i kampung di Daud,” ka.
43007043	Om nopiduvono dii i tongotulun toguu pasal di Yisus.
43007044	Om kivaro dii piipiro tulun do sipanangkap Disido nga aui dii nolombusan diolo.
43007045	Om koguli nopo dii i tongopulis di Valai Sasambayangan Tagajo siri di tongokotua do imam om i kumpulan do Porisi om duatono dii diolo i pulis do ka, “Nokuroi do au muju oviton Isido siti?” ka.
43007046	Nga jawapaino dii di tongopulis do ka, “Adii, apandai gia tulun diri. Auso iiso tulun do koirad di kuasaJo do monuduk,” ka.
43007047	Nga kadi kumpulan Porisi, “Nokuro kou irad dino? Ikovu nogi nga napalid bala Disido.
43007048	Ausopo kotua tokou ko ikoi kumpulan Porisi do aparsaya Disido.
43007049	Nga ii nopo tongotulun toguu diti do aparsaya Disido sabap au iolo koilo diri Undang-undang Ugama tokou nga potingkuro pun ovusung iolo diri,” kadi kumpulan Porisi.
43007050	Nga siri nogi i Nikodimus, iri iso tulun mantad diolo, i nakasamung di Yisus di pogulu, om kadi Nikodimus di kumpulan Porisi vokon,
43007051	“Nong vojoon iri Undang-undang Ugama tokou, iisopo tulun nga au buli ukuman nong aupo orongou i tangar disido nong onuu iri vinaaljo,” ka.
43007052	Om jawapno dii iolo do ka, “Ika nogi bala nga tulun do Golilia. Torisidono mongontong iri tinangaran si Kitab om koilokoi do auso iiso nabi do silo Golilia nontodon,” ka.
43007053	[Om sompori-porino dii i tongotulun muli,
43008001	nga i Yisus nopo om tinumakad siri Kulud do Jaitun.
43008002	Om asasarappo dii di susuvab om nokorikot dii i Yisus kavagu siri natad do Valai Sasambayangan Tagajo, om untunno dii kasangkat i tongotulun misoliput do rumongou Disido, om ogomno dii i Yisus do monuduk diolo.
43008003	Nga ontok nogi diri om minongovit nogi iri piipiro kotua do tulun Joudi diri iso tondu siri di Yisus do nokosupan iri tondu do lumapau, om polintangawono dii diolo iri tondu siri gotuvang diolo. Iri nopo tongokotua diri nga kumpulan Porisi om tulun monunuduk do Undang-undang Ugama Joudi.
43008004	Om pitangarno dii iolo di Yisus do ka, “Guru, tinangkap iti tondu do nokosupan lumapau.
43008005	Nga saralom Undang-undang Ugama nisuu di Musa daton di pogulupo, tondu nopo do irad diti nga misti dumpauon do vatu gosob do apatai. Nong Ika kukuroyonNu dii do irad diti?” kadi tongokotua do tulun Joudi.
43008006	Nga tinangar diolo irad diri do monsuba di Yisus supaya kivaro koontodon diolo papasala daa Disido. Nga singkuduno dii i Yisus do monulis siri tana do mamakai tunturuJo.
43008007	Nga pingguliai nopo dii di tongokotua mongoduat i Yisus, om laisno dii Isido mitangar do ka, “Isai-isai nopo dikovu iri auso duso om irino mogulu mongodumpau dilo tondu,” kadi Yisus.
43008008	Om singkuduno dii Isido kavagu do monulis siri tana do mamakai di tunturuJo.
43008009	Nga korongou nopo dii i tongokotua do tulun Joudi di tinangaran di Yisus om poisuut-suutno dii iolo kasangkat mampanau muli, om ii nopo minogulu muli nga i oloing marong om susuutno i tongovokon maja di umurjo om kolimumuson nopo dii nga i omulok marong. Jadi isopo dii i Yisus siri om i tondu do poingkakat siri gotuvang Disido.
43008010	Om laisno dii kavagu i Yisus om pitangarno dii do ka, “Abu, inombono dii iolo? Ausoi dii niukum diolo dikau?” ka.
43008011	Om jawapno dii i tondu do ka, “Tuan, ausoi dii niukum dogo diolo,” ka. Om kadii di Yisus disido, “Ioku nogi nga aui mongukum dikau, nga ulino pogi om mantad maino diti adano gulio kavagu ino dusonu,” kadi Yisus.]
43008012	Om ponuturanno dii kavagu i Yisus di tulun toguu do kaDisido, “Iokuno nga irad do vinaang i pinakatanavau di tongotulun siti saralom vonuvo. Om isaai nopo maja Dogo nga onuanKu do kovijaan, om si Oku ginavojo do pinakatanavau supaya kotutun di Kinoringan, om auno mampanau i tulun diri siri totuvong,” kadi Yisus.
43008013	Nga kadi kumpulan Porisi, “TinangaranNu dino au oinomod, do Ika kokondiriNu mangaabar dino gaagayaNu,” ka.
43008014	Om jawapno dii i Yisus do ka, “Insan Ioku kondiri mangaabar dino gaagayaKu, nga oinomodi ino iabarKu dikovu sabap oilaanKu iri nontodonKu om pakaayanKu, nga ikovu nopo om aui koilo diri nontodonKu om pakaayanKu.
43008015	Nga ikovu nopo manalasai do tulun om maja kou di koubasan do tulun, nga Ioku nopo Dogo om au Okui manalasai do isaai nopo tulun.
43008016	Om insan manalasai Okupo nga irino oinomod, sabap okoniko bubugol Oku manalasai, nga miuup Ikoi diAmo i minonuu Dogo siti vonuvo do manalasai.
43008017	Kivaro nogi nokotulis siri Undang-undang Ugama muju do ka, ‘Nong kivaro duvo kojuvan saksi mangaabar diri naantanganjo, oinomod iri tinangaran diri,’ ka.
43008018	Om Ioku kondiri diti do mangaabar di gaagayaKu nga koduvo om iAmoKu i minonuu Dogo siti vonuvo nga mangaabari di gaagayaKu,” kadi Yisus.
43008019	Nga kadii diolo, “Nong irad dino, inombo iAmoNu?” ka. Om jawapaino dii di Yisus do ka, “Ioku om iAmoKu nga au muju otutunan, do nong kotutun kouno nong isai Oku, iAmoKu nga otutunan mujui,” kadi Yisus.
43008020	Pinitangaran nopo di Yisus diti nga ontok di monuduk Isido siri natad do Valai Sasambayangan Tagajo siri somok do poijanan do parsambaan, nga ausoi diolo manangkap sabap do aupo norikot i maso do kapanangkapan Disido.
43008021	Om ponuturanno dii kavagu i Yisus di tongotulun toguu do ka, “OiduanKu ikovu om iumon Oku dino dikovu, nga opimpatai kou sabap siisino kovi si duso muju. Om au kovi korikot siri ongoionKu,” ka.
43008022	Nga kadii di tongokotua do tulun Joudi, “Nokuroi? Kumiros naku Isido do tangaron Disido do, ‘Au kovi korikot siri ongoionKu,’ kaDisido?” kadiolo.
43008023	Om pitangarno dii kavagu i Yisus diolo do ka, “Ikovu nopo nga mantad siti suribak nga Ioku nopo om mantad silo savat. Ikovu nopo tulun siti vonuvo nga Ioku nopo om okoniko tulun siti vonuvo.
43008024	Om irino dii katatangarKu dikovu do, ‘Opimpatai kou sabap siisino kovi si duso muju,’ kangKu, do nong au kovi aparsaya do Iokuno I SINO SOUMUR, om misti do apatai kou sabap siisino kovi si duso muju,” kadi Yisus.
43008025	Nga pongoduatno dii iolo do ka, “Isaiko bato?” ka. Om jawapno dii Yisus do, “Iokuno iri komoionKu dikovu mantadpo di togina.
43008026	Om oguu patangaronKu dikovu pasal di gaagaya muju om salasaianKu daa ikovu. Nga Iri minonuu Dogo siti vonuvo om oinomod, om onuu nopo i norongouKu si Disido om irino i patangaronKu dikovu siti vonuvo,” kadi Yisus.
43008027	Nga au iolo kaarati do mitangar i Yisus diolo pasal di TamaJo.
43008028	Irino sabap do minitangar i Yisus do ka, “Iokuno i Sinumiliu do Tulun, om kogivis Okupo dikovu si kaju, ampa nogi kotutun kou do Iokuno I SINO SOUMUR, om okoniko misompopori Oku diti kurionKu nga onuu nopo iri nituduk Dogo diAmo om irino i tangaronKu dikovu.
43008029	Do Isido nopo iri minonuu Dogo siti vonuvo om maja-vaja Dogo, om aui posoisoon Oku Disido sabap maja Oku soumur diri kouvanganJo,” kadi Yisus.
43008030	Nga koompus nopo dii i Yisus kasangkat di tangaronJo om oguu dii tulun aparsaya Disido.
43008031	Om pitangarno dii i Yisus di tongotulun Joudi i naparsaya Disido do ka, “Nong atatap kou maja di tinangaranKu om oinomodno do tulunKu ikovu.
43008032	Om kopingiilo kou diri oinomod pasal di Kinoringan om irino i palapas dikovu,” kadi Yisus.
43008033	Nga kadiolo, “Ikoi nopo om koturunan diIbraim om au insan ikoi sumiliu turipon do vokon. Nokuro tinangarNu do, ‘Irino i palapas dikovu,’ kaNu?” kadi tulun Joudi.
43008034	Nga kadi Yisus diolo, “PatangaronKu marong dikovu iti, do pointikid-tikid do tulun mamaal do duso om irino turipon do duso.
43008035	Om turipon nopo nga au atatap siri samvalai. Nga irino i tanak marong do atatap siri valai.
43008036	Jadi nong i Tanak do Kinoringan palapas dikovu ampa do obojou kou sumiliu do tangaanak do Kinoringan.
43008037	Koilo Okui bo do koturunan kovi diIbraim, nga sipamatai kovi Dogo sabap au torimawon muju i ponudukanKu.
43008038	Iti nopo patangaronKu nga irino i inomitKu si diAmoKu, nga ino nopo vaalon muju om irino i norongou muju si di tama muju,” kadi Yisus.
43008039	Nga jawapno dii iolo do ka, “Takija nopo nga iIbraim,” ka. Nga kadi Yisus, “Nong oinomod do koturunan kou diIbraim atantu do osugutan muju iri gaagaya disido.
43008040	Aandai iti vaalonKu do monuduk Oku dikovu diri ongoinomod i norongouKu mantad do Kinoringan. Nokuro do pokipatajan Oku nogi dikovu? Maka IIbraim nopo nga okoniko do irad dino.
43008041	Nga gaagaya muju nopo om nakavajai kou diri gaagaya di tama muju,” kadi Yisus. Nga jawapai dii di tongotulun Joudi do ka, “Okoniko irad ikoi do tanak linapaan do isoi Tamaja, irino i Kinoringan,” ka.
43008042	Kadi Yisus diolo, “Nong oinomod do i Kinoringan i Tama muju, tantu do au kojuu kou Dogo sabap Iokuno i mantad do Kinoringan do siti dikovu maino, do okoniko kondiriKu rumikot siti, nga i Kinoringan i minonuu Dogo siti vonuvo.
43008043	Nokuro do au kou kaarati diti tinangaranKu? Irino sabap do au uvang kou mongkinongou diti ponudukanKu.
43008044	Do i tama muju nopo nga i kotua do rogon, om ikovuno dii inanak disido om onuu nopo iri kouvangan di tama muju nga vojoon muju. Om i kotua do rogon nopo nga irino i minamatai do tulun di timpuuni. Au insan isido mitangar do oinomod, sabap ausono oinomod si disido. Do sombia nopo do momudut i kotua do rogon, om mitangar isido do maja di koubasanjo kondiri. Do isidono momumudut om nogi nontodon do vudut.
43008045	Om ikovu nga irad nogi disido, om au kou aparsaya Dogo sabap do oinomodno iti tinangaranKu.
43008046	Auso dii dikovu mamantang do kiduso Oku. Mimang oinomod iti tangaronKu dikovu. Nokuro do au kou aparsaya Dogo?
43008047	Do isai iri mantad do Kinoringan om irino mangasip di tinangaran Disido. Nga ikovu nopo om okoniko mantad do Kinoringan nontodon muju, irino sabap do au kou mangasip di tinangaranJo,” kadi Yisus.
43008048	Om jawapno dii i tongotulun Joudi di Yisus do ka, “Oinomodi dii bala i tangarja dii do Ikano tulun Somoria, i musuja, om rinosukanKo do rogon,” ka.
43008049	Nga jawapno dii i Yisus diolo do ka, “Au Okui rinosukan do rogon do mongurumat Okui di TamaKu, nga ikovu nono do pakaraat Dogo.
43008050	Nga kivaro Iiso manalasai do pokoinomod Dogo om mogium di kourumatanKu, okoniko mokiurumat Oku kondiri.
43008051	Nga patangaronKu marong dikovu iti do isaai nopo mangasip do tinangaranKu om auno koirasa do kapatajan do auso koovion,” kadi Yisus.
43008052	Om pitangarno dii kavagu i tongotulun Joudi di Yisus do ka, “Maino oilaanja nogi dii do rinosukanKo do rogon, sabap antangaipo dino iIbraim om i tongonabi vokon di pogulupo nga napataii. Om nokokuro tangaronNu do, ‘Isaai nopo mangasip do tinangaranKu om auno koinam do kapatajan do auso koovion,’ kaNu?
43008053	Potingkuropo i taki tokou i Ibraim nga napataii om i tongonabi vokon pun napataii. Isaipo nokoinong ino kojuvanNu? Agajopo kuasaNu naku mantad diIbraim, i taki tokou?” kadi tongotulun Joudi.
43008054	Nga jawapno dii i Yisus diolo do ka, “Nong misinggagajo Oku kondiri om ausono dii arati di kagajaanKu, nga i TamaKu nono i monginggajo Dogo, iri komoion muju do, ‘Kinoringanja,’ kamuju.
43008055	Ombo iti do aupo nokotutun kou di TamaKu, nga kotutun Okui Dogo Disido. Sabap nong, ‘Au Oku kotutun Disido,’ kangKu, tantuno dii do kosugut Oku dikovu do momudut, nga kotutun Okuno Dogo Disido om mangasip Oku di tinangaranJo supaya auKuno kopomudut.
43008056	IIbraim nopo i taki tokou om aandaian marong do miintong orikot i tadau do korikatanKu om koontong nopo dii isido di tadau di korikatanKu om aandaian dii,” kadi Yisus.
43008057	Nga kadi tongotulun do Joudi di Yisus, “Aupo nokorikot do limo nopulu toun umurNu, ombo dii nokoontongKo diIbraim?” kadi tulun Joudi.
43008058	Om jawapno dii i Yisus diolo do ka, “PatangaronKu marong dikovu iti do aupo nosusu Ibraim om SINO OKU SOUMUR,” kadi Yisus.
43008059	Om paganuno dii i tongotulun do Joudi di vatu do pongodumpau daa di Yisus, nga linumosoki i Yisus, om labusno dii Isido mantad siri natad do Valai Sasambayangan Tagajo.
43009001	Om di manau-panaupo i Yisus, nokoontong Isido diri iso tulun bolou mantadpo si tijan diinojo.
43009002	Om pongoduatno dii ikoi i tongotulunJo di Yisus, do kadagai, “Rabi, isaino naku nakavaal do duso gosob do nobolou mantad si tijan diinojo iti tulun, nong isidopo kondiri ko mantadpo di moloingjo?” ka.
43009003	Om jawapno dii i Yisus do ka, “Okoniko duso disido om okoniko duso do moloingjo, nga irino supaya do buli kointalang i kuasa do Kinoringan siri disido.
43009004	Sabap ontok do tadaupo, komoion do ovijau tokoupo, misti kumaraja tokou diri karaja Disido i minonuu Dogo siti vonuvo, do sodop nopo dino om ausono kadapat kumaraja.
43009005	Salaidpo do siti Okupo vonuvo om Iokuno irad di pakatanavau diti vonuvo,” kadi Yisus.
43009006	Om koompus nopo dii i Yisus mitangar inong diri, om pongodulano dii Isido siri tana do mongolunang di tana om poliuto nogi dii Disido i butak siri mato di tulun bolou,
43009007	om tangaraiJono dii i tulun do ka, “Ongoino pogi pongolinggagup silo Kulam di Silaum!” ka. Komoion nopo do Silaum nga sinuu. Om ongoino dii isido pongolinggagup. Nga poglinggagup disido turus dii nokoontong om pouliaino dii disido si valai.
43009008	Om santangar-tangar dii i tongotulun siri somok om i tongotulun di nokoontong diri tulun do mokisadaka do siin, om kadiolo, “Okoniko bato i tulun di mogom-ogom i oubas mokisadaka do siin ilo?” ka.
43009009	Nga pintangar dii i vokon do ka, “Ilo nogi bo iri,” ka. Nga kadi vokon, “Okoniko isido ilo, nga nokosuboli di tulun ilo,” ka. Nga kondiri di tulun mangaabar do, “Iokuno bo iri,” ka.
43009010	Nga kadiolo do mongoduat disido, “Kinumukuroko dii do nokoontongko dii maino?” ka.
43009011	Nga jawapno dii disido do ka, “Iri tulun roitan do i Yisus do minongolunang do tana om poliuto nogi dii siti matoku, om tangarai oku nogi dii do, ‘Ongoino pogi mongolinggagup silo Kulam di Siluam,’ ka. Om ongoi okuno dii, om ontok di nokopongolinggagup oku turus do nokoontong oku dii,” ka.
43009012	Om “Inombono dii i tulun dino?” kadiolo. Nga kadisido, “Au oku nokoilo,” ka.
43009013	Om ovitono dii di tongotulun iri tulun do nobolou di nolingasan siri di kumpulan Porisi.
43009014	Nga tadau nopo dii pinongolunangan di Yisus diri tana supaya koontong i mato di tulun do bolou nga irino ontok do Tadau Koingkajadan.
43009015	Om irino ologos dii i kumpulan Porisi do mongoduat kavagu di tulun bolou nong potingkuro dii isido do nokoontong. Jawapno dii i tulun bolou, “Liniutan Disido do butak iti matoku, om pongolinggagup oku nogi dii turus koontong oku,” kadi bolou.
43009016	Nga kadi kumpulan Porisi vokon, “Okoniko mantad do Kinoringan tulun dino, do aui mogpantang do Tadau Koingkajadan,” ka. Nga kadi vokon mitangar do, “Nong i tulun do kiduso, au kadapat mamaal do kosunduvan do inong dino,” kaano. Nga irino dii tinimpuunon diolo do moisival-sival do kopisondiang i pandapat diolo.
43009017	Om duatono dii diolo i tulun do bolou diri do ka, “Onu dii pongoroitannu dika Disido iri popoontong dino matonu?” ka. Nga jawap kadi bolou, “Iri nopo tulun diri nga nabi,” kadisido.
43009018	Nga iri pun aui aparsaya i tongokotua di tulun Joudi do nobolou mantad tijan diinojo om koontong dii maino, gosob do linoou diolo iri moloing disido
43009019	do mongoduat do ka, “Banarno tanak muju iti komoion muju do, ‘Bolou mantadpo si tijan,’ ka? Om potingkuro dii isido do nokoontongi maino?” kadiolo.
43009020	Nga jawapno dii i moloingjo do ka, “Banarno tanakja iti om bolouno isido mantadpo si tijan,
43009021	nga au dii oilaanja nong potingkuro dii isido do nokoontong maino, om i pinopoontong disido nga au nogi nokoilo ikoi nong isai. Nga duaton isido kondiri do nosukodno isido om oilaan nogi do kondirino disido mangaabar,” kadiolo.
43009022	Tinangar di moloing di bolou inong diri sabap rumosi iolo di kotua do tulun Joudi, do nokopoiupapakatno laid iolo do poidu diri mangakun do i Yisusno i Koristus do mantad siri valai sasambayangan diolo.
43009023	Irino sabap do minitangar i moloing di bolou do, “Duato isido kondiri do nosukodno isido,” ka.
43009024	Om loovono dii kavagu diolo i tulun di bolou diri do mitangar disido do ka, “Sabanarono marong mitangar siti gotuvang do Kinoringan, do noilaanja do tulun nopo i komoionnu nga tulun do kiduso,” kadiolo.
43009025	Om jawapno dii isido do ka, “Taau, au oilaanku nong tulun kiduso naku Isido diri ko potingkuropo, nga irino oilaanku do bolou okupo dii diri pogulu om koontong okuno dii maino,” ka.
43009026	Nga kadiolo do mongoduat disido, “Potingkuro Isido? Kinokuro dii Disido ino matonu do koontongkono dii maino?” ka.
43009027	Nga jawapaino dii disido do ka, “Natangarkuno dikovu nga au mujui rongoon. Om onupo dii pokituturanan muju dogo kavagu? Ikovu nogi kama nga uvang sumiliu di tulunJo,” kadi bolou.
43009028	Nga insasanawono dii di tongokotua do tulun Joudi i tulun bolou do ka, “Ikano ino tulun di Yisus nga ikoi nopo om tulun di Musa.
43009029	Oilaanjai do minitangar i Kinoringan di Musa, nga tulun nopo dino om aui oilaanja nong sombo nontodon Disido,” kadi kumpulan Porisi.
43009030	Nga jawapno dii i tulun bolou diolo do ka, “Koiran-iranpo dino marong do au mujui oilaan sombo nontodon Disido, ombo iti do pinoontongno Disido iti matoku.
43009031	Oilaan tokovi do aui rongoon do Kinoringan i tulun do kiduso, nga irino rongoonJo i tulun di sumamba Disido om i maja di kouvanganJo.
43009032	Mantad di kovorun diti vonuvo gosob maino aupo insan norongou do kivaro tulun do popoontong di mato do tulun bolou mantad tijan diinojo.
43009033	Do nong okoniko mantad di Kinoringan tulun dino, aui kadapat Isido mamaal do onuu nopo,” kadi bolou.
43009034	Nga jawapaino dii di tongokotua do tulun Joudi isido do ka, “Mantad kopo do tijan diinonu om kidusokono. Adako monuduk dagai,” ka. Om sunsubono dii diolo palabus mantad siri valai sasambayangan.
43009035	Om korongou nopo dii di Yisus do nosunsub diolo i tulun diri nobolou mantad siri valai sasambayangan, om ontok do nosomunganJo isido, om tangarai dii di Yisus do ka, “Aparsayako naku diri Sinumiliu do Tulun?” ka.
43009036	Om jawapaino dii di tulun bolou do ka, “Tuan, poiloo oku nong isai ino, om aparsaya okui Disido,” ka.
43009037	Om kadii di Yisus, “Nokoontongkono Disido, om Iokuno iti kumitatangar dika,” ka.
43009038	Om jawapno dii isido do ka, “Tuhan, aparsaya okui,” ka. Om tungubno dii isido do sumamba di Yisus.
43009039	Om kadii di Yisus, “KinorikatanKu nopo siti vonuvo om momutus di tulun di aparsaya om i au aparsaya. Irino do isaai nopo iri oboloupo i ginavo nga aparsaya Dogo om irino irad do koontong. Nga isaai nopo iri mitangar do, ‘Koontong i ginavoku,’ ka, nga au aparsaya Dogo om iri nogi irad do obolou,” kadi Yisus.
43009040	Nga kivaro nogi piipiro tulun do kumpulan Porisi siri do poinrongou do tangar di Yisus om pitangarno dii iolo do ka, “Nong irad dino tangarNu ikoi nogi nga irad do bolou,” kadiolo.
43009041	Om jawapno dii i Yisus diolo do ka, “Nong, ‘Boloupo i ginavoja,’ kamuju nopo daa om ausoi duso muju, nga sabap do mitangar kou do, ‘Koontong i ginavoja,’ kamuju, irino dii do kiduso kou soumur-umur,” kadi Yisus mitangar.
43010001	Om ponuturanno dii kavagu i Yisus do iso poiradan do Isidono irad di momimiara di kambing biri-biri do ka, “PatangaronKu marong dikovu iti do isaai nopo tulun diri masu siri kandang do kambing biri-biri do sokoindodokodo di rinding do au maja siri susuvangon om irino i tulun do mananakau om mamarampuk.
43010002	Nga isaai nopo iri masu maja siri susuvangon om irino i tulun do oinomod do momimiara do kambing biri-biri,
43010003	om irino ukaban di tulun di mangajaga do pintu. Om i tongokambing biri-biri nga mongkinongou di tangar disido, om pinroroiton disido i tongongaran di kambing biri-birijo do moninong om angatanjo nogi dino lumabus.
43010004	Om kalabus nopo dii kasangkat i tongokambing biri-biri diri, om moguluno isido mampanau, om vajano dii iri tongokambing biri-birijo sabap otutunan di kambing biri-birijo i dolou disido.
43010005	Nga tulun sondiang nopo om aui diolo vojoon, nga mogidu nogi iolo sabap au diolo otutunan i dolou di tulun sondiang,” kadi Yisus.
43010006	Irino pinoiradan nituduk di Yisus diolo nga au iolo kaarati diri komoion Disido.
43010007	Om irad nopo diri nga monudukno kavagu i Yisus diolo do papaarati diri iso pinoiradan do ka, “PatangaronKu marong dikovu iti do Iokuno irad di pintu do susuvangon di tongokambing biri-biri diri.
43010008	Kasangkat do tulun monunuduk diri au oinomod di nokopogulu mantad Dogo om irino irad do mananakau om mamarampuk, nga aui mongkinongou i tongokambing biri-biri di tangar diolo.
43010009	Ioku nopo nga irad di pintu. Isaai nopo masu siri pintu om irino kaanu do kovijaan om asanang isido masu om lumabus om kaayang do taakanon.
43010010	Korikatan nopo diri mananakau nga mongoi noopo manakau, mamatai om mominasa. Nga korikatanKu nopo Dogo om supaya do kivaro kovijaan diolo, om irino kovijaan diri kolobi mantad diri kovijaan do sondiang.
43010011	Ioku nogi nga i tulun di aandai irad diri tulun do momimiara di kambing biri-biri, do manaak Oku diti kovijaanKu gumanti diri kapatajan diri tongokambing biri-biriKu.
43010012	Nga ii nopo tulun di gojian, iri okonko momimiara mamarong di kambing biri-biri om okoniko iri sanganu di kambing biri-biri, sombia do koontong isido di dupot torongit do rumikot om iduan nopo disido mogidu i kambing biri-biri, om pintampaan nopo dii i kambing biri-biri diri dupot torongit om songias-ias iri tongokambing biri-biri diri do mogidu.
43010013	Mogidu gia isido sabap isido nopo nga makan gaji, om irino do au dii podulion disido i kambing biri-biri diri.
43010014	Ioku nopo nga irad di tulun di aandai iri momimiara do kambing biri-biri, om otutunanKu i tongokambing biri-biriKu om iolo nogi nga kotutun Dogo,
43010015	irad diAmoKu do kotutun Dogo om Ioku nga kotutun diAmoKu om itaakKu iti kovijaanKu do sumuvoli diri kapatajan diri tongokambing biri-biriKu.
43010016	Om kivaro nogi kambing biri-biriKu vokon, irino tulun di okonko bansa Joudi, iri aupo nakaasu siti kandang, om i tongokambing biri-biri diri nogi nga misti do angatanKu masu porunggumonKu diri tongokambing biri-biriKu laid. Om mongkinongoui iolo diri tinangaranKu, jadi sumiliu iolo kasangkat do iso pinorungguman do sosoiso momimiara.
43010017	Om itino do au kojuuan Oku diAmoKu, sabap pataakonKu iti Dogo do kovijaan supaya ovijau Oku kavagu.
43010018	Om irino Dogo do kouvangan kondiri do pataak di kovijaanKu, om auso iso tulun kadapat monolod diti Dogo do kovijaan, do kikuasa Oku do papataak om kikuasa Oku nogi do mongongoi do kovijaanKu kavagu. Om itino nisuu diAmo Dogo,” kadi Yisus.
43010019	Om poisisivalno dii kavagu i tongokotua do tulun Joudi do nokorongou di tinangaran di Yisus,
43010020	om oguu dii iolo mitangar do ka, “Nokuro do mongkinongou kou Disido do rinaganan Isido om mulaulau?” ka.
43010021	Nga kadi tongotulun vokon, “KatangaranJo nopo nga okoniko irad di tulun do rinaganan. Au kadapat Isido popoontong di tulun bolou nong rinaganan Isido,” kadiolo.
43010022	Om ontok nopo diri nga Tadau Tagajo Pangandaman do Pinongorosmian di Valai Sasambayangan Tagajo silo Bandar Yorusalim, om ontok diri masaan do osogit.
43010023	Nga pipanau-panauno dii i Yisus siri natad do Valai Sasambayangan Tagajo do siri navauon i roiton di Kakilima di Suliman.
43010024	Om liputaino dii di tongokotua do tulun Joudi i Yisus om pitangarno iolo Disido do ka, “Alaid ikoino mongindad daa Dika om auso koompusan i tangarNu. Porongoo ikoi nong oinomod do i KoristusKo, i pinili di Kinoringan sumiliu do Raja,” kadiolo.
43010025	Om jawapaino dii di Yisus iolo do ka, “NatangarKuno dikovu nong isai Oku, nga au kovi aparsaya Dogo. Kasangkat diri kosunduvan di navaalKu nga mantad do kuasa di ngaran di TamaKu om irino koilaan muju pasal Dogo.
43010026	Nga au kovi aparsaya Dogo sabap ikovu nopo nga okoniko kambing biri-biriKu, irino komoion do okoniko tulunKu.
43010027	Do tongokambing biri-biriKu nopo nga mongkinongoui di tangarKu om otutunanKui iolo kasangkat om maja iolo Dogo.
43010028	Om onuanKu iolo do kovijaan diri auso koovion, om soumur-umurno dii iolo do au obinasa, om auso iiso kosolod saralom do longonKu.
43010029	Om pataakon di TamaKu i tongotulunKu siti Dogo om Isido nogi nga agajo kuasa mantad di kasangkat. Auso iiso kosolod saralom longon di TamaKu.
43010030	Ioku om i TamaKu nga isooi,” kadi Yisus.
43010031	Om paganuno dii kavagu i tongotulun Joudi do vatu do pongodumpau daa di Yisus.
43010032	Nga kadi Yisus diolo, “Oguuno i vinaalKu aandai siti gotuvang muju do nipavaal Dogo diAmoKu om sombo iso diri vinaalKu do kopongodumpaan muju Dogo do vatu?” kadi Yisus.
43010033	Om jawapno dii iolo Disido do ka, “Okoniko ino vinaalNu aandai do kopongodumpaanja Dika do vatu, nga i mangararaatKo do Kinoringan, do tulunKoi toomod om mitangarKo do, ‘Iokuno i Kinoringan,’ kaNu,” kadiolo.
43010034	Om kadi Yisus diolo, “Nokotulisno siri buuk do Undang-undang Ugama muju do minitangar i Kinoringan di kotua do tulun Israil do ka, ‘Ikovuno roitan do tongokinoringan,’ ka.
43010035	Om oilaan tokouno dii do onuu nopo iri nokotulis siri Kitab nga misti do orikot, om i Kinoringan kondiri nga minitangar do iolono oroitan do tongokinoringan om iolo nogi pinorikatan diri tinangarJo.
43010036	Jadi nokuro dii do tangaron Okupo dikovu do, ‘MangararaatKo do Kinoringan,’ kamuju do mitangar Oku do, ‘Tanak Oku do Kinoringan,’ kangKu? Do Ioku nopo nga pinili om sinuu Oku diAmoKu do siti vonuvo.
43010037	Nong au nopo daa suutonKu iri nipakaraja Dogo diAmoKu om ada kouno aparsaya Dogo.
43010038	Nga nong suutonKu iri pakarajaan, insan au kou aparsaya Dogo nga misti do kaparsaya kouno diri sinunduKu, do aparsaya kou nopo diri sinunduKu om irino koilaan om korotijan muju do iAmoKuno saralom Dogo om Iokuno saralom di iAmoKu,” kadi Yisus.
43010039	Nga insanpo dii kavagu iolo do sipanangkap marong di Yisus nga nokoidu Isido mantad si longon diolo do au nopusus.
43010040	Mantad diri sondipauno dii kavagu i Yisus di Bavang do Yurdon do minongoi si sondipau si tinimpuunon di Yaya mamatis do tongotulun pogulu, om minindadapo dii Isido siri.
43010041	Om oguu dii i tongotulun do rinumikot siri Disido, om moitatangar iolo do ka, “Insan iiso pongintutunan navaal di Yaya nga auso, nga kasangkat di tinangar di Yaya pasal di Yisus diti nga oinomod marong,” ka.
43010042	Om oguu dii i tongotulun do naparsaya Disido siri do nokoontong diri sinunduJo.
43011001	Kivaro songulun kusai do au kataru, ngaran nopo disido nga i Lajarus. Kampung nopo disido nga silo Boitani, siri nogi kampung di Moria om iakajo i Marta.
43011002	Om iolono taka di Lajarus iri au kataru. I Moria nopo nga irino i mongumau di takod di Yisus do lana taangod om popiido nogi dii i tobukjo siri takod di Yisus.
43011003	Om ponuuno dii i Marta duvo di Moria do tulun do mongoi popoilo di Yisus do irad diti, “Tuhan, au kataru iadija, iri auNu kojuuan,” ka.
43011004	Korongou nopo dii i Yisus abar diri om pintangarno Isido do ka, “Au kataru i Lajarus nga okonbo ko kapatai toruol dino, nga irino supaya popoinggajo i tongotulun do Kinoringan om mantad do toruol nogi dino do koinggajo Oku i Tanak do Kinoringan,” kadi Yisus.
43011005	Nga aui gia kojuu i Yisus diolo i Marta om iadijo tongondu om i Lajarus.
43011006	Nga insan irad diri do auJo kojuuan iolo, nga ontok di korongou do au kataru i Lajarus, tinumomod Isido minindada siri pantok nindadawonJo duvopo tadau.
43011007	Katalib diri duvo tadau kaDisido dagai di tongotulunJo, “Kayo tokouno gumuli kavagu silo Vonuvo Yudia,” ka.
43011008	Nga kadagai Disido, “Rabi, ada tokouno gumungguli kavagu silo do aupo alaid mantad do sipongodumpau i tongotulun Joudi Dikau do vatu silo,” ka.
43011009	Nga itino poiradan di Yisus do auso korosijan salaid do aupo norikot i maso di kapatajanJo do ka, “Saralom sangadau kivaro opulu om duvo jaam. Isai mampanau do tadau om au isido kasadu sabap koontong isido do anavau iti vonuvo.
43011010	Nga isaai nopo tulun nong mampanau ontok do sodop, irino kasadu sabap auso tanavau saralom disido,” kadi Yisus.
43011011	Om iradno diri tinangaran Disido, komoion nopo do tadau nga poimvijau, sodop nopo nga apatai. Om mantad diri pitangar nogi dii Isido dagai do ka, “I Lajarus nopo diri i sulod tokou nga nokoodop, nga mongoi Oku silo do momosik disido,” kadi Yisus.
43011012	Nga kadagai, “Tuhan, nong nokoodop noopo isido, nga apangkaui,” kadi tongotulunJo.
43011013	Nga komoion nopo di Yisus do nokoodop nga irino do napatai, nga pikir nopo dagai diri tangar di Yisus om nokoodop toomod.
43011014	Nga sabap diri do vantango dii di Yisus do ka, “Napataino i Lajarus.
43011015	Nga aandaian Oku nogi do au Oku sino ontok diri, supaya koomit kovi potingkuro kou maja Dogo. Kayono tokou do mongoi soi disido,” kadi Yisus.
43011016	Jadi kadi Tumas, i roitan do Tapid, minitangar di tongotulun vokon di Yisus do ka, “Kayo tokouno pogi mongoi do maja Disido matai,” kadi Tumas.
43011017	Nga korikot nopo dii i Yisus siri Kampung Boitani, koilaaiJo dii do apatno tadau di Lajarus do poingiliu siri lobong.
43011018	Boitani nopo nga osomok do Bandar Yorusalim, kivaro kama iri do duvo nabatu sinodu.
43011019	Om oguu dii kotua do tulun Joudi do minongoi siri di Marta om i Moria do monoluod di ginavo diolo do moginupus di kinapatajan di tadijo.
43011020	Nga korongou nopo dii i Marta do nokorikot i Yisus, om ongoino dii sumamung isido di Yisus. I Moria nopo nga minindada siri valai.
43011021	Om kadi Marta di Yisus, “Tuhan, nong sino Koi siti daa diri tantu do aui daa apatai i tadija.
43011022	Nga oilaankui do insan maino pun onuu nopo ino pokionuonNu nga onuanKoi do Kinoringan,” kadi Marta.
43011023	Nga kadii di Yisus mitangar di Marta, “Ovijaui bo kavagu i tadi muju dino,” ka.
43011024	Om jawapno dii Marta, “Oilaankui do kovijaui isido kavagu do kavaja di tongotulun do ovijau kavagu ontok di kiamat,” ka.
43011025	Nga jawapno dii i Yisus, “Iokuno iri povijau mantad di kapatajon om manaak do kovijaan di auso koovion. Isaai nopo iri aparsaya Dogo insan pun apataipo isido nga ovijaui iri kavagu.
43011026	Om isaai nopo i aparsaya Dogo om ovijau nga auno moilo matai gosob salaid-laid. Aparsayakoi bato dino komoionKu?” kadi Yisus.
43011027	Kadi Marta, “Tuhan, aparsaya okui do Ikano i Koristus, i Tanak do Kinoringan, om Ika nogi iri porikoton siti vonuvo,” ka.
43011028	Om katangarno dii disido iri, om pouliai nogi si diadijo i Moria, om burungono dii disido do ka, “Silono i Guru mongoloou dikau,” kadiakajo.
43011029	Pogrongou di Moria turus miningkakat do mongoi rumomut si di Yisus.
43011030	Nga ontok diri masipo siri i Yisus pantok di kinosomungan di Marta Disido do aupo nokorikot Isido siri kampung diri.
43011031	Ontok diri siripo valai iri tongokotua do tulun Joudi do monoluod di Moria, om koontong dii iolo disido do turus miningkakat do minampanau lumabus, iolo pun sinumuut disido, sabap andasan daa diolo do mongoi isido siri lobong do mogiad.
43011032	Nga korikot nopo dii i Moria siri kinorikoto di Yisus, om koontong Disido, om turus noluluk isido siri somok takod di Yisus om pitangar do ka, “Tuhan, nong sino Koi siti daa diri, tantu do aui daa apatai i tadija,” ka.
43011033	Nga koontong nopo dii i Yisus do mogiad i Moria om i tongotulun Joudi maja disido, om kouup dii i Yisus do moginupus, om monikabo do araatan,
43011034	om pongoduatno do ka, “Inombo pinoilian muju disido?” ka. Nga kadiolo, “Tuhan, kayono antangai,” ka.
43011035	Om pogiadno dii i Yisus.
43011036	Nga kadi tongotulun Joudi, “Antangaipo i Yisus do aui kojuu marong di Lajarus!” kadiolo.
43011037	Nga kivaro dii piipiro tulun siri diolo do minitangar do ka, “Isidono iri popoontong di tulun bolou. Apatut do kadapat Isido monulung supaya aui otilombus i Lajarus apatai,” kaano diolo.
43011038	Nga i Yisus pun monikabo marong kavagu om ongoino dii siri lobong. Iri nopo lobong diri nga iso luvang do vatu om tinutuban di vatu.
43011039	Kadi Yisus, “Luvido muju pogi ilo vatu,” ka. Nga kadi Marta, iakajo di napatai, “Tuhan, novutongno isido do apatno tadau kinapatajanjo,” kadi Marta.
43011040	Jawapno dii i Yisus do ka, “NatangarKuno dikau iri nong aparsayako nopo nga koontongko do kagajaan di kuasa do Kinoringan,” kadi Yisus.
43011041	Om luvidono dii diolo i vatu, om tingaano dii i Yisus silo tavan om pitangarno do ka, “Ou Amo, monorimakasi Okui Dika do norongou Okui Dika sambayang.
43011042	OilaanKui do mongorongouKo Dogo soumur. Nga tangaronKu irad dino sabap do iti tongotulun songingkakat siti supaya aparsayai iolo do Ikano minonuu Dogo siti vonuvo,” kadi Yisus.
43011043	Koopodpo dii i Yisus mitangar inong diri, om loovono dii Disido i tulun napatai do opuod marong do ka, “Lajarus, labusno,” ka.
43011044	Om labusno dii i Lajarus, do songinrilitpo i kain di longon om takodjo, om pamarasanjo nga notopukanpo do somputangan i niponopuk, nga kadi Yisus di tongotulun, “Iduo mujupo ino kain nokorilit om obojoui isido mampanau,” kadi Yisus.
43011045	Om oguu dii i tongokotua do tulun Joudi iri minongoi siri di Moria do aparsaya di Yisus do nokoontong do vinijau Disido i Lajarus.
43011046	Nga kivaro nogi piipiro di kotua do tulun Joudi diri minongoi siri di kumpulan Porisi do minangaabar diolo do ka, “Vinijau di Yisus i Lajarus,” kadiolo.
43011047	Om loovono dii di tongokotua do imam om i kumpulan Porisi i Pinonguntunan di Tongokotua do muntun, om pitangar nogi dii iolo do ka, “Kukuroyon tokou tulun dilo? Do oguu kosunduvan do vinaalJo.
43011048	Do nong pobojoon tokou Isido diri, kasangkat do tulun nga aparsaya Disido, om i porinta do Ruum dino nga rumikot mongogorovot diti Valai Sasambayangan Tagajo tokou om i kopomorintaan tokou di bansa tokou,” kadiolo.
43011049	Nga kivaro iso tulun si diolo do i Kayapas ngaranjo, om isidono Imam Tagajo ontok di toun diri do minitangar isido diolo do ka, “Ikovu nopo nga ausoi toilalaan,
43011050	om au kou kaarati do gaam nogi nong kivaro iso tulun do apatai gumanti di bansa tokou supaya aui asangkat bansa tokou do obinasa,” kadi Kayapas.
43011051	Nga iri nopo tinangar disido diri om okoniko mantad di ginavojo kondiri, do isido nopo nga Imam Tagajo ontok di toun diri, om irino dii do popolombus isido di nituduk do Kinoringan si ginavojo do apatai i Yisus do gumanti do bansa di tulun Joudi.
43011052	Om okonko iolo noopo kinapatajan diri nga irino gumanti kasangkat di tangaanak do Kinoringan di nokopingias do poiuuntunon Disido om osiliui iolo do iso.
43011053	Om irino tadau dii do kinotimpuunan di tongokotua do imam om i kumpulan Porisi do moiupapakat nong kukuroyon diolo i Yisus mamatai.
43011054	Om irino dii kinoontodo do au mintalang i Yisus mampanau siri pialatan di tongotulun Joudi, nga minaliu Isido mantad siri do mongoi silo Bandar Ipraim somok si padang do kovotuvan, om silono dii nindadawon Disido om ikoi i tongotulunJo.
43011055	Nga ontok nopo diri om oruaino orikot i Tadau Tagajo Paska di tulun Joudi, irino tadau do kapangandaman dagai di kinopogiduan diodu-akija mantad Vonuvo Masir di pogulupo. Om oguu dii tongotulun mantad kokompungan do tumakad siri Bandar Yorusalim do mongolidang di kojuvanjo do maja di adat dagai ontok do aupo nokotimpuun i Tadau Tagajo Paska diri.
43011056	Om iumono dii diolo i Yisus, om poiduat-duatno dii iolo di tongotulun do songingkakat siri natad do Valai Sasambayangan Tagajo do ka, “Potingkurono kasaramanan muju? Au kama bo dii rumikot Isido ontok di tadau tagajo maino,” kadiolo.
43011057	Nga nokopomilinno laid i tongokotua do imam om i kumpulan Porisi do mokipoilo do isai-isai nopo tulun do koilo di pantok nijonon di Yisus supaya atangkap diolo Isido.
43012001	Nga onompo tadau om orikotno i Paska, irino tadau tagajo do tongotulun Joudi do pangandaman di kinopogiduan diodu-aki diolo mantad si Vonuvo Masir di pogulu, om gulino dii i Yisus siri Boitani, si kampung di Lajarus, i napatai nga vinijaui Disido.
43012002	Om sirino pinaakan di tongotulun i Yisus, om i Marta nogi nga siri do muup paakan, om iri nopo iso tulun songurukan di Yisus mangakan nga i Lajarus.
43012003	Om onuono dii di Moria iri tangakati vinagat diri lana di aangod marong do auso gavul om amaar marong, i vinaal mantad di gamut do sogumau taragang, om potuntugo siri takod di Yisus om piido nogi dii di tobukjo. Nga atukpo dii kaangod tavau di lana siri saralom do valai!
43012004	Nga pitangarno dii iri iso tulun di Yisus, irino i Yudas mantad Kampung Koriut, i pojual di Yisus,
43012005	do ka, “Nokuro do au nogi ijual ilo lana do torogo tolu naatus pirok om itaak di tongotulun do ongomiskin?” ka.
43012006	Nga okoniko tinangar disido irad diri om momoduli isido di tulun do ongomiskin, nga isido nopo om mananakau, do isido nopo gia nga mongunguut di kontungan poijanan do siin dagai, om oubas isido manakau do siin mantad siri poijanan kinuutanjo.
43012007	Nga kadi Yisus, “Poboyooni bo i Moria dino do ilo nopo nga isodia disido Dogo di tadau kapangalabangan Dogo.
43012008	Do tulun nopo tomiskin soumur poirunggum dikovu. Nga Ioku nopo om okoniko soumur poirunggum dikovu,” kadi Yisus.
43012009	Om okonko nokukuyak i tulun Joudi do rinumikot siri Kampung Boitani do nokorongou iolo do siri i Yisus. Nga okoniko mongontong noo di Yisus kinaangaian diolo siri nga mongontong nogi iolo di Lajarus i napatai nga vinijaui kavagu di Yisus.
43012010	Jadi poiupapapakatno dii i tongokotua di imam do i Lajarus nogi nga patajon diolo,
43012011	sabap oguu di tongotulun Joudi do nabajajatan do aparsaya di Yisus om rinumijang di kotua diolo sabap vinijau di Yisus i Lajarus.
43012012	Di susuvab om nokorongou dii i tongotulun do asapou marong, i rinumikot sumapul di tadau tagajo, do mindirikotno i Yisus silo Bandar Yorusalim,
43012013	om paganuno dii iolo diri papa do kurma om ongoi nogi dii iolo sumamung Disido om sonluvap-luvap mitangar do ka, “Usana! Rojoo tokouno i Kinoringan. Kibarakatno i Yisus do rinumikot Isido saralom ngaran do Tuhan, irino i Raja tokou tulun do Israil!” kaano di tongotulun.
43012014	Om onuono dii di Yisus iri iso tanak do kaladai om sako nogi dii Isido irad di nokotulis siri Kitab do ka,
43012015	“Oou dikovu siti Kulud Siun, adano korosi di onuu nopo. Antangaino i Raja muju do rumikot do poinsako do tanak kaladai,” ka.
43012016	Nga ontok nopo diri om aupo nakaarati ikoi i tongotulun di Yisus diri, nga koinggajo nopo dii Isido soi suruga om koilaai dagai nogi dii do kivaro pointulis siri Kitab do irad dino i Yisus om pasal do irad diri pongurumat di tongotulun Disido.
43012017	Om pangaabarno dii i tulun toguu di tongotulun vokon do nokoontong iolo di Yisus ontok di loovo i Lajarus palabus mantad si lobong do vinijau mantad kapatajan.
43012018	Irino nontodon di kinasapaan do tulun sumamung di Yisus sabap nokorongou iolo do nokovijau Isido di Lajarus.
43012019	Iri nopo dii kumpulan do Porisi nga moitatangar dii iolo kokondiri do ka, “Antangai pogi, ausoi dii arati di tujuan tokou, do antangai mujupo nga kasangkat do tulun siti vonuvo nga minaja Disido,” ka.
43012020	Om kivaro nogi piipiro tulun do Yunani siri pialatan di tongotulun Joudi do minongoi siri Bandar Yorusalim do sumamba di Kinoringan ontok di tadau tagajo di tulun Joudi.
43012021	Om ongoino dii iolo sumamung di Pilipus iso tulun mantad Kampung Boitsida si Vonuvo Golilia, om mitangar iolo disido do ka, “Tuan, sumamung ikoi daa di Yisus,” ka.
43012022	Om ongoino dii i Pilipus siri diOndorias do polombus di tangar diolo si disido om pivajano dii iolo duvo kojuvan do mongoi si di Yisus do porongou Disido.
43012023	Nga jawapno dii i Yisus diolo do ka, “Nokorikotno i maso do poinggojoon Oku do Iokuno i Sinumiliu do Tulun.
43012024	PatangaronKu marong dikovu iti do misti do apatai Oku irad do iso linsou do parai do potumposon siri tana do irad do napatai. Nga nong aui potumposon iri si tana, soumur-umurno iri do soiso linsou. Nga nong nokotumposno iri siri tana, sumobulno dii iri parai om monguva nogi dino do asapou.
43012025	Isai iri mogium do kasanangan diri kovijaanjo siti vonuvo, iri nogi oliangan do kovijaanjo do auso koovion. Nga isai iri pokoluvau di kovijaanjo siti vonuvo, iri nogi opiara di kovijaanjo do auso koovion.
43012026	Isaai nopo iri muup diti karajaKu om mistino do maja-vaja Dogo, om sombo-sombo Oku nga siri nogi i tongosusuuonKu. Om isai iri muup Dogo isido nogi nga urumaton diAmoKu.
43012027	Nga maino nopo om sumurauno iti ginavoKu. Onu naku tangaronKu diti, ‘Amo, poiduo Okuno mantad diti maso do kasansaraan,’ kangKuno naku daa? Nga irino kinorikatanKu do osuat diti maso kasansaraan,” kadi Yisus.
43012028	Nga, “Ou Amo, poinggojoono i ngaranNu,” kadii di Yisus do sumambayang diAmoJo. Om norongou dii diolo i dolou do Kinoringan mantad soi suruga do minitangar do, “NokoinggajoKuno iri, nga pogojoonKupo kavagu!” ka.
43012029	Nga iri nopo tongotulun do songingkakat siri nokorongou diri dolou om santangar-tangar dii do ka, “Tinggorud ilo,” ka. Nga kadi vokon, “Moloikati bo iri kumitatangar Disido,” ka.
43012030	Nga jawapno dii Yisus do ka, “Ikovuno iri pinorongou di tinangaran diri, okoniko Ioku.
43012031	Om itino maso maino do kopomutusan do Kinoringan di tongotulun siti vonuvo, om itino maso maino do sunsubon i kotua diti vonuvo, irino i kotua do rogon.
43012032	Om koinsavat Okupo dino siri kaju mantad siti tana om ontokno diri do isai-isai nopo dino iri tongotulun nga angatanKu do porikot si Dogo,” kadii di Yisus.
43012033	Tinangar Disido irad diri do popoilo do apatai Isido posolibon.
43012034	Nga jawapno dii i tulun kinoguuan do ka, “Tangar nopo diri siri Undang-undang Ugama tokou nga i Koristus nopo om poimvijaui gosob salaid-laid. Nokuro tangarNu do poinsavaton i Sinumiliu do Tulun mantad siti tana? Isai iri Sinumiliu do Tulun komoionNu bato?” kadi tongotulun.
43012035	Minaganu i Yisus do iso poiradan do ka, “Auno alaid i tanavau do poirunggum dikovu. Pampanau kouno ontokpo do kitanavau siti dikovu om au kovi otuvangan, do isaai nopo tulun di mampanau do otuvong om aujo oilaan nong sinombo pakaayan disido.
43012036	Parsaya kouno Dogo, do Iokuno i komoion do tanavau, do sitipo dikovu iti tanavau om osiliu kovi dii do tulun do tanavau,” kadi Yisus. Om koopodpo dii i Yisus mitangar diri om pampanauno dii Isido mogidu lumosok.
43012037	Do insan songkuropo ginuu pongintutunan do vaalon di Yisus siri gotuvang diolo pun, masi iolo do au aparsaya Disido.
43012038	Nga osiliu irad dino do mongorikot diri tangar di nabi Yasaya do irad diti, “Tuhan, ausoi gia aparsaya di niabarja. Om ausopo nokoilo do nokointalangNu i kuasaNu si diolo,” ka.
43012039	Om irino sabap do auso kaparsayaan diolo do kivarono tangar do Kinoringan pinolombus di nabi Yasaya do pogulupo do ka,
43012040	“ ‘NobolouKuno i mato diolo supaya au koontong i mato diolo, om nokokodouKuno i ginavo diolo supaya i ginavo diolo au moilo mangaarati gosob do aui kopuriman iolo do rumorogo di dusojo om ompunanKui daa iolo,’ kadi Kinoringan,” kadi Yasaya.
43012041	Katangar-tangar nopo di Yasaya irad diti sabap nokoontongno isido di vinaang do kagajaan di Yisus, om Isidono komoion di tangar di Yasaya diri.
43012042	Nga insan pun irad dino oguui i tongokotua di tulun Joudi do aparsaya di Yisus daa, nga au iolo kobulun mintalang mangakun do aparsaya Disido, do rumosi iolo do poiduon di kumpulan Porisi mantad siri valai sasambayangan.
43012043	Do iolo nopo nga agajopo ginavo do rojoon do tulun vokon mantadpo do rojoon di Kinoringan.
43012044	Nga pitangarno i Yisus do opuod do ka, “Isaai nopo aparsaya Dogo om okoniko Ioku noo kaparsayaan disido diri, nga Isidoi i minonuu Dogo siti vonuvo.
43012045	Om isaai nopo koontong Dogo om irad koontong nogi diAmo i minonuu Dogo siti vonuvo.
43012046	KinorikatanKu nopo siti vonuvo nga sumiliu do tanavau supaya isai-isai nopo aparsaya Dogo om aui pointatap siri totuvong, irino i taraat.
43012047	Nga iri nopo tulun do rumongou Dogo om aui vojoonjo, om okoniko Ioku momutus disido diri, sabap okoniko rinumikot Oku do momutus do tulun siti vonuvo, nga momijau Okui diolo.
43012048	Isaai nopo magada Dogo om au aparsaya di tangarKu nga kivarono momutus disido diri, irino i tinangaranKu do sumiliu momumutus ontok do kiamat.
43012049	Do mitangar Oku diti okoniko kuasaKu kondiri, nga irino mantad diAmo i minonuu Dogo siti vonuvo. Isidono minonuu Dogo do mitangar diri onuu nopo i apatut do potudukonKu.
43012050	Om oilaanKui do isuu nopo Disido diti om irino nontodon do kovijaan diri auso koovion. Om irino dii do nombo noopo iri nokobilin laid Dogo diAmo om irino patangaronKu,” kadii di Yisus.
43013001	Sangadaupo om orikot iri Tadau Tagajo Paska do pangandaman dagai di tongotulun Joudi di kinopogiduan diodu-akija mantad si Vonuvo Masir di pogulu, om noilaanno dii di Yisus do norikotno dii i maso Disido do mogidu mantad siti vonuvo do gumuli kavagu silo diAmoJo. Om au kojuu i Yisus di tongotulunJo siti vonuvo gosob do poingompus.
43013002	Ii nokoruungpo i Yisus di tongotulunJo mangakan sodop diri om nosuuno maantad di kotua do rogon do rumaat i ginavo di Yudas, i tanak di Simun mantad soi Kampung Koriut, do itaak i Yisus si di musuJo.
43013003	Nga noilaanno dii di Yisus do nakataakno diAmoJo kasangkat di kuasa siri Disido. Om noilaan nogi Disido do mantad do Kinoringan nontodon Disido om gumuli kavagu Isido soi di Kinoringan.
43013004	Om ingkakatno dii Isido ontok di mangakan om olusono dii Disido i sabungJo om paganu dii do tuala om poongkoso siri tavakJo.
43013005	Om tunguaiJo nogi do vaig i bisin om timpuunno dii Isido do mingungugas di tongolukap dagai di tongotulunJo om piidai nogi dii ikoi di Yisus diri tuala, iri pinoongkos siri tavak Disido.
43013006	Om korikataino dii Disido i Simun Pitrus. Nga kadi Pitrus, “Tuhan, nokuroi do Ika nogi mongugas diti lukapku?” ka.
43013007	Nga jawapno dii i Yisus do ka, “Do maino aupo oilaannu nong onu komoion diti vaalonKu, nga oilaannui do talaaid,” ka.
43013008	Kadi Pitrus, “Adano ugasai iti lukapku,” ka. Nga kadi Yisus, “Nong au nopo ugasanKu ika, nga aukono dii kopiiso Dogo,” ka.
43013009	Nga kadii di Simun Pitrus, “Irad nopo dino, Tuhan, okonko iti lukapku noopo, nga palad om tuluku nogi ugasan,” ka.
43013010	Nga kadii di Yisus mitangar disido, “Isaai nopo nokoponsu om oborisino kasangkat; auno oporlu do ugasan kavagu, nga iri lukap noo. Om ikovu nopo ongoborisi kasangkat i ginavo muju nga iri isopo dikovu do au,” kadii di Yisus.
43013011	Do noilaanno Disido i tulun diri pojual Disido siri musuJo om irino dii katatangar Disido do, “Ikovu nopo nga ongoborisi kasangkat i ginavo muju nga iri isopo dikovu do au,” ka.
43013012	Koopod nopo dii i Yisus mongugas diri lukap dagai, om panansabungno dii kavagu Isido, om gulino dii Isido kavagu siri somok mija do minitangar diolo do irad diti, “Orotijan muju dii iti karajaKu si dikovu?
43013013	Pongoroitan muju Dogo, ‘Guru’ ko ‘Tuhan’, om nokoontokno ino do Iokuno Guru om Tuhan muju.
43013014	Jadi nong Ioku do Tuhan om Guru muju do minongugas dino lukap muju om mistino do moisusuli kou mongugas do lukap muju kondiri,
43013015	do irino vinaalKu diri osiliu do suguton muju supaya suuton muju miinong diri gaagayaKu si dikovu.
43013016	Do patangaronKu marong dikovu iti do ausoi turipon do agajo pangkat mantad di tuanjo om ausoi susuuon agajo pangkat mantad di tulun minonuu disido.
43013017	Nong oilaan mujuno do oinomod iri nitudukKu dikovu, nga ososogit kovi nong suuton muju.
43013018	Okonko kasangkat dikovu do komoionKu, do oilaanKui iri nopiliKu. Nga misti do korikot i nokotulis siri Kitab di pogulu do irad diti, ‘Iso tulun i nokoruung Dogo mangakan nga lumavan Dogo,’ ka.
43013019	Nga patangaronKu dikovu iti maino do aupo ajadi ino, supaya ajadi nopo iri om aparsaya kou nogi Dogo do, ‘IOKUNO SINO SOUMUR.’
43013020	PatangaronKu marong dikovu iti do isaai nopo iri monorima di tulun sinuuKu nga irino monorima Dogo; om isaai nopo iri monorima Dogo nga irino monorima di Kinoringan, i minonuu Dogo siti vonuvo,” kadi Yisus.
43013021	Katangarpo dii di Yisus iri om osurauno dii marong Isido om pintangar Isido do ka, “PatangaronKu marong dikovu iti, do kivaro iso tulun sino dikovu do pojual Dogo,” kadi Yisus.
43013022	Om moiontong-ontong dii ikoi do nobingung do au oilaan nong isai i komoion Disido.
43013023	Nga iokuno, i Yaya, iso tulun di Yisus do au kojuuanJo marong do sinumonib siri Disido.
43013024	Om ponikalno dii i Simun Pitrus dogo do monuu dogo mitangar di Yisus do ka, “Duatono nong isai komoion Disido!” ka.
43013025	Om kovili okuno dii si di Yisus om tangaroku dii Isido do, “Tuhan, isai komoionNu?” kangku dii.
43013026	Om jawapno dii i Yisus do ka, “Isidono iri onuanKu diti kuui potutuonKu,” ka. Katangarpo dii Isido diri om potutuoJono dii i kuui, om pataako nogi dii di Yudas, i tanak di Simun mantad soi Kampung Koriut.
43013027	Om naanu nopo dii di Yudas i kuui diri, inosuanno dii i ginavojo di Soitan, i kotua do rogon. Nga pitangarno dii i Yisus do, “Googoono pogi polombus dino kouvangannu,” kadii di Yisus.
43013028	Nga insan iso dagai diri mangakan siri nga auso koilo nong onu komoion di Yisus mitangar di Yudas inong diri.
43013029	Do i Yudas nopo nga mongunguut gia di poijanan do siin, jadi andasanpo daa di vokon nong sinuu di Yisus i Yudas momoli do onuu nopo kogunaan dagai ontok di tadau tagajo diri ko sinuupo di Yisus do manaak do siin si tulun do miskin.
43013030	Om karamitpo dii di Yudas iri kuui, piogono dii mampanau. Om ontok diri otuvongno dii.
43013031	Kapanau nopo dii i Yudas, om pitangarno dii i Yisus do ka, “Iokuno i Sinumiliu do Tulun om maino poinggojoon Oku, om i Kinoringan nogi nga koinggajo saralom Dogo.
43013032	Om koinggajo nopo i Kinoringan saralom Dogo, i Kinoringan nogi nga popoinggajo Dogo saralom Disido kondiri, om ontok ditino popoinggajo Isido Dogo.
43013033	Ikovuno irad do tongotangaanakKu, okonnoko alaid Okupo do poinrunggum dikovu. Iumon Oku nogi dino dikovu, nga mitangar Oku nogi dikovu irad di tangarKu di tongotulun Joudi do iri nopo ongoionKu om au kou korikot siri.
43013034	Kivaro isuuKu dikovu do kavavagu, irino misti kou moisusuli do au kojuu irad Dogo, do au Oku kojuu dikovu om ikovu pun misti do irad dino.
43013035	Nong moisusuli kou do au kojuu, oilaan kou do tulun vokon do tulunKu ikovu,” kadi Yisus.
43013036	Kadi Simun Pitrus mongoduat di Yisus, “Tuhan, nombo dino pakaayanNu?” ka. Nga jawapno dii i Yisus do ka, “Auko kadapat maja maino siri pakaayanKu, nga insan tadau om kosuutko nogi Dogo,” ka.
43013037	Om pongoduatno dii kavagu i Pitrus do, “Tuhan, nokuro maino do au kavaja oku Dika? Do ioku nopo nga poinsodiano do rumundun Dika do patajon,” ka.
43013038	Nga jawapno dii i Yisus do ka, “Oinomod naku do poinsodiako nogi do rumundun Dogo do patajon? Nga patangaronKu marong dika iti do aupo kopongingkukuuk ilo tandaa om intolukono mitangar do, ‘Au oku kotutun di Yisus,’ kanu dino Pitrus,” kadi Yisus.
43014001	Om kadii di Yisus kavagu dagai di tongotulunJo, “Ada kouno sumurau. Parsaya kouno do Kinoringan om parsaya kou nogi Dogo.
43014002	Siri valai diAmoKu soi suruga oguu ijonon, om mongoi Oku posodia diri ijonon muju soi. Nga nong auso irad dino tantu do patangaronKui dikovu.
43014003	Om koongoi Oku nopo dino soi, do posodia di ijonon muju, om rumikot Oku nogi dino kavagu do mongovit dikovu siri pantokKu diri, supaya koiso kou Dogon do nijonon.
43014004	Om kopulanu kovi dino diri vajaanKu do mongoi siri,” kadi Yisus.
43014005	Nga kadi Tumas mintangar di Yisus, “Tuhan, au ikoji koilo nong inombo pakaayanNu, om potingkukuro ikoi dii do koilo di vajaan mongoi silo?” ka.
43014006	Nga kadii di Yisus mintangar disido, “Iokuno irad do vajaan mongoi soi di Kinoringan, om nokoilo kou do toinomod mantad Dogo, om manaak Oku do kovijaan di tongotulun. Nong okonko mantad Dogo, auso iiso tulun korikot soi diAmoKu.
43014007	Nong kotutun kou Dogo, iAmoKu pun otutunan mujui. Om otutunan mujuno dii Isido maino sabap nokoontong kouno Disido,” kadi Yisus.
43014008	Nga pintangarno i Pilipus Disido do ka, “Tuhan, poontongo ikoipo bo diAmoNu om obobos i ginavoja,” ka.
43014009	Kadii di Yisus, “Pilipus, alaid Okuno poinrunggum dikovu, nga au koupo kotutun Dogo? Isaai nopo nokoontong Dogo, om irad nokoontong diAmoKu. Om nokuro do mintangarkopo Dogo do, ‘Poontongo ikoipo bo diAmoNu,’ kanu?
43014010	Au kopo bala aparsaya do Ioku nopo nga saralom diAmo, om iAmo nogi nga saralom Dogo. Kasangkat diti tinangarKu dikovu nga okoniko tangaronKu mantad di kuasaKu kondiri, nga irino iAmo, i poindada saralom Dogo, mamaal do pakarajaan Disido.
43014011	Parsayano pogi do Ioku nopo nga saralom diAmo om iAmo nogi nga saralom Dogo, ko insan au kou aparsaya do Ioku saralom diAmo om iAmo saralom Dogo nga misti aparsaya kou Dogo sabap diri kosunduvan nopimvaalKu.
43014012	PatangaronKu marong dikovu iti do isaai nopo aparsaya Dogo om irino i kadapat mamaal kasangkat diri nopimvaalKu om muu-guupo pimvaalon disido mantad diri pimvaalonKu, sabap Ioku nopo nga mongoi Oku soi diAmo.
43014013	Om onuu nopo iri pokionuon muju nga onuanKu ikovu nong mokianu kou sabap maja kou Dogo supaya koinggajo iAmo saralom Dogo, i TanakJo.
43014014	Nong mokianu kou do onuu nopo saralom di ngaranKu nga onuanKui ikovu,” kadi Yisus.
43014015	Om kadi Yisus kavagu, “Nong aui kojuuan Oku dikovu, vojoon mujui iri nisuuKu dikovu.
43014016	-
43014017	Mokianu Okupo diAmo, om onuan kou nogi dino Disido do iso Mongunguup, irino i Tatod do Kinoringan i monuduk diri oinomod, do maja-vaja dikovu gosob salaid-laid. Au kotorima tulun siti vonuvo Disido, sabap au Isido aantangan diolo om au Isido otutunan diolo. Tapi ikovu nopo nga kotutun Disido sabap Isidono mindada si dikovu, om kopiiso dikovu do talaaid.
43014018	AuKui iduan ikovu irad do tanak di auso minaganak sabap do gumuli Okui kavagu siti dikovu.
43014019	Okonko alaidpo tulun siti vonuvo mongontong Dogo, nga koontong kovi bo Dogo. Om sabap do ovijau Okui, ikovu nogi nga ovijaui.
43014020	Korikot nopo dino iri tadau do korikatan di Tatod do Kinoringan i monuduk diri oinomod, ampa oilaan muju do Ioku nga saralom diAmoKu, om ikovu nga saralom Dogo om Ioku nogi nga saralom dikovu.
43014021	Nga isaai nopo iri nokoilo maja diri nisuuKu om vojoon disido, irino au kojuu Dogo. Om isaai nopo iri au kojuu Dogo, om irino i au kojuuan diAmoKu, om Ioku nogi nga au kojuu disido, om mintalang Oku siri disido,” kadi Yisus.
43014022	Om pongoduatno dii i Yudas -- iri okoniko i Yudas tulun mantad Kampung Koriut -- do ka, “Tuhan, potingkuroKo dino mintalang siti dagai om au aantangan di tongotulun siti vonuvo?” ka.
43014023	Om jawapno dii i Yisus do ka, “Isaai nopo iri au kojuu Dogo, om irino mangasip di tinangaranKu, om au kojuuan isido diAmoKu, om rumikot Ikoi diAmo si disido om mijon Ikoi siri disido.
43014024	Isaai nopo iri auso ginavo do au kojuu Dogo om irino au maja di tinangaranKu. Om iri nopo tinangaran do norongou muju om okoniko mantad Dogo nga mantad diAmo, iri minonuu Dogo siti vonuvo.
43014025	Kasangkat do tinangaran diri nga patangaronKu dikovu salaid do poinrunggum Okupo dikovu.
43014026	Nga iri nopo i Mongunguup, irino i Tatod Tolidang, om suuon Isido diAmo sumuvoli mongoi siti dikovu saralom di ngaranKu. Om Isidono iri monuduk dikovu do kasangkat onuu nopo, om popoondom dikovu kasangkat diti natangarKu dikovu.
43014027	PataakonKu dikovu iti kasandadan do ginavoKu, supaya osondod i ginavo muju. Nga iri kasandadan do ginavo itaakKu dikovu om okoniko irad di kasandadan do ginavo itaak di tulun siti vonuvo. Ada kou kosurau om ada kou korosi.
43014028	Nokorongou kouno do tinangaranKu dikovu do, ‘Mongoi Oku si diAmoKu, nga gumuli Oku kavagu siti dikovu,’ kangKu. Jadi nong au kou kojuu Dogo tantu do aandaian kou do mongoi Oku silo diAmoKu, do iAmoKupo nga agajo mantad Dogo.
43014029	Om patangaronKu dino kavagu dikovu maino do aupo ajadi iri, supaya ajadipo dino iri om aparsaya kou nogi dino.
43014030	Okonko alaid Okupo kumitatangar dikovu do mikot-rikot ilo kotua diti vonuvo, nga okonko kikuasa isido Dogo.
43014031	Nga vojoonKu iri nisuu diAmoKu Dogo supaya koilo i tongotulun siti vonuvo do au Oku kojuu diAmo. Ingkakatno om kayo tokouno mampanau,” kadi Yisus.
43015001	Kadi Yisus di tongotulunJo, “Iokuno irad do guvas do anggur diri oinomod, om iAmoKuno i momimiara di puun do anggur diri.
43015002	Pointikid-tikid diri raanKu iri au monguva nga tutuon di TamaKu, om pointikid-tikid diri raan iri monguva nga pinrarapan Disido supaya gumuu marong iri tuvajo.
43015003	Nopingugasan iri tongoginavo muju mantad di Abar do Aandai iri nitudukKu dikovu.
43015004	Tatap kouno siti Dogo om Ioku pun tumatap sino dikovu. Irad di raan nong au pointatap siri guvasjo au kadapat monguva, om irad kou nogi dino, nong aui tumatap kou siti Dogo au kou kadapat monguva, irino komoion do au kou kadapat mamaal do aandai.
43015005	Iokuno irad do guvas do anggur om ikovuno irad do raanjo. Nga isaai nopo tumatap siti Dogo om Ioku nogi nga tumatap siri disido om irino monguva do asapou, do korijang kou nopo Dogo nga au kou kadapat mamaal do onuu nopo.
43015006	Isaai nopo iri au tumatap siti Dogo om irino taaman irad di raan, om olonot nopo iri, untunon om tutudan nogi dino siri tapui.
43015007	Nga nong tumatap kou siti Dogo om potoouon muju i tinangaranKu siri ginavo muju, om irad nopo diri buli mokianu onuu nopo iri kouvangan muju om onuan kovi.
43015008	Nong soumur kou mamaal do aandai, irino tuva muju, nga rojoon do tongotulun iri vinaang do kagajaan diAmoKu, om irad nogi dino nokointalang kouno do nosiliu do tongotulunKu.
43015009	Au Oku kojuu dikovu irad diAmo do au kojuu Dogo. Patatapono ino ginavo muju mongondom do au Oku kojuu dikovu.
43015010	Nong vojoon muju ino nisuuKu dikovu, atatapno do oilaan muju do au Oku kojuu dikovu, irad Dogo do minaja diri nisuu di TamaKu om atatapno do oilaanKu do au kojuu Isido Dogo.
43015011	TinangarKu irad dino supaya opurimanan mujui i kasanangan do ginavoku om supaya aavi-avi i ginavo muju asanang.
43015012	Itino isuuKu dikovu do misti kou moisusuli au kojuu irad Dogo iri au kojuu dikovu.
43015013	Nong posuvolijon di tulun iri niawajo do matai gumanti di tongosongkoruanganjo nga irino au marong kojuu di songkoruanganjo.
43015014	Nong vojoon mujui iri tongonisuuKu dikovu, nga ikovuno i tongosongkoruanganKu.
43015015	RoitonKu ikovu do tongosongkoruanganKu sabap do pinoiloKuno ikovu kasangkat iri norongouKu mantad di TamaKu. Nga auno loovonKu ikovu maino do turipon, sabap iri turipon nopo nga au koilo nong onu vaalon di tuanjo.
43015016	Om okoniko ikovu minomili Dogo, nga Ioku nono iri minomili dikovu, om tinantuKuno ikovu supaya do popoimbulai kou do tuva, irino mamaal do aandai, om i tuva muju nopo diri nga auso kotingkadan, supaya onuu nopo iri pokionuon muju si di TamaKu saralom di ngaranKu nga onuan kovi Disido.
43015017	Nga itino isuuKu kavagu dikovu do misti do moisusuli kou do au kojuu,” kadi Yisus.
43015018	Om kadi Yisus kavagu, “Nong obonsijan kouno diri tulun siti vonuvo di au maja di tinangaran di Kinoringan nga ondomo mujuno do nokopogulu Okuno do binonsijan diolo.
43015019	Nga nong tulun kouno daa do siti vonuvo, mimang do au kojuuan kou di tongotulun siti vonuvo sabap iolono sanganu dikovu. Nga obonsi iri tongotulun siti vonuvo dikovu sabap okoni tulun kou siti vonuvo, sabap ikovu nopo diti nga piniliKu do maja Dogo.
43015020	Ondomono mujuno iri tinangaranKu dikovu do, ‘Auso turipon iri agajo kuasa mantad di tuanjo,’ kangKu. Om nong pinokoruol Oku diri tongotulun, ikovu nogi nga pokorualan diolo. Om nong mangasip iolo di tinangaranKu, nga mangasip iolo nogi di tinangaran muju.
43015021	Nga posusawon kou diri tongotulun siti vonuvo di au mangasip di tinangaran di Kinoringan sabap maja kou Dogo, do au iolo kotutun di TamaKu i minonuu Dogo siti vonuvo.
43015022	Nga nokointalang iri duso diolo sabap nokorikot Oku siti vonuvo do popoilo diolo. Om maino nopo dii nga ausono dii koontodon diolo do mongolim diri duso diolo.
43015023	Isaai nopo iri obonsi Dogo, isido nogi nga obonsii di TamaKu.
43015024	Om aupo nokointalang iri duso diolo nong aupo vinaalKu iri kosunduvanKu siti gotuvang diolo, iri aupo insan avaal di tulun vokon. Nga insan nokoontongpo iolo kasangkat diri kosunduvanKu maino nga masii iolo do obonsi Dagai diAmo.
43015025	Nga natantuno irad dino iolo obonsi Dagai diAmo do mongorikot di komoion diri tinangaran siri saralom buuk do Undang-undang Ugama diolo do irad diti, ‘Ongobobonsi iolo Dogo do auso koontodon,’ ka.
43015026	Nga suuonKu iri Mongunguup mongoi sino dikovu mantad di TamaKu. Isidono i Tatod do Kinoringan i monuduk diri oinomod. Om korikot nopo Isido mantad diAmo do mongoi sino dikovu, popoilo Isido pasal Dogo.
43015027	Om ikovu nogi nga apatut do popoilo pasal Dogo, sabap ikovuno iri maja-vaja Dogo mantad di toginapo,” kadi Yisus.
43016001	Om kadi Yisus kavagu, “Om natangarKuno dikovu kasangkat diri supaya aui oluvau ino ginavo muju.
43016002	Nga poiduon kou di tongotulun iri au aparsaya Dogo mantad si valai sasambayangan, om orikot nogi dino iri maso do panantaman nopo daa di tulun nong mamatai isido dikovu om irino jalan disido do kumaraja si di Kinoringan.
43016003	Koyon kou gia diolo do irad diri sabap au iolo kotutun Dagai diAmo.
43016004	Nga maino tangaronKu ikovu laaid pasal diri kasansaraan supaya ajadi nopo kasansaraan diri om ondomon mujui do natangarKuno dikovu laaid pasal diri,” kadi Yisus. Nga mitangar i Yisus kavagu, “Aupo minitangar Oku dikovu pasal diri kasansaraan salaid diri sabap poinrunggum Okupo dikovu.
43016005	Nga maino nopo dii om muli Okuno soi diAmo iri minonuu Dogo siti vonuvo, om insan iiso dikovu ko kivaro mongoduat Dogo do ka, ‘Ou Guru, ombo ongoionNu?’ ka nga auso mongoduat Dogo.
43016006	Nga kasangkat kou do lumudus do natangarKu do, ‘Muli Okuno soi diAmo,’ kangKu.
43016007	Nga oinomodno iti tangaronKu dikovu do gaam nogi do kouli Oku, do au Oku nopo kouli om aui korikot i Mongunguup siti dikovu, irino i Tatod do Kinoringan. Nga nong kouli Oku suuonKu nogi dino Isido mongoi siti dikovu.
43016008	Om korikot nopo dino Isido siti vonuvo, om Isidono dino i popuriman di tongotulun siti vonuvo i duso diolo. Om popoilo Isido nong onu iri abanar om popoilo nogi pasal do kopomutusan do Kinoringan.
43016009	Do popuriman Isido diolo diri duso do au aparsaya iolo Dogo.
43016010	Om popoilo Isido do abanar Oku, do mongoi Oku soi diAmoKu om auno dii koontong kou Dogo.
43016011	Om popoilo Isido nogi pasal do kopomutusan di Kinoringan, sabap natantuno noukumanno i kotua diti vonuvo, irino i kotua do rogon.
43016012	Oguupo daa patangaronKu dikovu, nga au kovi kasanggup do maino.
43016013	Nga korikotpo dino i Tatod do Kinoringan, i monuduk diri oinomod, om tudukan kou nogi dino Disido onuu nopo iri oinomod sabap okoniko kuasa diri tinangaranJo kondiri, nga i orongou Disido si diAmo patangaronJo si dikovu, om mangaabar Isido dikovu kasangkat i korikot do insan tadau.
43016014	Om rojoon Oku di Tatod do Kinoringan, do iabar Disido dikovu kasangkat diri naramitJo mantad Dogo.
43016015	Nga kasangkat do onuu nopo iri diAmo om irino Dogo. Irino kangKu do iabar di Tatod do Kinoringan dikovu kasangkat diri naramitJo mantad Dogo.
43016016	Auno alaid om au kouno koontong Dogo, om aui alaid om koontong kou nogi dino Dogo kavagu,” kadi Yisus.
43016017	-
43016018	Om poitatangarno dii iri piipiro dagai tulun di Yisus do ka, “Onu naku arati tinangar Disido daton dii do, ‘Auno alaid om au kouno koontong Dogo, om aui alaid om koontong kou nogi dino Dogo kavagu?’ kadi Yisus, om ‘Mongoi Oku soi diAmo,’ ka. Onu naku komoion tangar Disido dii do, ‘Auno alaid?’ ka. Aui oilaan tokou nong onu komoion Disido diri,” kadagai.
43016019	Om koilaai nopo dii di Yisus do sipongoduat daa ikoi Disido, om pitangarno dii Isido dagai do ka, “Moiduduat kou dii bala diri tinangarKu dii do, ‘Auno alaid om au kouno koontong Dogo, om aui alaid om koontong kou nogi dino Dogo kavagu,’ kangKu dikovu.
43016020	PatangaronKu marong dikovu iti do mogiad kou do moginupus, nga i tongotulun nopo siti vonuvo om asanang ginavo. Ikovu nopo nga sumurau, nga iri kosuraan muju diri suvolijan sumiliu do kasanangan do ginavo.
43016021	Iri nopo tongondu do monsusu om sumurauno isido, nga osusu nopo iri tanak dino auno aandaman disido iri kinosusaanjo di monsusu, do nasanang dii i ginavojo do kivaro tanak nosusu siti vonuvo.
43016022	Om irad kou nogi diri do lumudus do mainopo, nga kasamung Okupo dino kavagu dikovu om asanang nogi dino i ginavo muju, om auso iiso tulun kadapat sumolod diri kasanangan do ginavo muju.
43016023	Om ausono pokionuon muju Dogo ontok do orikot tadau diri. Nga patangaronKu marong dikovu iti do onuu nopo pokionuon muju si diAmo saralom di ngaranKu om onuan kovi Disido.
43016024	Nga sampai maino aupo insan kou mokianu do onuu nopo sabap do maja kovi Dogo. Nga pokianu kouno pogi om oonuan kovi supaya aavi-avi i ginavo muju do asanang,” kadi Yisus.
43016025	Om kadi Yisus kavagu, “Kasangkat diti patangaronKu dikovu nga irino poiradan, nga orikot nopo dino iso masoKu do okonnoko mitangar Okupo dikovu do poiradan, nga turus ivantangKu pasal diAmoKu.
43016026	Om ontok do tadau diri mokianu kou Disido saralom di ngaranKu. Om aui oporlu do pokionuanKu ikovu diAmo,
43016027	do iAmo kondiri nga au kojuu dikovu sabap ikovu nga au kojuu Dogo, om aparsaya kou do silo Kinoringan nontodonKu.
43016028	Om oinomodno iri do mantad Oku silo diAmo do rinumikot siti vonuvo, nga iduanKuno kavagu iti vonuvo do gumuli Oku kavagu silo diAmo,” kadi Yisus.
43016029	Om pitangarno dii ikoi i tongotulun Disido, “Antangai pogi nga sondikotonNu nopo mitangar do auso poiradan.
43016030	Om oilaanja nogi dii maino do onuu nopo nga oilaanNu kasangkat om au oporlu do kivaro tulun mongoduat Dika. Irino sabap do aparsaya ikoji do rinumikotKo mantad si Kinoringan,” kadagai.
43016031	Om kadii di Yisus jumawap dagai, “Aparsaya kouno naku Dogo maino?
43016032	Antangai pogi, nga rumikot nogi dino i maso, om maino diti nga norikotno iri maso do kopoiririjangan muju do sompori-ori muli do pobubugolon Oku, nga au Okui kobubugol do koruangan Okui diAmo.
43016033	TangaronKu kasangkat dikovu ino supaya osondod i ginavo muju do nokopiiso kou Dogo. Nga siti nopo vonuvo om asansara kou nga pasanangono ino ginavo muju do nakalaKuno iti vonuvo,” kadi Yisus.
43017001	Koopod nopo dii i Yisus mitangar, om tingaano dii Isido soi suruga om pitangar do sinumambayang do, “Amo, norikotno dii i masoKu. Pointalangono kagajaanKu, i TanakNu, supaya Ioku nga pointalangi di kagajaanNu.
43017002	NipokuasaNuno Dogo kasangkat iti tongotulun om isai-isai nopo iri tulun iri nipasanganuNu Dogo nga onuanKu kovijaan di auso koovion.
43017003	Om komoion nopo do kovijaan diri auso koovion nga irino otutunanKo di tongotulun do Ikano Kinoringan diri sosoiso om oinomod, om otutunan Oku nogi, i Yisus Koristus diri sinuuNu siti vonuvo.
43017004	NokointalangKuno i kagajaanNu siti vonuvo, do noopodKuno dii i karaja do nipakarajaNu Dogo.
43017005	Amo, pointalangono iri kagajaanKu sino gotuvangNu maino, irad diri kagajaanKu diri poirunggum Okupo Dika di aupo novorun iti vonuvo.
43017006	NokointalangKuno Ika siri tulun di nipasanganuNu Dogo i mantad siti vonuvo. Iolo nopo nga tulunNu laid, om nipasanganuNu Dogo om mangasip iolo di tinangaranNu.
43017007	Om nokoilono dii iolo maino, do kasaangkat diri pinataakNu Dogo nga mantad sino Dika.
43017008	Do kasangkat diri tinangaran do nitudukNu Dogo nga nokotudukKuno diolo om noilaan dii diolo. Om kotutunno dii iolo do oinomod do mantad Oku sino Dika, om aparsaya nogi dii iolo do Ikano minonuu Dogo siti vonuvo.
43017009	Om sambayanganKu i tongotulunKu, nga okoniko kasangkat tulun minijon siti vonuvo do sambayanganKu, nga iri noo i tulun di nipasanganuNu Dogo do Ikano sanganu diolo.
43017010	Sabap kasangkat diri tongotulun songonuvonKu om irino Dika, om iri tongotulun songonuvonNu nga iri nogi Dogo, om mantad nono diolo do popointalang di kagajaanKu.
43017011	Amo, Ioku nopo diti nga okonko siisiti Okupo vonuvo, tapi iolo nopo nga siisiti vonuvo, do rumikot Oku sino Dika maino. Amo, i tolidang, piarawono iolo mantad di kuasa do ngaranNu, irino ngaran do nakataakNu Dogo, supaya osiliu iolo do iiso inong Dato.
43017012	Salaidpo do poinrunggum Okupo di tongotulunKu om piarawonKui iolo mantad do kuasa di ngaranNu, iri ngaranNu di pinataakNu Dogo do pomiaraKu diolo, om najagaanKui marong iolo. Om ausopo tulun nolijot, nga iripo iso tulun do natantu laaid do nolijot supaya porikot di nokotulis siri Kitab.
43017013	Nga maino rumikot Oku sino Dika, om patangaronKu kasangkat Dika iti do siti Okupo vonuvo, supaya aavi-avi i ginavo di tongotulunKu do kopuriman di kasanangan di ginavoKu.
43017014	NakaabarKuno di tongotulunKu iri tinangarNu, nga i tongotulun siti vonuvo diri au maja di tangarNu nga obonsi diolo, do iri nopo tongotulunKu nga okoniko tulun do sanganu diti vonuvo, irad Dogo do okonko tulun do sanganu diti vonuvo.
43017015	Nga okoniko mokianu Oku Dika do ongoionNu iolo mantad siti vonuvo, nga pokitirunganKu nono Dika iolo supaya au iolo porintawon di Taraat, i kotua do rogon.
43017016	Iri nopo tongotulunKu nga okoniko tulun do sanganu diti vonuvo, irad Dogo do okonko tulun do sanganu diti vonuvo.
43017017	Mantad di ponudukanNu polidangono iolo do sumiliu di tulunNu do oinomod, do i tinangaranNu nopo nga oinomod.
43017018	Minonuu Oku diolo mongoi potongkop di Abar do Aandai siti vonuvo, irad Dika do minonuu Dogo mongoi potongkop di Abar do Aandai siti vonuvo.
43017019	PataakonKu iti kojuvanKu do olidang si Dika do kumaa si di tongotulunKu supaya oinomod do olidang iolo si Dika.
43017020	Nga okoniko bubugol iti tongotulunKu sambayanganKu, nga sambayanganKu nogi iri tongotulun vokon di aparsaya Dogo sabap popolombus i tongotulunKu diti di tinangaranKu si diolo.
43017021	Mokianu Oku supaya kasangkat iolo moiiso. Amo, Ika saralom Dogo, om Ioku nga saralom Dika, irad nopo dino nga aandai do moiiso iolo saralom Dato, supaya i tongotulun siti vonuvo di au maja di tangarNu nga aparsaya do Ikano i minonuu Dogo siti vonuvo.
43017022	Om nokopintataakKuno diolo i vinaang do kagajaan diri nitaakNu Dogo, om osiliu iolo do iiso, irad Dato do nokopiiso.
43017023	Ioku saralom diolo, om Ika saralom Dogo supaya kopiiso marong iolo, om sabap diri koilo i tongotulun siti vonuvo di au maja di tangarNu do Ikano i minonuu Dogo siti vonuvo, om koilo iolo nogi do auKo kojuu di tongotulunKu irad do auKo kojuu Dogo.
43017024	Amo, kouvanganKu do poirunggum soumur i tongotulunKu di nipasanganuNu Dogo do sinombo nopo i koijononKu, supaya koontongi iolo di vinaang do kagajaanKu di nitaakNu Dogo di aupo novorun iti vonuvo sabap auKo kojuu Dogo.
43017025	Amo, iri otulid ginavo, i tongotulun siti vonuvo di au maja di tangarNu nga au kotutun Dika, nga kotutun Okui Dogo Dika. Om iti tongotulunKu diti nga nokoilono kasangkat do Ikano i minonuu Dogo siti vonuvo.
43017026	Om pinoiloKuno i tongotulunKu pasal Dika, om au Oku tumingkod popoilo diolo pasal Dika supaya iolo nopo nga au kojuu do vokon irad Dika do au kojuu Dogo, om Ioku nga saralom diolo,” kadi Yisus do sumambayang.
43018001	Koopod nopo dii i Yisus sumambayang om pampanauno dii Isido mivaja dagai di tongotulunJo sumondipau di Lokos Kirdun. Om siri nopo dii nga kivaro kabun, om sirino dii inongoion di Yisus om ikoi tongotulunJo.
43018002	Nga i Yudas nopo i pojual di Yisus om nokoilono laid do pantok diri, do soumurno i Yisus mongoi muntun siri di poirunggumpo dagai di tongotulunJo.
43018003	Jadi ongoino dii i Yudas do minangangat di somposukan soujor om piipiro i pulis di jumaga di Valai Sasambayangan Tagajo silo Bandar Yorusalim sabap sinuu di tongokotua do imam om i kumpulan do Porisi do rinumikot siri, do songingkuut do lampu om solunsung om tongosindata.
43018004	Nga noilaanno di Yisus laaid iri kasangkat i ajadi si kojuvanJo. Om insomokno i Yisus diolo om pitangar do, “Isai iumon muju?” ka.
43018005	Jawapno dii iri tongotulun do ka, “I Yisus, i tulun mantad Bandar Nasarit,” ka. Nga kadi Yisus, “Iokuno iti,” ka. Om i Yudas diri i pojual di Yisus nga siri poingkakat do poimvaja diolo.
43018006	Nga ontok di minitangar i Yisus do, “Iokuno iti,” ka, nga nokosunsuri iolo om turus do noluluk siri tana.
43018007	Om pongoduatno kavagu i Yisus diolo do ka, “Isai iumon muju?” ka. Nga jawapno dii iolo do, “I Yisus, i tulun mantad Nasarit,” ka.
43018008	Om pitangarno dii i Yisus kavagu do, “ ‘Iokuno iti,’ kangKu dikovu dii, nga nong Iokuno iumon muju papanauonno iti tongotulunKu siti,” kadi Yisus.
43018009	Do kinatangaran nopo di Yisus diri nga porikot di tangar i pinatangar Disido ontok di sambayang Isido diAmoJo do ka, “Iri tongotulun di nitaakNu Dogo iisopo nga auso nolijot,” ka.
43018010	Nga i Simun Pitrus nopo diri nga kigampa om unusono dii i gampa disido om tibasojo dii i turipon di Imam Tagajo gosob do napapasi dii i tolingojo ponong vanan. Ngaran nopo di turipon diri nga i Malkus.
43018011	Nga pitangarno dii i Yisus di Pitrus do, “Poosuono kavagu ino gampanu sino sarungjo. Apatut Oku sumanggup di kasansaraan di nitantu diAmoKu,” kadi Yisus.
43018012	Om kasangkat di soujor om i kopitan doisido om i tongopulis di tulun Joudi nga minanangkap di Yisus, om kagasai nogi dii diolo Isido.
43018013	Om ovitopo dii diolo i Yisus siri diAnas mogulu, do iAnas nopo dii nga tivanon di Kayapas, irino Imam Tagajo toun diri.
43018014	Om i Kayapas nopo nga minitangar diri tongokotua di tulun Joudi di pogulu do ka, “Gaam nogi do iso tulun apatai, ko kasangkat bansa diti do apatai,” ka.
43018015	Om suutno dii i Simun Pitrus di Yisus om iso tulun vokon di Yisus nga sinumuut nogi. Om iri nopo iso tulun di Yisus diri nga kotutun di Imam Tagajo, jadi suutno dii isido di Yisus masu siri natad di valai di Imam Tagajo.
43018016	Nga i Pitrus nopo om minindada siri gotuvang di pintu. Om labusno kavagu iri iso tulun di Yisus, iri kotutun di Imam Tagajo, do minongoi sumamung di tongondu, i mangajaga di pintu, om poosuo nogi dii i Pitrus.
43018017	Nga kadi tongondu, i minangajaga di pintu, do mitangar di Pitrus do ka, “Okoniko bato ika nga tulunJo dilo tulun tinangkap?” ka. Om jawapno i Pitrus do, “Okoni,” ka.
43018018	Nga ontok nopo diri om osogit, jadi iri nopo tongoturipon om i tongopulis nga minomurakit diri tarong, om songingkakat dii iolo siri do dumadang, om i Pitrus nogi nga minongoi dii mingkakat do rinumunggum diolo dumadang.
43018019	Om timpuunno dii iAnas, i Imam Tagajo laid, do minongoduat di Yisus pasal di tongotulunJo om i ponudukanJo.
43018020	Om jawapno dii i Yisus di Imam Tagajo do, “Minintalang Okui monuduk di tongotulun om soumur Okui monuduk siri valai sasambayangan do tongokokokompungan om silo natad do Valai Sasambayangan Tagajo, i tuuntunon kasangkat do tulun Joudi. Au Okupo insan do lumosok-losok do mitangar.
43018021	Nokuro do duaton Okupo dika? Duatono i tongotulun di nokorongou di tangarKu nong onu kadiolo diri tinangarKu, do nokopingiiloi iolo dii di tinangarKu,” kadi Yisus.
43018022	Nga ontok di jinumawap Isido diri, turus tompilingo Isido di iso tulun pulis di poingkakat mangajaga siri somok Disido, om pitangar do ka, “Kivaro dii naku minangajar Dika do irad dino nijawapNu dilo Imam Tagajo?” ka.
43018023	Om jawapno dii i Yisus do ka, “Nong nakasala nopo i tangarKu, om poiloono nong onu nasala di tinangarKu. Nong oinomod nopo ino tangarKu, nokuro do tompilingon Oku dikau?” ka.
43018024	Nga poingkogospo i Yisus dii om suuono diAnas do pogotuvang di Kayapas, irino i Imam Tagajo di toun diri.
43018025	Nga i Simun Pitrus nopo om siripo poingkakat do dumadang diri tapui. Nga duato nopo isido di tongotulun siri do ka, “Okoniko bato ika nogi nga tulunJo dilo tulun tinangkap?” ka. Om pongolimno dii kavagu i Pitrus do, “Okoni,” ka.
43018026	Nga kadiri iso tulun, turipon di Imam Tagajo, sonsuladan di turipon di tinibas di Pitrus i tolingo do ka, “Okoniko ika iri naantanganku maja-vaja Disido di siri kabun?” ka.
43018027	Om pongolimno dii kavagu i Pitrus do kotutun di Yisus do ka, “Okoni,” ka, om turus pongingkukuukno dii i tandaa.
43018028	Om ovitono kavagu diolo i Yisus do mantad siri di Kayapas do mongoi siri valai di gobonor iri asaraappo. Nga i tongotulun Joudi nopo om aui masu siri sirang di valai di gobonor supaya ada iolo do osoiman do au maja di adat ugama diolo, om obuli iolo mangakan di taakanon di tadau tagajo diolo nong au kaasu.
43018029	Jadi labusno dii i gobonor, i Pilatus ngaranjo, do sumamung di tongokotua do tulun Joudi, om duato disido iolo do ka, “Onu kapangadaawaan muju di tulun diti?” ka.
43018030	Om jawapno iolo do ka, “Nong aui araat Isido, nga auja dii oviton Isido siti dikau,” ka.
43018031	Nga kadi Pilatus diolo, “Ovito mujuno pogi Isido om bisarawo mujuno do maja diri undang-undang muju,” ka. Nga kadi tongokotua do tulun Joudi, “Au ikoji dagai apatut mamatai do tulun,” ka.
43018032	Katangar-tangar nopo diolo do irad diri supaya porikot diri tangar di Yisus laaid dagai di tongotulunJo do ka, “Posolibon Oku,” ka.
43018033	Om asuno dii kavagu i Pilatus siri sirang di valai om loovo nogi dii disido i Yisus do mongoduat Disido do, “Ikano naku i Raja do tulun Joudi?” kadi Pilatus.
43018034	Om jawapno dii i Yisus do, “Tangarnu kondiri naku ino ko tulun vokonpo do mangaabar dika dino pasal Dogo?” ka.
43018035	Nga kadi Pilatus, “Okonko tulun Joudi oku. Onu vinaalNu, sabap iri nopo tongokotua do imam om iri tongotulun vokon do bansaNu kondiri nga minongovit Dika do papataak siti dogo?” ka.
43018036	Om jawapno dii i Yisus do ka, “Okoniko do sumiliu Oku do Raja siti vonuvo. Nong sumiliu Oku do Raja siti vonuvo, tantuno do monguup i tongotulunKu Dogo supaya aui daa kataak Oku si kotua di tulun Joudi. Nga okoniko sumiliu Oku do Raja siti vonuvo,” kadi Yisus.
43018037	Pongoduatno dii kavagu i Pilatus Disido do, “Nong irad dino, Ikano naku Raja?” ka. Om jawapno dii i Yisus do ka, “Oinomodno ino tangarnu do Iokuno Raja. Itino sabap do kinosusuvan Dogo do mongoi Oku siti vonuvo do paabar di ongoinomod. Om pointikid-tikid do tulun di maja diri oinomod om irino mongkinongou di tangarKu,” kadi Yisus.
43018038	Om pitangarno i Pilatus Disido do ka, “Isai dii nokoilo nong onu iri oinomod?” ka. Om katangarpo dii i Pilatus iri om labusno dii isido do minongoi kavagu siri di tongokotua do tulun Joudi, om pitangar nogi dii i Pilatus do ka, “Auso oilaanku kasalaan Disido.
43018039	Nga noubas kouno do papalabus oku do iso tulun mantad si jiil si dikovu do ontok diti Tadau Tagajo do Paska. Jadi kouvangan muju bato do polobusonku dikovu ilo Raja do tulun Joudi?” kadi Pilatus.
43018040	Nga linumuvap nogi dii iolo do ka, “Okoniko ilo tulun, nga i Badabas nono pokilobusonja,” ka. Nga i Badabas nopo diri om tulun do parampuk.
43019001	Om ongoiono dii di Pilatus i Yisus, om suuono dii i soujor do mangalabun Disido supaya popoilo nong onu kinasalaan Disido.
43019002	Om ponulapidno dii i tongosoujor di rugi inong do mokuta om posingalo nogi dii diolo siri tulu di Yisus, om sobungai dii diolo Isido diri sabung do obilau-bilau irad di sabung do raja,
43019003	om pokoyo si gotuvang diolo om poisusuvolino dii iolo mitangar do, “Tabi Tuan, Raja tulun do Joudi!” ka, om pintompilingaino dii diolo Isido.
43019004	Om labusno dii kavagu i Pilatus om pitangar diolo do ka, “Antangaino, ovitonku Isido siti dikovu, supaya koilo kovi do auso oilaanku kasalaan Disido,” ka.
43019005	Om labusno dii i Yisus do poinsingal di rugi om kisabung do obilau-bilau. Nga kadii di Pilatus, “Antangai mujuno dii iti tulun!” ka.
43019006	Kaantangai nopo dii di tongokotua di imam om i pulis siri, om sonluvap-luvap nogi dii iolo do ka, “Posolibo nopo tulun dino! Posolibo nopo tulun dino!” ka. Nga kadii di Pilatus do mitangar diolo, “Ongoiono pogi Isido om posolibo muju Isido, do ausoi bo oilaanku kasalaan Disido,” ka.
43019007	Nga jawap kadi tongotulun Joudi, “Ikoi nopo nga kivaro iso undang-undang, do tinangaran nopo siri nga misti osuat do ukuman do patajon tulun diti, sabap katangaran Disido, ‘Tanak Oku do Kinoringan,’ kaDisido,” kadi tongokotua do Joudi.
43019008	Nokorongou nopo dii i Pilatus di tinangar diolo om makinpo dii do rumosi isido,
43019009	om asuno dii iolo kavagu siri sirang di valai om tangarono dii di Pilatus i Yisus do ka, “Inombo bato nontodonNu?” ka. Nga insan iiso ko kivaro nijawap di Yisus disido.
43019010	Nga kadi Pilatus, “AuKo moo jumawap dogo? AuKo naku koilo do kikuasa oku too palabus Dika om kikuasa oku nogi do pasalib Dika?” kadi Pilatus.
43019011	Nga jawapno dii i Yisus do ka, “Ausoi kuasanu do monguasa Dogo, nong okoniko i kuasa mantad do Kinoringan pataakon dika. Irino sabap do agajopo duso di tulun minongovit Dogo do pataak siti dika,” kadi Yisus.
43019012	Mantad diri mogium daa i Pilatus do koontodon do palabus di Yisus. Nga luvap nogi dii i tongokotua do tulun Joudi do mitangar irad diti, “Ilabusnu nopo ino tulun om okoniko kumikoruangko di Raja Koisar, do isai-isai nopo tulun di misingkondiri sumiliu do raja om irino lumavan di Raja Koisar,” kadiolo.
43019013	Korongou nopo dii i Pilatus di tinangar diolo om suuono dii disido iolo mongovit di Yisus do lumabus, om ogomno dii isido siri toogomonjo do momisara si pantok di roitan do, ‘Sinusunan do vatu do vinaal do rinantai’. Pinonguranan nopo do pantok diri do tangar Ibrani nga ‘Gabata’.
43019014	Ontok nopo diri nga oruaino do pukul duabalas tangaadau di Ari Lima, iri kinosiapan dagai tulun Joudi do balanja do Tadau Tagajo do Paska, irino tadau do pangandaman dagai di pinogiduan diodu-akija mantad si Vonuvo Masir di pogulupo. Om pitangarno i Pilatus di tongotulun Joudi do ka, “Antangai mujuno dii, itino Raja muju,” ka.
43019015	Nga sonluvap-luvap nogi iri tongotulun do jumawap do ka, “Patajono Isido. Patajono Isido. Posolibo nopo Isido,” kadiolo. Om pitangarono dii kavagu i Pilatus diolo do ka, “Apatuti bato do posolibonku iti Raja muju?” ka. Nga jawap nopo iri tongokotua di imam do, “Ausoi rajaja vokon, nga irino i Raja Koisar noo,” kadiolo.
43019016	Sabap diri do nipoovit dii di Pilatus di tongosoujor i Yisus do posolibon. Om ovitono dii di tongosoujor i Yisus,
43019017	om simbanono dii Disido i salibJo do mampanau mantad si bandar do minongoi siri iso pantok i ponguranan do ‘Tulang do Tulu’. Tangar nopo do Ibrani nga ‘Gulguta’.
43019018	Om sirino dii pinosoliban diolo di Yisus om i duvo tulun do nokoontok Disido pinasalib do ponong gibang om vanan om siri i Yisus pialatan diolo.
43019019	Om potulisai dii di Pilatus diolo iri iso papan om posokoto nogi siri salib si savat di tulu di Yisus do pinotulis siri do irad diti, “Yisus mantad Bandar Nasarit, i Raja do tulun Joudi,” ka.
43019020	Om asapou nogi tongotulun Joudi do kabasa di tulisan diri sabap pantok nopo do pinosoliban diolo di Yisus nga osomok si bandar. Om tongotangar nopo di tinulisan nga tangar do Ibrani, tangar do Ruum om tangar do Yunani do pointulis siri.
43019021	Nga kadi tongokotua di imam do tulun Joudi mitangar di Pilatus, “Ada potuliso do, ‘Raja do tulun Joudi,’ ka, nga tuliso nono do, ‘ “Iokuno i Raja do tulun Joudi,” kadi Yisus,’ kanto,” kadi tongokotua di imam.
43019022	Nga jawapno dii i Pilatus do, “Ombo nopo i nokotulisku irino,” ka.
43019023	Nga nakasalib nopo dii di tongosoujor i Yisus, om ongoiono dii i tongopakaian Disido om pinoibabaagi dii do apat boogian do noikidan do toroisaan i tongosoujor. Om iri iso sabung Disido talanggau nogi inanu diolo om sabung nopo diri om auso tombir do iri nopo nga nasangkaju.
43019024	Om poitatangarno dii iolo do ka, “Ada tokovi poipuputulo iti sabung talanggau mamaagi, nga aandai nogi do mamakai tokou iri tongovatu nong isai katandop di vatu kitanda nga irino kaanu,” ka. Om irino vojoon diolo do irad diri do porikot diri tinangaran di nokotulis siri Kitab do irad diti, “Pinoibabaagino dii diolo i pakaianKu, om sabungKu nogi pinitatandapan diolo nong isai kaanu,” ka. Om irino dii kavavaja di tongosoujor diri.
43019025	Om iri nopo poingkakat siri somok di salib di Yisus nga iinojo, om i sulod diinojo di Yisus, om i Moria, i savo di Kolupas, om i Moria, i tulun mantad si Bandar Madala.
43019026	Kaantangai nopo dii di Yisus iinoJo om ioku, i Yaya, do poingkakat siri somokJo do au oku kojuuan Disido, om pitangarno dii i Yisus diinoJo do ka, “Ino, Yayano tanaknu!” ka.
43019027	Om turus lumombus Isido mitangar dogo do ka, “Yaya, inono iinonu,” ka. Om antadno diri do pinokoinoku iinoJo di Yisus om pinoijonku disido si valaiku.
43019028	Koompus nopo dii i Yisus mitangar om noilaanJono dii do ontok diri nga naavino dii kasangkat iri nisuu do Kinoringan Disido, om pitangarno dii Isido do, “Tuuvan Oku,” ka. Nga kinatangaran nopo Disido diri om supaya orikotno iri tinangaran di nokotulis siri Kitab.
43019029	Nga siri nopo om kivaro iso mangkuk do poimponu di vaig anggur do topodi, om poisopono dii di tulun iri rongilut dii di vaig do anggur diri, om posusuko nogi dii siri bonduk di guvas di opoyok roitan do isup om posuvuono dii siri kabang di Yisus.
43019030	Om kososoppo dii di Yisus i vaig do anggur diri, om naavino dii iri kurionJo siti vonuvo om pitangarno dii Isido do, “Naavino dii,” ka. Om tukuno dii Isido om koiduno dii i ginavoJo.
43019031	Nga tadau nopo diri nga Ari Lima, irino Tadau di Kinosiapan dagai di Tulun Joudi do Balanja diri tadau tagajoja. Om rikotno dii i tongokotua di tulun Joudi diri do mongoi sumamung di Pilatus, do mokilila do pintipuan iri takod di tulun di pinasalib, om nogi poindoouon mantad siri savat do salib, do au moo iolo do poopungon i kojuvan di tulun napatai siri salib ontok di Tadau Koingkajadan, do iri nopo Tadau Koingkajadan diri nga olidang marong.
43019032	Om nokorikotno dii i tongosoujor diri do mintipu diri takod di tulun do tumimpuun mantad si kotiso tulun om tumilombus di koduvo tulun, i nokopiontok di Yisus nasalib supaya osikap iolo matai.
43019033	Nga korikatai nopo dii diolo i Yisus om kaantangaino dii do napataino, om aui dii tinipuan diolo i takod Disido,
43019034	nga suakono dii di iso soujor diri gatan do monokon di tobik di Yisus om pongontis nopo dii i raa mivaja do vaig.
43019035	Om iokuno i Yaya do nokoontong kinojodian diri do mangaabar dikovu supaya ikovu nogi nga aparsaya. Om oinomodno abar diri om oilaankui do oinomod iti tangarku.
43019036	Do najadi do irad dino do porikot di tangar siri Kitab do irad diti, “Iisopo tulang Disido nga aui tipuon,” ka.
43019037	Om kivaropo tinangaran vokon si Kitab do irad diti, “Kivaro nogi i tongotulun koontong Disido, i tinobok diolo,” ka.
43019038	Om koopodno dii iri, om kivaro iso tulun mantad si Bandar Romotia, ngaranjo nopo nga i Jusip, om isido nopo nga tuluni di Yisus nga aui mintalang si kinoguuan di tongotulun sabap rumosi diri tongokotua di tulun Joudi. Om ongoino dii i Jusip do minokilila di Gobonor Pilatus do ongoionjo i kojuvan di Yisus. Om polilawo nopo di Pilatus i Jusip do mongongoi di kojuvan di Yisus, jadi polintuunono dii di Jusip iri kojuvan di Yisus do mongovit mongolobong.
43019039	Om i Nikodimus nogi nga nakavaja di Jusip. Om minongovit isido di muur di taangod do migavul do dila buajo, do onom nopulu kati kama vinagat diri. Nga i Nikodimus nopo dino nga iri rinumikot siri di Yisus di totuvong di pogulu.
43019040	Om ongoiono dii diolo i kojuvan di Yisus, om lopotono dii diolo diri kain do opurak mivaja do monuntug diri tongorampa-rampa do iradno diri koubasan do tongotulun Joudi ontok do kivarono lobongon.
43019041	Nga siri nopo pinosoliban di Yisus nga kikabun, om siri nopo kabun diri nga kivaro iso luvang vatu di vagupo do pangalabangan di aupo insan kalabangai.
43019042	Om sirino dii pinangalabangan diolo di Yisus, do iri lobong nopo nga nokoinsomok siri pinosoliban di Yisus, om mogoogo iolo do tadau nopo diri om irino tadau do kinosiapanja tongotulun do Joudi do balanja diri tadau tagajoja.
43020001	Om otutuvongpo dii di minsarap di Tadau Minggu, irino tadau koiso saralom sominggu, om ongoino dii i Moria, i tulun mantad si Bandar Madala, siri lobong di Yisus om kaantangai dii disido i vatu do noluvidno mantad si pintu do lobong.
43020002	Om panangkusno dii i Moria do mongoi siri dagai di Simun Pitrus do iokuno, i Yaya, i tulun di Yisus om au Isido kojuu dogo. Om pitangarno dii i Moria dagai do, “Inongoi do tulun i Tuhan do mantad siri lobong om auno dii oilaan dagai nong inombo pinoilian Disido,” kadi Moria.
43020003	-
43020004	Om pivaja ikoino dii di Pitrus do minanangkus mongoi siri lobong. Nga kopogulu okupo mantad di Pitrus korikot si lobong sabap osijau okupo ko i Pitrus.
43020005	Om tijongkud okuno dii moniliu siri saralom lobong, om kaantangaiku dii i kain do topurak do poingiliu, nga au okui minasu siri saralom lobong.
43020006	Nga kosusuut nopo dii i Simun Pitrus do rumikot om asu siri lobong. Om kaantangai dii disido i kain do topurak do poingiliu.
43020007	Om ii nopo kain, iri nisingal si tulu di Yisus, om aui nokoinsomok di kinoilio di kain do topurak nga poinlulun siri sondiangko pantok.
43020008	Om asu oku nogi dii siri lobong sumusuut di Pitrus, om ioku dii nga nokoontong om kaparsayaai nogi dii diri tinangar di Moria.
43020009	Nga aupo nakaarati ikoi di tangar siri Kitab i minitangar do misti vijauon i Yisus mantad do pialatan di tulun napatai.
43020010	Om uli ikoino dii mongiduvo sompori-ori siri valai kondiri.
43020011	Nga ginumuli i Moria, i tulun mantad si Bandar Madala, siri lobong om poingkakat siri pintu di lobong do miad-iad, om tiliuno dii isido di lobong di miad-iad isido.
43020012	Om kaantangai dii disido i duvo moloikat do kipakaian topurak, do pinisomputulan mogom i pinoilian di kojuvan di Yisus.
43020013	Om pongoduatno dii mongiduvo i moloikat di Moria do, “Abu, nokuroko do mogiadko?” ka. Om jawapno dii i Moria do ka, “Mogiad oku do inongoi do tulun i Tuhanku om okonko noilaanku dii nong sinombo pinoilian Disido,” ka.
43020014	Koopodpo dii isido mitangar do inong diri om kovilino dii, kaantangai dii disido i Yisus do poingkakat, nga aui otutunan disido nong isai.
43020015	Om pongoduatno dii i Yisus disido do, “Abu, nokuroko do mogiad? Isai iumonnu?” ka. Nga andasan nopo daa di Moria nong tulun diri mangangajaga di kabun om kadii di Moria Disido, “Tuan, nong Ika minaganu Disido, poiloo oku nong sinombo pinoijanannu om ongoionkui Isido,” ka.
43020016	Om pitangarno dii i Yisus disido do ka, “Moria!” ka. Om gotuvangai dii di Moria i Yisus do minitangar Disido do tangar do Ibrani, “Rabuni,” ka. Komoion nopo diri nga ‘Guru’.
43020017	Om pitangarno dii i Yisus disido do ka, “Ada Oku kuutai marong do au Okupo nokoinsavat silo diAmoKu. Nga ongoi nono porongou di tongokosusuladanKu do ka, ‘Minsavat Okuno silo diAmoKu, irino KinoringanKu, om iAmo muju, irino Kinoringan muju nogi,’ kanto diolo,” kadi Yisus.
43020018	Ongoino dii i Moria om pitangar di tongotulun di Yisus do ka, “Nokoontong oku di Tuhan,” ka, om pinaabar nogi dii disido iri nisuu di Yisus.
43020019	Sodop di tadau diri, irino Tadau do Minggu, om songingkunsi i pintu nijonon dagai di tongotulun di Yisus do rumosi ikoi di tongokotua do tulun Joudi. Om tigogi dii do nokorikot i Yisus do poingkakat siri lintanga dagai, om pitangarno dii Isido dagai do ka, “Asanang-sanang kovi?” ka.
43020020	Om natangarpo dii Disido iri om paantangai nogi dii Disido ikoi diri damat si palad om tobikJo. Om kotutunai dii dagai i Tuhanja om asanang nogi dii marong i ginavoja.
43020021	Om pitangarno kavagu i Yisus dagai do, “Asanang-sanang kovi? Potingkuro iAmoKu minonuu Dogo siti vonuvo pogulupo, om irad nogi dino Ioku monuu dikovu potongkop di Abar do Aandai siti vonuvo,” kadi Yisus.
43020022	Om natangarpo dii Disido iri, om obusaino dii ikoi Disido, om pitangarno do, “Torimawo mujuno i Tatod Tolidang.
43020023	Om isaai nopo oompunan muju di duso om oompunanno i duso do tulun diri. Om isaai nopo tulun di au muju oompunan di dusojo nga auno oompunan i duso do tulun diri,” kadi Yisus.
43020024	Ontok di rikot i Yisus sodop diri, nga au sino siri dagai i Tumas, i pangalaavan dagai i Tapid, iri iso dagai di opulu om duvo tulun di Yisus.
43020025	Om pitangarno dii ikoi i songkoruangan di Tumas do ka, “Nokoontong ikoino dagai di Tuhan,” ka. Nga kadi Tumas do ka, “Nong aukupo nokoontong di ralap di pinapakan siri palad Disido, om aupo nokotudu iti tunturuku si ralap do pinapakan, om aupo nakaavor iti paladku siri tobik di sinuak om au okupo aparsaya,” kadi Tumas.
43020026	Nga somingguno mantad diri kinovijaan di Yisus kavagu om nountunno kavagu ikoi i tongotulun Disido siri valai diri, om i Tumas nogi nga siri dagai, om i pintu di valai nga songingkunsi. Om tigogi dii nokorikot kavagu i Yisus do poingkakat siri lintanga dagai om pitangar dii dagai do ka, “Asanang-sanang kovi?” ka.
43020027	Om pitangar nogi dii Isido di Tumas do, “Antangaino pogi iti paladKu om potuduono ino tunturunu siti paladKu, om porolojono ino longonnu om ovoro siti tobikKu. Adano opiduvo ino ginavonu, kaparsayano Dogo,” ka.
43020028	Om kadi Tumas di Yisus, “Ikano Tuhanku om Kinoringanku,” ka.
43020029	Kadii di Yisus disido, “Nokoontongko Dogo om aparsayako nogi. Nga ososogitno iri tulun i aparsaya insan au nokoontong Dogo,” kadi Yisus.
43020030	Oguupo i pongintutunan do vinaal di Yisus siri gotuvang di tongotulunJo do au nokotulis siti buuk.
43020031	Nga tinulisku iti buuk supaya aparsaya kou do i Yisus nopo nga i Koristus, i pinili di Kinoringan sumiliu do Raja, om Isidono i Tanak do Kinoringan. Om kaanu kou do kovijaan mantad di kuasa di ngaranJo.
43021001	Om mantad diri intalangpo dii kavagu i Yisus siri dagai di tongotulunJo do silo Botung Tagajo do Tobirias. Om kinointalangon nopo Disido nga irad diti.
43021002	Nokopoiuntun i Simun Pitrus, om i Tumas, i ponguranan do i Tapid, om i Natanil, i mantad si Kampung Kana siri Vonuvo Golilia, om duvo ikoi misulod tanak di Jobidi, om duvopo tulun di Yisus vokon.
43021003	Om pitangarno dii i Simun Pitrus dagai do ka, “Ongoi okupo magarambat,” ka. Om jawapaijano i Pitrus do ka, “Maja ikoi,” kanja. Om sako ikoino dii di talud do mongoi magarambat, nga nosuvaban ikoji, insan iiso ko kivaro.
43021004	Sumilau iri tadau, om naantanganja i Yisus poingkakatno siri disan do vaig, nga aui otutunan dagai nong isai iri.
43021005	Om pongoduatno dii Isido do ka, “Oi dikovu, kivaroi dii sada muju?” ka. Jawapaija dii do, “Insan iiso nga ausoi naanuja,” ka.
43021006	Om pitangarno kavagu i Yisus dagai do, “Posilingo pogi ino rambat muju sino ponong vanan dino talud om kaanu kovi,” ka. Om posilingono dii dagai iri rambat, nga au dii oovit dagai mangakat pakaa si talud do oguu marong iri sada.
43021007	Nga ioku, iri au kojuuan di Yisus, do mitangar di Pitrus, “I Tuhan ilo,” kangku. Nga korongou nopo di Simun Pitrus do, “I Tuhan ilo,” ka, om panansabungno dii isido sabap noidujo i sabungjo om tuunno dii siri vaig.
43021008	Nga ikoi nopo tongotulun vokon om poinsako di talud do rumikot siri diolo mangagajat diri rambat do nososok di sada, do aui songkuro osodu ikoi mantad diri disan do vaig, do limono rantai kama sinodu diri.
43021009	Om kotindal nopo dii ikoi, nga kaantangai dii dagai iri tarong do kisada do pinotunu siri om kivaro nogi kuui.
43021010	Pitangarno dii i Yisus dagai, “Pongovit koupo do piipiro sada i kararambat muju,” ka.
43021011	Om sakono dii i Simun Pitrus si talud do minangagajat potindal diri rambat, nga oguu marong i sada tongogagajo, aatus limo nopulu om tolu noinan ginuu. Nga insan irad diri koguu iri sada nga aui dii noruak i rambat.
43021012	Om pitangarno dii i Yisus dagai do ka, “Kayo tokouno mongintopod,” ka. Nga auso iiso dagai kobulun do mongoduat nong isai Isido sabap oilaanno dagai do i Tuhanno Isido.
43021013	Om ongoiono dii di Yisus iri kuui om iri sada om pataakono dii dagai.
43021014	Irino kumointolu i Yisus minintalang siri dagai di tongotulunJo, do novijau Isido mantad pialatan di tulun nongapatai.
43021015	Kaakan dii ikoi diri om pongoduatno i Yisus di Simun Pitrus do irad diti, “Simun, tanak di Yaya, auko kojuu Dogo lobi mantad diolo diti?” ka. Nga jawapno dii i Pitrus Disido do, “Oo, Tuhan, oilaanNui laid do kouvanganku Ika,” ka. Om pitangarno dii i Yisus disido do ka, “Paakanono iri tongotangaanak do kambing biri-biriKu, irino i tongotulunKu,” kadi Yisus.
43021016	Om pongoduatno kavagu i Yisus disido di kumoinduvo do ka, “Simun, tanak di Yaya, auko kojuu Dogo lobi mantad diolo diti?” ka. Nga jawapno dii i Pitrus do ka, “Oo, Tuhan, oilaanNui laaid do kouvangankui Ika,” ka. Om pitangarno dii i Yisus do, “Piarawono iri tongokambing biri-biriKu,” ka.
43021017	Om pongoduatpo kavagu i Yisus disido di kumointolu do ka, “Simun, tanak di Yaya, kouvangan Oku dika lobi mantad diolo diti?” ka. Nga sumusano dii i ginavo di Pitrus do kumointoluno dii i Yisus mongoduat disido do ka, “Kouvangan Oku dika?” ka, om jawapno dii isido do, “Tuhan, onu nopo nga oilaanNui, om oilaanNu nogi do kouvanganku Ika,” ka. Om pitangarno i Yisus do, “Paakanono iri tongokambing biri-biriKu.
43021018	PatangaronKu marong dikau iti, do ontok do omulokkopo om ika kondiri manangkambot om mimpanauko sinombo-nombo pantok di kouvangannu, nga orikot nopo dino oloingko om ino longonnu porolojonnu om tulun vokon dino mongongkos dika do longon om mongovit dika mongoi siri pantok di okonko kouvangannu,” kadi Yisus.
43021019	Katangaran nopo di Yisus diri nga popoilo nong potingkuro kapatajan di Pitrus, do kapatajan nopo di Pitrus nga mongovit do popoinggajo di Kinoringan do insan tadau. Koopod nopo dii iri tinangar di Yisus, om pitangarno Isido kavagu di Pitrus do, “Vajano Dogo,” ka.
43021020	Nga kovilino dii i Pitrus, om kaantangai oku dii disido siri likudjo, do iokuno i tulun di Yisus i au kojuuanJo, iri tulunJo diri poinsonib Disido di maso mangakan di totuvong, om minongoduat oku di Tuhan nong isai pojual Disido si tulun.
43021021	Om kaantangai oku nopo dii di Pitrus om pongoduatno dii isido di Yisus do ka, “Tuhan, potingkuro iti tulun diti?” ka.
43021022	Om jawapno dii i Yisus disido do ka, “Nong kouvanganKu do poimvijau isido gosob do kogungguli Oku, nga nuu dii koiloilonu dikau dino. Ika nopo nga maja Dogo,” kadi Yisus.
43021023	Om irino dii nontodon di tulun do papaabar diri tongokosuladan do au apatai oku. Nga ausoi tangar di Yisus do au apatai oku, nga irino do, “Nong kouvanganKu do poimvijau isido gosob do kogungguli Oku om nuu dii koiloilonu dikau dino?” ka noopo Disido.
43021024	Om iokuno i Yaya, i nokoontong om papaabar diti om minonulis kasangkat diti, om oilaanja do oinomod iti kosoksianku.
43021025	Om oguupo vokon do vinaal di Yisus, nga nong torisidonno potulis kasangkat iri, osoromoku do au orumpos iti vonuvo do buuk do potulisan.
44001001	-
44001002	Sulodku Tipilus, iokuno i Lukas do monulis do buuk kavagu do pokirimonku dikau. Nikirimkuno dikau iso buuk pogulu. Nitulisku iri vinaal di Yisus ontok do sitipo Isido vonuvo, mantad di timpuun Isido kumaraja gosob do pinoinsavat do Kinoringan Isido porikot soi suruga. Om iri nituduk Disido dagai nga pinotulisku. Iri aupo nokoinsavat i Yisus soi suruga, masipo monuduk Isido di tongotulun di piniliJo sumiliu do susuuonJo. I pinonudukanJo nga mantad do kuasa do Tatod Tolidang.
44001003	Mantad diri kinovijaan kavagu di Yisus mantad si kapatajanJo, miguli-guli Isido popointutun diolo diri kojuvanJo apat nopulu tadau linaid. Kaantangai nopo dii diolo i Yisus om oilaan diolo do oinomodno do novijau Isido kavagu. Minitangar Isido diolo nong potingkuro i Kinoringan momorinta di tongotulun.
44001004	-
44001005	Salaid do siripo i Yisus diolo, om minomilin Isido diolo do irad diti, “I Yaya nopo nga minamatis di tongotulun do vaig, nga auno alaid mantad maino i Kinoringan nopo nga mamatis dikovu do TatodJo Tolidang. Irino tinangarKu dikovu pogulu di nijanji diAmo. Irad nopo dino, om ada koupo mogidu mantad siti Bandar Yorusalim. Indadon mujupo i Tatod Tolidang,” kadi Yisus.
44001006	Om kountunpo dii i tongosusuuon di Yisus si Disido, om duatono dii diolo Isido do ka, “Tuhan, maso maino naku dii suuonNu i tulun Israil momorinta diti vonuvo tokou?” ka.
44001007	Om jinumawap i Yisus diolo, “Aui. Au kovi bo koilo dino do tinantuno diAmoKu i maso diri sabap do kikuasa Isido kondiri.
44001008	Nga korikotpo i Tatod Tolidang masu si ginavo muju om baru nogi do kikuasa kou do pasaksi Dogo siti Bandar Yorusalim, om kotongkop siti Vonuvo Yudia, om soi Vonuvo Somoria gosob do koompus diti vonuvo,” kadi Yisus.
44001009	Koompuspo dii i tangaronJo, om pinoinsavatno dii di Kinoringan Isido soi suruga. Antangan-tanganpo dii diolo, nga nolimbunanno dii do kavut, om nolijotno dii.
44001010	Salaid diri potingaa iolo mongontong di tavan ontok di Yisus mininsavat, tigog kai dii do kivaro duvo tulun poingkakat si somok diolo. Ii nopo tulun dii nga kisabung do opurak.
44001011	Nga kadi duvo tulun diri di tongosusuuon di Yisus, “Oou tulun do Golilia, nokuro kou do potingaapo silo tavan? Noiduan kouno di Yisus do pinoinsavat do Kinoringan Isido soi suruga. Nga inong di naantangan muju Isido minsavat soi suruga, om inong nogi diri do lumintuun Isido kavagu siti vonuvo do insan tadau,” kadi duvo tulun.
44001012	Om nolijotpo dii di duvo tulun, om minulino dii i tongosusuuon di Yisus silo Bandar Yorusalim antad si Kulud Jaitun. Kivaro kama satanga batu kosodu.
44001013	Nokouli nopo dii iolo siri Yorusalim om mindakod iolo siri bilik tutumpangan diolo laid. Iolo nopo nga i Pitrus, om i Yaya, om i Yakub, om iOndorias, om i Pilipus, om i Tumas, om i Botulomius, om i Matius, om i Yakub tanak diAlpius, om i Simun i otoboi maja do pati di bansa kondiri, om i Yudas i tanak di Yakub sangai di Yakub vokon.
44001014	Om kopiiso ginavo di tongosusuuon di Yisus om i Moria, iinojo di Yisus, om i tongotadi di Yisus, om piipiro tongondu do soumur muntun kasangkat do sumambayang.
44001015	Piipiro tadau kinotolibo mantad diri, om minuntun dii iri tongotulun i naparsaya di Yisus. Koguuo nopo di tongotulun diri nga aatus om duvo nopulu kama ginuu. Ingkakatno dii i Pitrus, om pitangarno isido diolo do ka,
44001016	-
44001017	“Kosusuladanku, i Yudas nopo nga songkoruanganja, i opulu om duvo susuuon di Yisus, do pinili isido maja-vaja dagai mamaal di kurionja. Nga minangatod i Yudas di tongotulun mongoi manangkap di Yisus. I pogulupo sinuu di Tatod Tolidang i Raja Daud mitangar pasal di Yudas, om nitulis disido iri tinangaran do Kinoringan saralom Kitab. Nga misti do orikot iri tinangaran saralom Kitab,” kadi Pitrus. --
44001018	Pinojual di Yudas i Yisus si tongotulun, om onuai dii diolo isido di siin torogo di karajajo taraat. Onuono dii di Yudas iri siin om irino niboli do tana om sirino kinapatajojo. Nakatampo isido siri tana diri, om tinumudak i tijan, om nokovulaino dii iri tongotinaijo.
44001019	Om kasangkat iri tongotulun siri Yorusalim nga nokorongou diri, jadi pinonguranan i tana do i tangar diolo kondiri do “Akaldama”. Komoion nopo dii nga “Tana do Raa”. --
44001020	Nga kadi Pitrus kavagu, “Iradno diti nitulis di Daud si Buuk do Sinding roiton do Masmur pasal di Yudas do ka, ‘Iduan i valaijo om sumiliu do pogun, om ada tulun mijon silo vagu,’ kadi Daud. Om nitulis di Daud kavagu irad diti, ‘Aandai do kivaro tulun vokon sumuvoli di karajajo,’ kadi Daud.
44001021	-
44001022	Misti iumon tokou iso tulun pogontion di Yudas poruangon dagai di opulu om iso susuuon di Yisus, do sumaksi di kinovijaan kavagu di Tuhan Yisus. Nga misti pilion tokou iri iso tulun sino dikovu di tongotulun iri soumurno maja-vaja dagai di opulu om duvo tulun di Yisus ontok diri poirunggumpo i Tuhan Yisus siti daton mantad diri pamatis i Yaya di tongotulun gosob diri tadau pinoinsavat do Kinoringan i Yisus soi suruga,” kadi Pitrus.
44001023	Om pinogotuvang i duvo kojuvan di tongotulun. Iolo nopo nga i Motias om i Jusip. Ngaran koduvo di Jusip nga Barsabas, om pongindoitanjo nopo nga Justus.
44001024	-
44001025	Om sumambayang iolo di Yisus do irad diti, “Ou Tuhan dagai, Ikano koilo do ginavo di tongotulun. Irad nopo diti nga potudukono iti duvo tulun nong sinombo iri piniliNu sumuvoli di Yudas mamaal diti karaja do susuuon. Noiduan di Yudas i karajajo, om minongolu isido si tapui naraka, i pantokjo,” kadiolo.
44001026	Noopod nopo dii iolo sumambayang do irad diri nga tondopono dii di Motias om i Jusip iri vatu. Nga noontok dii i Motias om irino dii pinoruang diri opulu om iso susuuon di Yisus.
44002001	Opulupo tadau mantad diri kinoinsavatan di Yisus om korikot iri Tadau Tagajo Pintokusta. Nga minoiuntun kasangkat i tongotulun i naparsaya di Yisus siri iso pantok.
44002002	Om tigog kai dii do korikot iso dolou mantad silo tavan muvob-nguvob irad do sarup tologod. Nga tumongkop iri dolou diri siri saralom di valai pantok diolo songingogom.
44002003	Om kaantangai nopo dii diolo iri irad do sinindoi do tapui om tumikid dii diri kinasangkatan di tongotulun.
44002004	Om inosuan iolo di Tatod Tolidang. Om timpuunno dii iolo santangar-tangar do moisosondiang dii iri tinangaran diolo sabap tinudukan di Tatod do Kinoringan i tongoginavo diolo mitangar.
44002005	Om kivaro tongotulun Joudi mantad pointikid-tikid vonuvo do poingijon soi Bandar Yorusalim. Iolo nopo nga rumalan maja do ugama Joudi.
44002006	Karangaai nopo dii diolo i dolou songgolitok om oguu dii iolo mongoi muntun siri. Kopoiuuntun nopo dii iolo siri om nokorongou diri tinangar di tongotulun i naparsaya di Yisus do moisosondiang tinangaran diolo. Nga oboringou dii i tongotulun Joudi do nokorongou di tinangaranjo kondiri do iri tongotulun i naparsaya di Yisus mitangar do tangar do pointikid-tikid bansa.
44002007	Nga ongoiranan dii marong i tongotulun Joudi do mitangar i tongotulun i naparsaya di Yisus do moisosondiang tinangaran. Om kadiolo, “Iti nopo tongotulun diti do mitangar moisosondiang tinangaran nga kasangkat iolo mantad Vonuvo Golilia.
44002008	Nokuro iolo do apandai mitangar diti tinangaran tokou kondiri?
44002009	Tokou nopo nga tulun do mantad soi Vonuvo Parti, Vonuvo Midi, Vonuvo Ilami, Vonuvo Mosuputami, Vonuvo Yudia, Vonuvo Kopoduki, Vonuvo Puntus, Vonuvo Osia, Vonuvo Porigia, Vonuvo Pompilia, Vonuvo Masir om ponong Vonuvo Libia, i kososomok do Bandar Korini. Om kivaro nogi tulun Joudi om tulun di okonko bansa Joudi di minaja do ugama Joudi siti pialatan tokou om mantad iolo soi Bandar Ruum. Om kivaro nogi i tongotulun mantad do Vonuvo Koriti om Vonuvo Arab. Insan irad diri nga ongorongou tokovi iti tongotulun do mitangar do tinangaran tokou kondiri. Om popoilo iolo di pimvavaal do Kinoringan iri koiranan,” kadiolo.
44002012	Nga ongoirananno marong iolo sampai noboringou marong, om poiduduatno dii iri tongotulun nokorongou do ka, “Onu dii kinojodian diti do inong diti?” ka.
44002013	Nga kivaro tulun vokon monginsasana di tulun i naparsaya di Yisus do minitangar do irad diti, “Iolo nopo dilo om naavuk,” ka.
44002014	Nga ingkakatno dii i Pitrus om kasangkat di opulu om iso susuuon di Yisus vokon. Om mitangar i Pitrus di tongotulun do dolou opuod do irad diti, “Oou kosusuladanku, rongoo mujuno iti tangaronku dikovu i tongotulun Joudi, om kasangkat kou tongotulun vokon i poingijon siti Bandar Yorusalim. Poiloonku ikovu nong onu komoion diti.
44002015	Nokuro do ponguranan ikoi dikovu do naavuk do baru nogi pukul sombilan minsarap iti maino?
44002016	Sondiangno iti, do minitangar i nabi Yuil, i popolombus di tinangaran do Kinoringan di pogulu pasal diti, om kadisido,
44002017	‘Mitangar i Kinoringan do irad diti, “Itino vaalonku do touri tadau. PotimbuluakonKu potuntug i TatodKu Tolidang silo ginavo di tongotulun do aparsaya Dogo. Ii nopo koturunan muju kusai om tongondu nga popolombus di tinangaranKu si di tongotulun. Iri nopo tongotomulok nga kivaro ipoontong si diolo. Om iri nopo tongolumoing nga moginipi.
44002018	Insan i susuuon kusai om tongondu nga potimbuluakonKu si diolo potuntug i TatodKu Tolidang ontok do tadau diri, om popolombus iolo do tinangaranKu si di tongotulun.
44002019	-
44002020	Om mamaal Oku do koiranan silo tavan, irino misok ilo tadau om rumagang ilo vulan irad do raa. Om mamaal Oku do pongintutunan siti tana, irino raa, om tapui om oguu lisun. Om ontok nopo diri nga auno alaid i Tadau do Tuhan, irino tadau tagajo om koiranan do Kopongukuman di Tuhan do vonuvo diti.
44002021	Nga isai-isai nopo i mongoloou di Tuhan do mokitulung nga irino kaanu do kovijaan do auso koovion,” kadi Kinoringan,’ i tinulis di Yuil.
44002022	Oou tulun Israil, rongou kouno diti tinangaranku. I Yisus nopo nga mantad si Bandar Nasarit om inonuan Isido do kuasa mantad do Kinoringan. Om minamaal Isido do kosunduvan, koiranan om nogi pongintutunan mantad di kuasa do Kinoringan. Nga irino vinaal di Yisus supaya otutunan muju do Isidono i kikuasa mantad do Kinoringan, do siti dikovu kinapamaalan Disido i kosunduvanJo.
44002023	Nga nitaak i Yisus si dikovu om noilaani di Kinoringan laaid do irad dino Isido do irino kouvangan di inaturJo laaid. Om papasalib kou di Yisus om ipapatai muju Isido di tulun kiduso.
44002024	Nga pinovijau do Kinoringan i Yisus om popoidu Disido mantad do kosusaanJo, irino kapatajanJo, do misti i Yisus mogidu si kapatajan.
44002025	Sabap nga pinaabar di taki tokou, ngaranjo i Daud, iri tinangaran di Yisus di pogulupo, do kadi Yisus, ‘ “Soumur aantanganKu i Tuhan, do poimvaja Isido Dogo. Nga ausoi korosijanKu do soumur monulung Isido Dogo.
44002026	Irad diri asanang i ginavoKu, om otomon okui. Insan apataipo iti kojuvanKu, nga aui osusa ginavoKu do mangaarap Oku do Kinoringan,
44002027	do okonko poboyoon Disido i tatodKu silo poijanan di tongotulun nongapatai. Om okonko poboyoon Disido i kojuvanKu apasa do Iokuno i SusuuonJo iri rumalan.
44002028	Om minonuduk i Kinoringan Dogo do mongoi Oku si kovijaan talaid. Poimvaja Isido Dogo, om sabap diri asanang marong i ginavoKu,” kadi Yisus,’ kadi Daud.
44002029	Oou kosusuladanku, opusu oku mitangar dikovu pasal di taki tokou, i Daud. Nga napatai isido, om nolobongno om sitipo i lobongjo gosob do tadau maino.
44002030	Nga i Daud nopo nga nabi, irino popolombus di tinangaran do Kinoringan. Om noilaan disido iri nisumpa do Kinoringan do mangajanji si disido; irino do kivaro iso tulun, i koturunanjo, do posuvolijon do Kinoringan sumiliu do Raja irad di Daud pogulu.
44002031	Om noilaanno di Daud laaid do povijauon do Kinoringan i Koristus do Isidono iri pinili do Kinoringan sumiliu diri Raja. Jadi minitangar i Daud pasal do kinovijaan di Koristus kavagu mantad si kapatajanJo irad diti, ‘Okonko poboyoon di Kinoringan i tatodJo silo poijanan di tongotulun nongapatai. Om okonko poboyoon Disido i kojuvanJo do apasa,’ kadi Daud.
44002032	Nga norikot i tinangaran di Daud do i Yisus nopo diti om pinovijau do Kinoringan kavagu mantad si kapatajon. Om nokoontong ikoi kasangkat do novijauno Isido.
44002033	Om pinoinsavatno do Kinoringan i Yisus, om pinorikot si ponong vananJo. Okonko i Daud iri pinoinsavat si suruga, nga irino i Yisus komoion di Daud do kadisido, ‘Sinuu di Tuhan irino i Kinoringan i Tuhanku do, “Ogomno siti ponong vananKu gosob do ipapasokKu Dikau i tongomusuNu tanda do nakala iolo,” kadi Kinoringan,’ kadi Daud. Nga korikot nopo i Yisus siri TamaJo, om nokotorima Isido di Tatod Tolidang irad di nijanji diTamaJo. Nga pinaatod Disido i TatodJo Tolidang siti dagai om pinotimbuluak ikoi Disido potuntug diri TatodJo. Nga irino naantangan muju om norongou muju do maino,” kadi Pitrus.
44002036	Om kadi Pitrus kavagu, “Oou tulun Israil, rotio mujuno marong do itino i Yisus, i pinasalib muju. Kouvangan do Kinoringan nopo nga sumiliu i Yisus do Tuhan, irino kikuasa mantad onuu nopo vokon. Om Isidono pinili do Kinoringan sumiliu di Koristus, irino Raja,” kadi Pitrus di tongotulun.
44002037	Nga korongou nopo dii iri tongotulun di tinangaran di Pitrus om nosurau i ginavo diolo. Om duatono dii di tongotulun i Pitrus om i tongosusuuon di Yisus vokon do ka, “Oou kosusuladanja, onu naku iri gaagayaja do aandai?” kadiolo.
44002038	Nga jawapno dii i Pitrus diolo do ka, “Rumorogo kouno mamaal do duso muju. Om mokibatis kouno saralom do ngaran di Yisus Koristus supaya ompunan kovi do duso muju. Om kaanu kou nogi dino di Tatod do Kinoringan iri itaak do Kinoringan dikovu.
44002039	I Kinoringan nopo nga i Tuhan tokou. Om nijanji Disido do manaak do TatodJo Tolidang dikovu, om tongotangaanak muju om i tongotulun do siri sodu. Isai-isai nopo i pinorikotJo siri Disido nga irino taakan Disido di TatodJo Tolidang,” kadi Pitrus.
44002040	Nga okonko iri om iri noo tinangaran di Pitrus, nga oguupo sondiang tinangaran disido. Om monuduk isido do pogirot do ginavo di tongotulun do irad diti, “Rijang kouno mantad di tulun taraat do maso maino supaya ovijau kou om au kou kavaja diolo oukuman,” ka.
44002041	Nga nokorongou nopo dii i tongotulun di tinangaran di Pitrus pasal di Yisus, om oguu dii diolo do naparsaya di Yisus. Om isai-isai nopo naparsaya nga nobotisan. Nga kivaro dii kama tolu noribu ginuu diolo do nokoruang diri tulun laaid do naparsaya di Yisus.
44002042	Om soumur iolo mokituduk di tongosusuuon di Yisus, om moivavaja iolo do miiso ginavo diolo, om minoiuntun iolo mangakan di kuui mongondom di kinapatajan di Yisus om sumambayang iolo.
44002043	Om oguu dii tongokoiranan om pongintutunan vinaal di tongosusuuon di Yisus mantad di kuasa do Kinoringan. Nga naantangan dii di tongotulun om nokorosi dii iolo.
44002044	Om kasangkat di tongotulun i naparsaya di Yisus nga kopiiso ginavo moiuntun-untun. Om kasangkat diolo nga manansanganu di tongoporompon, om isai-isai nopo diolo nga buli moisusuvoli mamakai.
44002045	Om iri nopo tongoarata vokon diolo nga ijual supaya poiboboogijon iri torogo di kinasangkatan diolo. Isai iri osimpit marong oguu pataakon.
44002046	Om kopiiso ginavo diolo pointikid-tikid tadau mongoi siri Valai Sasambayangan Tagajo. Om moiuntun-untun iolo mangakan di kuui mongondom di kinapatajan di Yisus siri valai diolo. Om ongasanang i ginavo diolo om osompini i ginavo.
44002047	Om i tongotulun i naparsaya di Yisus nopo nga mangarajou do Kinoringan. Om kasangkat di tongotulun au naparsaya di Yisus nopo nga ongaandaian di tongotulun i naparsaya. Om tikid tadau ruangan do Tuhan iolo do tulun i nakaanu do kovijaan do auso koovion.
44003001	Nga kivaro iso tadau do minongoi i Pitrus duvo di Yaya siri Valai Sasambayangan Tagajo di pukul tiga minsosodop. Irino jaam do koubasan di tongotulun Joudi sumambayang.
44003002	Jadi ontok diri minongoi i Pitrus om i Yaya sumambayang siri, om nokoontong iolo do kivaro iso tulun do nokimai duduvo i takodjo do au kapanau mantad di kosususu do pinoiuupan di tongotulun mangakat pakaa siri pintu. Nga tikid tadau isido kakaton di tongotulun do irad diri om pokoyon siri gotuvang di pintu, i ponguranan do tulun do “Pintu do Aandai”. Om mokianu i tulun nokimai diri do siin di tongotulun masu siri.
44003003	Om nokoontong nopo dii isido di Pitrus duvo di Yaya masu silo Valai Sasambayangan Tagajo, om mokianu daa isido diolo do siin.
44003004	Nga antangai dii marong di Pitrus om i Yaya iri tulun nokimai diri, om kadi Pitrus disido, “Antangai ikoi pogi,” ka.
44003005	Jadi tinumingaa dii iri tulun do nokimai diri diolo mongiduvo do andasan nopo daa disido nong taakan diolo do siin.
44003006	Nga kadi Pitrus kavagu, “Ausoi siinku. Nga saralom ngaran di Yisus Koristus mantad Bandar Nasarit mongolingos oku dika. Ingkakatno om pampanauno!” ka.
44003007	Om kuutaino dii di Pitrus i longonjo vanan do poingkakat disido. Nga turus dii do nokogirot iri takodjo om iri tampangiljo.
44003008	Om sinumimpod isido mingkakat om pipanau-panau isido. Om minaja isido di Pitrus om i Yaya masu siri Valai Sasambayangan Tagajo. Om mimpod-simpod isido mampanau om majou-rajoui dii do Kinoringan.
44003009	Nga kasangkat di tongotulun siri nokoontong disido manau-panau om majou-rajou do Kinoringan.
44003010	Om notutunan diolo iri tulun nokimai do isidono iri mokisadaka siri Pintu do Aandai si Valai Sasambayangan Tagajo. Om osumboijan dii marong i tongotulun do nokoontong di tulun nokimai diri do nolingasan.
44003011	Om kuutaino dii di tulun nokimai iri longon di Pitrus om i Yaya. Om oiranan dii marong iri tongotulun do nolingasan iri tulun nokimai. Om santangkus-tangkusno dii i tongotulun mongoi siri diolo. Nga sirino iolo saralom do kakilima i roitan do “I Kakilima di Suliman”.
44003012	Nga kaantangai dii di Pitrus i tongotulun do irad diri, om kadisido diolo, “Oou kosusuladanku tulun Israil, ada kou koiranai diti tulun nokimai. Om ada kou mongontong marong dagai irad do panantaman muju daa om irino dagai do sinundu do nolingasan iti tulun ko irino sabap do rumalan ikoi maja do ugama om nolingasan isido. Nga okoni dagai do toilaan do irino mantad di Kinoringan.
44003013	I Kinoringan nopo nga i sambawon diIbraim, om iIsak, om i Yakub, i taki tokou. Om maino pinagajo di Kinoringan i ngaran di SusuuonJo, irino i Yisus. Ikovu nopo nga minongovit di Yisus pataak siri tulun porinta. Om ontok do tinantu di Pilatus do papalabus di Yisus daa nga minangada kou Disido.
44003014	-
44003015	I Yisus nopo nga tulun do olidang om abanar, om Isidono nontodon do kovijaan. Apatut do polobuson muju Isido nga au kovi mangakun. Om mokitulung kou di Pilatus papalabus di iso tulun do mamamatai mantad siri jiil do pogontion muju di Yisus. Nga niada muju i Yisus, om ipapatai muju Isido. Napatai nopo dii i Yisus om pinovijau Isido kavagu do Kinoringan mantad si kinapatajon, om nokoontong ikoi kasangkat do novijau Isido.
44003016	Om irino kuasa do ngaran di Yisus do popogirot diti tulun nokimai. Antangan muju om oilaan mujui do nolingasan iti tulun, nga irino mantad do kaparsayaan disido di Yisus. Aparsaya ikoi di Yisus om irino minongolingos disido i gotuvang muju,” kadi Pitrus.
44003017	Om kadi Pitrus kavagu, “Oou kosusuladanku, maino oilaanku do ikovu om i tongokotua muju minonuu mamatai di Yisus sabap au kovi nokoilo nong Isai Isido.
44003018	Nga di pogulupo minonuu i Kinoringan di tongonabiJo, i popolombus di tinangaranJo do popoilo di tongotulun do osuat i Koristus do kasansaraan. Nga maino nopo nokorikotno iri tinangaranJo laaid.
44003019	Nga irad nopo dino, rumorogo kouno di duso muju, om gumotuvang kou di Kinoringan supaya oopusan Disido i duso muju,
44003020	om supaya pogiroton do Tuhan i ginavo muju. Om nong rumorogo kovi do duso muju nga pogulion kavagu do Kinoringan i Yisus siti dikovu. I Yisus nopo nga i Koristus, iri pinili di Kinoringan laaid do porikot siti dikovu.
44003021	Poindada i Yisus silo suruga maino, gosob do orikot i maso do mongimban i Kinoringan diti vonuvo do mamaal kavavagu, om rumikot nogi dino i Yisus kavagu. Nga irino nipoilo do Kinoringan di pogulupo diri tongonabiJo tolidang.
44003022	Jadi irad diti tinangaran di nabi Musa di tongotaki tokou pogulu do ka, ‘I Kinoringan nopo nga i Tuhan tokou om monuu Isido do iso nabi bansa tokou rumikot si dikovu irad diri minonuu Isido dogo. Nga rongoo mujuno marong iri tinangaran diri nabi sinuuJo.
44003023	Nga isai-isai nopo au mongkinongou do tinangaran di nabi diri nga porijangon isido mantad di tongotulun do Kinoringan om patajon isido,’ kadi Musa.
44003024	Om isaai nopo nabi sinuu di Kinoringan irad di Somuil om i tongonabi vokon nga popoilo pasal diti kojodian do maso maino.
44003025	Sinuu di Kinoringan i tongonabi popoilo diri pinongojonjianJo nga irino nijanji Disido daton. Om iri nopo nijanji do Kinoringan diodu-aki tokou nogi nga nokorikotno siti daton. Do irad diti tinangaran do Kinoringan diIbraim, ‘Kasangkat do tulun siti vonuvo nga kibarakat mantad di koturunannu,’ kadi Kinoringan.
44003026	Jadi pinili do Kinoringan i Yisus sumiliu do SusuuonJo. Om sinuu di Kinoringan i SusuuonJo mogulu rumikot siti daton, supaya mamarakat Isido daton do suuon tokou Disido tumolikud mantad do karaato tokou,” kadi Pitrus di tongotulun.
44004001	Nga aupo naavi di Pitrus om i Yaya mitangar om kivarono dii i tongotulun toguu rumikot si diolo, irino tongoimam om i kotua do pulis siri Valai Sasambayangan Tagajo om i tongotulun Soduki, iri au aparsaya do ovijau kavagu i tulun nongapatai laid.
44004002	Nokorongou nopo dii iolo diri tinangar di Pitrus om i Yaya do ovijau kavagu i tongotulun nongapatai laid mantad di kapatajon do vinijau di Kinoringan kavagu i Yisus, om araatan dii iolo.
44004003	Om tangkapono dii diolo mongiduvo i susuuon di Yisus, om pojiilo nogi dii diolo do minsosodopno i tadau. Om siri iolo jiil gosob do nosuvaban.
44004004	Nga oguu dii i tongotulun nokorongou di tinangaran di Pitrus om aparsaya dii iolo di Yisus. Koguuo nopo di tongokusai i naparsaya di Yisus nga moo limo noribu do nokopirunggum di tongotulun i naparsaya di Yisus laid.
44004005	Korikotpo dii di susuvab om kivaro dii i tongokotua do tulun Joudi, om i tongomoloingon om i tongotulun monunuduk do Undang-undang Ugama do Joudi minongoi muntun siri Bandar Yorusalim.
44004006	Om kivaropo i Imam Tagajo, ngaranjo iAnas, om i Kayapas, om i Yaya om i Sakandar om i tongokusai vokon mantad siri valai diAnas do minuntun siri.
44004007	Om poingkokotono dii di Pinonguntunan di Tongokotua i Pitrus om i Yaya siri gotuvang diolo. Om duato nogi dii diolo do ka, “Potingkukuro kou mongolingos di toruol diti tulun nokimai? Sombo nontodon kuasa muju, om isai do ngaran napakai muju do mongolingos diti tulun?” kadiolo.
44004008	Nga noponu i ginavo di Pitrus do kuasa di Tatod Tolidang, om jawapno dii isido diolo do ka, “Oou tongokotua do tulun Israil, om tongomoloingon,
44004009	nokokuro do mongoduat kou diri vinaalja paandai diti tulun nokimai do nolingasan isido?
44004010	Rongoo mujuno, Pinonguntunan di Tongokotua om kasangkat kou tulun vokon do Israil. Intutunai muju kasangkat do nolingasan iti tulun diti om poingkakat isido siti gotuvang muju mantad do kuasa do ngaran di Yisus Koristus mantad si Bandar Nasarit. Pinasalib muju i Yisus om napatai Isido. Nga pinovijau do Kinoringan Isido kavagu mantad si kapatajon.
44004011	Nga i Yisusno iri komoion do irad do vatu i pinotulis siri Kitab do ka, ‘Ikovuno irad do mamamaal do valai, nga kivaro iri vatu nitaam muju, ombo bala iri do irino vatu sinumiliu do pinonimpuunan mamaal do valai,’ ka.
44004012	Om sosoiso i Yisus buli momijau do tulun gosob do auso koovion; do auso ngaran vokon siti vonuvo do kikuasa momijau daton gosob do auso koovion,” kadi Pitrus.
44004013	Kaantangai nopo dii di pinonguntunan di tongokotua do opusu marong i Pitrus om i Yaya, om oiranan dii iolo do noilaani dii diolo do i Pitrus om i Yaya nopo nga tulun toomod om auso sikul diolo. Om kotutun iolo di duvo tulun dii do songkoruangan di Yisus.
44004014	Nga nokotingkod i pinonguntunan di tongokotua lumavan di Pitrus om i Yaya do naantangan diolo iri tulun nolingasan do poingkakat siri somok di Pitrus om i Yaya.
44004015	Jadi polobusono dii di Pinonguntunan di Tongokotua i Pitrus om i Yaya mantad siri poibisaraan, om poiupapakat nogi dii iolo,
44004016	do kadiolo, “Kukuroyon tokou dii iolo diri? Kasangkat di tongotulun siti Yorusalim nga nokoilo do agajo iti kosunduvan vinaal diolo, om au tokou buli mongolim diri.
44004017	Nga aandai daa do toolikan tokou iolo supaya au popoilo iolo do tulun vokon pasal do ngaran di Yisus om supaya au popitongkop iolo diti abar,” kadiolo.
44004018	Jadi loovono dii di Pinonguntunan di Tongokotua i Pitrus duvo di Yaya masu kavagu. Om kadiolo, “Ada kou marong monuduk om ada kou papaabar kavagu di ngaran di Yisus,” ka.
44004019	Nga duatono di Pitrus duvo di Yaya iolo do ka, “Soromono muju marong nong onu iri gaagaya do apatut si di Kinoringan. Maja ikoi do tinangaran muju ko maja ikoi do tinangaran do Kinoringan?
44004020	Do au ikoi buli tumingkod popoilo diri naantanganja om iri norongouja mantad si di Yisus,” kadi Pitrus.
44004021	Nga makin nogi dii mongindorosi i pinonguntunan di tongokotua di Pitrus om i Yaya. Om polobuso nogi dii diolo i Pitrus om i Yaya, do auso nuu oukuman diolo. Do mangarajou i tongotulun vokon do Kinoringan sabap do nolingasan iri tulun nokimai.
44004022	Do umur nopo di tulun nolingasan diri nga apat nopulu toun lobi.
44004023	Om pinalabus nopo dii i Pitrus om i Yaya om minongoi siri songkoruanganjo, om paabaro dii diolo kasangkat iri tinangaran di tongokotua di imam om iri tongomoloingon.
44004024	Om korongou nopo dii i songkoruangan diolo, om kopiiso ginavo diolo do sumambayang do Kinoringan irad diti, “Tuhan dagai, Ikano minomorun diti tavan, om vonuvo, om vaig om kasangkat iri tongosondiang si saralom diri.
44004025	Minonuu i TatodNu Tolidang di taki dagai i Raja Daud popolombus di tinangaranNu do isidono susuuonNu, om itino tinangar niabar disido do ka, ‘Araatan marong di Tuhan i tongotulun di okonko bansa Joudi. Om osia-siai dii iri poiupapakatan di tongotulun Israil diri lumavan do Kinoringan.
44004026	Nokountunno i tongoraja om i tulun monguasa sumodia lumavan do Tuhan, om lumavan diri piniliJo sumiliu do Raja,’ kadi Daud.
44004027	Oinomodno do nokountun iIrudis, om i Pountus Pilatus, om i tulun di okonko bansa Joudi, om kasangkat di tulun do Israil siti Yorusalim do lumavan di Yisus, irino SusuuonNu tolidang. Isidono piniliNu sumiliu di Koristus.
44004028	Nountun nopo dii iolo do mamatai di Yisus, nga poboyoonNu iolo do irino kouvanganNu om kuasaNu inaturNu laaid.
44004029	Tuhan dagai, antangai ikoipo maino do indorosijon ikoi diolo. Ikoi nopo diti nga susuuonNu om onuai ikoino kuasa supaya opusu ikoi popoilo di tinangaranNu.
44004030	Om mokituduk ikoi di kuasaNu supaya kolingos ikoi do toruol do tulun. Om mokitulung ikoi supaya obuli mamaal do pongintutunan om koiranan mantad di kuasa do ngaran di Yisus, irino SusuuonNu tolidang,” kadiolo.
44004031	Nga koopodpo dii iolo sumambayang om ginumunggun dii iri kinountunan diolo. Om kasangkat di ginavo diolo nga noponu do kuasa di Tatod Tolidang, om opusu dii iolo popoilo di tongotulun do tinangaran do Kinoringan.
44004032	Ii nopo tongotulun i naparsaya di Yisus nga kopiiso ginavo diolo, om auso sumanganu do poromponjo kondiri. Kasangkat diolo nga moitataak om moitutulung do auso tulun odoot.
44004033	Om agajo kuasa di susuuon di Yisus popoilo do novijauno i Tuhan Yisus kavagu mantad si kapatajon. Om agajo barakat do Kinoringan di tongotulun i naparsaya Disido.
44004034	Om auso tulun osimpitan si diolo, do isaai nopo i kitana ko kivalai nga poboogijon do pojual, om ovitono dii i torogo diri
44004035	do pataakon di susuuon di Yisus. Om popiboboogijon dii iri siin di tulun nosimpitan. Isai iri osimpit marong nga oguu pataakon.
44004036	Om irad nogi diri kivaro iso tulun koturunan di Liwi, ngaranjo i Jusip, mantad Puru Siprus om ponguranan di susuuon di Yisus do i Banabas. Komoion nopo diri nga “Ponoluod”.
44004037	Kitana isido, om pinabaagijo do pojualo dii iri, om inovit siri susuuon di Yisus iri torogo diri tanajo Kadajan.
44005001	Nga kivaro tulun, duvo misasavo do kitana. Ngaran nopo di kusai dii nga iOnonias, om ngaran nopo di savojo nga i Sopira. Nga nibaagi diOnonias i tanajo do mongojual,
44005002	om miniupakat di savojo do boogijon iri siin di torogo tana itaau om oviton diOnonias iri siin i binaagijo do itaak di susuuon di Yisus.
44005003	Nga duato dii di Pitrus, “Ononias, nokuro do poboyoonnu i Soitan, i kotua do rogon, masu sino ginavonu gosob do minomudutko di Tatod do Kinoringan? Pinataaunu i siin vokon, nga kanu, ‘Itino iti torogo do tanaku,’ kanu.
44005004	Aupo nijualnu iri tana, om ikano manansanganu. Kojual nopo dii iri om ika nogi sanganu di siin. Nokokuro do pinikirnu si ginavonu do irad dino? Okonko momudutko do tulun, nga minomudutko do Kinoringan,” kadi Pitrus.
44005005	Om korongou nopo dii iOnonias di tinangar di Pitrus do irad diri, om turusno dii noluluk isido napatai. Om kasangkat di tongotulun nokorongou nga rinumosi marong.
44005006	Om ongoiono dii di piipiro tongotomulok om rilitai dii iri kojuvanjo, om ovitono dii lumabus do mongoi mongolobong.
44005007	Om toluno jaam kama dii mantad diri, om asuno i savo diOnonias nga aui nokoilo isido do napataino i savojo.
44005008	Nga duatono dii di Pitrus isido do ka, “Poiloo oku nong itino iti torogo di tana nijual muju?” ka. Om jawapno dii isido do ka, “Oo, inono ino bo i torogo diri,” ka.
44005009	Nga kadi Pitrus kavagu, “Nokuro dii do miniupakat kou di savonu do monginam di Tatod do Tuhan? Nga sirino pintu i tongotulun di minongolobong di savonu maino, om moiuup-uup iolo mangakat di kojuvannu nogi,” ka.
44005010	Nga turus noluluk isido napatai si gotuvang di Pitrus. Om sombia nakaasu iri tongotomulok nga kaantangai dii diolo do poingiliuno dii i tongondu napatai. Jadi minoiuup-uup dii iolo mangakat di kojuvanjo do lumabus, om pinirunggum dii di savojo mongolobong.
44005011	Om nokorongou dii i tongotulun i naparsaya di Yisus om i tongotulun vokon do irad diri do napatai duvo misavo om nokorosi dii marong iolo.
44005012	Om kivaro dii i kosunduvan om pongintutunan pinivavaal di tongosusuuon di Yisus si pialatan di tongotulun. Om oguu dii iri tongotulun mongovit diri tulun au kataru do pinakaa siri toodopon ko siripo tikam do oviton diolo pakaa siri disan alun-alun, supaya nong tumalib i Pitrus siri, nga olungungan daa iolo diri tolungung di Pitrus, do miintong iolo do olingasan. Om oguu nogi dii iri tongotulun rinumikot mantad siri tongokampung misoliput si Bandar Yorusalim, do minongovit iolo diri tulun au kataru om iri tulun rinosukan do rogon do mongoi mokilingos, om kasangkat diolo diri nga nolingasan. Om kopiiso dii i tongoginavo di tongotulun i naparsaya di Yisus muntun siri Kakilima di Suliman siri Valai Sasambayangan Tagajo. Nga iri nopo tongotulun vokon di aupo naparsaya di Yisus nga auso kobulun rumunggum di tongotulun naparsaya. Nga mangarajou iolo di tulun i naparsaya di Yisus. Om muang-ruang nopo dii i tongotulun do aparsaya di Tuhan, i tongokusai om i tongotongondu nogi.
44005017	Nga araatan dii i Imam Tagajo om kasangkat i tongosongkoruanganjo, irino kumpulan Soduki, do tumaai marong iolo di tongosusuuon di Yisus.
44005018	Om pokitangkapai dii diolo i tongosusuuon di Yisus om pojiilono dii.
44005019	Nga sodop diri om ukabono dii di moloikat do Tuhan i pintu di jiil. Om angataino dii disido i susuuon di Yisus do palabus, om kadisido,
44005020	“Ongoi kouno ingkakat silo Valai Sasambayangan Tagajo, om poiloono i tongotulun kasangkat di abar pasal do kovijaan kavavagu,” kadi moloikat.
44005021	Om korongou nopo dii iolo di tinangaran di moloikat, om vajano dii iolo diri tinangar disido. Kanavau nopo dii di susuvab ongoino dii iolo monuduk di tongotulun siri Valai Sasambayangan Tagajo. Nga au alaid mantad diri om nountunno dii i Imam Tagajo om i tongosongkoruanganjo. Om loovono dii diolo i tongomoloingon do tulun Israil do muntun kasangkat iri Pinonguntunan di Tongokotua siri. Om ponuuno dii iolo do pulis do mongongoi di susuuon di Yisus siri jiil.
44005022	Nga korikot nopo dii iolo siri jiil om auso naantangan diolo siri. Jadi poguliaino dii diolo kavagu popoilo di pinonguntunan di tongokotua.
44005023	Kadiolo, “Korikot ikoi silo jiil, om pointutub dii i pintu om nokunsi, om naantanganja i tongosoujor mangajaga songingkakat siri pintu. Nga ukaboja nopo dii iri pintu, nga auso dii naantanganja si saralom,” ka.
44005024	Nga korongou nopo dii i kotua di pulis di Valai Sasambayangan Tagajo om i tongokotua di imam do irad diri om oboringaan dii iolo nong sinombo nongoion di susuuon di Yisus.
44005025	Om kivaro iso tulun rinumikot popoilo di pinonguntunan di tongokotua pasal di susuuon di Yisus, om kadisido, “Iri nopo tulun pinojiil muju nga silono Valai Sasambayangan Tagajo maino. Songingkakat iolo monuduk di tongotulun,” ka.
44005026	Jadi minampanauno dii i kotua do pulis om i tongopulisjo mongoi siri Valai Sasambayangan Tagajo do mongongoi di tongosusuuon di Yisus. Nga okonko pajalon diolo i susuuon di Yisus, do rumosi iolo do dumpauon di tongotulun do vatu.
44005027	Om kaangatai nopo dii di pulis i tongosusuuon di Yisus, om poingkokotono dii siri gotuvang do Pinonguntunan di Tongokotua. Om moniasat dii i Imam Tagajo diolo irad diti,
44005028	“Sinuuja marong ikovu do ada kou monuduk di tongotulun saralom di ngaran di Yisus. Tau-tau pinotongkop muju i ponudukan diri siti Yorusalim. Om papasala kou daa dagai do kapatajan di Yisus,” kadisido.
44005029	Nga jawapno dii i Pitrus om i tongosusuuon vokon do irad diti, “Monuduk ikoi pasal di Yisus do apatut tumunduk ikoi di Kinoringan, om okoniko tumunduk ikoi di tuluni toomod.
44005030	Ikovu nopo nga minamatai di Yisus do pinapapak muju Isido si salib. Nga i Kinoringan nopo om minomijau Disido kavagu ino sambawon diodu-aki tokou.
44005031	Om pinoinsavat do Kinoringan i Yisus siri ponong vananJo, om noonuan Isido pangkat do Vovojoon om i Momimijau do tulun. Jadi nong rumorogo tokou, nga obuli tokou tulun Israil oompunan di duso tokou.
44005032	Om monuu dii i Tatod do Kinoringan dagai sumaksi kasangkat diti. Isai-isai nopo tumunduk di Kinoringan nga onuan do Tatod Tolidang,” kadi Pitrus.
44005033	Nga korongou nopo dii i pinonguntunan di tongokotua di tinangar di Pitrus om ongaraatan dii marong iolo, om sipamatai dii iolo di tongosusuuon di Yisus.
44005034	Nga kivaro iso tulun Porisi i monunuduk do Undang-undang Ugama do Joudi, ngaranjo nopo nga i Gomoliol. Rojoon isido di kasangkat di tongotulun. Om miningkakat isido siri di Pinonguntunan di Tongokotua, om minonuu isido palabus di tongosusuuon di Yisus do oruai.
44005035	Nga nakalabus nopo dii iolo, om kadi Gomoliol diri Pinonguntunan di Tongokotua, “Oou kosusuladanku, antatangai mujuno marong nong kukuroyon muju iolo dilo.
44005036	I pogulu nopo nga kivaro iso tulun ngaranjo nopo nga i Toidas do misinggagajo, om oguu tongotulun nakavaja disido. Koguuo nopo dii nga apat naatus kama ginuu. Nga pinatai i Toidas do tulun om minoiririjang i tongotulun i nakavaja disido, om ausono dii kinoongongoio diolo.
44005037	Mantad diri ontok do mongijap i porinta di tongotulun, kivaro iso tulun, ngaranjo i Yudas mantad si Vonuvo Golilia, di papavaja di oguu tulun nogi. Nga pinatai isido do tulun om kasangkat iri tongotulun i nakavaja disido nga nokopoiririjang. Nga irad nopo diri auso kinoongongoio diolo.
44005038	Maino om mitangar oku dikovu, poboyoon i tongotulun dilo. Do nong iti ponudukan diolo om iti karaja diolo mantad di kuasa do tulun nga auso koompusonjo.
44005039	Nga nong iti ponudukan diolo om iti karaja diolo mantad di kuasa do Kinoringan, au kou kalavan diolo. Jadi ada muju pokukuroyo iolo dilo supaya au kou lumavan di Kinoringan,” kadi Gomoliol.
44005040	Om vojoo nopo dii diri Pinonguntunan di Tongokotua i tinangaran di Gomoliol, om poosuo nogi dii kavagu diolo i tongosusuuon di Yisus, om pininlalapos dii iolo. Om bilinai nogi dii diolo i tongosusuuon di Yisus do ka, “Ada kouno paabar kavagu saralom do ngaran di Yisus,” ka. Om poiduo nogi dii diolo i tongosusuuon di Yisus.
44005041	Om minampanauno dii i tongosusuuon di Yisus mantad si gotuvang di Pinonguntunan di Tongokotua, om asanang dii i ginavo diolo do anggapon iolo di Kinoringan do apatut kaanu iolo do kosusaan sabap di ngaran di Yisus.
44005042	Nga auso kotingkadai diolo monuduk di Abar do Aandai, do pointikid-tikid tadau mongoi iolo siri Valai Sasambayangan Tagajo om siri kavavalajan monuduk di tongotulun om mangaabar diolo do, “Yisus nopo nga i Koristus, irino i pinili do Kinoringan sumiliu do Raja,” kadiolo.
44006001	Nga ontok diri, muang-ruang nopo dii koguuo diri tongotulun di Yisus. Om tadau-tadau taakan diri tongotulun di Yisus do siin i tongotongondu napatajan do savo. Nga au kopiinong iri pananaak diolo diri siin di tongondu napatajan do savo. Jadi iri nopo tongotulun Joudi i mitangar do tangar Yunani nga kumiodu diri tongotulun Joudi vokon i mitangar do tangar Ibrani. Om kadi tongotulun Joudi i mitangar do tangar Yunani, “Au kosukup iri siin itaak di tongotongondu napatajan do savo i mitangar do tangar Yunani,” ka.
44006002	Om loovo nopo dii di opulu om duvo susuuon di Yisus i tongotulun di Yisus vokon, om kadiolo, “Au apatut do pisingkoolingaija monuduk do tinangaran do Kinoringan om mangatur do siin.
44006003	Oou kosusuladanja, irad nopo dino pilio mujuno pogi turu kusai siti pialatan muju. Om misti do momili kou di tulun diri roroiton do tulun do aandai, om tulun do kikopintaran om noponu i ginavo doisido di kuasa di Tatod Tolidang. Om ampa nogi dino do manantu ikoi diolo mangatur diti siin.
44006004	Nga ikoi nopo om soumur sumambayang om monuduk di tinangaran do Kinoringan,” kadiolo.
44006005	Om aandaian dii i tongotulun i naparsaya di Yisus diri tinangaran di susuuon di Yisus. Jadi piliono dii di tongotulun iri turu kojuvan. Ngaran nopo diolo nga i Sotipanus, om i Pilipus, om i Porokus, om i Nikanur, om i Timan, om i Pomunas, om i Nikolous mantad Ontukia, iso tulun di okonko bansa Joudi i nakavaja di ugama Joudi diri aupo naparsaya di Yisus. I Sotipanus nopo nga oinomod do aparsaya om noponu i ginavojo do kuasa di Tatod Tolidang.
44006006	Om ovitono dii diolo iri turu kojuvan diri do gumotuvang di susuuon di Yisus. Om sambayangaino dii di susuuon di Yisus om kamawo nogi dii diolo i turu kojuvan supaya oilaan dii di tongotulun do irino tulun kipangkat.
44006007	Makin nogi dii do nokotongkop i tinangaran do Kinoringan. Om ginuu nopo di tongotulun di Yisus siri Yorusalim nga muang-ruang dii, om oguu dii i tongoimam nogi naparsaya di Yisus.
44006008	I Sotipanus nopo nga nabarakatan marong di Kinoringan om agajo kuasajo do mamaal do koiranan om pongintutunan siri di tongotulun.
44006009	Nga kivaro piipiro tulun Joudi lumavan di Sotipanus. Iolo nopo nga mantad soi Bandar Korini om soi Bandar Sokondoria, om sumambayang iolo siri valai sasambayangan do tulun Joudi iri pinonguranan do Valai Sasambayangan do Tulun Obojou. Om maja i tongotulun Joudi mantad Vonuvo Kilikia om Vonuvo Osia diolo kumisival di Sotipanus.
44006010	Nga au iolo kalavan di tinangaran di Sotipanus, do kikopintaran gia isido mantad di kuasa do Tatod do Kinoringan.
44006011	Jadi onuan dii diolo do siin i piipiro tulun, om suuon iolo mitangar do irad diti, “Nokorongou ikoi di Sotipanus mangararaat di Musa om i Kinoringan,” ka.
44006012	Irad nopo diri nga popibonsi iri musu di Sotipanus di tongotulun gosob do ongobonsi i tongomoloingon, om i tongotulun monunuduk do Undang-undang Ugama do Joudi om i tongotulun vokon di Sotipanus. Jadi korikot iolo manangkap di Sotipanus, om ovitono dii diolo siri gotuvang di Pinonguntunan di Tongokotua.
44006013	Om angataino dii diolo i piipiro tulun saksi do minomudut di Sotipanus. Om misimpudali iolo do momumudut do irad diti, “Aui tumingkod i Sotipanus do papasala diti Valai Sasambayangan tokou Tagajo i tolidang. Om au tumingkod isido papasala di Undang-undang di Musa.
44006014	Do norongoujano isido mitangar do ilo Yisus mantad Bandar Nasarit monguyas diti Valai Sasambayangan Tagajo, om mongimban di adat-adat i nitaak di Musa daton,” kadi tulun saksi momumudut.
44006015	Om kasangkat di Pinonguntunan di Tongokotua nga songingogom siri om mongontong di Sotipanus. Om aantangan diolo i pamarasan disido irad do pamarasan do moloikat.
44007001	Nga duatono dii di Imam Tagajo i Sotipanus do ka, “Oinomod naku iti tinangar diolo diti?” ka.
44007002	Nga jawapno dii i Sotipanus, “Oou kosusuladanku om tongomoloingon, rongoo mujuno iti tangaronku. Noilaan mujuno do i pogulupo minintalang i Kinoringan i kikagajaan siri di taki tokou iIbraim. Nga ontok diri mijon-ijonpo iIbraim soi Vonuvo Mosuputami, do aupo nokoimban isido soi Bandar Aran.
44007003	Om sinuu dii do Kinoringan iIbraim, ‘Rijangno mantad diti tongotulun saralom valainu, om pampanauno mantad siti vonuvo ijononnu, om ongoino silo vonuvo sondiang iri itudukKu dikau,’ kadi Kinoringan.
44007004	Jadi pogiduno dii iIbraim mantad siri vonuvo do tulun Kastim, irino Mosuputami, do mongoi siri Bandar Aran. Kapatai nopo dii i tamajo, om sinuu di Kinoringan isido mimban kavagu mongoi siti vonuvo inijonon tokou maino.
44007005	Nga auso tana nitaak do Kinoringan diIbraim, insan alakapan do lukap nga auso nitaakJo. Nga nakajanji i Kinoringan do itaak iti tana diIbraim, om manansanganu isido om ipasanganu nogi di koturunanjo. Nga ontok diri ausopo tanak diIbraim.
44007006	Om irad diti tinangaran do Kinoringan disido do ka, ‘I koturunannu nopo nga minombo siri vonuvo di tulun vokon. Uriponon iolo di tongotulun soi vonuvo diri, om sindualan iolo apat naatus toun linaid.
44007007	Om oukumanKu nogi iri bansa do monguripon diolo. Koopodpo dii iri oukuman om mampanau iolo mantad siri vonuvo diri om gumulino iolo siti om sumamba Dogo,’ kadi Kinoringan.
44007008	Om sinuu do Kinoringan iIbraim monunat di tanakjo, irino tanda do pinongojonjian Disido si diIbraim. Nakapaganak nopo dii iIbraim diIsak, om sunataino dii di kavalu tadau. Om nakapaganak nopo dii iIsak di tanakjo i Yakub om sunatai di umurjo valu tadau. Om nakapaganak nopo i Yakub di tongotangaanakjo opulu om duvo, irino tongotaki tokou. Om irad nogi diri pointikid-tikid di tanak diri do umur valu tadau om sunatai nogi,” ka.
44007009	Om kadi Sotipanus kavagu, “Om iri nopo i tongotaki tokou, nga tumaai diadijo, ngaranjo i Jusip. Om irino do nijual diolo isido siri tulun Midian. Om iri nopo tulun Midian nga popojual disido kavagu siri Vonuvo Masir.
44007010	Nga poimvaja i Kinoringan di Jusip om popoidu disido mantad di kosusaanjo. Om gumotuvangno dii i Jusip di raja siri Masir. Ngaran di pangkatjo Piraun. Om onuaino dii do Kinoringan i Jusip do kopintaran, om aandaian dii i Piraun disido. Jadi inonuan dii di Piraun i Jusip do pangkat jumadi do gobonor monguasa diri valai di Piraun om momorinta siri Vonuvo Masir.
44007011	Om korikot nopo dii mononlikop pointongkop do Vonuvo Masir om Vonuvo Kanaan om asansara marong i tongotulun siri. Iri nopo tongoiodu-aki tokou nogi nga au kosukup taakanon.
44007012	Jadi korongou nopo dii i Yakub do kivaro taakanon siri Masir, om suuono disido iri tongotangaanakjo, irino i tongotaki tokou, do iri nogi koongoi iolo soi Masir.
44007013	Om kivaro iso tadau do minongoi iolo kavagu do kumoinduvo soi Masir. Om potutuno nogi dii di Jusip iolo do ka, ‘Iokuno Jusip,’ ka. Om koilaai nogi dii di Piraun do iolono kosuladan di Jusip.
44007014	-
44007015	Nga suuo nogi dii di Jusip i tongosulodjo mongongoi diamojo, i Yakub om i kasangkat di kosusuladanjo do mongoi soi Masir. Koguuo nopo diolo om turu nopulu om limo tulun. Om minaja iri tongotangaanak di Yakub rumangkat soi Masir. Iolo nopo nga tongoiodu-aki tokou. Om soino Masir kinapatajan diolo.
44007016	Nga ii nopo kojuvan diolo nga inovit muli soi Kampung Sikim do polobongon diolo siri Sikim. Irino kalabangan binoli diIbraim mantad siri tanak diOmur si Sikim,” ka.
44007017	Om kadi Sotipanus kavagu, “Miruruai nopo dii korikot i janji do Kinoringan diIbraim, irino pogunggulionon Disido i koturunan diIbraim siti vonuvo tokou. Ontokno diri muang-ruang nopo dii kinoguuo di bansa tokou soi Vonuvo Masir,
44007018	gosob do kivaro gumanti do raja soi Masir. Nga au kotutun iri raja di Jusip.
44007019	Om misimpandai-pandai dii iri raja do monoro di bansa tokou, om mangagaratak isido diodu-aki tokou, om pajalon di raja iri tongoiodu-aki tokou pataam di tongotanak diolo supaya apatai.
44007020	Om ontokno diri nosusu iso tanak do aakang marong iri pamarasanjo, i Musa ngaranjo. Om inipod isido diinojo siri valaijo tolu novulan linaid.
44007021	Ontok diri pataamono dii diinojo i tanakjo irad di nisuu di Piraun, irino i raja. Om kaantangai nopo dii di tanak tongondu di Piraun iri tanak diri om sinanganujo om piniarajo irad do tanakjo kondiri.
44007022	Nagajo nopo dii i Musa om tudukaino dii di tongotulun isido do kasangkat di kopintaran diri tulun si Masir gosob do apandai isido mitangar om koilo isido kumaraja,” ka.
44007023	Om kadi Sotipanus kavagu, “Norikotno i apat nopulu toun umur di Musa om agajo dii i ginavojo mongoi sumamung di kosuladanjo, irino tongotulun do Israil.
44007024	-
44007025	Om korikot isido si diolo om kaantangai dii disido do kivaro iso tulun Masir manansara di tulun Israil. Om kadi ginavo di Musa, ‘Gaam do mongoi oku monulung dilo tulun Israil, supaya aantangan di bansaku, om oilaan diolo do sinuu oku do Kinoringan mongoi siti monulung diolo. Om oilaan diolo nogi do popoidu oku diolo mantad siti Vonuvo Masir,’ kadi ginavo di Musa. Jadi uupai dii di Musa iri tulun sinansara, om patajo dii disido iri tulun Masir. Nga aui dii kaarati iri bansa tokou do monulung i Musa diolo.
44007026	Om ontok diri koduvo tadau korikot kavagu isido siri bansa tokou, om naantangan disido iri duvo tulun Israil mipatai. Om ongoio dii daa popiandaio di Musa iolo, do kadisido, ‘Usai, nokuro do misulod kovi om mipatai kou?’ ka.
44007027	Nga iri nopo tulun minanansara di koruangjo nga minongoliad di Musa, om kadisido, ‘Isai minonuu dika do sumiliu do kotua om momumutus dagai?
44007028	Ada oku poguruvo dika di koniab do pinatainu i tulun Masir,’ ka.
44007029	Om korongou nopo dii i Musa di tinangar disido, om pogiduno dii i Musa mantad si Vonuvo Masir mongoi siri Vonuvo Midian. Om minijon dii isido siri, om minanansavo isido om minaganak duvo tanak kusai,” ka.
44007030	Om kadi Sotipanus kavagu, “Katalib apat nopulu toun siri Vonuvo Midian om minintalang iri iso moloikat siri saralom iso puun kaju topoyok do kitapui siri gotuvang di Musa. Pantok nopo diri nga siri padang do kovotuvan somok di Kulud Sinai.
44007031	Om osumboijanno marong i Musa do nokoontong diri tapui, om insamakaino dii disido mongontong. Om nokorongou isido di dolou do Tuhan minitangar do irad diti,
44007032	‘Iokuno Kinoringan sambawon di takinu, iIbraim, om iIsak, om i Yakub,’ ka. Nga mopor-koporno dii i Musa do rumosi gosob do au kobulun isido mongontong.
44007033	Om kadi Tuhan disido, ‘Iduono ino kasutnu, do ino nopo niingkokotonnu om tana do olidang.
44007034	Nalaid Okuno mongontong do sansarawon i tongotulunKu, irino bansanu, silo Vonuvo Masir. Om norongouKuno ontok do modoi-odoi iolo. Nga nokoindaau Oku siti do popoidu Oku di tongotulunKu mantad si Vonuvo Masir. Nga maino suuonKu ika gumuli silo Vonuvo Masir,’ kadi Kinoringan,” ka.
44007035	Om kadi Sotipanus kavagu, “Jadi sinuu di Kinoringan i Musa muli siri kosuladanjo, nga irino i Musa iri niada diolo di pogulu do kadiolo, ‘Isai minonuu dika do sumiliu do kotua om momumutus dagai,’ ka. Do isidono iri sinuu do Kinoringan momorinta om popoidu diolo mantad si Vonuvo Masir. Om iri nopo moloikat i minintalang siri kaju topoyok i kitapui nga irino i minonulung di Musa.
44007036	Inangatan di Musa i tulun Israil mogidu mantad si Vonuvo Masir. Om mamaal isido do koiranan om pongintutunan siri Masir, om siri Laut Taragang om siri padang do kovotuvan apat nopulu toun linaid.
44007037	Om i Musa nogi nga minitangar di tulun Israil irad diti, ‘Suuon do Kinoringan iso nabi bansa tokou mongoi sino dikovu irad di sinuu oku Disido,’ kadi Musa.
44007038	Om poimvaja i Musa di tulun Israil muntun siri padang do kovotuvan, om siri Kulud Sinai. Om kivaro iso moloikat kumitangar di Musa siri Kulud Sinai. Om nipoomit diri moloikat di Musa iri tinangaran do Kinoringan di mongovit do kovijaan. Om nipaabar nogi dii di Musa iri tinangaran do Kinoringan iri noomitjo si di tongoiodu-aki tokou di pogulu sampai do maino,” ka.
44007039	Om kadi Sotipanus kavagu, “Nga aui minoo i taki tokou maja di tinangaran di Musa; om niada nogi diolo isido. Om iri nopo ginavo diolo nga nokogunggulino siri Vonuvo Masir.
44007040	Ontok do siri i Musa timpak do Kulud Sinai, om pitangarno dii i tongotulun diArun taka di Musa do ka, ‘Vaalai ikoi do patung do mangangat daton mampanau do au tokou nokoilo nong sinombo inongoion di Musa i minangangat daton mantad siri Vonuvo Masir,’ kadiolo.
44007041	Ontok diri pamaalno dii iolo iso patung irad do tanak do sapi, om monogit nogi dii iolo om papaakan di moroijan do patung diri, om moginakanon do mongurumat diri vinaal diolo kondiri.
44007042	Nga tolikudaino dii do Kinoringan i tongotaki tokou tumuku iolo sumamba do korombituon silo tavan, miirad di pinotulis si buuk do tongonabi, i popolombus di tinangaran do Kinoringan irad diti, ‘Kadi Kinoringan, “Oou tulun do Israil, apat nopulu toun linaid minonumbali kou do tongosapi om kambing do monogit silo padang do kovotuvan. Nga okonko Ioku sambawon muju,
44007043	nga irino tongopatung sambawon muju salaid diri. Om mangakat kou di valai di patung muju, ngaran Muluk, iri buli pikakakat, om mangakat kou nogi di patung ngaran Ripan, i vinaal muju irad di korombituon. Irad nopo dino nga suuonKu i tongotulun manangkap dikovu om mongovit dikovu mongoi soi sodu katalib do Bandar Babil,” kadi Kinoringan,’ kadi nabi.
44007044	Nga ontok do siri iodu-aki tokou si padang do kovotuvan om kivaro iso Kiim Sasambayangan diolo vinaal mantad do kulit do dupot. Iri nopo Kiim Sasambayangan diri nga poontong di tongotulun do siri i Kinoringan poimvaja diolo. Sinuu do Kinoringan i Musa monugut di palan ipoontong disido do mamaal diri Kiim Sasambayangan. Om sinugut di Musa iri palan i nitaak do Kinoringan disido.
44007045	Kapatai nopo dii i Musa, om suvolino dii i Josua di pangkatjo. Sinumanganu i taki tokou di Kiim Sasambayangan do Kinoringan, om minongovit iolo diri Kiim Sasambayangan maja di Josua mongoi siti vonuvo tokou. Nga sinunsub di Kinoringan i tongobansa vokon siti vonuvo tokou om mijon i tongotaki tokou siti. Jadi iri Kiim Sasambayangan do Kinoringan nogi nga siti salaid do nosiliu i Daud do raja.
44007046	I Daud nopo nga kaandaian di Kinoringan. Om sumambayang isido do Kinoringan do mokianu nong obuli isido mamaal iso valai sasambayangan ijonon di Kinoringan, irino Kinoringan sambawon di Yakub, i taki tokou.
44007047	Nga okonko pobojoon do Kinoringan i Daud mamaal diri valai sasambayangan, nga irino tanak di Raja Daud minamaal diri valai sasambayangan. Ngaranjo nopo nga i Suliman,” kadi Sotipanus.
44007048	Om kadi Sotipanus kavagu, “Nga i Kinoringan i Agajo Marong Kuasa okonko mijon siri valai vinaal do tulun toomod. Do irad diti tinangaran di nabi, i popolombus di tinangaran do Kinoringan do ka,
44007049	‘Kadi Tuhan, “Tavan nopo nga irad do toogomonKu; om tana nopo nga irad do tuulokonKu. Potingkuro valai vaalon muju do sukup aandai? Insan mamaal kou do valai tagajo nga au Okui mijon siri
44007050	do kasangkat nunuu nopo nga vinaalKu,” kadi Tuhan,’ kadi nabi.
44007051	Oou kosusuladanku, ongokodouno ino ginavo muju do au kou rumongou di tinangaran do Kinoringan. Ikovu nogi nga irad diodu-aki muju do lumavan kou di Tatod Tolidang.
44007052	I poguluupo kasangkat di tongonabi diri nga pinokorualan di taki muju. Popoilo iri tongonabi di tongotaki muju do kivaro rumikot i Susuuon do Kinoringan i otulid ginavo, irino i Yisus. Om patajono dii di tongotaki muju iri tongonabi diri. Nga nokorikotno iri Susuuon do Kinoringan, om tinangkap muju Isido om pinatai nogi.
44007053	Ikovu nopo nga nakaramit di Undang-undang do Kinoringan iri nitaak dikovu di tongomoloikat. Nga au kovi maja diri Undang-undang,” kadi Sotipanus di tongotulun.
44007054	Korongou nopo dii i pinonguntunan di tongokotua di tinangar di Sotipanus do irad diri, om araatan dii marong i ginavo diolo gosob do marit-ngarit i nipon diolo do araatan.
44007055	Nga noponuno i ginavo di Sotipanus di kuasa do Tatod Tolidang, om tumingaa isido soi suruga. Om naantangan disido i vinaang di Kinoringan, om naantangan nogi disido i Yisus poingkakat siri ponong vanan do Kinoringan.
44007056	Om kadi Sotipanus, “Antangaipo pogi nga antanganku i suruga do noukab, om antanganku nogi i Sinumiliu do Tulun do poingkakat si ponong vanan do Kinoringan,” ka.
44007057	Nga luvapno dii iolo do opuod, om monompon iolo do tolingo doisido kondiri. Om kasangkat diolo nga mongurun di Sotipanus.
44007058	Om pataamono dii diolo i Sotipanus si luar di bandar, om pindudumpaai nogi dii diolo di tongovatu i Sotipanus. Om inolus dii diolo i sabung doisido om pinakaa siri di iso tomulok, ngaranjo i Soul.
44007059	Om ontok di pindudumpaai diolo i Sotipanus om linumoou dii isido do ka, “Ou Tuhan Yisus, torimawono iti tatodku,” ka.
44007060	Om singkotudno dii isido mongoloou kavagu do opuod do ka, “Ou Tuhan, adano potonggungo diolo iti duso,” ka. Noompus nopo dii iri tangarjo om noiduno dii i ginavojo.
44008001	Nga aandaian dii i Soul do pinatai diolo i Sotipanus. Nga kivaro piipiro tulun iri rumalan do sumamba di Kinoringan do mogiad marong do moginupus mongoi mongolobong di kojuvan di Sotipanus. Ontokno tadau diri om timpuunaino dii di tongotulun do pokoruol marong diri poiuuntunan di tongotulun i naparsaya di Yisus siri Bandar Yorusalim. Om kinampo dii i Soul mangavi mamatai di tongotulun si poiuuntunan di tongotulun i naparsaya, gosob do tumikid isido mindakod do tongovalai diolo do mangagajat di tongokusai om tongondu palabus do pojiilon. Iri nopo tongosusuuon di Yisus nga nokoopung siri Bandar Yorusalim; iri nopo tongotulun vokon i naparsaya di Yisus nga nokopoitotondijang tinumongkop si Vonuvo Yudia om Somoria.
44008004	Iri nopo tongotulun i nokopoitotondijang diri nga tumongkop do papaabar di tongotulun di Abar do Aandai.
44008005	Om i Pilipus nopo nga rinumuuk siri Bandar Somoria. Isono isido saralom diri turu kojuvan i monulung di susuuon di Yisus. Papaabar isido di tulun siri bandar diri do i Yisus nopo nga pinili do Kinoringan sumiliu di Koristus.
44008006	Korongou nopo dii i tongotulun toguu di tinangaran di Pilipus om nokoontong iolo di pongintutunan vinaaljo, om mongkinongou iolo kaandai-andai di tinangaranjo.
44008007	Om oguu tongorogon sinunsub di Pilipus mantad di tulun rinosukan do rogon, om mongogijak do opuod i tongorogon do mogidu, om oguu tulun nokimai om tulun mimpo-kimpo mampanau do nolingasan.
44008008	Jadi oguu dii iri tongotulun siri Bandar Somoria do ongaandaian i ginavo.
44008009	Nga kivaro iso tulun, ngaranjo i Simun, do nokopogulu mantad di Pilipus nokoijon siri Bandar Somoria. Salaid isido siri Bandar Somoria, om apandai marong isido do silap mato gosob do oiranan marong i tongotulun Somoria disido, om misinggagajo isido kondiri.
44008010	Om kasangkat di tulun do auso pangkat om iri tulun do agajo pangkat nga mongkinongou marong di Simun, do kadiolo, “Kikuasa isido mantad do Kinoringan, irino komoion ‘Kuasa Tagajo,’ ” ka.
44008011	Om irino do minongkinongou marong i tongotulun di Simun sabap alaidno isido minamaal diri kapandaianjo, irino silap mato, supaya oiranan iolo.
44008012	Nokorikot nopo dii i Pilipus siri om nokorongou dii iolo do papaabar i Pilipus di Abar do Aandai do potingkuro i Kinoringan momorinta di tongotulunJo, om pasal di kuasa do ngaran di Yisus Koristus. Jadi aparsaya dii iolo di tinangaran di Pilipus, om botisaino dii i tongokusai om i tongotongondu.
44008013	Om i Simun nogi nga naparsaya om pokibatisno dii. Nobotisan nopo dii isido, om maja-vaja dii isido di Pilipus, do oiranan dii isido mongontong do oguu pongintutunan om kosunduvan vinaal di Pilipus.
44008014	Nga nokorongou nopo dii i tongosusuuon di Yisus soi Bandar Yorusalim do naparsaya i tongotulun Somoria di tinangaran do Kinoringan, om minonuu dii iolo di Pitrus om i Yaya do poongoion soi tongotulun Bandar Somoria.
44008015	-
44008016	Nga korikot nopo dii iolo soi Bandar Somoria om noilaan dii diolo do nobotisan i tongotulun Somoria saralom ngaran di Tuhan Yisus, nga aupo inosuan iolo di Tatod Tolidang. Jadi sambayangno dii i Pitrus om i Yaya di Kinoringan supaya oonuan i tongotulun i naparsaya di Tuhan Yisus di Tatod Tolidang.
44008017	Om pinakama diolo iri tongotulun Somoria, om inonuan nogi dii iolo di Tatod Tolidang.
44008018	Kaantangai dii di Simun do nakama di Pitrus om i Yaya i tongotulun om inonuan iolo di Tatod do Kinoringan, om potunujo dii di Simun iri siin si di Pitrus om i Yaya.
44008019	Om kadisido, “Onuai oku diti kuasanu supaya isai-isai nopo akamaku nga onuan di Tatod Tolidang,” ka.
44008020	Nga jawapno dii i Pitrus do ka, “Dii! aui dii buli! Okonko bolijon ino kuasa do Kinoringan, supaya isai-isai nopo kamawonnu nga onuan di Tatod Tolidang. Nga iti nopo nga itaak noopo di Kinoringan. Nong irad dino, ongoino soi tapui naraka mivaja dino siinnu!
44008021	Ausoi boogiannu diti karajaja, do au aandai ino ginavonu si di Kinoringan.
44008022	Kororogono dino kararaato do ginavonu, om sumambayangkono di Tuhan supaya oompunankoi Disido dino dusonu do irad dino sinoromonu.
44008023	Do oilaanku ino ginavonu noponu do duso om obintaai, om poingkogosko di dusonu,” kadi Pitrus.
44008024	Nga jawapno dii i Simun di Pitrus om i Yaya do ka, “Tulungo okuno sumambayang do Tuhan, supaya au oku oontok do ukuman do irad dino,” ka.
44008025	Om nokoopod nopo dii i Pitrus duvo di Yaya monorita pasal di kaandaio di Yisus si diolo, om pinopoilo di Abar do Aandai mantad do Tuhan, om ulino dii iolo soi Bandar Yorusalim. Om moguapit dii iolo papaabar di Abar do Aandai siri tongokampung soi Vonuvo Somoria gosob do nokorikot siri Bandar Yorusalim.
44008026	Om kivaro iso moloikat do Tuhan rinumikot si di Pilipus, om sinuu disido i Pilipus irad diti, “Ingkakatno om pampanauno mongoi soi salatan soi ralan mantad soi Bandar Yorusalim pakaayan soi Kampung Gasa,” ka. Iri nopo ralan diri nga soi padang do kovotuvan.
44008027	-
44008028	Jadi nokosodia nopo dii i Pilipus, om pampanauno dii isido mongoi siri ralan diri. Korikot dii isido siri om naantangan dii disido do kivaro iso pagawai poinsako do korita. Isido nopo nga tulun mantad si Vonuvo Tiupia. Agajono pangkatjo do mangajaga isido do siin di raja tongondu soi Tiupia. Ngaran nopo di raja dii nga Kandaki. Minongoi iri pagawai diri soi Bandar Yorusalim do sumamba do Kinoringan. Om poinsako isido di koritajo do muli soi Tiupia. Ontok do manau-panau iri korita, masa-basa isido do buuk i tinulis di nabi Yasaya, i popolombus di tinangaran do Kinoringan.
44008029	Nga sinuu di Tatod do Kinoringan i Pilipus do ka, “Pampanauno minsomok dilo korita,” ka.
44008030	Om poginangkusno dii i Pilipus rumomut diri tulun siri korita. Om nokorongou isido di tulun diri do mambasa do buuk i tinulis di nabi Yasaya. Jadi duato dii di Pilipus iri tulun do ka, “Kaaratikoi dino basawonnu?” ka.
44008031	Nga kadi pagawai, “Potingkukuro oku gia kaarati do ausoi tulun monuduk dogo?” ka. Om posokoo nogi dii disido i Pilipus om posonibojono dii isido mogom siri korita, om lombusno dii mampanau iri korita.
44008032	Iri nopo tongotinangaran siri saralom Kitab di basawon di pagawai diri nga irad diti, “Isido nopo nga irad do iso kambing biri-biri do gajaton di tulun mongoi siri ponumbolian, om irad nogi do iso tanak do kambing biri-biri do au kouni siri gotuvang do tulun i mongogunting di vulujo om auso komijo.
44008033	Om moluon Isido si di tongotulun. Insan pun auso dusoJo, nga au otulid i ginavo diolo do momutus Disido. Om auso iso tulun kaanu monorita pasal di rajatJo do pinatai Isido,” kadi Yasaya.
44008034	Om duatono dii di pagawai i Pilipus do ka, “Isai komoion di nabi diti? Isido kondiri ko tulun vokon komoion diti?” ka.
44008035	Timpuunno dii i Pilipus popoilo di pagawai di komoion di tinangaran binasa disido, om paabarono dii di Pilipus i Abar do Aandai pasal di Yisus.
44008036	Nga ontok di manau-panaupo iolo, om nokorikotno dii iolo siri iso pantok do kivaig. Om kadii di pagawai, “Antangaipo! Kivaigi siti. Gaam nogi do mokibatis oku dika,” ka.
44008037	[Om kadi Pilipus disido, “Obulikoi botisan nong aavi-avi ino ginavonu do aparsaya di Yisus,” ka. Om jawapno dii iri pagawai do ka, “Aparsaya okui do i Yisus Koristus nopo nga Tanak do Kinoringan,” ka.]
44008038	Om suuono dii di pagawai poindada iri korita si timbing do vaig, om tuunno dii iolo mongiduvo di Pilipus om i pagawai om ruukno dii iolo siri vaig. Om botisai nogi dii di Pilipus i pagawai.
44008039	Om nokotindal nopo dii iolo mantad siri vaig, om inongoino dii di Tatod do Tuhan i Pilipus. Om auno dii naantangan kavagu di pagawai i Pilipus. Om lombusno dii i pagawai mampanau mivaja do aandaian i ginavojo.
44008040	Koilaaipo dii di Pilipus om sirino isido Kampung Astut. Om pampanauno dii isido mantad siri om popitongkop diri Abar do Aandai siri tongokampung gosob do nokorikot isido siri Bandar Koisoria.
44009001	Om ontok nopo diri nga au tumingkod i Soul mangagaratak do sipamatai isido di tongotulun di Tuhan. Minongoi isido siri Imam Tagajo,
44009002	om mokianu isido do piipiro surat do kabanaran do oviton disido siri tongovalai sasambayangan do tulun Joudi siri Bandar Damsik. Jadi nong osomungan disido i tongotulun maja di ponudukan di Tuhan Yisus, insan kusai ko tongondupo nga ongoion disido daa tangkapo om oviton muli si Bandar Yorusalim.
44009003	Nga ontok diri manau-panau i Soul, minsosomokno dii isido siri Bandar Damsik, nga tigog kai dii do kivaro tinumitiu misoliput disido mantad soi tavan.
44009004	Om kovundukno dii i Soul siri tana, om nokorongou isido iso dolou mitangar disido do ka, “Soul, Soul! Nokokuro do pokoruolko Dogo?” ka.
44009005	Om duatono dii di Soul do ka, “Tuan, isaiko naku?” ka. Om jawapno dii iri dolou, “Iokuno i Yisus, iri pokorualannu.
44009006	Nga tungagno, om lombusno pogi mongoi silo bandar. Om kivaro popoilo dikau nong onu apatut vaalonnu,” kadi Yisus.
44009007	Nga iri tongotulun samvaja-vaja di Soul nopo nga poingkakat siri somok di Soul om auso komi. Korongou iolo diri dolou, nga ausoi antangan diolo.
44009008	Nga tungagno dii i Soul mantad si tana om ingkalatno dii isido om au dii koontong. Jadi kinuutan di songkoruanganjo iri longonjo mongovit lumombus silo Bandar Damsik.
44009009	Nga tolu tadau linaid au koontong i Soul, om au minangakan om au minongiup.
44009010	Kivaro iso tulun di Yisus silo Bandar Damsik, ngaranjo iOnonias. Nipoontong di Tuhan si diOnonias om loovo dii di Tuhan iOnonias do kaDisido, “Ou Ononias!” ka. “Tuhan, ati oku,” kadi Ononias.
44009011	Om kadi Tuhan disido, “Pampanauno silo Ralan Totulid do mongoi silo valai di Yudas. Maino kivaro iso tulun siri valai di Yudas, ngaranjo i Soul, mantad soi Bandar Tarsus. Sumambayang isido Dogo.
44009012	Om nipoontong si di Soul ika do masu siri valai ijonon disido. Om naantanganjo nogi ika mongoi si disido om kamawonnu isido supaya koontong isido kavagu,” kadi Yisus.
44009013	Nga jawapno dii iOnonias do ka, “Tuhan, au oku kobulun mongoi silo sabap oguu tulun popoilo dogo do araat marong iri vinaal di tulun diri do monusa di tongotulun di songonuvonNu siri Bandar Yorusalim.
44009014	Om inonuan isido di tongokotua do imam do surat supaya kikuasa isido manangkap di tongotulun i mongoloou di ngaranNu do mokitulung siti Bandar Damsik,” kadiOnonias.
44009015	Nga kadi Tuhan di Ononias, “Ongoino pogi, do piniliKu i Soul supaya monulung isido Dogo popoilo di tongotulun di okonko bansa Joudi om i tongoraja om i tongotulun Israil pasal Dogo.
44009016	Om popoilo Oku disido laaid do misti do osuat isido oguu kasansaraan sabap do maja isido Dogo,” kadi Yisus.
44009017	Om minongoino dii iOnonias siri valai di Yudas, inijonon di Soul. Koindakod nopo dii isido siri valai om kamawojono i Soul. Om kadisido, “Soul sulodku, sinuu oku di Tuhan mongoi siti dika. Irino i Yisus, iri minintalang siri somoknu siri ralan ontok do minongoiko siti. Sinuu oku Disido mongoi siti dika supaya koontong ino matonu kavagu om supaya inosuanko di Tatod Tolidang,” ka.
44009018	Om turus do kivaro nopurimanan di Soul iri irad do sisi do sada rinumatu mantad si matojo. Om koontong nogi dii isido kavagu, om tungagno dii isido mokibatis.
44009019	Om kaakan nopo dii isido om apanggorno dii i kojuvanjo. Om kivaropo piipiro tadau do poirunggum i Soul siri di tongotulun di Yisus siri Bandar Damsik.
44009020	Om turus minongoi isido siri valai sasambayangan do tulun Joudi om papaabar isido di tongotulun soi do ka, “I Yisus nopo nga Tanak do Kinoringan,” ka.
44009021	Om oiranan dii marong i tongotulun do nokorongou diri tinangaran di Soul do irad diri. Om moiduduat dii iolo, “Itino tulun mominasa do tongotulun i soi Bandar Yorusalim iri mongoloou di ngaran di Yisus do mokitulung, kon? Om tinomod disido mongoi siti manangkap di tongotulun i mongoloou di ngaran di Yisus, do ovitonjo muli soi di tongokotua do imam. Om nokokuro dii do maino papaabar isido do tulun do ngaran di Yisus?” ka.
44009022	Nga makin nogi dii do opusu i Soul papaabar di tongotulun pasal di Yisus. Om oboringou dii iri tongotulun Joudi soi Bandar Damsik gosob do au kosival iolo di Soul do koilo marong isido papatarang do i Yisus nopo nga i Koristus, i pinili do Kinoringan sumiliu do Raja.
44009023	Kivaropo piipiro tadau mantad diri, om nokountun i tongotulun Joudi do minoiupakat do mamatai di Soul.
44009024	Nga kivaro dii tulun do minangaabar di Soul i poiupapakatan diolo. Om tadau sodop iolo mangavang siri tongopintu siri bandar do mamatai daa disido.
44009025	Jadi kivaro iso sodop do sinuu i Soul di tongotulunjo do masu siri balatak tagajo, om pouluono dii diolo siri tana do pinalabus mantad diri luvang di tobon do bandar.
44009026	Mantad diri minongoi i Soul soi Bandar Yorusalim, om rumunggum isido daa di tongotulun di Yisus. Nga nokorosi iolo di Soul do panantaman daa diolo do aupo naparsaya di Yisus.
44009027	Nga i Banabas nopo nga minongovit di Soul popisamung di susuuon di Yisus. Om papaabar i Banabas diolo do nokoontong i Soul di Tuhan siri ralan mongoi siri Bandar Damsik, om kivaro tinangar di Yisus disido. Om papaabar i Banabas nogi di susuuon di Yisus do opusu marong i Soul papaabar di ngaran di Yisus si di tongotulun siri Bandar Damsik.
44009028	Koilaai nopo dii diolo do naparsaya i Soul di Yisus, om povojoono dii diolo isido monuduk pointongkop siri Bandar Yorusalim.
44009029	Om opusu i Soul papaabar di tongotulun pasal di Tuhan. Om kumitatangar i Soul di tongotulun Joudi, iri mitangar do tinangaran do Yunani, om kumisival isido diolo. Nga sipamatai dii iolo disido.
44009030	Koilaai nopo dii di tongosulod i naparsaya di Yisus do irad diri, nga ongoiono dii diolo ovito i Soul soi Bandar Koisoria, om sinuu diolo isido sumako do kapal laut do muli soi Bandar Tarsus.
44009031	Jadi asanangno dii i poiuuntunan di tongotulun i naparsaya di Yisus siri Vonuvo Yudia, Golilia om Somoria om pinapanggor i kaparsayaan diolo. Om toluodon iolo di Tatod Tolidang supaya ogirot i ginavo diolo om muang-ruang dii ginuu diolo, om soumur iolo tumilombus mongurumat do Tuhan.
44009032	Om tumongkop i Pitrus mampanau siri tongokampung do sumamung di tongotulun di aparsaya di Yisus. Nga kivaro iso tadau do nokorikot isido siri Kampung Lida. Om minapit isido si di tongotulun di songonuvon di Kinoringan siri.
44009033	Om kivaro iso tulun do au kataru ngaranjo iOnias, do nosomungan di Pitrus siri Lida, do nokimai isido om au kotutungag do valu notoun linaid.
44009034	Om kadi Pitrus disido, “Onias, mongolingos i Yisus Koristus dikau. Tungagno om lulunono ino toodoponnu,” ka. Om turus dii do nokotungag iOnias.
44009035	Om kasangkat di tongotulun siri Kampung Lida om siri Gana Sarun nokoontong disido om gumotuvang iolo do Tuhan do aparsaya.
44009036	Om kivaro iso tongondu, ngaranjo i Tobita, siri Bandar Yupa. -- Nong tangar Yunani ngaranjo i Dukas. Komoion nopo dii nga payou. -- Aandai marong tongondu diri do soumur monulung isido do tongotulun miskin.
44009037	Ontok do siri i Pitrus Lida au kataru i Dukas om napataino dii isido. Om koponsu nopo dii i kojuvanjo om pokoyono dii i kojuvanjo siri savat bilik.
44009038	Iri nopo Kampung Lida om Yupa nga nokopinsomok. Korongou nopo dii i tongotulun di Yisus siri Yupa, do siri i Pitrus Lida, om bilinai dii diolo iri duvo kusai mongoi papaabar di Pitrus do ka, “Posisikapono i Pitrus mongoi siti dagai,” ka. Om korikot nopo dii iri duvo tulun diri siri di Pitrus om minangaabar do irad diri.
44009039	Om pomoromponno dii i Pitrus do mampanau maja di duvo tulun diri do mongoi siri Yupa. Nokorikot nopo dii iolo siri, om ovitono dii diri duvo tulun i Pitrus mindakod siri savat bilik. Om songiadan i tongotongondu napatajan do savo misoliput di Pitrus do poontong iolo diri tongosabung tinombir di Dukas iri poimvijaupo isido.
44009040	Nga sinuu di Pitrus kasangkat iri tongotulun poidu mantad siri bilik, om singkotudno dii isido sumambayang. Om gotuvangno dii i Pitrus diri kojuvan di Dukas, om kadisido, “Tobita, tungagno,” ka. Om turus dii do nokoingkalat i Dukas. Om kaantangaijo nopo dii i Pitrus om tungagno dii isido.
44009041	Om kuutaino dii di Pitrus iri longon di Dukas do pinoingkakatjo. Om loovono dii di Pitrus iri tongotongondu napatajan do savo om iri tongotulun vokon i songonuvon di Kinoringan, om poontongono dii di Pitrus iolo do novijauno dii i Dukas kavagu.
44009042	Om mantad diri nokotongkopno dii iri abar di Dukas siri Yupa. Nokorongou nopo dii i tongotulun om oguu dii iolo naparsaya di Tuhan.
44009043	Om minijon i Pitrus piipiro tadau siri valai do tukang moninidang di kulit do dupot, ngaranjo i Simun.
44010001	Kivaro iso tulun iri okonko bansa Joudi soi Bandar Koisoria. Ngaranjo nopo nga i Kunolius. Isidono kotua do aatus soujor. Om iri nopo kountunan do soujorjo nga pinonguranan do “Kountunan mantad Vonuvo Itolia.”
44010002	Om rumalan i Kunolius maja do ugama Joudi, om sumamba isido mivaja di tongotulun siri valaijo do Kinoringan nogi. Om obintaak isido di tongotulun Joudi iri ongomimiskin, om soumur isido sumambayang si di Kinoringan.
44010003	Kivaro iso tadau do pukul tiga kama minsosodop diri om nipoontong iso moloikat do Kinoringan rumikot si di Kunolius. Om kadi moloikat disido, “Kunolius,” ka.
44010004	Om nokorosi i Kunolius mongontong di moloikat, om kadisido, “Onu iri, tuan?” ka. Om jawapno dii i moloikat do ka, “Aukoi oolingan do Kinoringan do norongou Disido iri sambayangnu, om oilaan Disido iri nitulungnu di tongotulun do omiskin.
44010005	Nga ponuupo do tulun mongongoi di Simun, i ponguranan do i Pitrus.
44010006	Minijon isido si di sangaijo i Simun siri timbing do vaig si Bandar Yupa. I sangaijo nopo nga tukang moninidang di kulit do dupot,” kadi moloikat.
44010007	Nokoompus nopo dii i moloikat mitangar om pogiduno dii isido. Om loovono dii di Kunolius iri duvo tulun i susuuonjo om iso soujorjo nga iri rumalan maja do ugama Joudi om monulung isido di Kunolius.
44010008	Popoilo i Kunolius diolo kasangkat diri tinangaran di moloikat om sinuu disido iri tolu kojuvan diri do mongoi soi Yupa.
44010009	Tangaadau kama di susuvab om masipo iolo manau-panau mongoi soi Yupa. Ontok do aui osodu iolo mantad si Yupa om minindakod i Pitrus sumambayang siri soribau di taap iri arantai.
44010010	Om vinitilon dii isido do aupo nakaansak iolo. Om nokoontong dii i Pitrus diri iso pinointalang
44010011	do noukab ilo tavan. Om kivaro naantangan disido irad di iso inombubut do kain do tagajo do pinoulu si tana.
44010012	Om naantangan disido i tongobansa do pipiaraan om i tongobansa do tombolog om tongobansa do dupot do mampanau, tumungkaung om iri mundus siri saralom di inombubut do au apatut akanon di tongotulun Joudi.
44010013	Om norongou disido iso dolou minitangar do ka, “Pitrus, tungagno, sumboliono iti dupot om akanono,” ka.
44010014	Nga jawapno dii i Pitrus do ka, “Tuhan, aukui! Do au okupo insan nakaakan do tongodupot do asaim do au apatut akanon dagai bansa Joudi,” ka.
44010015	Om mitangar i dolou kumoinduvo do ka, “Adako mitangar do irad dino do asaim do au apatut akanon, do kadi Kinoringan, ‘Obulikoi mangakan dino do olidang ino,’ ka,” kadi dolou.
44010016	Nga intolu pinoulu iri inombubut, om iri om iiri tinangaranJo. Noompus nopo dii iri om pinoinsavatno dii iri inombubut si suruga.
44010017	Nga oboringou dii i Pitrus minsosoromo nong onu komoion diri nipoontong si disido. Aupo naavi disido minsoromo, om naayanganno dii di tolu tulun mantad si di Kunolius iri valai di Simun. Om poingkakat dii iolo siri gotuvang di pintu.
44010018	Om minongoloou iolo di tulun si saralom do valai, om duatono do ka, “Kivaro naku iso tulun minijon siti, ngaran i Simun, i ponguranan do i Pitrus?” ka.
44010019	Masipo i Pitrus minsoromo nong onu komoion diri nipoontong si disido, om kivarono dii tinangaran do Tatod do Kinoringan norongoujo, “Pitrus, rongoono iti tinangaranku. Kivaro tolu kojuvan mogium dikau.
44010020	Ingkakatno om indaauno. Ada opiduvo ino ginavonu, nga vajano diolo do Iokuno minonuu diolo mongoi siti dikau,” ka.
44010021	Om ingkakatno dii i Pitrus om minindaau do sumamung di tolu kojuvan. Om kadi Pitrus, “Iokuno i tulun iumon muju. Onu dii koiuman muju dogo?” ka.
44010022	Om jawapno dii iolo do ka, “Sinuu ikoi di Kunolius, iso kotua di aatus soujor, mongoi siti. Isido nopo nga tulun do aandai i sumamba do Kinoringan om rojoon isido di tongotulun Joudi. Sinuu isido di moloikat tolidang poongoi dikau siri valaijo supaya korongou isido di tinangarannu,” kadiolo.
44010023	Om pinoodoppo dii di Pitrus sonsodop iri tolu kojuvan siri valai ijononjo. Om pomoromponno dii i Pitrus di susuvab om minaja diolo. Om kivaro piipiro sulod i naparsaya di Yisus si Bandar Yupa nogi do minaja diolo. Om minapitpo dii iolo modop sonsodop.
44010024	Om susuvab nopo dii kavagu om korikot dii iolo siri Bandar Koisoria. Om mongindad dii i Kunolius di korikatan diolo. Om oguu nogi kosuladan di Kunolius om i tandam-andamjo i pinorikot di Kunolius mongindad siri valaijo.
44010025	Korikot nopo dii i Pitrus siri valai om somungono dii di Kunolius isido. Om tinumungub dii isido sumamba di Pitrus.
44010026	Nga poingkokoto dii di Pitrus isido, do kadisido, “Ingkakatno, do ioku nogi nga iradi dika, tuluni toomod,” ka.
44010027	Mangar-tangarpo dii i Pitrus, om masu isido siri valai om nokoontong dii diri tongotulun toguu do minuntun siri.
44010028	Om kadi Pitrus diolo, “Oilaan mujuno do au apatut ikoi tulun ugama Joudi magandaa dikovu i tulun di okonko bansa Joudi om au apatut rumunggum dikovu. Nga kivaro nipoontong di Kinoringan si dogo do monuduk dogo do isai-isai nopo tulun nga au obuli roitan do asaim.
44010029	Jadi ontok diri minongongoi iolo dogo om vaja okuno dii mongoi siti do aui avagat i ginavoku. Om maino, Usai, duatonku dii ika nong nokuro do minonuuko poongoi dogo siti,” kadi Pitrus.
44010030	Om kadi Kunolius, “Di songkoniaabon do irad diti di tadau diri, sinumambayang oku siti valaiku di pukul tiga minsosodop. Tigog kai dii do nokorikot iri iso kojuvan do miningkakat siri gotuvangonku om tinumitiu i sabungjo.
44010031	Om kadisido, ‘Kunolius, nokorongou i Kinoringan di sambayangnu om aui oolingan Disido iri nitulungnu di tongotulun di omiskin.
44010032	Nga ponuuno do tulun mongoi soi Yupa do mogium di Simun, i ponguranan do i Pitrus. Minijon isido si valai di sangaijo, i Simun, siri timbing do vaig. I sangaijo nopo dii nga tukang moninidang do kulit do dupot,’ kadi moloikat.
44010033	Irino dii do turus minonuu oku do tulun poongoi dikau siti. Nga aandai do nokorikotko siti dagai. Om maino minoiuntun ikoi do mongindad dikau siti gotuvang do Kinoringan, do rumongou ikoi diri nisuu do Kinoringan dika,” kadi Kunolius.
44010034	Om timpuunno dii i Pitrus monuduk diolo, om kadisido diolo, “Oilaankuno maino do oinomod do au momili i Kinoringan do tulun.
44010035	Om nunuu nopo bansa do tulun nga kouvangan do Kinoringan nong mongurumat isido do Kinoringan om mamaal di aandai.
44010036	Oilaan mujuno dii iri komoion di abar pinorikot do Kinoringan si dagai bansa Israil pasal do kasandadan do ginavo di tongotulun do i Yisus Koristus inontodon diri, irino Tuhan i monguasa kasangkat do tulun.
44010037	-
44010038	Om oilaan muju nogi nong onu najadi siti Vonuvo Yudia di koopod i Yaya mangaabar do misti mokibatis i tongotulun. Rinumikot i Yisus mantad Bandar Nasarit, om ontok nopo diri nga inonuan Isido di Tatod Tolidang mantad di Kinoringan, om popokuasa i Kinoringan nogi Disido. Om timpuunno dii i Yisus tumongkop soi Vonuvo Golilia gosob do siti Yudia. Om mamaal Isido do aandai om mongolingos Isido do kasangkat di tongotulun i kinuasaan di kotua do rogon do poimvaja i Kinoringan di Yisus.
44010039	Om ikoi nogi nga sumaksi di tongokaraja di Yisus soi Bandar Yorusalim om pointongkop diti vonuvo do tulun Joudi. Nga pinatai i Yisus do pinapapak di tongotulun siri salib.
44010040	Om vinijau Isido do Kinoringan di kotolu tadau. Om pinointalang do Kinoringan Isido si dagai.
44010041	Nga okonko kasangkat di tongotulun nokoontong Disido do ikoi-ikoi noopo nokoontong do novijau Isido. Do mantadpo di pogulupo om pinili ikoino do Kinoringan do sumiliu do saksi di Yisus. Ontok di vinijau do Kinoringan i Yisus mantad si kapatajon, om miniuruk ikoi Disido mangakan om mongiup.
44010042	Om sinuu ikoi di Yisus papaabar di Abar do Aandai di tongotulun. Om sinuu ikoi nogi popoilo diolo do i Yisus nopo nga pinili do Kinoringan momutus di tongotulun, iri nongapataino om iri poimvijaupo.
44010043	Di pogulupo om nakatangarno i tongonabi, i popolombus di tinangaran do Kinoringan, pasal di Yisus do popoilo iolo do isai-isai nopo aparsaya di Yisus nga oompunan i dusojo mantad do kuasa do ngaran di Yisus,” kadi Pitrus di Kunolius om i songkoruanganjo.
44010044	Masipo i Pitrus mitangar di tongotulun diri om minindaau iri Tatod Tolidang rinumikot siri di kinasangkatan diri tongotulun rumongou di Abar do Aandai.
44010045	Om oiranan dii marong iri tongotulun Joudi i minaja di Pitrus do inonuan do Kinoringan i tongotulun di okonko bansa Joudi do Tatod Tolidang.
44010046	Do nokorongou iolo di tinangaran di tongotulun di okonko bansa Joudi diri do moisosondiang i tinangaran diolo, om mangarajou iolo do kuasa di Kinoringan. Om kadi Pitrus di songkoruanganjo,
44010047	“Inonuan iti tongotulun siti di Tatod Tolidang irad daton tulun Joudi di pogulu. Au obuli tokou tumingkod mamatis diolo silo vaig,” kadi Pitrus.
44010048	Om suuono dii di Pitrus i tulun mamatis diolo saralom ngaran di Yisus Koristus. Om pokionuon di Kunolius om i songkoruanganjo i Pitrus do mijon siri diolo piipiro tadau.
44011001	Nga nokorongou nopo dii i tongosusuuon di Yisus om i tongosulod vokon i naparsaya di Yisus pointongkop soi Vonuvo Yudia do i tulun di okonko bansa Joudi nogi nga aparsaya di tinangaran do Kinoringan.
44011002	Jadi korikotpo dii i Pitrus soi Bandar Yorusalim om i tongotulun i maja do adat monunat nopo nga pakasala disido.
44011003	Kadiolo, “Nokuro do mongoiko silo di tongotulun di okonko bansa Joudi om muntunko diolo do mangakan?” ka.
44011004	Jadi niabar di Pitrus diolo iri kinojodianjo mantad di timpuuni.
44011005	Om kadi Pitrus diolo, “Ontok diri sumambayang oku soi Bandar Yupa, om nipoontong si dogo iri irad do inombubut do kain tagajo do pinoulu mantad soi suruga pinoinsomok dogo.
44011006	Inantanganku dii marong nong onu siri saralom om antangaiku dii do kivaro kasaangkat di tongobansa do pipiaraan, om tongobansa do dupot do orongit, om tongobansa do tombolog om tongovovokon di au apatut akanon tokou tulun Joudi.
44011007	Om nokorongou oku iso dolou mitangar dogo, ‘Tungagno, Pitrus! Ponumbalino diti dupot om akanono,’ ka.
44011008	Nga kangku, ‘Tuhan, au okui mangakan dino, do au okupo insan mangakan do nunuu nopo iri asaim om au apatut akanon,’ ka.
44011009	Nga jawap kadi dolou kumoinduvo mantad soi suruga, ‘Adako mitangar do irad dino do asaim do au apatut akanon do kadi Kinoringan, “Obulikoi mangakan dino do olidang ino,” ka,’ kadi dolou.
44011010	Nga intolujo pouluo iri inombubut om iri om iiri tinangaranjo. Noompus nopo dii iri om poinsavatono dii iri inombubut si suruga.
44011011	Om ontok diri, kivaro tolu tulun nokorikot siri valai ijononku. Sinuu iolo di iso kotua di aatus soujor, ngaranjo i Kunolius, do mongoi siri dogo mantad soi Bandar Koisoria.
44011012	Om sinuu oku di Tatod do Kinoringan, ‘Adano opiduvo ino ginavonu, vajano diolo,’ ka. Iti onom sulod tokou i naparsaya di Yisus nga minaja nogi dogo. Korikot ikoi nopo dii soi Koisoria om asu ikoino dii siri valai di Kunolius.
44011013	Om popoilo i Kunolius dagai do naantangan disido iri iso moloikat mingkakat siri valaijo. Om kadi moloikat disido, ‘Ponuuno do tulun do mongongoi di Simun Pitrus silo Bandar Yupa.
44011014	I Pitrus nopo nga monuduk dika om i sampaganakannu supaya kaanu kou di kovijaan do auso koovion,’ kadi moloikat.
44011015	Timpuun okuno dii mitangar diolo, om inonuan iolo di Tatod Tolidang irad daton inonuan di pogulu.
44011016	Om aandamanku i tinangar di Tuhan do kaDisido, ‘I Yaya nopo nga mamatis di tongotulun do vaig. Nga pamatis nopo do Kinoringan nga manaak dikovu di TatodJo Tolidang,’ kadi Yisus.
44011017	Atarang marong do nitaak di Kinoringan i TatodJo Tolidang di tulun di okonko bansa Joudi, irad nogi dino do nitaak Disido i TatodJo Tolidang daton ontok do aparsaya tokou di Tuhan Yisus Koristus. Jadi sombo buli potingkodonku i Kinoringan,” kadi Pitrus.
44011018	Nokorongou nopo dii iolo di tinangar di Pitrus do irad diri om otosno dii iolo, om auno dii pakasala iolo kavagu. Nga mangarajouno dii iolo do Kinoringan do kadiolo, “Nitaak do Kinoringan iso kosivatan supaya i tongotulun di okonko bansa Joudi nogi nga obuli rumorogo di duso doisido om kaanu kovijaan do auso koovion,” ka.
44011019	Ontok do pinatai i Sotipanus nga minoitotondijang i tongotulun i naparsaya di Yisus sabap do sansarawon di tongotulun Joudi. Piipiro iolo nga minongoi soi Vonuvo Puniki, om soi Puru Siprus om soi Bandar Ontukia, om popoilo iolo di Abar do Aandai di tongotulun Joudi noopo.
44011020	Nga iri nopo tongotulun vokon i naparsaya di Yisus mantad si Siprus om mantad si Bandar Korini nga minongoi soi Ontukia nogi. Om papaabar iolo di Abar do Aandai pasal di Tuhan Yisus di tongotulun Joudi om nogi i tongotulun di okonko bansa Joudi siri Ontukia.
44011021	Om agajo kuasa do Kinoringan monulung diolo. Om oguu tongotulun gumotuvang di Tuhan om aparsaya Disido.
44011022	Om korongou nopo dii i tongotulun i naparsaya di Yisus saralom do poiuuntunan siri Bandar Yorusalim do naparsaya i tongotulun di okonko bansa Joudi si Ontukia di Tuhan. Jadi sinuu diolo i Banabas mongoi soi Ontukia.
44011023	-
44011024	Isido nopo nga tulun do aandai, om noponu i ginavojo do kuasa di Tatod Tolidang om aparsaya isido marong. Korikot nopo dii i Banabas soi Ontukia, om naantanganjo do agajo barakat do Kinoringan di tongotulun siri om asanang dii i ginavojo. Om monosiat i Banabas do pogirot di ginavo diolo do misti rumalan maja di Tuhan do aavi-avi i ginavo diolo. Korongou nopo dii i tongotulun om oguu dii i naparsaya di Tuhan.
44011025	Om minongoi i Banabas siri Bandar Tarsus mogium di Soul.
44011026	Om kosomungai nopo dii di Banabas i Soul om angataijono dii muli soi Ontukia. Sontoun linaid diolo mirurunggum di tongotulun saralom do poiuuntunan di tongotulun do aparsaya di Yisus soi Ontukia, om monuduk iolo di kinoguuan di tongotulun siri. Timpuunno dii i tongotulun soi Ontukia do momungaran diri tongotulun di Yisus do tulun Koristian.
44011027	Om ontok diri kivaro piipiro nabi, i popolombus di tinangaran do Kinoringan, do minongoi soi Ontukia mantad siri Bandar Yorusalim.
44011028	Nokountun nopo dii i tongotulun diri om miningkakat dii iso nabi diri, ngaranjo iAgabus. Om mitangar isido mantad do kuasa di Tatod do Kinoringan, om popoilo isido di tongotulun do rumikot i kolikapan kotongkop do vonuvo. Nga ontok do sumiliu i Koloudius do raja om orikatan nogi i tinangarjo.
44011029	Om tinantu di tongotulun di Yisus soi Ontukia poovit do siin soi Vonuvo Yudia do ponulung di tongosulod i naparsaya di Yisus i mijon soi. Jadi isai iri oguu siin oguu itaak; isai iri okuyak siin okuyak itaak. Irino gosob do agaasanjo.
44011030	Nokopoirurukut nopo dii i tongotulun diri siin om pokitulung iolo duvo di Banabas om i Soul do mongovit diri siin do pokoyon siri tongokotua di tulun i naparsaya siri poiuuntunan soi Vonuvo Yudia.
44012001	Om ontok diri, timpuunno dii i Raja Irudis pokoruol di tongotulun i naparsaya di Yisus siri poiuuntunan.
44012002	Om minonuu isido monotok di liou di Yakub, iakajo di Yaya.
44012003	Kaantangai nopo dii di Raja Irudis do aandaian i tongotulun Joudi do napatai i Yakub om suuojono dii i soujorjo do manangkap di Pitrus nogi. Nga ontok diri om Tadau Tagajo di tongotulun Joudi do Kapangakanan diolo Kuui do Auso Poudor.
44012004	Katangkap nopo dii diolo i Pitrus, om pojiilo nogi dii diolo. Om kivaro opulu om onom soujor taraapat-apat moisusuvoli mangajaga di Pitrus saralom jiil. Natantuno daa di Raja Irudis do mongindad do katalib i Tadau Tagajo do Paska, om ovito nogi dii disido i Pitrus lumabus do bisarawon si gotuvang di tongotulun om patajon nogi dii disido i Pitrus.
44012005	Ontok di nataan i Pitrus siri jiil, ogiat marong i tongotulun si poiuuntunan do tulun di aparsaya do sumambayang di Pitrus do mokitulung do Kinoringan.
44012006	Om korikot nopo dii i sodop dii do aupo mongovit i Raja Irudis di Pitrus lumabus supaya bisarawon isido, om nokoodop isido siri pialatan duvo soujor. Gibang vanan di longon di Pitrus kinagasan do rantai si longon di soujor siri misampapingjo. Om iri nopo koiso soujor mangangajaga nga poingkakat siri pintu di bilik.
44012007	Om tigog kai dii do nokorikot iso moloikat di Tuhan om tumitiu i vinaang siri bilik do jiil. Om tapapo dii di moloikat i Pitrus, om kadisido, “Posikno kosikap!” ka. Om turus rinumatu toomod i tongorantai si longon di Pitrus.
44012008	Om kadi moloikat kavagu di Pitrus, “Pokogosono ino kambot sino tavaknu om panangkasutno,” ka. Om vojoono dii di Pitrus i tinangarjo. Om kadi moloikat kavagu, “Kurilibono ino sabungnu om kayono vajano dogo,” ka.
44012009	Om vajano dii i Pitrus di moloikat mampanau lumabus mantad si jiil. Nga okonko oilaan di Pitrus do obontol iri vaalon di moloikat. Panantaman nopo daa disido om nipoontong si disido iri moloikat.
44012010	Om labusno dii iolo siri iso pintu i jinagaan di soujor, om talibno dii iolo di koduvo pintu do kivaro soujor mangangajaga, om nokorikot iolo siri pintu bosi i mongoi siri bandar. Om minukab dii toomod iri pintu bosi, om labusno dii iolo. Om pampanauno dii iolo duvo di moloikat siri iso ralan, om tigog kai dii do linumijot iri moloikat diri.
44012011	Kopurimanai nogi dii di Pitrus do sabanar do nakalabus isido mantad siri jiil, om kadisido, “Na, baru nogi dii oilaanku do obontol do sinuu di Tuhan i moloikatJo mongoi monulung dogo. Om popoidu Isido dogo mantad do kuasa di Raja Irudis, om mantad do kouvangan di tulun Joudi do mamatai dogo,” ka.
44012012	Koilaai nopo dii di Pitrus do irad diri, om ongoino dii isido siri valai di Moria, iinojo di Yaya Markus. Om oguu dii i tongotulun minuntun siri do sumambayang.
44012013	Korikot nopo dii i Pitrus siri valai om kotukono dii disido i pintu si luar. Om korikot iso raraa gogojian, ngaranjo i Rouda, do mongorongou disido.
44012014	Kotutunai nopo dii disido i dolou di Pitrus, om aandaian dii marong i ginavojo gosob do noolingan disido mongukab i pintu. Nga panangkusno dii isido gumungguli do masu si saralom do popoilo di tongotulun, “Silono i Pitrus nokorikotno poingkakat si luar,” kadisido.
44012015	Jawapno dii iolo do ka, “Mulaukoi,” ka. Nga ogiat i Rouda mitangar do, “Oinomod bo do silo i Pitrus,” ka. Nga kadiolo, “Irino moloikatjo kama,” ka.
44012016	Nga au tumingkod i Pitrus mongotuk di pintu. Jadi ongoiono dii diolo ukabai i pintu, om kaantangai dii diolo i Pitrus om osumboijan dii marong iolo.
44012017	Om mapoi-kapoi dii i Pitrus do popootos diolo do ongolalava. Nokootos nopo dii iolo, om pangaabarno dii i Pitrus diolo pasal di Tuhan do pinapalabus disido mantad siri jiil. Om ponuuno dii isido diolo do ka, “Poiloo muju i Yakub om i tongosulod vokon i naparsaya di Yisus diti abarku,” ka. Om pampanauno dii isido mongoi sondiang pantok.
44012018	Kanavau nopo dii di susuvab, om okonko aalang-alang iri tongosoujor osurau mogium nong sinombo i Pitrus.
44012019	Om sinuu di Raja Irudis i tulun do mogium di Pitrus, nga aui dii nosomungan diolo. Jadi tikidono dii disido i tongosoujor mongoduat, om ponuu dii i Raja Irudis di soujor mamatai di tongosoujor iri minangajaga di Pitrus siri jiil. Katalibpo dii iri om ongoino dii i Raja Irudis mantad Bandar Yorusalim do mijon soi Bandar Koisoria.
44012020	Kivaro iso maso do naraatan marong i Raja Irudis di tulun siri Bandar Tirus om Sidun. Nga monguasa i Raja Irudis di vonuvo nontodon di tongotaakanon di tulun Tirus om Sidun. Jadi taanon daa dii di raja iri tongotaakanon diolo do au polobuson sabap araatan isido. Om irino dii kosusaan di tongotulun Tirus om Sidun diri. Jadi minongoi iri piipiro tulun mantad siri Tirus om Sidun do sumamung di iso tulun, ngaranjo nopo nga i Balatus. Isidono monguasa do valai di Raja Irudis. Om papaabar iri tongotulun di Balatus di kosusaan doisido. Om samung nogi dii iolo di Raja Irudis do mokianu kopiandaian.
44012021	Korikot nopo dii i tadau pinili di Raja Irudis do sumamung di tongotulun diri om panansabungno dii isido di sabungjo, irino sabung do raja. Om ongoino dii isido si toogomonjo do mitangar di tongotulun.
44012022	Om sonluluvap dii i tongotulun di Raja Irudis do ka, “Okonko tulun ilo, i pinokokinoringan ilo,” ka.
44012023	Om aandaian dii i Raja Irudis di tongotulun do mangarajou disido. Jadi tigog kai dii do pokorualai dii di moloikat do Tuhan i Raja Irudis sabap nga au mongurumat isido do Kinoringan. Om ginirason dii i raja gosob do napatai.
44012024	Nga makin nogi tumongkop i tinangaran di Kinoringan om muang-ruang dii i tongotulun i naparsaya di Yisus.
44012025	Nokoopod nopo dii i Banabas duvo di Soul di kurion diolo soi Bandar Yorusalim om uli nogi dii iolo soi Bandar Ontukia. Om pinavaja nogi diolo i Yaya pinonguranan do i Markus.
44013001	Om kivaro piipiro nabi, i popolombus di tinangaran do Kinoringan, om piipiro tulun do monunuduk di tinangaran do Kinoringan siri poiuuntunan di tongotulun i naparsaya di Yisus soi Bandar Ontukia. Ngaran nopo diolo nga i Banabas, om i Somiun, i pinonguranan do Oitom, om i Lukius mantad Bandar Korini, om i Soul, om i Manan, i sulod angkat di Raja Irudis.
44013002	Ontok di mogpuasa om mamaal iolo do karaja do Tuhan, om suuono dii iolo di Tatod Tolidang do, “Porijangopo i Banabas duvo di Soul maino do loovonKu iolo maja diri isuuKu diolo,” ka.
44013003	Koopod nopo dii iolo i limo kojuvan do mogpuasa, om sumambayang, om kamawo nogi dii di tolu kojuvan i Banabas om i Soul supaya oilaan di tongotulun vokon do iolono tulun kipangkat. Om suuo nogi dii diolo i Banabas om i Soul mampanau. Siprus
44013004	-
44013005	Jadi sinuu di Tatod Tolidang i Banabas om i Soul do rumuuk siri Bandar Solukia. Om pinavaja diolo i Yaya Markus monulung diolo. Korikotpo dii iolo siri Solukia om sakono dii iolo di kapal laut do mongoi soi Puru Siprus. Om korikot nopo dii iolo siri Bandar Salamis siri Siprus om ongoino dii iolo siri tongovalai sasambayangan do tulun Joudi do monuduk di tinangaran do Kinoringan.
44013006	Koopod nopo dii iolo monuduk siri Salamis om pampanauno dii i Banabas, om i Soul om i Yaya Markus lumombus soi sampaping di puru soi Bandar Papus. Om korikot nopo dii iolo om kosomungai dii diolo iri iso tulun do oguu jimat. Isido nopo nga iso nabi Joudi do momumudut, ngaranjo nopo nga i Borisus.
44013007	Kumoruang i Borisus di gobonor di Puru Siprus, ngaranjo nopo nga i Sogius Poulus. Om atarom dii tutok di Sogius Poulus, jadi loovono dii disido i Banabas om i Soul gumotuvang disido do sirongou isido di tinangaran do Kinoringan.
44013008	Ontok do minitangar i Banabas om i Soul di gobonor nga kumilavan dii i Borisus i tulun do oguu jimat di Banabas om i Soul, do kouvangan nopo daa disido nga potingkod di gobonor aparsaya di Yisus. Ngaran nopo di Borisus saralom tangar do Yunani nga iOlomis.
44013009	Nga ngaran nopo di Soul koduvo nga i Poulus. Noponu i ginavojo do kuasa di Tatod Tolidang om mongontong isido marong diOlomis.
44013010	Om kadi Poulus disido, “Ikano tanak do rogon. Kasangkat di aandai nga lavanonnu. Koiloko marong monoro om mangaraat. Om auko tumingkod momingkuk do tinangaran do Kinoringan iri oinomod.
44013011	Osuatko do kuasa do Tuhan maino do boloonko Disido. Om auko koontong do tadau piipiro linaid,” kadi Poulus. Tigog kai dii om nokosovut iri matojo om auno dii koontong isido. Om mavor-avor isido mogium do tulun mangaak disido.
44013012	Kaantangai nopo dii di gobonor iri om osumboijan dii marong isido di ponudukan do Tuhan, om aparsaya isido di Yisus.
44013013	Om lombusno dii kavagu i Poulus om i songkoruanganjo do sumako di kapal laut do sumondipau mantad Bandar Papus mongoi siri Bandar Paraga siri Vonuvo Pompilia. Nokorikot nopo dii iolo siri Paraga om iniduan iolo di Yaya Markus do minuli isido soi Yorusalim.
44013014	Nga i Poulus duvo di Banabas nopo nga linumombus mantad siri Paraga om korikot siri Bandar Ontukia siri Vonuvo Pisidia. Korikot nopo dii i Tadau Koingkajadan di tulun Joudi, irino tadau do ari anam, om ongoino dii i Poulus duvo di Banabas siri valai sasambayangan di tulun Joudi om ogomno dii iolo siri.
44013015	Om kivaro iso tulun do mambasa di Undang-undang i tinulis di Musa om i buuk tinulis di tongonabi, i popolombus di tinangaran do Kinoringan. Koopod nopo dii isido mambasa om ponuuno dii i tongokotua do valai sasambayangan diri iso tulun do mongoi siri di Poulus om i Banabas. Om kadisido, “Kosusuladanja, nong kivaro nosiat muju popogirot di ginavo diti tongotulun, aandaian ikoi nong popoilo kou diolo,” ka.
44013016	Jadi miningkakat i Poulus, om mapoi-kapoi isido do popootos di tongotulun, om kadisido, “Kosusuladanku, tongotulun Israil, om tongotulun di okonko bansa do Joudi iri sumamba do Kinoringan, rongou kouno diti tinangaranku.
44013017	Kinoringan nopo nga sambawon tokou tulun Israil om minomili Isido diodu-aki tokou di poguluupo. Om ontok do minijon iodu-aki tokou siri vonuvo do tulun vokon, irino Vonuvo Masir, om pinoguu do Kinoringan iolo. Om pinalabus nogi dii do Kinoringan iolo mantad siri Vonuvo Masir do agajo kuasa do Kinoringan monulung diolo.
44013018	Om insan araat gaagaya diodu-aki tokou siri padang do kovotuvan nga asabar i ginavo do Kinoringan apat nopulu toun linaid.
44013019	Om nakatalib nopo dii iri apat nopulu toun, om nokorikot nogi dii iolo soi Vonuvo Kanaan. Om pinimbibinasa do Kinoringan i turu bansa do tulun soi Kanaan.
44013020	Om posongonuvono dii Disido diodu-aki tokou iri tana apat naatus limo nopulu toun linaid. Katalibpo dii mantad diri om inonuan do Kinoringan iodu-aki tokou piipiro momumutus miganti-ganti monguasa diolo gosob do sinumuvoli i nabi Somuil jumadi do momumutus.
44013021	Ontok diri om minokianu iodu-aki tokou do iso raja. Jadi pataakono dii do Kinoringan diolo i Soul tanak di Kiis koturunan di Binjamin sumiliu do raja diolo apat nopulu toun linaid.
44013022	Nga pinoidu do Kinoringan i Soul, om posuvolijoJo dii i Daud do sumiliu do raja. Om itino tinangaran do Kinoringan pasal di Daud do, ‘OilaanKuno do i Daud nopo i tanak di Jisi nga maja do kouvanganKu, om isidono kaandaianKu,’ ka.
44013023	I Yisus nopo nga koturunan di Daud. Om i Yisusno i pinili do Kinoringan sumiliu do Momimijau daton tulun Israil irad diri nijanji Disido diodu-aki tokou.
44013024	Aupo nokoponuduk i Yisus, om kivarono iso tulun do nokopogulu mantad Disido, ngaranjo nopo nga i Yaya. Om minangaabar i Yaya di tongotulun Israil do misti iolo rumorogo di duso doisido om mokibatis.
44013025	I miruruaino dii mavi i karaja di Yaya, om kadisido, ‘Isai oku kaantangan muju? Do ioku nopo diti nga okoniko iri indad-indadon muju, do kivaropo iso tulun sumusuut dogo. Insan tumuku okupo do mongujad di tali kasutJo nga au oku kobulun do au oku kotumi di kuasaJo,’ ka.
44013026	Kosusuladanku, koturunan diIbraim, om ikovu tulun do okonko bansa do Joudi i sumamba do Kinoringan. Itokouno iti kinorikatan diti abar do kovijaan di auso koovion.
44013027	Nga iri nopo tongotulun mijon siri Bandar Yorusalim om i tongokotua diolo nga momutus mamatai di Yisus sabap do au kotutun iolo nong isai Isido. Om au oilaan diolo do Isidono iri Momimijau do tulun. Om au iolo nakaarati diri ponudukan di tongonabi, i popolombus di tinangaran do Kinoringan. Iri nopo ponudukan di tongonabi nga basawon do tulun do pointikid di Tadau Koingkajadan. Om ontok do momutus i tongotulun siri Bandar Yorusalim mamatai di Yisus, nga nokorikotno dii iri tinangaran di tongonabi diri.
44013028	Insan pun auso duso di Yisus nga pinokianu di tongotulun i Gobonor Pilatus supaya monuu isido di tongosoujorjo mamatai di Yisus.
44013029	Om pinorikot nopo dii diolo kasangkat iri nitulis si Kitab pasal di Yisus om kivaro dii i tulun mongongoi diri kojuvanJo mantad siri salib do mongovit do lobongon.
44013030	Nga pinovijau do Kinoringan i Yisus mantad si kinapatajanJo.
44013031	Om piipiro tadau linaid naantangan di tongotulun i Yisus do novijau mantad si kapatajon. Iri nopo tongotulun diri nga minaja di Yisus mantad Vonuvo Golilia mongoi soi Bandar Yorusalim om maino sumaksi iolo pasal di kinovijaan di Yisus siri di tongotulun Joudi.
44013032	-
44013033	Nokorikot ikoi di Banabas siti dikovu mongovit diti Abar do Aandai pasal di Yisus. Minangajanji i Kinoringan diodu-aki tokou do povijauon Disido i Yisus. Irino pinorikot di Kinoringan siti daton, do tokou nopo nga koturunan diodu-aki. Kivaro tinangaran do Kinoringan pasal di Yisus nitulis irad diti saralom Buuk Sinding, i roitan do Masmur numbur koduvo, ‘Ikano TanakKu. Tadau maino popoilo Oku di tongotulun do Iokuno i TamaNu,’ ka.
44013034	Om pinovijau do Kinoringan i Yisus om au Isido matai kavagu om au Isido apasa, do kadi Kinoringan pasal di Yisus pogulu, ‘ItaakKu Dika i tongobarakat iri olidang om atatap, iri nijanjiKu di Daud,’ ka.
44013035	Om iti nogi tinangaran di Yisus iri tinulis di Daud siri Buuk Sinding do, ‘Okonko poboyoon do Kinoringan i kojuvanKu do apasa do Iokuno i SusuuonJo iri rumalan marong,’ ka.
44013036	Minaja i Daud do kouvangan do Kinoringan gosob do napatai isido. Om kapatai nopo dii isido om porunggumono dii diolo iri lobongjo siri diodu-akijo om i kojuvanjo nga minasano dii.
44013037	Nga i Yisus nopo nga vinijau kavagu di Kinoringan om aui dii minasa i kojuvanJo.
44013038	-
44013039	Kosusuladanku, popoilo oku dikovu do inompunan do Kinoringan i duso tokou sabap i kinapatajan di Yisus. Irad nopo diri misti oilaan muju do isai-isai nopo aparsaya di Yisus nga koidu mantad do kasangkat di tongodusojo. Nga au tokou koidu mantad di duso tokou nong maja tokou di Undang-undang di Musa.
44013040	Antatangai mujuno supaya om au kovi osuat diri tinangaran do Kinoringan i nitulis di tongonabi, i popolombus di tinangaran do Kinoringan di pogulupo do irad diti,
44013041	‘ “Antangai mujuno, ikovu tulun do posuribak do vokon, ontok do poimvijau koupo nga mamaal Oku do karajaKu. Nga insan papatarang i tulun dikovu nong onu komoion diri karajaKu nga au kou aparsaya. Osumboijan kou mongontong nga au kovi aparsaya, jadi obinasa kou,” kadi Kinoringan,’ kadi tongonabi,” kadi Poulus di tongotulun.
44013042	Koopod nopo dii sumambayang om labusno dii i Poulus om i Banabas mantad siri valai sasambayangan. Om tangarai dii di tongotulun iolo supaya gumuli iolo kavagu monuduk siri ontok di Tadau Koingkajadan kavagu.
44013043	Nokopoiririjang nopo dii i tongotulun mantad siri valai sasambayangan om oguu dii i tongotulun maja di Poulus om i Banabas. Iri nopo tongotulun maja diolo nga tulun Joudi om tongotulun di okonko bansa Joudi nga rumalan iolo maja do ugama do Joudi. Kumitangar i Poulus om i Banabas diolo om minonuduk diolo do ka, “Misti kou atatap mangaarap do opuavang i Kinoringan dikovu,” ka.
44013044	Om korikot nopo dii i Tadau Koingkajadan kavagu om somokno do aavi i tongotulun siri bandar minoiuntun mongkinongou di tinangaran do Kinoringan iri niabar di Poulus om i Banabas.
44013045	Nga kaantangai nopo dii di tulun Joudi i tongotulun toguu om tumaai iolo marong di Poulus om i Banabas. Om lumavan dii iolo di tinangaran di Poulus om monginsasana iolo disido.
44013046	Nga makin nogi dii do opusu i Poulus om i Banabas mitangar di tongotulun Joudi do ka, “Apatut do popoilo ikoi dikovu mogulu di tinangaran do Kinoringan. Nga au kou uvang rumongou, do panantaman muju om au kou kaanu do kovijaan do auso koovion. Nga rumijang ikoi dikovu om popoilo ikoi di Abar do Aandai di tulun do okonko bansa do Joudi.
44013047	Do itino nisuu di Tuhan dagai do ka, ‘Monuu Oku dikovu mongoi siri di tongotulun di okonko bansa do Joudi do sumiliu kou irad di tanavau diolo. Om sumiliu kou irad di vajaan di kasangkat do tulun siti vonuvo supaya kaanu iolo kovijaan do auso koovion,’ kadi Tuhan,” kadi Poulus.
44013048	Korongou nopo dii i tongotulun do okonko bansa do Joudi irad diri, nga aandaian dii i ginavo diolo, om mangarajou iolo do Kinoringan sabap i tinangar di Poulus. Nga pinili do Kinoringan di poguluupo nong isai kaanu do kovijaan do auso koovion. Jadi isai-isai nopo diolo di nopili do Kinoringan nga naparsaya di Yisus.
44013049	Om popitongkopno dii i tongotulun i naparsaya di Yisus di tinangaran do Tuhan siri vonuvo diri.
44013050	Nga popibonsi i tulun Joudi di tongotulun tagajo om i tongotongondu do agajo pangkat i rumalan sumamba do Kinoringan. Om timpuunno dii iolo pokoruol di Poulus duvo di Banabas. Om sinunsub diolo popoidu i Poulus om i Banabas mantad si vonuvo diri.
44013051	Nga tinantag di Poulus om i Banabas iri lisovu si takod doisido do irino tanda do popoilo iolo di kasalaan diri tongotulun. Irad nopo dii diri nga minongoi dii i Poulus om i Banabas soi Bandar Kunium.
44013052	Om nongoponu dii do kuasa di Tatod Tolidang i ginavo di tongotulun di Yisus siri Bandar Ontukia om asanang dii i ginavo diolo.
44014001	Korikot nopo dii i Poulus duvo di Banabas siri Bandar Kunium, om irad nogi soi Bandar Ontukia soi Vonuvo Pisidia. Nakaasu iolo siri valai sasambayangan do tulun Joudi om oingod iolo monuduk gosob do oguu i tongotulun Joudi, om i tongotulun do okonko bansa do Joudi nga aparsaya di Yisus.
44014002	Om ii nopo tongotulun Joudi iri au aparsaya nga popibonsi di tulun do okonko bansa do Joudi, om pakaraat di ginavo di tongotulun supaya lumavan di tongosulod i naparsaya di Yisus.
44014003	Om alaid i Poulus om i Banabas mijon siri Bandar Kunium. Om opusu iolo popoilo di Abar do Aandai pasal di Tuhan. Om nitaak di Tuhan i kuasaJo si di Poulus om i Banabas supaya mamaal iolo do kosunduvan om pongintutunan, om irad diri ipoontong di Tuhan di tongotulun do iri nopo Abar do Aandai i nituduk di Poulus om i Banabas nga oinomod do opuavang i Tuhan di tongotulun.
44014004	Om nopiduvono dii i tongotulun siri bandar diri; nopintanga maja di tulun Joudi, om nopintanga maja di susuuon di Yisus.
44014005	Om minoiupakat i tongotulun Joudi om i tongotulun di okonko bansa Joudi om i tongokotua diolo do mongurun daa di Poulus om i Banabas do mongodumpau di vatu.
44014006	-
44014007	Koilaai nopo dii di susuuon di Yisus iri poiupakatan diolo om minogidu iolo mongoi soi Bandar Listuria om Dabi siri Vonuvo Likunia. Om popoilo iolo di Abar do Aandai di tongotulun siri bandar diri, om pointongkop di tongokampung vokon siri Vonuvo Likunia.
44014008	Kivaro iso kusai siri Bandar Listuria do nokimai duvo-duvo i takodjo, om au kapanau isido mantad di kosususupo.
44014009	Mogom-ogom isido rumongou di tinangaran di Poulus. Kaantangai nopo dii di Poulus iri tulun nokimai do aparsaya do obuli olingasan, om natantangan dii di Poulus iri tulun nokimai diri,
44014010	om tangarono dii disido do opuod do ka, “Ingkakatno,” ka. Om simpodno dii iri tulun diri miningkakat om pipapanauno dii isido.
44014011	Kaantangai nopo dii di tongotulun siri i vinaal di Poulus, om muvap-luvap dii iolo saralom do tangar Likunia, “Nokoindaauno i divato tokou do sinumiliu iolo do tulun toomod,” ka.
44014012	Om pinonguranan diolo i Banabas do Jius, om i Poulus pinonguranan diolo do Orumis, irino ngaran do divato koduvo, do isidono monunuduk.
44014013	Iri nopo valai di pinoijanan di patung di Jius nga si luar do bandar, om ongoiono dii di imam di Jius i tongosapi kusai om i tongovusak mantad si valai di pinoijanan di patung do oviton mongoi siri pintu, do monogit daa iri imam om iri tongotulun di Poulus duvo di Banabas.
44014014	Karangaai nopo dii di susuuon di Yisus, irino i Banabas om i Poulus, do monogit i tongotulun diolo, om ruakono dii diolo i sabung doisido kondiri do osusa ginavo. Om moginangkus iolo siri pialatan di tongotulun toguu, om lumuvap do kadiolo,
44014015	“Ooi tongotulun kasangkat, ada kou irad dino do ikoi nga iradi dikovu, tulun toomod noopo! Mongovit ikoi di Abar do Aandai supaya tumolikud kou diti divato muju, om gumotuvang kou do Kinoringan. I Kinoringan nopo nga minomorun dilo tavan, om diti tana, om vaig om kasangkat diti saralom vonuvo.
44014016	I poguluupo pobojoon do Kinoringan i tongobansa maja do kouvanganjo kondiri.
44014017	Nga insan irad diri, mamaal i Kinoringan do aandai di tongotulun supaya oilaan diolo i kaandaioJo. Om manaak Isido diri darun daton mantad soi tavan. Om manaak Isido do kouvaan pointikid-tikid toun. Om manaak Isido do taakanon supaya povijau daton om aandaian dii i ginavo tokou,” kadi Poulus.
44014018	Insan irad diri tinangar di Poulus, osusa iolo duvo di Banabas potingkod di tongotulun do monogit doisido.
44014019	Nga korikot nopo dii piipiro tulun Joudi mantad siri Bandar Ontukia siri Vonuvo Pisidia, om mantad siri Bandar Kunium om papavaja iolo di tongotulun Listuria do monusa di Poulus. Dumpauo dii diolo i Poulus do vatu om andasan nopo daa dii diolo do napataino i Poulus. Jadi gajato dii diolo palabus mantad siri bandar om iduai dii diolo muli.
44014020	Om kivaro piipiro tulun naparsaya di Yisus si Bandar Listuria do nokorikot si di Poulus, om songingkakat dii iolo misoliput disido. Nga tungagno dii i Poulus do gumungguli kavagu siri bandar. Susuvab nopo dii om lombusno dii iolo duvo di Banabas soi Bandar Dabi.
44014021	Papaabar i Poulus duvo di Banabas di tongotulun di Abar do Aandai siri Bandar Dabi, om oguu dii i tongotulun do naparsaya di Yisus siri. Om gunggulino dii kavagu i duvo susuuon di Yisus siri Bandar Listuria, Kunium om Ontukia siri Vonuvo Pisidia.
44014022	Om popogirot i Poulus duvo di Banabas di ginavo diri tongotulun di Yisus siri tongobandar diri. Om monosiat i Poulus om i Banabas diolo do tumilombus do aparsaya di Yisus. Om minonuduk iolo mongiduvo irad diti, “Misti osuat tokou oguu kasansaraan maino siti vonuvo sabap aparsaya tokou di Yisus, om ampa nogi opurimanan tokou do kasandadan do ginavo soi Kopomorintaan do Kinoringan,” ka.
44014023	Om pomilino dii i Poulus om i Banabas di tongokotua siri pointikid-tikid do poiuuntunan di tulun i naparsaya di Yisus. Koopodpo dii iri, om mogpuasa nogi dii iolo om sumambayang do mokitulung di Tuhan supaya momiara Isido di tongotulun. Om popoilo nogi dii iolo diri tongotulun do, “Misti do piarawon kou di Tuhan do naparsaya kou Disido,” ka.
44014024	Jadi nakapanau nopo dii i Poulus om i Banabas tumalib siri Vonuvo Pisidia om rumikot nogi siri Bandar Paraga siri Vonuvo Pompilia.
44014025	Om koopod nopo dii iolo popoilo di Abar do Aandai soi Bandar Paraga om ruukno dii iolo siri Bandar Otolia.
44014026	Om sakono dii i Poulus om i Banabas di kapal laut siri Otolia do gumungguli siri Bandar Ontukia siri Vonuvo Siria i nontodon diolo. I pogulu do aupo nakapanau iolo om sinambayangan iolo di tongosulod i naparsaya di Yisus siri Bandar Ontukia di Kinoringan supaya piarawon di Kinoringan iolo mamaal do karaja. Nga naavino dii iri karaja diolo maino.
44014027	Om nokouli nopo dii i Poulus om i Banabas siri Bandar Ontukia, om untunono dii diolo i tongotulun i naparsaya di Yisus saralom poiuuntunan siri. Om popoilo dii i Poulus duvo di Banabas di tongotulun si Bandar Ontukia pasal diri kuasa do Kinoringan monulung doisido salaid diri minongoi iolo siri di tongotulun do okonko bansa do Joudi. Om popoilo iolo nogi di tongotulun si Bandar Ontukia do inukab do Kinoringan i tongoginavo di tongotulun do okonko bansa do Joudi supaya obuli iolo aparsaya di Yisus.
44014028	Om mijonpo i Poulus duvo di Banabas siri di tongotulun di Yisus piipiro vulan.
44015001	Nga kivaro piipiro tulun nokorikot siri Bandar Ontukia mantad soi Vonuvo Yudia. Om timpuunno dii iri tongotulun monuduk di tongosulod do okonko bansa do Joudi i naparsaya di Yisus irad diti, “Nong aupo nosunatan kou irad diri adat-adat dagai tulun Joudi i nitulis di Musa nga au kou kaanu do kovijaan do auso koovion,” kadiolo.
44015002	Om okonko aalang-alang i Poulus om i Banabas kumisival di tongotulun mantad Vonuvo Yudia pasal diri ponudukan diolo. Jadi pinili di tongosulod saralom di Yisus i Poulus om i Banabas om piipiro sulod vokon do mongoi soi Yorusalim do moiupapakat di tongosusuuon di Yisus om i tongokotua di tulun i naparsaya di Yisus siri poiuuntunan pasal diri pisivalan diolo.
44015003	Om sinuu dii di tongotulun siri poiuuntunan si Bandar Ontukia i Poulus om i songkoruanganjo do mongoi soi Yorusalim. Ontok do mampanau iolo mongoi siri Yorusalim minoguapit iolo siri Vonuvo Puniki om Vonuvo Somoria. Om popoilo i Poulus om i Banabas di tongosulod i naparsaya di Yisus siri Puniki om siri Somoria do oguu i tongotulun di okonko bansa Joudi ginumotuvang do Kinoringan do aparsaya iolo di Yisus. Om aandaian dii marong i ginavo di tongosulod saralom di Yisus do nokorongou di abar diri.
44015004	Korikot nopo dii i Poulus om i songkoruanganjo soi Yorusalim om somungono dii di tongosusuuon di Yisus om i tongokotua om i tongotulun vokon siri poiuuntunan do osuau do popoindakod diolo. Om popoilo i Poulus om i Banabas diolo kasangkat diri vinaal do Kinoringan do monulung diolo.
44015005	Nga kivaro piipiro tulun i naparsaya di Yisus do maja di kumpulan Porisi, om kadiolo, “I tongotulun do okonko bansa do Joudi misti do osunatan om suuon nogi do maja di Undang-undang di Musa,” ka.
44015006	Om untunno dii i tongosusuuon di Yisus om i tongokotua siri poiuuntunan do moiupapakat diri pisivalan.
44015007	Alaidno iolo moisusuvoli mitangar om ingkakat nogi dii i Pitrus mitangar di tongotulun Joudi i naparsaya di Yisus do irad diti, “Kosusuladanku, oilaan mujuno do iokuno i pinili do Kinoringan di pogulu supaya mongoi si di tongotulun di okonko bansa Joudi, om popoilo oku diolo di Abar do Aandai supaya korongou iolo om aparsaya di Yisus.
44015008	Om koilo i Kinoringan do ginavo di tongotulun, jadi inonuan Disido di TatodJo Tolidang i tongotulun di okonko bansa Joudi do irad nogi daton do inonuan di TatodJo Tolidang. Irino tandajo do monorima i Kinoringan di tulun di okonko bansa Joudi.
44015009	Om tokou nopo om iolo nga piniiradi di Kinoringan, do inugasan Disido i duso diolo do aparsaya iolo di Yisus.
44015010	Jadi nong irad dino, ada kou monginam do Kinoringan. Ada muju potonggungo iri Undang-undang di Musa siri di tongotulun do okonko bansa do Joudi i naparsaya di Yisus. Do insan iodu-aki tokou ko itokou kondiri nga au katanggung diri Undang-undang di Musa. Nga okonko maja di Undang-undang di Musa om kaanu do kovijaan do auso koovion.
44015011	Nong aparsaya tokou tulun Joudi di Tuhan Yisus nga opuavang Isido manaak daton do kovijaan do auso koovion irad nogi di tongotulun do okonko bansa do Joudi nga onuan do kovijaan do auso koovion,” kadi Pitrus.
44015012	Om ootosno dii i tongotulun siri, om rumongou iolo di Banabas om i Poulus popoilo diolo di tongopongintutunan om kosunduvan vinaal diolo siri di tongotulun di okonko bansa Joudi do tinulung iolo di Kinoringan.
44015013	Nokoopod nopo dii i Banabas duvo di Poulus mitangar om sinumuvoli dii kavagu i Yakub mitangar do irad diti, “Kosusuladanku, rongoo mujuno iti tangaronku.
44015014	Pinopoilo i Simun Pitrus dikovu maino do minongoi isido siri tongotulun di okonko bansa Joudi di togina. Om ontok nopo diri nga nipoontong di Kinoringan iri kosiananJo si diolo, do nopili Disido laaid iri tongotulun di okonko bansa Joudi do songonuvonJo.
44015015	Ii nopo tinangaran di tongonabi, i popolombus di tinangaran do Kinoringan, nga miinongi di komoion diti, do irad ditino i poiradan do nitulis siri Kitab,
44015016	‘Kadi Tuhan, “Touri tadau om gumuli Oku kavagu, om poingkokotonKu kavagu i valai di Daud iri naaba, irino komoion do pogulionKu i kuasa si di koturunan di Daud
44015017	supaya i tongotulun vokon nga mogium Dogo, irino tongotulun di okonko bansa Joudi i songonuvonKu nogi,”
44015018	kadi Tuhan, do popoilo Isido diti di pogulupo,’ kadi nabi.
44015019	Irad nopo diri,” kadi Yakub, “soromononku nopo nga au tokou buli monusa di tongotulun di okonko bansa Joudi, do tumoguvang iolo do Kinoringan om aparsaya Disido. Jadi ada tokou pajalo iolo maja di Undang-undang Ugama tokou tulun Joudi.
44015020	Nga aandai daa do monulis tokou do surat di tongotulun di okonko bansa Joudi do itino iti isuu tokou diolo: Ada iolo mangakan diri itaak di moroijan do patung do au apatut iri. Om ada iolo lumapau. Om ada iolo mangakan do raa, om ada iolo mangakan do tonsi do dupot diri inokog do au nakalabus iri raa.
44015021	Om aandai do maja iolo diti tinangaranku supaya aui aasaban i tongotulun Joudi diolo. Do mantad di pogulupo pibabasa di tulun Joudi i tinangaran di Musa pasal diri. Om ituduk nogi di tulun i tinangaran di Musa di tikid-tikid Tadau Koingkajadan siri valai sasambayangan do tulun Joudi pointikid-tikid do kampung,” kadi Yakub.
44015022	Jadi tinantu di tongosusuuon di Yisus om i tongokotua om kasangkat di tongotulun vokon siri poiuuntunan do momili piipiro tulun do suuon diolo maja di Poulus om i Banabas do gumuli kavagu soi Bandar Ontukia. Pinili diolo duvo kojuvan iri rinajou di tongosulod vokon i naparsaya di Yisus, ngaran nopo diolo nga i Silas om i Yudas. I ngaran nopo koduvo di Yudas nga i Barsabas.
44015023	Om nipoovit diolo iti surat soi di tulun di okonko bansa Joudi. “Kosusuladanja i naparsaya di Yisus Koristus i Tuhan tokou. Ikoi nopo tongosusuuon di Yisus om tongokotua do poiuuntunan siti Yorusalim nga pokirim salam kasangkat dikovu tongosulod do okonko bansa Joudi sino Bandar Ontukia om sino Vonuvo Siria om sino Vonuvo Kilikia.
44015024	Nokorongou ikoi do kivaro piipiro tulun mantad siti dagai minongoi sino dikovu do momoringou om poposusa di ginavo muju sabap ponudukan diolo. Nga okonko sinuuja iolo irad diri.
44015025	Jadi nokopoiupakat ikoi om nokopiiso ginavo dagai do monuu di Silas om i Yudas mongovit diti surat mongoi sino dikovu, om popoilo nogi dikovu diti tinulisanja. Povojoonja i Silas om i Yudas di Banabas om i Poulus. I Banabas om i Poulus nopo nga au kojuuanja, om tinumomod iolo masu do kapatajon mamaal di karaja di Yisus Koristus i Tuhan tokou.
44015028	Ontok do minoiupakat ikoi nga miiso ginavo dagai di Tatod Tolidang do au potonggungonja dikovu i Undang-undangja vokon. Do itino iti isuuja dikovu do misti vojoon muju.
44015029	Kumoiso, ada kou mangakan do taakanon i nitaak di moroijan do patung. Kumoinduvo, ada kou mangakan do raa. Kumointolu, ada kou mangakan do tonsi do dupot diri inokog do au nakalabus iri raa. Kumoinggapat, ada kou lumapau. Itino iti i misti do vojoon muju. Iti itino abar mantad dagai, Tongosulod muju.”
44015030	Koopod nopo dii iolo monulis di surat, om suuono dii di tongosulod saralom di Yisus i Yudas om i Silas do maja di Poulus om i Banabas do mongovit diri surat mongoi soi Bandar Ontukia si Vonuvo Siria. Korikot nopo dii iolo siri om untunono dii diolo i tongotulun i naparsaya di Yisus, om pataako nogi dii diolo iri surat diri.
44015031	Binasa di tongotulun siri Ontukia iri surat om aandaian marong i ginavo diolo do notoluadan di ponudukan diri.
44015032	Om i Yudas om i Silas nga nabi nogi do polombus iolo do tinangaran do Kinoringan. Oguu iri nituduk diolo di tongosulod do monosiat om popogirot di ginavo diolo.
44015033	Om poingijon i Yudas om i Silas siri Ontukia piipiro linaid. Om ontok do muli iolo mongoi soi Yorusalim, om kadi tongosulod i naparsaya di Yisus, “Antatangai mujuno,” ka. Om ulino dii iolo soi di tongokosuladan saralom di Yisus i minonuu diolo poongoi soi Ontukia.
44015034	[Nga i Silas nopo om aandaianpo isido minindada siri Ontukia.]
44015035	Nga minijonpo dii i Poulus om i Banabas siri Bandar Ontukia piipiro linaid. Om monuduki iolo di tongotulun iri naparsaya di Yisus, om mangaabari iolo di tinangaran do Tuhan. Om oguupo tongosulod vokon nogi nga monuduk do tinangaran di Tuhan.
44015036	Piipiro linaid mantad diri, om kadi Poulus di Banabas, “Kayono, gumuli kitopo kavagu siri inabaranto di pogulupo. Mongoi kito mandaa di tongosulod i naparsaya silo pointikid-tikid do bandar nong potingkuro iolo,” ka.
44015037	Nga kouvangan di Banabas pavaja daa di Yaya Markus.
44015038	Nga soromonon di Poulus do au aandai pavaja di Markus do iniduan iolo di Markus siri Vonuvo Pompilia do minundur isido om auno dii maja diolo kumaraja.
44015039	Om piodu dii i Poulus om i Banabas gosob do minirijang iolo. Jadi inangatan dii di Banabas i Markus do sumako di kapal laut mongoi siri Puru Siprus.
44015040	Nga i Poulus nopo om minongongoi di Silas do povojoonjo. Ontok di mampanau iolo, sinambayangan iolo di tongosulod i naparsaya di Yisus supaya piarawon iolo di Tuhan.
44015041	Om pampanauno dii i Poulus om i Silas do tumongkop siri Vonuvo Siria om siri Vonuvo Kilikia, do popogirot iolo di ginavo di tongosulod i naparsaya di Yisus siri pointikid-tikid do poiuuntunan.
44016001	Om lombusno dii i Poulus duvo di Silas soi Bandar Dabi om Listuria. Om kivaro iso tulun di Yisus minijon soi, ngaranjo nopo nga i Tomotius. Iinojo nopo di Tomotius nga tulun Joudi om aparsaya isido di Yisus. Iamojo nopo nga tulun Yunani.
44016002	Rojoon i Tomotius di tongokosuladan i naparsaya di Yisus siri Bandar Listuria om Kunium do aandai iri gaagayajo.
44016003	Pavaja daa i Poulus di Tomotius, nga oilaan di tongotulun Joudi do aupo nosunatan i Tomotius do tulun Yunani gia iamojo. I tongotulun Yunani nopo diri nga au nosunatan. Jadi sunataipo dii di Poulus i Tomotius supaya au araatan i tongotulun Joudi om povojoo nogi dii isido.
44016004	Om poivavaja dii iolo tolu kojuvan, i Poulus, i Silas om i Tomotius do mongoi tumongkop di tongobandar. Om papaabar iolo di tongotulun i naparsaya di Yisus pasal di nisuu saralom do surat do au buli mangakan diri nitaak do rogon om i nisuu tongovovokon, do irino tinantu di tongosusuuon di Yisus, om i tongokotua di poiuuntunan di tulun i naparsaya di Yisus soi Yorusalim. Om sinuu di Poulus om i songkoruanganjo iri tongosulod i naparsaya di Yisus do maja di tongonisuu diri.
44016005	Jadi atatap nogi i ginavo di tongotulun i naparsaya di Yisus siri tongopoiuuntunan. Om tadau-tadau dii rumuang i tongotulun iri aparsaya di Yisus.
44016006	Om talibno dii i Poulus, i Silas om i Tomotius siri Vonuvo Porigia om Golotia. Om au uvang i Tatod Tolidang do lumombus iolo mongoi soi Vonuvo Osia do popoilo di tinangaran do Kinoringan soi.
44016007	Korikot nopo dii iolo siri pivolitan do Vonuvo Misia om Botinia, om lumombus iolo daa mongoi soi Vonuvo Botinia. Nga aui pobojoon di Tatod di Yisus iolo mongoi soi Botinia.
44016008	Jadi talibno dii iolo siri Misia, om ruukno dii siri Bandar Tarawas.
44016009	Om iri sodop diri, nipoontong si di Poulus iri iso tulun Mokodunia poingkakat siri somokjo do mokitulung disido. Do kadi tulun diri, “Sondipau pogi siti dagai siti Vonuvo Mokodunia do mokitulung ikoi,” ka.
44016010	Naantangan nopo dii di Poulus iri nipootong si disido do irad diri om turus dii do pomorompon iolo sumodia mongoi soi Mokodunia. Om ioku i Lukas, i monulis diti buuk, nga nakavajai diolo. Kopurimanaija dii do sinuu ikoi do Kinoringan mongoi papaabar di Abar do Aandai si diri tongotulun siri Mokodunia.
44016011	Om sako ikoino dii di kapal laut siri Bandar Tarawas, do sumondipau siri Puru Samatarik. Tadau di susuvab om sondipau ikoino dii kavagu siri Bandar Nopolis.
44016012	Om panauoja dii do takod mantad si Nopolis mongoi siri Polipi, irino iso bandar siri boogian koiso di Vonuvo Mokodunia. Tulun mantad si Bandar do Ruum nogi nga monguasa si Polipi. Om minijon ikoi siri Polipi do piipiro tadau linaid.
44016013	Om norikot nopo dii i Tadau Koingkajadan, irino Tadau do Ari Anam, om ongoi ikoino dii siri labus diri bandar siri timbing di bavang, do nosoromoja do sirino pantok sambayangan di tulun Joudi. Om mogom-ogom ikoi om kumituturan ikoi di tongotongondu i nountun siri.
44016014	Kivaro iso tongondu mantad si Bandar Tiotira do rumongou dagai. Ngaranjo nopo nga i Lodia. Mongojual isido di kain do obilau-bilau i votikjo. Om sumamba i Lodia di Kinoringan, om inukab di Tuhan i ginavojo do rumongou kaandai-andai di tinangaran di Poulus.
44016015	Nobotisan i Lodia om sampaganakanjo, om kadisido, “Nong aparsaya kou do rumalan oku aparsaya marong di Tuhan, kayono mijon si valaiku,” ka. Jadi minaja ikoi dii do ogiati isido do mangagajat dagai.
44016016	Kivaro insan tadau do ontok di manau-panau ikoi mongoi siri pantok do sambayangan si timbing vaig, om kivaro dii iso raraa do turipon do sinumamung dagai siri ralan. Om isido nopo nga buli mongontong do nasip di tongotulun do rinosukan isido diri do rogon. Om oguu dii iri siin naanu di tongotuan disido, torogo di kapandaian di raraa diri.
44016017	Om maja-vaja dii i raraa diri di Poulus om ikoi nogi. Om muvap-luvap isido do, “Iti tongotulun diti nga susuuon do Kinoringan i Agajo Marong Kuasa. Papaabar iolo do vajaan do kaanu kou do kovijaan do auso koovion,” kadino.
44016018	Om kivaro piipiro tadau muut-suut dii i raraa do lumuvap dagai. Jadi araatan dii i Poulus om gotuvangaino dii disido i raraa, om kadi Poulus di rogon, “Saralom ngaran di Yisus Koristus, pogiduno,” kadi Poulus. Om turus minogidu iri rogon mantad si raraa.
44016019	Nga kaantangai nopo dii di tongotuan di raraa diri do nolijot iri pogiuman diolo do untung, om tangkapono dii diolo i Poulus om i Silas, om gajato mongovit pogotuvang diri pongotua siri poibisaraan somok pasar.
44016020	Om ontok diri siripo iolo gotuvang di pongotua do bandar om kadi tongotuan di raraa, “Iti nopo duvo tulun diti nga tulun Joudi, om momoringou iolo daton siti bandar.
44016021	Au apatut tokou mangaramit om maja di adat ituduk diolo daton do itokou nopo nga tulun Ruum,” ka.
44016022	Om i tongotulun toguu nogi nga mongurun di Poulus om i Silas. Om ongoiono dii vingkalo di pongotua i sabung di Poulus om i Silas do mongolus, om suuono dii i tulunjo do mangalapos diolo.
44016023	Kalapos nopo dii marong i Poulus duvo di Silas, om pojiilo nogi dii iolo, om sinuu di pongotua i tulun mangajaga do jiil do ipokunsi i pintu supaya au koidu.
44016024	Korongou nopo dii i tulun mangajaga do jiil do sinuu irad diri, om poosuojono dii i Poulus om i Silas siri bilik do jiil siri saralom marong. Om inantip disido i takod diolo do kaju.
44016025	Nga ontok di tanga sodop kama iri, om sinumambayang i Poulus duvo di Silas om suminding iolo do mangarajou di Kinoringan. Jadi iri nopo tongotulun vokon i nokojiil siri nga mongkinongou dii diolo.
44016026	Nga tigog kai dii do ginumunggun do opuod marong iri tana gosob do ginumunggun i tongotorigi di jiil. Om turus do minukab dii i tongopintu om nopinguukab dii iri pinangantip di tongotakod di pointikid-tikid do tulun.
44016027	Koposik nopo dii iri tulun i mangajaga di jiil om naantangan dii disido do nopinguukab i tongopintu. Jadi unusojono dii iri karisjo do kumirosno dii daa isido do panantaman daa disido om nokoiduno dii i tongotulun pinojiil.
44016028	Nga luvapno dii i Poulus do opuod do ka, “Adako kumiros, do siti ikoji kasangkat,” ka.
44016029	Om loovono dii diri tulun i mangajaga do jiil i tulun mongovit do lampu. Om asuno dii isido kosikap gumotuvang di Poulus om i Silas. Om mopor-kopor dii do rumosi om tungubno dii isido.
44016030	Om angataino dii disido iolo lumabus om duatono dii disido, “Oou tongotuanku, potingkuro naku i gaagayaku supaya ovijau oku?” ka.
44016031	Om jawapno dii iolo, “Nong aparsayako di Tuhan Yisus nga onuanko Disido do kovijaan do auso koovion, om nogi kasangkat di tongotulun silo valainu,” ka.
44016032	Om ovitono dii diri tulun i mangajaga do jiil i Poulus duvo di Silas muli si valaijo. Om poiloono dii diolo isido om i tongotulun si valaijo di Abar do Aandai pasal di Tuhan Yisus.
44016033	Om ontoki diri ovitono dii di tulun i mangajaga di jiil i Poulus om i Silas do mongugas di tongodamat diolo. Om kougasaipo dii iri damat diolo, om pamatis nogi dii i Poulus om i Silas diri tulun i mangajaga do jiil om iri tongotulun si saralom valaijo.
44016034	Om kobotisai nopo dii iri tongotulun om ovito nogi dii di mangajaga do jiil i Poulus om i Silas gumuli kavagu siri valaijo, om paakanojono dii iolo do taakanon. Om asanang dii marong i ginavojo do aparsaya isido di Kinoringan mivaja di sampaganakanjo.
44016035	Minsarap di susuvab, om minonuu i pongotua di bandar di tongopulis mongoi siri di tulun i mangajaga do jiil, “ ‘Polobusono i Poulus om i Silas mantad silo jiil,’ kadi pongotua do bandar,” kadi pulis.
44016036	Om ongoino dii popoilo i tulun i mangajaga di jiil di Poulus iri sinuu di pongotua do bandar do ka, “Sinuu oku di pongotua do bandar papalabus dikovu. Labusno maino om antatangai mujuno mampanau,” ka.
44016037	Nga au mangakun i Poulus do kadisido di pulis, “Ikoi nopo nga tulun Ruum om auso dusoja. Au apatut do loposon i tulun Ruum do aupo nobisara. Nga linapos ikoi si gotuvang di tongotulun om pinojiil ikoi nogi. Om maino monuu iolo dagai do lolosokon ikoi poidu. Nga aukui dii. Misti i tongopongotua kondiri rumikot siti do palabus dagai,” kadi Poulus.
44016038	Popoilo i tongopulis di tinangar diolo siri di pongotua do bandar, om korongoupo dii iolo do i Poulus om i Silas nga tulun Ruum, om nokorosi dii i tongopongotua do bandar.
44016039	Jadi rinumikot dii i pongotua do bandar siri di Poulus om i Silas, om mokimaap do nalapos om pinojiil iolo. Om polobuso nogi dii di tongopongotua do bandar iolo om pokionuono dii diolo i Poulus om i Silas supaya mogidu mantad soi Bandar Polipi.
44016040	Jadi labusno dii i Poulus duvo di Silas mantad siri jiil om ongoino dii iolo mandaa siri valai di Lodia. Om kosomungai nopo dii diolo i tongosulod i naparsaya di Yisus siri, om pogirotono dii i Poulus om i Silas i ginavo di tongosulod siri, om pampanau nogi dii iolo.
44017001	Om talibno dii i Poulus om i songkoruanganjo siri Bandar Ompipolis om Bandar Opolunia, om nokorikot nogi siri Bandar Tosolunika. Om kivaro iso valai sasambayangan do tulun Joudi siri Tosolunika.
44017002	Om irad diri koubasanjo pointikid-tikid do Tadau Koingkajadan, irino Tadau do Ari Anam, mongoi i Poulus siri valai sasambayangan do tulun Joudi. Om tolu nominggu kumisival isido di tongotulun do pakajonjo i tongotinangaran mantad si Kitab.
44017003	Om papatarang i Poulus di tinangaran do Kinoringan di tongotulun, om poontong isido diolo mantad di Kitab do i Koristus nopo nga pinili do Kinoringan sumiliu do Raja. Om misti i Koristus osuat di kasansaraan do irino kouvangan do Kinoringan, om misti do ovijau Isido kavagu mantad do kapatajon. Om popoilo kavagu i Poulus di tongotulun do ka, “I Yisus nopo diti iri itudukku dikovu nga irino i Koristus,” ka.
44017004	Om piipiro tulun Joudi nga naparsaya di tinangaran di Poulus om kumoruang dii iolo di Poulus duvo di Silas. Om oguu dii i tongotulun Yunani i sumamba do Kinoringan nga naparsaya di Yisus, om oguu dii i tongondu i tongoagajo ngaran nogi nga naparsaya di Yisus irad nogi di tongotulun Joudi.
44017005	Nga tumaai dii i tongotulun Joudi di Poulus om i songkoruanganjo. Om pinountun dii di tongotulun Joudi piipiro tulun tongoraraat iri obimpanau, om oguu dii i tongotulun nakavaja diolo do songgoriasou, mongolingou siri bandar. Om liputai dii diolo iri valai di Jisun do mogium iolo di Poulus duvo di Silas do gajaton daa dii diolo siri gotuvang di tongotulun toguu.
44017006	Nga au nopo dii osomungan diolo i Poulus duvo di Silas, jadi gajatono dii diolo i Jisun om piipiro sulod vokon i naparsaya di Yisus do gumotuvang di tongopongotua do bandar. Om muvap-luvap dii iolo do irad diti, “Tumongkop i Poulus om i Silas kasangkat do vonuvo do momoringou di tongotulun sampai korikot iolo siti bandar tokou maino.
44017007	Om pinoijon di Jisun iolo siri valai disido. Om kasangkat diolo au maja di undang-undang di Raja Koisar do kadiolo, ‘Kivaro iso raja vokon, ngaranJo nopo nga i Yisus,’ kadiolo,” kadi tongotulun.
44017008	Korongou nopo dii i tongotulun om i tongopongotua di tinangaran do irad diri om ongosusurau dii marong iolo.
44017009	Om mokibayar dii i tongopongotua do bandar di Jisun om i songkoruanganjo do siin do pangajamin. Om mangajanji nogi dii i Jisun di tongopongotua do bandar do auno dii momoringou kavagu i Poulus om i Silas di tongotulun. Nga koopod nopo dii i Jisun mitangar, om poiduo nogi dii di tongopongotua do bandar isido om i songkoruanganjo.
44017010	Totuvongi diri om suuono dii di tongosulod i naparsaya di Yisus i Poulus om i Silas mongoi soi Bandar Boria. Korikot nopo dii iolo soi Boria om ongoino dii iolo siri valai sasambayangan do tulun Joudi.
44017011	Nga oukab nogi i ginavo di tulun siri Boria mantad di tulun siri Bandar Tosolunika, do agajo marong ginavo diolo mongkinongou di Abar do Aandai. Om pointikid-tikid tadau monorisid iolo mambasa do Kitab do mongontong nong oinomod iri ponudukan di Poulus.
44017012	Oguu tongondu Yunani do agajo pangkat nga naparsaya di Yisus mivaja di tongokusai Yunani om oguupo i tongotulun vokon.
44017013	Nga nokorongou nopo dii i tongotulun Joudi soi Tosolunika do popoilo i Poulus do tinangaran do Kinoringan siri Boria nogi, om minongoi i tongotulun Joudi siri Boria popibonsi di tongotulun om oi Poulus om popourau diolo.
44017014	Om turus dii sinuu do tongosulod i naparsaya di Yisus i Poulus do rumuuk siri laut. Nga minopung i Silas om i Tomotius siri Boria.
44017015	Om kivaro i tongosulod i naparsaya di Yisus mantad si Boria minangatod di Poulus siri Bandar Otina. Om bilinai dii di Poulus iolo popoilo di Silas om i Tomotius do, “Posisikapon sumuut dogo siti Otina,” kadi Poulus. Jadi minulino dii i tongosulod i naparsaya di Yisus soi Boria popoilo di Silas duvo di Tomotius di tinangaran di Poulus.
44017016	Salaid di Poulus mongindad di Silas om i Tomotius siri Bandar Otina, osusa marong i ginavojo do nokoontong do noponu do tongopatung iri bandar.
44017017	Nga minongoi dii i Poulus si valai sasambayangan do tulun Joudi om kumisival isido di tongotulun Joudi om i tongotulun di okonko bansa Joudi i sumamba do Kinoringan. Om tadau-tadau oguu i tongotulun santalib-talib si pasar do oviton di Poulus kumisival nogi.
44017018	Om piipiro guru do ponudukan do Opikuri om guru do ponudukan do Sotuki nogi nga kumisival di Poulus. Kivaro mitangar do ka, “Onu komoion diti do mogkilibobok do auso tantu tinangaran?” ka. Om kivaro nogi mitangar, “Irad di monuduk isido pasal di divato sondiang,” ka. Mitangar iolo irad diri sabap mangaabar i Poulus diolo pasal di Yisus om mangaabar isido nogi do ovijau kavagu iri tulun nongapatai laid.
44017019	Jadi ovito dii diolo i Poulus mongoi gumotuvang di tongokotua siri poibisaraan, i roiton do Oripagus. Om kadiolo, “Tudukai ikoi pogi diti ponudukannu do kavavagu.
44017020	Oiranan ikoi rumongou dino ponudukannu, om mokipoilo ikoi nong onu komoion dino,” kadiolo.
44017021	Mitangar iolo do irad diri sabap kasangkat diri tongotulun Otina om tulun vokon mijon siri Otina soumur moipoiloilo om rumongou do tongoponudukan kavavagu do irino koubasan diolo.
44017022	Jadi mingkakat i Poulus gumotuvang di tongokotua siri Oripagus, om kadisido, “Oou tulun Otina, aantanganku do agajo marong ginavo muju maja do ugama muju.
44017023	Di manau-panau oku siti bandar muju om mongontong oku di tongosasambawon muju, nga naantanganku dii iri iso ponogitan do kivaro pinotulis do irad diti, ‘Ponogitan do Kinoringan Iri Au Otutunan,’ ka. Nga popoilo oku dikovu maino pasal diri sambawon muju di au otutunan muju.
44017024	I Kinoringan nopo nga minomorun diti vonuvo om kasangkat diti saralom vonuvo. Isidono Tuhan iri momorinta si suruga om siti tana, om okonko mijon Isido saralom valai sasambayangan di vinaal do tulun.
44017025	Om okonko moo i Kinoringan do kumaraja i tongotulun do monulung Disido, do auso iso kokurangan Disido. Do Isidono iri manaak do kovijaan om pomiubaan do tongotulun, om oguupo pataakon Disido mantad diri.
44017026	Om vinorun do Kinoringan iri iso tulun om mantad dirino koturunan do kasangkat diri tongobansa nokotongkop siti vonuvo. Tinantu Disido di poguluupo nong sinombo pivolitan do tongobansa om sombia maso do mijon siri.
44017027	Om vinorun do Kinoringan i tongotulun supaya mogium Disido, om supaya mavor-avor iolo gosob do osomungan kama Isido kaakaalu nong osomungan Isido diolo. Nga okoni osodu i Kinoringan mantad daton,
44017028	do kivaro iso tulun mitangar do ka, ‘I Kinoringan momijau daton, om mongogura daton, om posiliu Isido daton,’ ka. Om kivaro piipiro tulun sino dikovu iri koilo momusinding do minitangar do irad diti, ‘Itokou nogi nga koturunan di Kinoringan,’ ka.
44017029	Jadi sabap itokou nopo nga tanak do Kinoringan, ada tokou minsoromo do i Kinoringan nopo nga irad do amas, om pirak om vatu vinaal do patung do inukir do tukang maja di kapandaianjo om i toilaanjo kondiri.
44017030	Ontok di pogulupo nga pobojoon di Kinoringan i tongotulun mamaal irad diri, do aupo kotutun iolo do Kinoringan. Nga maino suuon di Kinoringan kasangkat di tongotulun sombo-sombo do pantok do rumorogo mantad diri kararaato doisido.
44017031	Do pinili di Kinoringan iso tulun manalasai di tongotulun siti vonuvo. Om tinantu nogi dii di Kinoringan iri Tadau KopongukumanJo diri tongotulun. Om oinomod iri panalasaian diri tulun di pinili di Kinoringan. Insan napatai iri tulun pinili di Kinoringan nga pinovijau di Kinoringan Isido kavagu mantad diri tongotulun nongapatai, om irad nopo diri nipoontong di Kinoringan do irino tulun piniliJo,” kadi Poulus.
44017032	Nga nokorongou nopo dii i tongotulun do narait di Poulus do mijau i tulun kavagu mantad di kinapatajanjo, om piipiro tulun mongirak-ngirak disido, nga kadi tulun vokon, “Sirongou ikoi kavagu dino soritanu,” ka.
44017033	Nga linumabus i Poulus mantad siri poibisaraan.
44017034	Om kivaro piipiro tulun minaja disido do i naparsaya di Yisus. Iri nopo iso nga iso kotua di poibisaraan siri Oripagus, ngaran nopo nga i Dinisius, om iso tongondu, ngaran nopo dii nga i Damaris, om kivaropo piipiro tulun vokon nogi minaja diolo.
44018001	Nokoopod nopo dii i Poulus monorita siri poibisaraan Oripagus om minongoi dii isido mantad Bandar Otina mongoi soi Bandar Korintus.
44018002	Korikot nopo dii i Poulus soi Korintus, om nosomungan dii disido i tulun Joudi do duvo misavo. Ngaran nopo di kusai dii nga iOukil mantad Vonuvo Puntus, om savojo nopo nga i Porikila. Iolo nopo diri nga kavavagupo do nokorikot siri Bandar Korintus mantad soi Vonuvo Itolia sabap sinuu di Raja Koloudius kasangkat di tongotulun Joudi mogidu mantad si Bandar Ruum soi Vonuvo Itolia. Minongoi i Poulus mandaa siri valai diOukil om i Porikila,
44018003	om minijon isido siri diolo sabap nga mamaal isido do kiim i vinaal mantad do kulit do dupot mogium do siin irad nogi diolo.
44018004	Om pointikid-tikid do Tadau Koingkajadan minongoi i Poulus siri valai sasambayangan do tulun Joudi do monuduk isido di tongotulun Joudi om i tongotulun Yunani do moo isido mamajajat diolo do aparsaya di Yisus.
44018005	Korikot nopo dii i Silas duvo di Tomotius mantad soi Vonuvo Mokodunia om soumur i Poulus papaabar noopo di Abar do Aandai. Monuduk isido di tongotulun Joudi do i Yisus nopo nga i Koristus i pinili di Kinoringan sumiliu do Raja.
44018006	Ontok di lumavan om mangararaat iolo di Poulus, manantag isido di lisovu siri sabungjo do irino tanda diolo do papaabar di kasalaan diolo. Om jawapno dii i Poulus diolo do ka, “Nong oukuman kou do Kinoringan, dikovu do kasalaan, okonko dogo do kasalaan. Mantad maino mongoi oku monuduk di tongotulun di okonko bansa Joudi,” ka.
44018007	Om minogidu i Poulus mantad siri valai sasambayangan do tulun Joudi, om minindakod siri iso valai sampaping di valai sasambayangan do monuduk isido siri. Ngaran nopo di sanganu valai diri nga i Titus Justus. Isido nopo om okonko tulun Joudi nga sumamba isido do Kinoringan.
44018008	Om kivaro iso kotua do valai sasambayangan do tulun Joudi, ngaranjo nopo nga i Koripus. Aparsaya isido do Tuhan om i tongotulun siri valaijo nogi nga aparsaya. Om oguu tongotulun vokon siri Bandar Korintus nga naparsaya om binotisan do nokorongou di Abar do Aandai.
44018009	Kivaro insan sodop do nipoontong i Tuhan si di Poulus do kadi Tuhan disido, “Adako rumosi, om ada tumingkod papaabar di Abar do Aandai
44018010	do ati Oku poimvaja dika. Om aukoi urunan di tongotulun do pokoruol dika, sabap kivaro oguu tulun do songonuvonKu siti bandar,” kadi Yisus.
44018011	Jadi poingijon i Poulus siri Bandar Korintus sontoun satanga linaid monuduk di tongotulun do tinangaran di Kinoringan.
44018012	Nga ontok do nakapangkat i Goliu do gobonor siri Vonuvo Akaya, nga kopiiso dii i ginavo di tongotulun Joudi do mongurun di Poulus om mongovit mongoi siri poibisaraan.
44018013	Om kadiolo di Gobonor Goliu, “Iti tulun diti mamajajat di tongotulun sumamba di Kinoringan, nga sondiang i gaagaya diolo sumamba do okonko maja di undang-undang dagai,” ka.
44018014	Nga mitangar daa i Poulus, om jinumawap i Gobonor Goliu di tongotulun Joudi do ka, “Asabar ginavoku rumongou dikovu tulun Joudi nong kisala ko kiduso i Poulus diti, nga ausoi kasalaanjo.
44018015	Iti poisisivalan muju nopo nga pasal do ponudukan muju kondiri, om tongongaran do kotua om tongoundang-undang muju kondiri, nga poisalasai kovi dino kondiri. Aukui dii momutus do irad dino,” kadi gobonor.
44018016	Om sinunsub dii di Gobonor Goliu i tongotulun mantad si poibisaraan.
44018017	Om tinangkap di tongotulun iri iso kotua do valai sasambayangan do tulun Joudi, ngaranjo nopo nga i Sustanis. Om pininlalapos diolo isido siri gotuvang di poibisaraan. Nga okonko podulionon di Goliu iri.
44018018	Om kivaro piipiropo tadau poingijon i Poulus siri Bandar Korintus. Om naavi nopo dii iri, om rijangno dii isido di tongosulod i naparsaya di Yisus. Om pampanau nopo dii isido om vajano dii i Porikila om iOukil mongoi siri Bandar Kingkiria. Om minokiburugal i Poulus di tobukjo siri Kingkiria do noopodno iri nijanji disido do opigot si di Kinoringan maja di adat do tulun Joudi. Mantad diri om sakono dii i Poulus om i duvo misavo do kapal laut do sumondipau mongoi soi Vonuvo Siria.
44018019	Om nakaapit nopo dii iolo soi Bandar Ipisus, om minoiririjangno dii iolo siri. Nga minongoi dii i Poulus siri valai sasambayangan do tulun Joudi do kumisival diolo.
44018020	Nga au dii moo iolo do popolombus di Poulus, do uvangpo iolo do lumaidpo i Poulus siri, nga aui moo isido.
44018021	Nga rumijang i Poulus diolo, om kadisido, “Nong irino kouvangan do Kinoringan gumuli oku kavagu siti,” ka. Jadi sakono dii isido kavagu di kapal laut mongoi soi Bandar Koisoria do lumombus isido soi Vonuvo Siria.
44018022	Koompit nopo dii i kapal siri Koisoria, om tindalno dii i Poulus om takadno dii isido siri Yorusalim do sumalam di tongotulun i naparsaya di Yisus saralom poiuuntunan diri. Om pampanauno dii i Poulus kavagu mongoi soi Bandar Ontukia soi Vonuvo Siria,
44018023	om minijon isido kavagu siri do piipiro linaid. Om pampanaupo dii kavagu isido tumongkop siri Vonuvo Golotia om Vonuvo Porigia do papatatap di ginavo di tongotulun i aparsaya di Yisus siri.
44018024	Kivaro iso tulun Joudi nokorikot soi Bandar Ipisus, ngaranjo nopo nga iOpulus om kampungjo nopo nga Sokondoria. Koilo iOpulus marong monuduk, om oguu tinangaran si Kitab do oilaan disido.
44018025	Om nokoilo isido marong do ponudukan di Tuhan, om arajin isido pasasad do tinangaran do Kinoringan om otorisid marong isido monuduk pasal di Yisus nogi. Nga irino iri noilaan diOpulus iri ponudukan di Yaya Mamamatis, ontok do mamatis isido di tongotulun.
44018026	Om opusu iOpulus monuduk saralom valai sasambayangan do tulun Joudi. Nga nokorongou nopo dii i Porikila om iOukil di tinangaran diOpulus om ovitono dii diolo isido muli si valaijo. Om torisidono kavagu di Porikila om iOukil monuduk diOpulus di ponudukan do Kinoringan.
44018027	-
44018028	Om tinantu diOpulus do sumondipau isido soi Vonuvo Akaya. Nga tinulung isido di tongosulod i naparsaya di Yisus siri Bandar Ipisus do monulis do surat nipoovit diOpulus mongoi siri Akaya, do mokitulung iolo di tongosulod i naparsaya soi Akaya supaya osuau iolo do popoindakod diOpulus. Nokorikot nopo dii iOpulus soi Akaya om tinulung isido di Kinoringan popogirot do ginavo di tongotulun i naparsaya, do kumisival isido do tongotulun Joudi si gotuvang do tulun toguu. Nga au nakalavan jumawap i tongotulun Joudi do kikuasa iOpulus popoontong diolo mantad si Kitab do i Yisus nopo nga i Koristus, i pinili do Kinoringan sumiliu do Raja.
44019001	Om ontok do siripo Bandar Korintus iOpulus, om minampanau i Poulus tumalib siri ponong sokid siri Vonuvo Osia do gumungguli vagu soi Bandar Ipisus. Korikotpo dii isido siri om nakasamung isido di piipiro tulun di Yisus.
44019002	Om duatono dii di Poulus, “Ontok do naparsaya kou di Yisus, inonuan kou di Tatod Tolidang?” ka. Om jawapno dii iolo do, “Aupo, do aupo nokorongou ikoi nong kivaro Tatod Tolidang,” ka.
44019003	Jadi duatono dii di Poulus kavagu do ka, “Nong irad dino, potingkuro pinomotisan dikovu?” ka. Jawapno dii iolo, “Mokibatis ikoi irad di ponuuan di Yaya Mamamatis,” ka.
44019004	Jadi kadi Poulus, “Mamatis i Yaya di tongotulun Israil iri rumorogo do duso doisido. Om sinuu di Yaya Mamamatis i tongotulun supaya aparsaya di Yisus do i Yisus nopo nga sumusuut disido,” ka.
44019005	Om korongou nopo dii i tongotulun do irad diri, om mokibatis dii iolo saralom ngaran di Tuhan Yisus.
44019006	Om pakamawono dii di Poulus i tongotulun diri, om inosuan dii iolo di Tatod Tolidang. Om mitangar dii iolo do moisosondiang tinangaran do oguu bansa, om moitutuduk dii iolo do polombus diri nituduk di Kinoringan si ginavo diolo.
44019007	Koguuo nopo di tongotulun diri nga opulu om duvo kusai kama iri ginuujo.
44019008	Tolu novulan kalaid nakaasu i Poulus siri valai sasambayangan do tulun Joudi om opusu isido mitangar di tongotulun. Om kumisival i Poulus diolo om monuduk isido diolo do oinomod i tinangaran disido pasal do monguasa i Kinoringan di tongotulunJo.
44019009	Nga kivaro piipiro i tongotulun siri do ongokodou i ginavo om au aparsaya. Om mangaraat iolo do ponudukan di Tuhan Yisus si gotuvang di tongotulun. Jadi rinumijang i Poulus diolo om ovitono dii disido i tongotulun di Yisus maja disido mongoi siri sikul di Tiranus. Om pointikid-tikid tadau kumisival isido di tongotulun siri sikul.
44019010	Duvo notoun kalaid do monuduk i Poulus siri Bandar Ipisus gosob do kasangkat di tongotulun Joudi om tulun di okonko bansa Joudi nogi siri Vonuvo Osia nga nokorongou di tinangaran do Tuhan.
44019011	Om oguu kosunduvan do koiranan vinaal do Kinoringan mantad di longon di Poulus.
44019012	Insan i tongosomputangan om i tongokain i napakai di Poulus om i niatod siri di tongotulun di au kataru nga kolingos di tongotoruol, om kosunsub di tongorogon mantad diri tulun diri rinosukan do rogon.
44019013	Nga kivaro piipiro tulun Joudi kingaran do monunsub do rogon do mitotongkop monunsub daa do rogon. Om tarajono dii diolo mangarait do ngaran di Tuhan Yisus monunsub do rogon. Om kadiolo, “Saralom ngaran di Yisus i paabaron di Poulus nga suuonja ikovu mogidu,” ka.
44019014	Om kivaro iso Imam Tagajo do tulun Joudi, ngaranjo nopo nga i Sokiva. Om iri turu tanak kusai di Sokiva nogi nga monginam mangarait do ngaran di Yisus monunsub do rogon.
44019015	Nga jawapno dii iri rogon di turu tanak di Sokiva, “Kotutun oku di Yisus om kotutun oku nogi di Poulus, nga ikovu nopo nga auku kotutun nong isai kou,” ka.
44019016	Om mamatai i tulun rinosukan do rogon di turu kojuvan diri gosob do nakala iolo, om minogidu dii iolo mantad siri valai diri om poinlabas om nopindadamatan.
44019017	Om kasangkat iri tongotulun Joudi om iri tongotulun di okonko bansa Joudi siri Bandar Ipisus nga nokorongou do irad diri do nakala iri turu kojuvan om rinumosi dii iolo. Om mangarajou dii iolo di Tuhan Yisus do kikuasa Isido.
44019018	-
44019019	Om oguu i tongotulun i naparsaya di Yisus do rinumikot, om mangaku do mangamal iolo, om mongintutun om vavaalon diolo vokon di pogulu. Om oguu dii iolo do momumpung di tongobuuk iri amalon diolo do sorobon siri gotuvang di tongotulun. Om ijapono dii diolo iri torogo di tongobuuk diri, om irino limo nopulu ribu pirok siin diolo torogo di tongobuuk.
44019020	Jadi iradno dii diri do masad-sasad dii i tinangaran do Tuhan om mongkop-tongkop, om muang-ruang dii i tongotulun i naparsaya di Yisus siri.
44019021	Naavi nopo dii iri, om sinuu di Tatod do Kinoringan i Poulus mongoi soi Vonuvo Mokodunia om Vonuvo Akaya om lumombus soi Bandar Yorusalim. Om kadi Poulus, “Om mantad soi Yorusalim misti do mongoi oku soi Bandar Ruum,” ka.
44019022	Jadi pinopogulu di Poulus i Tomotius om iOrotus iri duvo tulun i monulung disido poongoi soi Vonuvo Mokodunia. Om mindada i Poulus piipiro tadau siri Vonuvo Osia.
44019023	Om ontokno dii diri do tinumimpuun i kosusaan siri Bandar Ipisus, om okonko aalang-alang kosusaan diri pasal di ponudukan di Tuhan.
44019024	Kivaro iso tukang manantan do pirak siri Ipisus, ngaranjo nopo nga Dimitrus. Paganuno dii i Dimitrus di tongopirak om pamaalno dii isido i valai i tongopopoyok om posuguto dii di poijanan di patung do divato diolo, ngaran nopo di divato diri nga iOtimis. Om okonko aalang-alang untung di Dimitrus om i tongotukangjo.
44019025	Jadi pinountun dii di Dimitrus i tongotukangjo om i tongotukang vokon i manantan do pirak, om kadisido, “Oou kosusuladanku, oilaan mujuno do mantad diti kurion tokou do kumaya tokou.
44019026	Antangai mujuno om rongoo mujuno nong onu ilo tangaron alo mundou di Poulus. Popoilo i Poulus di tongotulun do, ‘Iri tongopatung vinaal do tongotulun nga auso kuasa,’ ka. Om oguu tongotulun naparsaya di tinangaran di Poulus siti Ipisus om oruai nokotongkop siti Vonuvo Osia.
44019027	Jadi rumosi oku dii do mangararaat i tongotulun diti karaja tokou. Om rumosi oku nogi do au mongurumat i tongotulun di valai poijanan do patung do divato tokou iOtimis gosob do lumijot i kagajaan diOtimis. Do iOtimis nopo nga sambawon kasangkat do tongotulun siti Osia om isido nogi nga sambawon di tongotulun pointongkop siti vonuvo!” kadi Dimitrus.
44019028	Korongou nopo dii i tongotulun di tinangaran di Dimitrus om araatan dii marong iolo, om lumuvap iolo, “Rojoo tokou marong ilo Otimis, i divato tokou tagajo siti Ipisus,” ka.
44019029	Om songgoriasou dii i tongotulun ongolalava pointongkop di Bandar Ipisus. Om tinangkap di tongotulun i Gayus om iOritakus, i duvo tulun mantad Vonuvo Mokodunia, i songkoruangan di Poulus mampanau. Om mogoogo iolo mangagajat di duvo tulun diri mongovit siri goristin.
44019030	Mongoi i Poulus daa gumotuvang di tongotulun toguu, nga inovudan isido di tongotulun i aparsaya di Yisus.
44019031	Om piipiro i pongotua mantad si tongobandar vokon koruang di Poulus minonuu di tulun mongoi siri di Poulus do popoilo disido do, “Adako masu silo goristin,” ka.
44019032	Ontok diri songgoriasou dii i tongotulun ongolalava dii do nountun siri. Kivaro lumuvap do irad dino om kivaro nogi lumuvap do irad diti. Om i kinoguuan diolo siri nga au nokoilo nong onu i kountunan diolo siri.
44019033	Om pinogotuvang di tulun Joudi iri iso tulun, ngaranjo nopo nga i Sakandar, siri di kinoguuan di tongotulun. Om panantaman daa di tongotulun toguu do isidono nontodon diri songgoriasou i tongotulun. Nga mapoi-kapoi dii i Sakandar do popootos daa di tongotulun, do popoilo isido diolo do okonko i tulun Joudi nontodon di songgoriasou iri tongotulun diri.
44019034	Nga kotutuni i tongotulun do i Sakandar nopo nga tulun Joudi, om kopiiso ginavo diolo muvap-luvap duvo jaam do linaid, “Rojoo tokouno marong iOtimis, i divato tokou tagajo siti Ipisus,” ka.
44019035	Om kivaro iso karani siri bandar do rinumikot do popootos di tongotulun toguu. Om kadisido, “Oou kosusuladanku, oilaan di tongotulun do itokou tulun Ipisus nopo nga mangajaga di valai poijanan di patung di divato tokou, iOtimis tagajo. Om mangajaga tokou nogi di patungjo, iri vatu do agajo om olidang do naratu mantad si tavan.
44019036	Auso tulun do obuli mongolim diti. Jadi otos koupo om ada koupo mogoogo mamaal do onu-onu nopo.
44019037	Inovit muju i Gayus om iOritakus siti nga au insan iolo manakau silo valai poijanan di patung tokou, om au insan iolo mangararaat di divato tokou.
44019038	Nga kivaro maso do oukab i poibisaraan om kivaro nogi kotua. Jadi nong mangadaawa i Dimitrus om i tukangjo do tulun vokon, obuli nogi iolo kumidaawa silo poibisaraan.
44019039	Nong kivaropo duaton muju vokon mantad diti, gaam do salasaion tokou iri siri mitingan tokou irad di koubasan tokou laid.
44019040	Ada kou murau, do rumosi oku do oduon tokou di porinta si Ruum do irad diti songurau-urau tokou om ongolalava, do auso sabap do irad diti gaagaya tokou,” kadi karani.
44019041	Om suuon dii di karani i tongotulun pouli.
44020001	Notingkod nopo dii i tongotulun ongolalava, om loovono dii di Poulus i tongotulun di Yisus, om nosiataino dii disido diolo do pogirot di ginavo diolo. Om rijangno dii i Poulus mantad diolo om pampanauno dii isido mongoi soi Vonuvo Mokodunia.
44020002	Nokotongkop i Poulus di tongokampung siri Vonuvo Mokodunia do popogirot di ginavo di tongotulun. Om nokorikot nogi dii isido siri Vonuvo Yunani,
44020003	om minijon isido siri tolu novulan linaid. Om siapno dii i Poulus do sumako di kapal laut sumondipau soi Vonuvo Siria, nga nokorongou dii isido do minoiupakat i tongotulun Joudi mamatai disido. Jadi tinantu dii disido do gumungguli kavagu soi Vonuvo Siria do tumalib soi Vonuvo Mokodunia.
44020004	Kivaro piipiro tulun minaja di Poulus mampanau soi Vonuvo Siria. Ngaran nopo diolo nga i Supator i tanak di Pirus mantad Boria, om iOritakus om i Sokundus mantad Bandar Tosolunika, om i Gayus mantad Bandar Dabi, om i Tokikus om i Torupimus mantad Vonuvo Osia om i Tomotius.
44020005	Nokorikot nopo dii i Poulus om i songkoruanganjo soi Vonuvo Mokodunia, om minogulu i songkoruanganjo sumondipau soi Bandar Tarawas do mongindad iolo di Poulus soi. Iokuno, i Lukas, sinumamung di Poulus soi Bandar Polipi om minaja oku disido.
44020006	Katalib nopo dii i Tadau Tagajo dagai di tulun Joudi Kapangakananja di Kuui do Auso Poudor, om ongoi ikoino dii di Poulus sumako di kapal laut siri Bandar Polipi do sumondipau siri Bandar Tarawas. Kivaro kolimo tadau mantad diri om mingkosup ikoi rumikot soi songkoruanganja soi Bandar Tarawas om minijon ikoi siri Bandar Tarawas turu tadau linaid.
44020007	Mintutuvong diri Ari Anam om nokountun ikoi mangakan di kuui do mongondom di kinapatajan di Yisus. Om monuduk dii i Poulus dagai sampai tanga sodop do mampanauno dii gia isido di minsarap di susuvab.
44020008	Om oguu iri tongolampu pinuang si saralom do bilik siri inuntunonja si tingkat kotolu.
44020009	Om kivaro iso tomulok, ngaranjo nopo nga iUtikas, do minogom siri jindila rumongou di Poulus monorita. Nga alaid marong i Poulus monorita gosob do siodopon marong iUtikas, om nokoodopno dii isido. Om naratu dii isido mantad siri jindila siri tingkat kotolu. Om ongoiono dii di tongotulun isido nga napataino dii isido.
44020010	Nga indaauno dii i Poulus om ongoiono dii tungubai iUtikas. Om gopusono dii di Poulus isido, om kadi Poulus, “Ada kovi kosurau, do ovijaui bo isido diti,” ka.
44020011	Om nokoindakod nopo dii i Poulus om i tongotulun kavagu siri savat, om poikokib-kokibo dii di Poulus iri kuui do akanonja. Om alaidpo dii i Poulus kumitatangar dagai gosob do minanavauno dii om pampanau ikoi nogi dii.
44020012	Om ovitono dii di tulun i tomulok muli, om okonko aalang-alang asanang i ginavo diolo do novijau iri tomulok diri.
44020013	Nga uvang i Poulus mampanau takod mongoi soi Bandar Osus mantad si Bandar Tarawas. Jadi sinuu ikoi di Poulus sumako do kapal laut sumampaping mantad siri Tarawas mongoi soi Bandar Osus, om minintana i Poulus.
44020014	Om inopitanja i Poulus siri Osus di sumako di kapal laut, om mongoi nogi soi Bandar Mitolini.
44020015	Susuvabpo dii om sondipau ikoino dii mantad siri, om nokorikot ikoi siri osondipaan di Puru Kius. Kotolu tadau om nokorikot ikoi nogi dii siri Puru Samus om apit ikoino dii siri. Kaapat tadau om nokorikot ikoi nogi dii soi Bandar Militus.
44020016	Tinantu di Poulus do tumalib si Bandar Ipisus supaya au alaid siri Vonuvo Osia, do mogoogo isido rumikot soi Yorusalim do mingkosup di Tadau Tagajo Pintokusta nong obuli.
44020017	Om minonuu i Poulus do tulun mongoi siri Ipisus do mongongoi di tongokotua siri poiuuntunan do pokoyon siri Bandar Militus.
44020018	Korikot nopo dii iolo siri di Poulus, om kadisido, “Oou dikovu tongokotua, oilaan mujuno nong potingkukuro i gaagayaku salaidku siti dikovu, mantad diri nokoulok oku siti tana do Osia.
44020019	Ontok do kumaraja oku si di Tuhan nga aavi-avi osuribak i ginavoku, om soumur do mogiad oku, om oguu kosusaanku sabap miupakat i tongotulun Joudi do mamatai dogo.
44020020	Om oilaan muju nogi do ausoi nokolosokku, do nunuu nopo iri buli monulung dikovu nga irino nipoiloku dikovu. Om monuduk oku dikovu siri gotuvang do tulun toguu om siri pointikid-tikid do valai muju.
44020021	Om popoilo oku do kaandai-andai di tongotulun Joudi om tongotulun di okonko bansa Joudi nogi do misti rumorogo iolo, om gumotuvang do Kinoringan, om aparsaya di Yisus i Tuhan tokou,” kadi Poulus di tongokotua.
44020022	Om kadi Poulus kavagu, “Maino mongoi oku soi Yorusalim do maja oku do nisuu di Tatod do Kinoringan. Nga au oku koilo nong kukuroyon oku di tongotulun soi.
44020023	Itino oilaanku do pointikid-tikid do bandar tinoolikan oku do Tatod Tolidang do osuat oku do kosusaan om pojiilon oku nogi soi Yorusalim.
44020024	Nga insan matai ko mijau oku, nga aukui orubatan diti kojuvanku. Do kouvanganku nopo nga mangavi diti pampanaanku, om mangavi diti karajaku i naanuku mantad di Tuhan Yisus. Sinuu oku Disido popoilo di Abar do Aandai do opuavang i Kinoringan di tongotulun,” kadi Poulus.
44020025	Om kadi Poulus kavagu, “Nokotongkop oku siti dikovu popoilo di gaagaya di Kinoringan do monguasa di tongotulunJo. Nga maino oilaankui do ausono dino dikovu do koontongpo dogo kavagu.
44020026	-
44020027	Jadi tadau maino poiloonku ikovu do atarang, do onuu nopo iri kouvangan do Kinoringan nga niabarku dikovu. Auso nilosokku. Jadi nong kivaro nolijot dikovu nga auso natanggungku.
44020028	Nga jaajagawo mujuno kondiri, om jaajagawo mujuno i tongotulun i naparsaya di Yisus do sinuu kou do Tatod Tolidang do mangajaga diolo, irad do tulun momimiara diri kambing biri-birijo kondiri. Piarawono i poiuuntunan di tongotulun diri naparsaya, do nolukatno iolo di Kinoringan sabap di kinapatajan di TanakJo.
44020029	Nga oilaankui do kapanau oku nopo dino om kivaro dino tulun momumudut rumikot siti dikovu. Om au osianan iolo di tulun i naparsaya di Yisus irad di kaakaa torongit au osianan di kambing biri-biri do ongoionjo akano.
44020030	Om kivaropo mantad diri do piipiro tulun mimbulai siti dikovu nogi do momudut do mamalid di tongotulun di Yisus om pavaja doisido.
44020031	Pipupurimanai mujuno, om ondomo mujuno do tolu notoun linaid tadau sodop oku monuduk dikovu, om mogiad oku do au oku kojuu dikovu,” kadi Poulus.
44020032	Om kadi Poulus kavagu, “Itino iti tangaronku do mokianu oku do Kinoringan do momiara dikovu. Vaja kouno di Abar do Aandai pasal do opuavang i Kinoringan dikovu, do iri nopo Abar do Aandai diri nga papapanggor di kaparsayaan muju. Om barakatan kou di Kinoringan do touri tadau do porunggumon kou Disido kasangkat di tongotulun linidangan Disido.
44020033	Au insan oku tumaai do pirok do koruang, ko amasjo ko sabungjo.
44020034	Oilaan mujuno do gibang vanan oku kumaraja mamaal do kiim mantad do kulit do dupot do mogium oku akanonku om ilo songkoruanganku.
44020035	Om kinumaraja oku irad diri supaya monuduk dikovu do misti kou arajin kumuri om monguup di tulun apalo ginavo. Om ondomono i tinangaran di Tuhan Yisus do irad diti, ‘Asanang nogi ginavo di tulun di manaak mantad diri ginavo di tulun di mangaramit,’ ka,” kadi Poulus di tongokotua di poiuuntunan mantad Bandar Ipisus.
44020036	Nokoopod nopo dii i Poulus mitangar, om singkotudno dii isido do sumambayang mivaja kasangkat i tongokotua di poiuuntunan mantad Bandar Ipisus.
44020037	Om kasangkat diolo nga minogiad om ginumapus di Poulus iri tongokotua om moisasalam ontodon do moiririjang iolo.
44020038	Oludus marong iolo do nokorongou di tinangaran di Poulus do auno dii kasamung iolo disido kavagu. Jadi minaja iolo di Poulus gosob siri kapal laut.
44021001	Ikoi nga minoiririjangno dii di tongokotua di poiuuntunan mantad si Bandar Ipisus, om sako ikoino dii do kapal laut kavagu do lumombus si Puru Kuus. Om iolo nopo i tongokotua di poiuuntunan nga minulino dii siri Bandar Ipisus. Susuvab nopo dii om korikot ikoino dii soi Puru Rudus. Om mantad soi Puru Rudus om lombus ikoino dii mongoi soi Bandar Patara.
44021002	Korikot ikoi nopo dii soi Bandar Patara, aui dii kotupak i kapal. Nga kivaro dii iso kapal vagu tumupak soi Vonuvo Puniki, om irino dii vinajaanja tumupak soi Puniki.
44021003	Om naantanganja i Puru Siprus si ponong gibang di tumalib ikoi lumombus soi Vonuvo Siria. Nokoompit nopo dii iri kapal soi Bandar Tirus om tinumindal ikoi dii soi do momungkar iolo diri tongoporompon siri.
44021004	Minongoi ikoi sumamung di tongotulun di Yisus, om minijon ikoi siri diolo turu tadau linaid. Om mantad do kuasa di Tatod do Kinoringan nisuu di tongotulun di Yisus di Poulus do ada lumombus mongoi soi Yorusalim, nga aui dii nakaavud iolo disido.
44021005	Kaavi nopo dii iri masoja siri, om kasangkat di tongotulun di Yisus om i tongosavo om tangaanak diolo nga minaja dagai mantad si bandar do mongoi siri pantai. Om singkotud ikoino dii kasangkat siri do sumambayang.
44021006	Jadi poisasalam ikoino dii do moiririjang ikoi di tongotulun di Yisus mantad si Tirus. Om sako ikoino dii kavagu di kapal laut do lumombus siri Yorusalim. Om ulino dii iolo siri valai.
44021007	Kolombus ikoi nopo dii mantad si Bandar Tirus, om minapit ikoi si Bandar Talamis. Om tinumindal ikoi mongoi sumalam di tongosulod i naparsaya di Yisus siri, om minijon ikoi siri sonsodop.
44021008	Susuvab nopo dii om sako ikoino dii kavagu do kapal laut do lumombus kavagu soi Bandar Koisoria. Korikot ikoi nopo dii om minapit ikoi siri Koisoria. Nga sirino laid i Pilipus iri tulun popoilo di Abar do Aandai. Isono isido saralom diri Turu Kojuvan minonulung di susuuon di Yisus si Bandar Yorusalim pogulu. Om pinoindakod om pinoijon ikoi di Pilipus siri valaijo.
44021009	Om kivaro apat tanak raraa di Pilipus, om monuduk iolo do polombus diri nituduk di Kinoringan si ginavo diolo.
44021010	Nokoijon ikoi nopo dii siri di Pilipus piipiro tadau linaid, om nokorikot dii iri iso nabi ngaranjo iAgabus mantad siri Vonuvo Yudia, i popolombus di tinangaran do Kinoringan.
44021011	Nokorikot nopo dii iAgabus siri dagai, om ongoiono dii disido i kambot di Poulus, om misingkogos isido di longon om i takodjo kondiri do onuon do poiradan do misti kagasan i Poulus. Om kadisido, “Iradno diti tangar di Tatod Tolidang do ka, ‘Kagasan di tulun do Joudi soi Bandar Yorusalim i sanganu diti kambot, om itaak diolo kavagu siri tulun di okonko bansa Joudi,’ ka,” kadi Agabus.
44021012	Korongou ikoi nopo dii do irad diri, om kasangkat dagai nga mangavud daa di Poulus do au ikoi moo do lumombus isido soi Yorusalim.
44021013	Nga jawap kadi Poulus dagai, “Nokuro do songiad-iad kou do irad dino do poposurau do ginavoku? Adapo om kagasan okupo insan do patajon okupo soi Yorusalim sabap do aparsaya oku di Tuhan Yisus nga osodia okui,” ka.
44021014	Om auno dii inovudanja i Poulus, jadi tingkod ikoji dii do mangavud disido om kanja, “Ombo nopo dino bo kouvangan do Tuhan,” kanja dii.
44021015	Alaid ikoino dii siri Bandar Koisoria om poromponojano dii iri poromponja do tumakad soi Yorusalim.
44021016	Om kivaro piipiro vokon tulun di Yisus mantad Bandar Koisoria minaja dagai mongoi soi Yorusalim. Korikot nopo dii ikoi soi Yorusalim om pangangatno dii iri tulun di Yisus dagai do mongoi siri valai di iso sulod kusai mantad si Puru Siprus. Ngaranjo nopo nga i Manason om alaidno isido naparsaya di Yisus. Jadi sirino dii inijononja.
44021017	Korikot ikoi nopo dii soi Bandar Yorusalim, om ongasanang dii i ginavo di tongosulod i naparsaya di Yisus do poindakod dagai.
44021018	Susuvab nopo dii om ongoi ikoino dii di Poulus mandaa si di Yakub. Om korikot ikoipo nga nountunno laid i tongokotua di poiuuntunan siri.
44021019	Salamno dii i Poulus diolo, om torisido nogi dii disido popoilo iri pinivavaal di Kinoringan siri tongotulun di okonko bansa Joudi do pinakai isido di Kinoringan.
44021020	Nokorongou nopo dii i Yakub om i tongokotua vokon diri nipoilo di Poulus, om pangarajouno dii iolo do Kinoringan. Om kadi tongokotua di poiuuntunan di Poulus, “Antangaipo, Apa, do kivaro piipiro noribu tulun Joudi i naparsaya di Yisus, om kasangkat diolo nga rumalan marong maja di Undang-undang di Musa.
44021021	Om kivaro tulun popoilo diri tongotulun Joudi pasal dikau do kanu sooro diolo, monudukko kasangkat di tongotulun Joudi soi vonuvo do tulun di okonko bansa Joudi, do potingkodko diolo maja di Undang-undang di Musa, om potingkodko nogi di tongotulun Joudi monunat di tongotangaanak doisido, om potingkodko di tongotulun Joudi maja di tongoadat-adat tokou kanu sooro di tongotulun.
44021022	Misti do orongou diolo do nokorikotko siti. Irad nopo dino kukuroyon tokou?
44021023	Aandai do vojoonu iti adat tokou tulun Joudi. Kivaro apat kojuvan siti i minomigot di janji si di Kinoringan om mokiburugal iolo maja di adat tokou.
44021024	Ongoiono iti piipiro tulun om pisinlidang kouno kasangkat irad di adat tokou. Om barajaino torogo do ponogit diolo supaya anggapon iolo do olidang, om obuli iolo mokiburugal. Nong vojoonnu iti tinangaranja nga oilaani di tongotulun do okonko oinomod iri pongolimut do tulun dika di norongou diolo. Om oilaan nogi diolo do soumurko maja-vaja di Undang-undang di Musa.
44021025	Nga pasal nopo diri tongotulun di okonko bansa Joudi i naparsaya di Yisus, nga nipoovit dagai i surat si diolo popoilo diolo nong onu iri tinantuja di pogulu. Itino iti pinonuuanja diolo do ada iolo mangakan do onuu nopo iri nitaak di moroijan do patung om ada iolo mangakan do raa, om ada iolo mangakan do tonsi do dupot iri inokog do au nakalabus iri raa, om ada iolo mamaal kalalasu,” kadi tongokotua di poiuuntunan.
44021026	Jadi minongongoi dii i Poulus di apat tulun irad diri nisuu diolo. Om susuvabpo dii om minisinlidang dii isido kondiri, om iri apat kojuvan nga minisinlidang nogi do maja di adat do tulun Joudi. Nokoopod nopo dii iolo diri, om minasu nogi dii i Poulus siri natad do Valai Sasambayangan Tagajo. Om popoilo isido di imam siri do, “Kivaropo turu tadau mantad maino om pointikid-tikid dagai nga monumbali do piaraan do isogit dagai si di Kinoringan,” ka.
44021027	Au alaid om naavino i turu tadau tinantu diolo, om kivaro dii piipiro tulun Joudi mantad Vonuvo Osia nokoontong di Poulus siri natad do Valai Sasambayangan Tagajo. Jadi popibonsi iolo di tongotulun toguu om manangkap iolo di Poulus.
44021028	Om luvapno dii iolo do ka, “Oo kosusuladanja tulun Israil, ongoi koupo siti. Uupai ikoipo manangkap diti tulun. Itino tulun i tumongkop do sombo-sombo pantok do monuduk di tongotulun lumavan di bansa tokou Israil. Om monuduk isido di tongotulun do ada maja di Undang-undang di Musa. Om monuduk isido nogi di tongotulun do ada momoduli diti Valai Sasambayangan Tagajo. Om minangangat isido piipiro tulun di okonko bansa Joudi do masu siti natad do Valai Sasambayangan tokou Tagajo, om irino monginsasaim diti valai tolidang,” kadiolo.
44021029	Nakatangar iolo do irad diri sabap do naantangan diolo i Torupimus mantad Bandar Ipisus minaja di Poulus siri bandar. Om panantaman daa diolo om inovit di Poulus i Torupimus masu si natad do Valai Sasambayangan Tagajo.
44021030	Om songurau-urau dii i tongotulun si bandar, om santangkus-tangkus dii iolo muntun. Om urunaino dii diolo i Poulus om gajatono dii isido lumabus mantad si natad do Valai Sasambayangan Tagajo om turus tutubo dii i pintu di tobon si luar.
44021031	Om pokipapatajan daa di tongotulun i Poulus. Nga kivaro tulun popoilo di kotua di oribu soujor do Ruum do songurau-urau kasangkat di tulun siri Yorusalim.
44021032	Turus inongoi di kotua di oribu soujor piipiro kotua di aatus soujor, om tongosoujor doisido nogi, om mogoogo iolo mindaau siri tongotulun. Kaantangai nopo dii di tongotulun do nokorikot i kotua do soujor om i tongosoujorjo om tingkadai nogi dii diolo mangalapos i Poulus.
44021033	Om minongoi i kotua do oribu soujor siri di Poulus do manangkap disido. Om suuono dii disido i tongosoujorjo mongogos di Poulus do duvo rantai. Om duatono dii di kotua di oribu soujor i tongotulun, “Onu do tulun iti om onu vinaaljo?” ka.
44021034	Kivaro tulun lumuvap do irad dino, om kivaro tulun lumuvap do irad diti. Om songurau-urau om ongolalava i tongotulun gosob do au oilaan di kotua do soujor nong onu kinojodio diri. Jadi sinuujo i tongosoujor do ka, “Ovito mujuno iti tulun mindakod si kuta,” ka.
44021035	Nga korikot nopo dii iolo siri tukad di kuta om kakatono dii di tongosoujor i Poulus do ongoraraatan marong i tongotulun.
44021036	Om sonsuut-suut nopo dii i tongotulun om songgijak-gijak do ka, “Kayo, patajo tokou iti,” kadiolo.
44021037	Angatan daa di tongosoujor i Poulus masu siri kuta, om kadi Poulus di kotua di oribu soujor, “Kivaro daa tangaronku dikau nong obulino,” ka. Om jawapno dii i kotua do soujor, “Ai! Koilokoi do tangar Yunani.
44021038	Panantamanku daa om ikano iri tulun Masir i popourau di tongotulun siti di kavavagupo do lumavan do porinta, om minangangat di apat noribu tulun taraat iri mamamatai do tulun do mongoi siri padang do kovotuvan,” ka.
44021039	Jawapno dii i Poulus, “Iokuno tulun Joudi. Siri Tarsus nontodonku, irino iso bandar do agajo siri Vonuvo Kilikia. Mokilila oku mitangar diti tongotulun,” kadisido.
44021040	Minongolila i kotua di oribu soujor di Poulus mitangar. Jadi miningkakatno dii i Poulus siri tukad om mapoi-kapoi dii do popootos di tongotulun Joudi. Nokootos nopo dii i tongotulun, om pitangarno i Poulus do tangar Ibrani, irino tinangaran di tulun Joudi, do irad diti,
44022001	“Oou kosusuladanku om tongomoloingon, rongoo mujuno iti tangaronku do misinjawap oku diri daawaan-daawaan muju kumaa si dogo,” ka.
44022002	Nokorongou nopo dii iolo do minitangar i Poulus di tangar do Ibrani, om makin nogi dii do minotos iolo. Om kadi Poulus kavagu,
44022003	“Ioku nopo diti nga tulun Joudi, om nosusu oku siri Bandar Tarsus siri Vonuvo Kilikia. Nga piniara oku siti Bandar Yorusalim. Om sinumikul oku si di Gomoliol, om tinudukan oku maja marong di Undang-undang Ugama di gulu-gulu tokou di pogulupo. Om rumalan okui do maja do Kinoringan irad dikovu do maino.
44022004	Nokopokoruol oku di tulun di nakavaja diti ponudukan di Tuhan Yisus gosob do nakapamatai oku diolo. Om kivaro tongokusai om tongotongondu nogi do tinangkapku om pinojiilku.
44022005	Ii nopo Imam Tagajo om i Pinonguntunan di Tongokotua nga koilo do oinomod iti tangaronku. Nga nitaak diolo piipiro surat nipoovit dogo do porikoton soi tongokosuladan tokou Joudi soi Bandar Damsik. Jadi minampanau oku mongoi soi Damsik supaya tangkaponku daa i tongotulun iri aparsaya di Yisus, om kagasanku iolo do rantai om gajatanku muli siti Yorusalim supaya oukuman iolo,” kadi Poulus.
44022006	Om kadi Poulus kavagu, “Jadi manau-panau okupo om minsosomok oku siri Damsik, nga kivaro tangaadau kama dii om tigog kai dii do kivaro iso vinaang tagajo tinumitiu misoliput dogo mantad si tavan.
44022007	Om kovunduk okuno dii siri tana, om norongouku iso dolou do mitangar dogo do ka, ‘Soul, Soul! Nokokuro do pokoruolko Dogo?’ ka.
44022008	Om duatokuno dii, ‘Tuhan, isaiko naku?’ kangku. Om jawapno dii Isido dogo do ka, ‘Iokuno i Yisus mantad Bandar Nasarit, i pokorualannu,’ kaDisido.
44022009	Iri tulun samvaja-vaja dogo nogi nga nokoontong di vinaang nga aui dii korongou iolo diri tulun di minitangar dogo.
44022010	Om duatokuno kavagu, ‘Ou Tuhan, onu dii apatut vaalonku?’ kangku. Nga jawapno dii i Tuhan, ‘Tungagno om pampanauno lumombus silo Bandar Damsik. Korikotko nopo silo Damsik om kivaroi popoilo dikau silo do kasangkat diri tinantu do Kinoringan do vaalonnu,’ kadi Yisus.
44022011	Om kotungag oku nopo dii diri, nga au oku dii koontong do avaang marong iri tinitiu siri misoliput dogo. Om kuutaino dii di samvaja-vaja dogo i longonku do mangaak dogo mongoi siri Damsik.
44022012	Om kivaro iso kusai do rumalan maja do Undang-undang Ugama tokou siri Bandar Damsik. Ngaranjo nopo nga iOnonias. Om kasangkat diri tongotulun Joudi mijon siri Damsik nga mangarajou disido.
44022013	Om minongoi iOnonias ingkakat siri somokku om kadisido, ‘Ou sulodku Soul, ingkalatno,’ ka. Om turus do ingkalat oku om kaantangaiku dii isido.
44022014	Om kadiOnonias, ‘I Kinoringan nopo i sambawon diodu-aki tokou, nga minomili dikau supaya om koiloko di kouvanganJo. Om irino sabap do naantangannu i Yisus, iri Susuuon do Kinoringan i otulid ginavo, om norongounu i Yisus kondiri mitangar dikau.
44022015	Om maino sumiliuko do saksi di Yisus om popoiloko kasangkat di tongotulun nong onu iri naantangannu om norongounu.
44022016	Na, onupo indadonnu? Tungagno om mokibatisi, om pongoloouno di Yisus supaya ougasan i dusonu,’ kadi Ononias,” kadi Poulus.
44022017	Om kadi Poulus kavagu, “Kogungguli oku nopo dii siti Yorusalim, om sinumambayang oku siti natad do Valai Sasambayangan Tagajo. Om nokoontong oku i Tuhan pinointalang si dogo,
44022018	do minitangar Isido dogo do ka, ‘Sisikapono mampanau mantad siti Yorusalim do ii nopo tongotulun Joudi siti Yorusalim nga au aparsaya di tinangarannu pasal Dogo,’ ka.
44022019	Om jawap okuno dii di Yisus, ‘Ou Tuhan, aparsayai dii kama iolo do nongokoilo iolo dogon do minongoi oku siri tongovalai sasambayangan do manangkap oku di tongotulun i naparsaya Dikau om nakapangalapos oku diolo.
44022020	Om ontok do pinatai do tulun i Sotipanus, irino tulun popoilo di abarNu, nga siri oku nogi. Om aandaian i ginavoku mongontong di tongotulun mamatai disido om mangajaga oku di tongosabung di tulun i minamatai di Sotipanus,’ kangku di Tuhan.
44022021	Nga kadi Tuhan dogon, ‘Pogiduno, do aui dii aparsaya iolo di tinangarnu. Nga suuonKu ika minsodu mantad siti, om ongoino siri di tongotulun di okonko bansa Joudi,’ kadi Yisus,” kadi Poulus di tongotulun.
44022022	Rumongou i tongotulun Joudi di Poulus gosob do mitangar isido pasal di tulun di okonko bansa Joudi, om lumuvap iolo do opuod do ka, “Patajon tokou nogi iti tulun diti. Aui apatut do vijauon isido,” ka.
44022023	Om ontok do songgijakan iolo, om songolus-olus iolo do sabung om pilolobunon, om potijas-tijason diolo i lisovu do araatan marong iolo,
44022024	nga sinuu di kotua di oribu soujor i tongosoujorjo mongovit di Poulus siri saralom kuta. Om sinuu disido do loposon i Poulus supaya popoilo nong onu sabap do songgijakan i tongotulun do lumavan disido.
44022025	Kakagasai nopo dii diolo i Poulus do poinsodiano daa iolo mangalapos, nga kadi Poulus di kotua di aatus soujor do poingkakat siri, “Auko buli mangalapos dogo do iokuno kivaro warga nagara do Ruum. Nong aupo nobisara au apatut do loposon i tulun do kiwarga nagara do Ruum,” kadi Poulus.
44022026	Korongoupo dii i kotua di aatus soujor do irad diri, om minongoi isido popoilo di kotua di oribu soujor diri tangar di Poulus. Om kadisido, “Adako monuu do tulun mangalapos disido, do ilo tulun kivaro warga nagara do Ruum,” ka.
44022027	Jadi minongoi i kotua di oribu soujor si di Poulus do mongoduat disido do ka, “Duatonku ika nong sabanarko do kivaro warga nagara do Ruum,” ka. Om jawapno dii i Poulus, “Oinomodno,” ka.
44022028	Kadi kotua di oribu soujor, “Ai, oorogo iti warga nagaraku,” ka. Nga jawapno dii i Poulus do ka, “Ioku nopo nga kivaro warga nagara do Ruum mantad di kosusu okupo,” ka.
44022029	Korongou nopo dii iri tongosoujor i mangalapos daa di Poulus do isido kivaro warga nagara do Ruum, jadi turus mininsodu iolo mantad si di Poulus do nokorosi. Om i kotua di oribu soujor nogi nga nokorosi do nakagasan disido i Poulus do au obuli kagasan i tulun do Ruum.
44022030	Nga susuvabpo dii, om sinuu di kotua di oribu soujor mongukab di rantai di Poulus. Om nogi sinuu disido pountun di tongokotua do imam om i Pinonguntunan di Tongokotua vokon sabap kouvangan nopo disido nga oilaan marong nong onu kasalaan di Poulus do daawaan isido di tongotulun Joudi. Jadi inovit dii di kotua di soujor i Poulus popoingkakat siri gotuvang di Pinonguntunan di Tongokotua.
44023001	Mongontong marong i Poulus di Pinonguntunan di Tongokotua om kadisido, “Oou kosusuladanku, aandai i kopurimanan di ginavoku do aandai i gaagayaku si di Kinoringan sampai do maino,” ka.
44023002	Om iOnonias i Imam Tagajo minonuu di tongotulun mingkakat siri somok di Poulus do manapap di kabang di Poulus.
44023003	Nga kadi Poulus di Imam Tagajo, “Manapapkoi dogo nga insan ika nga tapaponko do Kinoringan. Aandai daa ino pamarasannu, nga ginavonu nopo nga araat. Mogomko momisara dogo maja do Undang-undang di Musa, nga ika kondiri aukoi maja do Undang-undang di Musa. Do aupo nobisara oku om monuukono do tulun manapap dogo,” kadi Poulus.
44023004	Kadi tulun di poingkakat si somok di Poulus, “Nokokuro do mangararaatko do Imam Tagajo?” ka.
44023005	Om jawapno dii i Poulus do ka, “Oou kosusuladanku, au oku koilo nong isidono i Imam Tagajo, do kivaro tinangaran do Kinoringan siri Kitab do irad diti, ‘Ada kou mangararaat di kotua muju,’ ka,” kadi Poulus.
44023006	Nga kaantangai dii di Poulus i Pinonguntunan di Tongokotua do nopiintanga kumpulan Soduki om kumpulan Porisi. Nga oilaan di Poulus i ponudukan di kumpulan Soduki irad diti, “Aui ovijau kavagu i tulun nongapatai laid, om auso moloikat om auso tatod,” kadiolo. Nga aparsaya i kumpulan Porisi kasangkat diri. Jadi luvapno dii i Poulus si di Pinonguntunan di Tongokotua do ka, “Oou kosusuladanku, iokuno iso tulun mantad do kumpulan Porisi, om moloingku nga mantad do kumpulan Porisi nogi. Bisarawon oku dikovu sabap nakatangar oku do, ‘Aparsaya oku do ovijau kavagu i tulun nongapatai laid,’ kangku,” kadi Poulus. Pogtangar di Poulus irad diri, om tumimpuun i kumpulan Porisi om i kumpulan Soduki moisisival, om minoibabaagi i tongotulun diri.
44023009	Om ongalava iolo om sonluvap-luvap. Om piipiro tulun mantad do kumpulan Porisi i monunuduk di Undang-undang Ugama do Joudi miningkakat om ogiat iolo kumisival do, “Ausoi kasalaan di Poulus naantanganja. Sombo dii oilaan nong oinomod do kivaro iso tatod ko iso moloikat mitangar disido,” kadiolo.
44023010	Om majo-gajo i poisisivalan di kumpulan Porisi om i kumpulan Soduki gosob do rumosi iri kotua di oribu soujor do poigagajaton diolo i Poulus. Jadi sinuu di kotua diri soujor i tongosoujorjo mindaau siri di tongotulun do mongongoi di Poulus mantad si diolo, om oviton muli silo kuta.
44023011	Om sodop diri om miningkakat i Tuhan siri somok di Poulus do mitangar disido, “Ada kosurau ino ginavonu do nakapasaksiko Dogo siti Yorusalim, om irad nogi dino do misti pasaksiko Dogo soi Bandar do Ruum,” ka.
44023012	-
44023013	Minsasarap di susuvab, om kivaro lobi apat nopulu tulun Joudi minoiuntun do moiupapakat, om kopiiso dii iri ginavo diolo do mongibot si di Kinoringan do ka, “Au ikoipo mangakan om mongiup nong aupo apataija i Poulus,” ka.
44023014	Om minongoi iolo siri di tongokotua do imam om i tongomoloingon, om kadi apat nopulu tulun, “Minongibot ikoi si di Kinoringan do au ikoipo mangakan do onuu nopo nong aupo apataija i Poulus.
44023015	Nga aandai do moiupapakat kou di tongotulun vokon si di Pinonguntunan di Tongokotua om mokitulung kou do kotua di oribu soujor mongovit di Poulus siti dikovu, irad do kivaro torisidon muju mongoduat si disido. Nga minsosomok nopo i Poulus siti avangan om patajonja isido,” kadi apat nopulu tulun.
44023016	Nga nokorongou nopo dii iri tanak kusai sulod di Poulus tongondu do irad diri poiupapakatan diolo, om ongoino dii isido masu siri kuta do mangaabar di Poulus diri poiupapakatan di tongotulun Joudi.
44023017	Korongou nopo dii i Poulus om loovono dii disido iso kotua di aatus soujor om kadi Poulus, “Ovito iti tomulok mongoi silo kotua di oribu soujor, do kivaro tangaronjo diri kotua soujor,” ka.
44023018	Jadi ovitono dii di kotua di aatus soujor iri tomulok si di kotua di oribu soujor om kadisido, “Linoou oku di Poulus i poinjiil do mokitulung mongovit diti tomulok siti dikau, do kivaro tangaronjo dikau,” ka.
44023019	Kuutaino dii di kotua di oribu soujor iri longon di tomulok om ovitojono dii iri tomulok siri sosodu do duduvo iolo om duatono dii do ka, “Onu daa tangaronnu dogon?” ka.
44023020	Om jawapno dii i tomulok di kotua di soujor do ka, “Kopiiso ginavo di tongotulun Joudi do mokitulung dikau mongovit di Poulus siri Pinonguntunan di Tongokotua suvab, irad dino soro do kivaro tangaron diolo mongiloilo di Poulus.
44023021	Nga adano tumbojoo iri tinangaran diolo, do kivaro lobi apat nopulu tulun mongindad do mangavang di Poulus do mamatai disido, do minongibot iolo si di Kinoringan do, ‘Au ikoipo mangakan om mongiup salaid do aupo apataija i Poulus,’ kadiolo. Om maino nosiapno iolo om mongindadpo di janjinu,” kadi tomulok.
44023022	Jadi jawapno dii i kotua di oribu soujor, “Ada popoilo do tongotulun iri niabarnu dogon,” ka. Om suuono dii di kotua soujor i tomulok muli.
44023023	Om loovono dii diri kotua di oribu soujor iri duvo kotua di aatus soujor, om bilinaino dii disido iri duvo tulun, “Pukul sombilan sodop diti untunono duvo naatus soujor, om turu nopulu soujor sumako do kuda, om duvo naatus soujor kigatan, om mampanau kou gosob Bandar Koisoria.
44023024	Om sumodia nogi piipiro kuda do pasako di Poulus, om ovitono isido kaandai-andai mongoi siri di Gobonor Pilik,” kadi kotua di oribu soujor.
44023025	Om tinulis di kotua di oribu soujor iso surat do irad diti,
44023026	“Ou Gobonor Pilik, ikano i datu i rorojoonja marong. Iokuno Koloudius Losias pokirim tabi dika.
44023027	Popoilo oku dikau do i Poulus nopo diti nga tinangkap di tongotulun Joudi do mamatai daa iolo disido. Nga nokorongou okuno do kivaro warga nagara do Ruum disido, jadi pinavajaku i tongosoujor do mongongoi di Poulus mantad siri di tongotulun Joudi.
44023028	Om moo oku rumongou nong onu sabap do daawaan di tongotulun Joudi i Poulus, jadi inovitku isido gumotuvang siri di Pinonguntunan di Tongokotua diolo.
44023029	Koopod nopo dii iolo momisara om koilaaiku dii do au apatut do patajon ko pojiilon i Poulus. Nga irino iri pangadaawaan diolo iri Undang-undang Ugama diolo kondiri.
44023030	Om karangaaiku dii do minoiupakat i piipiro tulun Joudi mamatai di Poulus, jadi tontuokui dii do pootodonku isido sino dikau. Om sinuuku i tongotulun i mangadaawa di Poulus mongoi sino dikau popoilo dikau nong onu dii iri idaawa diolo disido. Iti itino tangaronku dika,” kadi kotua di oribu soujor saralom di suratjo.
44023031	Jadi inovit di tongosoujor i Poulus irad di nibilin diolo om sodopi diri nokorikot iolo soi Bandar Ontipotis.
44023032	Susuvabpo dii om minoiririjang i tongosoujor. Iri nopo tongosoujor minampanau takod nga minuli siri kuta, om iri nopo tongosoujor sumako di kuda nga linumombus mongovit di Poulus mongoi soi Bandar Koisoria.
44023033	Korikot nopo dii i tongosoujor om i Poulus siri Bandar Koisoria om pinogotuvang dii di tongosoujor i Poulus siri di gobonor om nitaak diolo iri surat si disido.
44023034	Nabasa nopo dii di gobonor iri surat om duatono dii disido i Poulus nong sombo nontodon disido. Koilaai nopo dii di gobonor i Poulus mantad si Vonuvo Kilikia,
44023035	om kadi gobonor, “Korikotpo iri tongotulun mangadaawa dikau om salasaionku nogi ika,” ka. Om binilinan disido i tongosoujor mangajaga di Poulus siri valai do raja, iri vinaal di Raja Irudis.
44024001	Katalib nopo dii iri limo tadau om ongoino dii iOnonias, i Imam Tagajo soi Bandar Koisoria. Om kivaro piipiro moloingon om iso luyar, ngaranjo i Totolus, nakavaja nogi diOnonias. Om minongoi iolo gumotuvang di Gobonor Pilik do minangadaawa di Poulus.
44024002	Om loovono dii di gobonor i Poulus masu siri poibisaraan om timpuunno dii i Totolus mangadaawa di Poulus do kadisido, “Gobonor Pilik, ikano i datu i rorojoonja marong. Koiloko marong momorinta dagai do alaidno aman iti vonuvo dagai. Om oguu iri noulitnu siti vonuvo dagai do papamaju diti vonuvo dagai.
44024003	Kasangkat diri nga kaandaianja mivaja do mangarajou ikoi dikau soumur sombo-sombo nopo.
44024004	Nga mokitulung oku dikau supaya asabar ginavonu do posivat oku dika do oruai rumongou diti tangaronku i odibak.
44024005	Oilaanja do i Poulus nopo nga tulun do popourau di tongotulun Joudi. Om popiodu isido di tongotulun Joudi pointongkop kasangkat do vonuvo, om isidono iso kotua di kumpulan di tulun Nasarit.
44024006	Om moo daa i Poulus papasaim di Valai Sasambayanganja Tagajo, nga tinangkapjai dii isido. [Om bisarawonja daa i Poulus maja di Undang-undang Ugamaja,
44024007	nga korikot nopo dii i Losias, i kotua di oribu soujor, om lavano ikoi dii disido om i Poulus dii nga nosolod dii di Losias mantad dagai.
44024008	Nipaatod di Losias i Poulus siti dikau, om sinuu disido i tongotulun iri minangadaawa di Poulus minongoi siti dikau.] Aandai do duatonnu i Poulus nong onu i vinaaljo om oilaannu do kasangkat diti pangadaawaanja nga oinomod,” kadi Totolus.
44024009	I tongotulun Joudi vokon nogi nga kopiiso i ginavo mangadaawa di Poulus om mitangar do oinomod iri tinangaran di Totolus.
44024010	Mapoi-kapoi i Gobonor Pilik di Poulus do monuu disido mitangar. Om kadi Poulus, “Oilaanku ika do momutusko bisara siti bansaja piipiro toun linaid. Jadi aandaian dii i ginavoku misinjawap diri daawan-daawan diolo dogo si gotuvangnu.
44024011	Nong mongoduatko do tulun nong sombia korikatanku soi Yorusalim nga oilaannu do aupo norikot opulu om duvo tadau mantad di kinorikatanku soi do sumamba di Kinoringan.
44024012	Nga aui dii insan koontong iolo dogo kumisival di tongotulun. Insan soi natad do Valai Sasambayangan Tagajo ko soi valai sasambayangan do vokon ko sombo-sombo nopo soi Bandar Yorusalim nga ausoi nokoontong dogo kumisival do tongotulun.
44024013	Om au dii buli iolo papatarang do oinomod iri pangadaawaan diolo dogo maino do momudut iolo.
44024014	Nga itino okunonku dikau do sumamba oku do Kinoringan iri sambawon di gulu-guluja. Nga ontok do sumamba oku, maja okui di ponudukan di Tuhan Yisus, i ponguranan diolo do kumpulan di tulun Nasarit. Om aparsaya oku nogi kasangkat diri tinulis saralom Undang-undang di Musa om tongobuuk di tongonabi vokon, i popolombus di tinangaran do Kinoringan.
44024015	Aarap oku do Kinoringan do povijau Isido kavagu di tulun do otulid ginavo om i tulun do okonko otulid ginavo. I tongotulun Joudi vokon nogi nga aarap diri.
44024016	Om arajin oku supaya aandai i kopurimanan di ginavoku si gotuvang di Kinoringan om si gotuvang do tulun toomod,” kadi Poulus.
44024017	Om kadi Poulus kavagu, “Nga piipiro toun do au okupo nokouli soi Yorusalim, jadi rumikot oku mongovit di siin siri di bansaku om manaak oku nogi do isogit si di Kinoringan soi natad do Valai Sasambayangan Tagajo.
44024018	-
44024019	Om nokoopod oku nopo dii misinlidang siri natad Valai Sasambayangan Tagajo, om naantangan oku di tulun Joudi mantad soi Vonuvo Osia soi natad do Valai Sasambayangan Tagajo. Nga ausopo tulun oguu nakavaja dogo, om ausopo nokourau. Nong moo i tulun Joudi mantad Vonuvo Osia do mangadaawa dogo, apatut do gumotuvang iolo dikau do mangadaawa,
44024020	atau pun apatut iti tongotulun siti popoilo dika nong onu kinasalaanku ontok do ginumotuvang oku do Pinonguntunan di Tongokotua soi Yorusalim.
44024021	Nga irino iso oilaanku do buli daawaan oku diolo do poingkakat oku si gotuvang diolo om linumuvap oku do irad diti, ‘Bisarawon oku dikovu tadau maino sabap aparsaya oku do ovijau kavagu i tongotulun nongapatai laid,’ kangku,” kadi Poulus di Gobonor Pilik.
44024022	Nga oilaan di Pilik oguu pasal di ponudukan di Tuhan Yisus, jadi ginantung disido iri bisara, om kadisido, “Korikotpo dii i Losias i kotua di oribu soujor, om salasaionku nogi dino kavagu,” ka.
44024023	Om sinuu di Pilik i kotua di aatus soujor mangajaga di Poulus, nga minongolila nogi isido supaya obobojou kopoyok i Poulus. Om sinuu nogi di Pilik i kotua di soujor do, “Poboyoon dii i songkoruangan di Poulus mongovit onunu nopo i kokurangan si disido,” kadi Pilik.
44024024	Katalib piipiro tadau mantad diri om korikotno dii i Gobonor Pilik duvo di savojo, tulun Joudi, ngaranjo nopo nga i Dorusila. Sinuu di gobonor i tulun mongongoi di Poulus do rumongou iolo di Poulus mitangar pasal do aparsaya di Koristus Yisus.
44024025	Nga monuduk i Poulus do misti do otulid manalasai om misti momorinta i tulun do kojuvan kondiri. Om monuduk isido nogi do momutus i Kinoringan di tongotulun do insan tadau. Om nokorosi dii i Pilik om kadisido, “Pampanauno pogi maino. Kivaro kosivatanku om loovonku ika kavagu,” ka.
44024026	Om aarap daa i Pilik do manaak i Poulus do siin disido. Jadi soumur suuon disido i tulun mongovit di Poulus mongoi si disido kumisorita.
44024027	Katalib duvo notoun mantad diri, om kivaro iso gobonor kavavagu korikot do sumuvoli di Pilik, ngaranjo nopo nga i Porokius Pitus. Jadi kouvangan di Pilik monoluod di ginavo di tongotulun Joudi, om niopung dii disido i Poulus siri jiil.
44025001	Kotolu tadau mantad di kinorikatan di Gobonor Pitus siri Vonuvo Yudia, om tinumakad dii isido soi Yorusalim mantad Bandar Koisoria.
44025002	Om i tongokotua do imam om i tongokotua di tulun Joudi vokon siri Yorusalim nga mangadaawa di Poulus si di Pitus. Om mokitulung marong iolo,
44025003	supaya suuon di Pitus i Poulus mongoi siri Yorusalim, do minoiupakat iolo laid do mongoi mamatai di Poulus siri tanga ralan.
44025004	Jawapno dii i Pitus do ka, “I Poulus nopo diri nga pinojiil soi Bandar Koisoria. Auno alaid om gumungguli okuno soi.
44025005	Aandai do povojoon muju piipiro kotua mongoi soi Bandar Koisoria do mangadaawa di Poulus nong onu kinasalaanjo,” ka.
44025006	Okonko valu tadau ko opulu tadau poindada i Pitus siri di tongokotua di tulun Joudi siri Yorusalim, om ruuk nogi dii isido kavagu soi Bandar Koisoria. Susuvabpo dii om minogom i Pitus siri poibisaraan. Om ponuuno dii isido do tulun mongongoi di Poulus do bisarawon.
44025007	Korikot nopo dii i Poulus, om miningkakat i tongotulun Joudi mantad soi Yorusalim si misoliput di Poulus. Om papasala iolo di Poulus do oguu kasalaan disido do araat, nga aui koilo iolo papatarang di tinangaran diolo.
44025008	Nga minisinjawap i Poulus diri daawaan-daawaan diolo disido do ka, “Okonko au oku maja di Undang-undang Ugamaja tulun Joudi. Om okonko au oku momoduli do Valai Sasambayangan Tagajo. Om ausoi nunuu vinaalku lumavan do Raja Koisar,” kadi Poulus.
44025009	Nga kouvangan di Pitus monoluod di ginavo di tongotulun Joudi. Jadi duatono dii disido i Poulus, “Mookoi mongoi soi Yorusalim pasal diti pangadaawaan di tongotulun Joudi dikau?” ka.
44025010	Nga jinumawap i Poulus, “Nga aukui dii mangakun do irad dino, do ati okuno poingkakat siti gotuvang di poibisaraan di Raja Koisar. Om sitino pantok do apatut pombisaraan muju dogo, do oilaannu marong do ausoi kasalaan vinaalku si di tongotulun Joudi.
44025011	Nong au maja oku di undang-undang om mamaal oku do nunuu nopo do apatut apatai oku, nga aakui mokiidu mantad siri kapatajon. Nga nong auso oinomod iri pangadaawaan di tongotulun Joudi dogo nga auso iso tulun kadapat pataak dogo si diolo. Mokiapil oku di Raja Koisar maino,” kadi Poulus.
44025012	Om minoiupakat i Pitus di tongotulun i monulung disido manalasai di bisara. Om jawapno dii i Pitus di Poulus, “Mokiapilko nopo di Raja Koisar, om sirino Koisar ongoionnu,” ka.
44025013	Katalibpo dii piipiro tadau om kivaro iso raja, ngaranjo iOgoripa, om i sulodjo tongondu, ngaranjo i Borniki, minongoi sumamung di Pitus siri Bandar Koisoria do osuau iolo do nokorikot i Pitus.
44025014	Nokoijon nopo dii iOgoripa om i Borniki siri di Pitus piipiro tadau, om popoilo dii i Pitus di Raja Ogoripa pasal di Poulus. Om kadi Pitus, “Kivaro iso tulun, ngaranjo nopo nga i Poulus, i pinoopung di Gobonor Pilik saralom jiil.
44025015	Nga ontok do nokoongoi oku soi Yorusalim, i tongokotua di imam om i tongomoloingon di tulun Joudi nga mangadaawa di Poulus. Om mokitulung iolo dogo mokisalasai bisara disido supaya oukuman isido.
44025016	Jadi jinumawap oku diolo do, ‘Adat nopo dagai tulun Ruum nga irino pogotuvangon iso tulun i daawaan siri di tulun mangadaawa disido supaya misinjawap isido diri daawaan-daawaan diolo disido. Okonko adatja momutus do bisara di tulun nong aupo kogotuvang i tulun daawaan siri di tulun mangadaawa disido,’ kangku diolo.
44025017	Jadi korikotpo dii kasangkat iri tongotulun Joudi siti, nga aakui minangantara diolo. Nga susuvabpo dii om minongoi oku siri poibisaraan, om minonuu oku do tulun mongongoi di Poulus.
44025018	Nokoingkakat i tongotulun Joudi mangadaawa di Poulus, om andasanku daa om agajo kasalaan disido do daawaan diolo. Nga ausoi kasalaan tagajo disido,
44025019	do iri nopo pinoisisivalan diolo nga irino ugama diolo, om iso tulun napatai, ngaranjo i Yisus. Nga kadi Poulus, ‘Novijau i Yisus kavagu,’ ka.
44025020	Aaku nokoilo mangatur diri do oboringou oku. Jadi dinuatku i Poulus nong moo isido mongoi soi Yorusalim om bisarawon isido soi.
44025021	Nga au moo i Poulus, om mokiapil isido di Raja Koisar om kadisido, ‘Gaam nogi do pojiilon oku gosob do orikot i pongovitan dogo si Raja Koisar do momutus marong di bisaraku,’ kadisido. Jadi sinuuku i tongosoujor mangajaga di Poulus gosob do koongoi isido soi Raja Koisar,” kadi Pitus.
44025022	Kadi Raja Ogoripa di Pitus, “Moo okui do mongkinongou di tulun dino,” ka. Jawapno dii i Pitus, “Korongoukoi dino suvab,” ka.
44025023	Susuvab nopo dii, om panansabung i Raja Ogoripa om i Borniki do sabung do raja. Om pampanauno dii iolo mongoi siri poibisaraan. Om samvaja-vajano dii i tongokotua di oribu soujor om i tongotulun do agajo pangkat siri bandar do mongurumat diolo. Om sinuu di Pitus i soujor mongovit di Poulus gumotuvang diolo.
44025024	Om kadi Pitus, “Raja Ogoripa, om kasangkat di tongotulun siti, antangaino i Poulus, do poriputon di tongotulun Joudi siti om i tongotulun Joudi soi Yorusalim siti dogo, do oguu iolo sonluvap-luvap do, ‘Misti do patajon tokou i Poulus,’ kadiolo.
44025025	Nga auso oilaanku kasalaanjo do apatut do patajon isido. Om i Poulus minokiapil di Raja Koisar, jadi tinantuku dii do porikotonku isido soi di Raja Koisar.
44025026	Monulis oku daa do surat pokirimonku soi di Raja Koisar, nga ausopo oilaanku nong onu patangaronku si suratku do itunuiku si di Raja Koisar. Jadi irino dii do inovitku i Poulus gumotuvang dikovu, om koisono marong do inovitku i Poulus gumotuvang dikau Raja Ogoripa, nga supaya oopod tokou monorisid mongoduat, om kivaro nogi dino surat tulisonku vagu pataakon di tuanku Raja Koisar.
44025027	Soromononku do au apatut do porikoton iso tulun soi di Raja Koisar do ausopo surat katarangan nong onu pangadaawaan diolo disido,” kadi Pitus.
44026001	Kadi Raja Ogoripa di Poulus, “Obuliko misinjawap diri daawaan-daawaan di tongotulun dika maino,” ka. Kinakat di Poulus i longonjo om minisinjawap diri daawaan-daawaan diolo do irad diti,
44026002	“Raja Ogoripa, osoromoku do nakadapat oku do nasip aandai tadau maino do buli oku misinjawap kasangkat diri pangadaawaan di tongotulun Joudi dogo siti gotuvangnu.
44026003	Nasipku nopo nga aandai sabap do nokoiloko marong tongoadat tokou tulun Joudi om tongopoisisivalan tokou nogi. Jadi mokitulung oku dika do polonutono ino ginavonu do rumongou diti tangaronku dikau.
44026004	Oilaani kasangkat di tongotulun Joudi iri gaagayaku soi vonuvoku om soi Yorusalim mantad di tomulok okupo.
44026005	Alaidno iolo nokoilo dogo do rumalan oku maja marong di ugamaja tulun Joudi mantad di togina, do iokuno tulun mantad di kumpulan Porisi. Nong aandaian iolo sumaksi buli papaabar diri gaagayaku.
44026006	Om maino mingkakat oku siti do bisarawon oku sabap mangaarap oku do povijauon do Kinoringan iri tongotulun nongapatai laid. Irino nijanji di Kinoringan diodu-akija.
44026007	Om tadau sodop sumamba kasangkat iri opulu om duvo sukusakat do bansaja di Kinoringan do iolo nogi nga mangaarap do kaanu iri nijanji do Kinoringan dagai. Ou Raja, daawaan oku di tongotulun Joudi sabap diti pangaarapanja tokou do povijauon di Kinoringan iri tongotulun diri nongapatai laid.
44026008	Nokuro minsoromo kou tulun Joudi do au kou obuli aparsaya do povijauon di Kinoringan kavagu i tongotulun nongapatai laid?” kadi Poulus di tongotulun.
44026009	Om kadi Poulus kavagu, “Ioku nga kosoromo okui pogulu do misti oguu vaalonku do lumavan di ngaran di Yisus mantad Bandar Nasarit,
44026010	om irino vaalonku soi Bandar Yorusalim. Notorimaku i kuasa mantad di tongokotua di imam om oguu tulun pinojiilku i songonuvon di Kinoringan. Om ontok do noputus iolo do patajon om irino kouvanganku.
44026011	Om soumur do ukumanku iri tongotulun i naparsaya di Yisus siri kasangkat di valai sasambayangan. Om suuonku iolo mangararaat di ngaran di Yisus. Araatan oku marong diolo, om minongoi oku soi bandar di vonuvo do vokon supaya pokoruol oku nogi diolo soi,” kadi Poulus.
44026012	Om kadi Poulus kavagu, “Om irino tinomodku mongoi soi Bandar Damsik. Om inonuan oku di tongokotua di imam di tongosurat kabanaran do manangkap di tongotulun i naparsaya di Yisus.
44026013	Ou Raja, mampanau oku si ralan mongoi soi Bandar Damsik om tangaadau nopo dii om naantanganku iso vinaang di avaang mantad do tadau do tinumitiu mantad suruga siri misoliput dogo om i tongotulun samvaja-vaja dogo.
44026014	Novunduk ikoji dii kasangkat si tana, om norongouku iso dolou mitangar dogo do tangar Ibrani, ‘Soul, Soul! Nokuro do pokoruolko Dogo? Misintoruolko kondiri do lumavanko Dogo. Miiradko do karabau do misintoruol do kotunob di kaju atarom do lumavan diri sanganujo,’ ka.
44026015	Om duatokuno dii, ‘Tuhan, isaiKo naku?’ kangku. Om jawapno dii i Tuhan, ‘Iokuno Yisus, iri pokorualannu.
44026016	Nga tungagno om ingkakatno. Minintalang Oku siti dikau maino do ikano natantuKu sumiliu do susuuonKu. Poiloono i tongotulun vokon do naantangan Oku dikau siti somoknu tadau maino. Om poiloo nogi iri itudukKu dikau sondiang tadau.
44026017	Om ongoino siri di tulun di okonko bansa Joudi. Om poiduonKu ika mantad di bansanu tulun Joudi om i tongotulun di okonko bansa Joudi.
44026018	Popoingkalatko do mato ginavo diolo, om potolikudon iolo di totuvong, irino kuasa do Soitan, i kotua do rogon, om pogotuvangon iolo do tanavau irino kuasa do Kinoringan, supaya aparsaya iolo Dogo, om oompunan iolo di duso doisido, om porunggumon iolo di Kinoringan si di tongotulun linidangan Disido,’ kadi Yisus,” kadi Poulus.
44026019	Om kadi Poulus kavagu, “Ou Raja Ogoripa, irad nopo diti, mimang mangasip oku di tinangaran di Yisus iri nipoontong si dogo mantad siri suruga.
44026020	Nga pinaabarkuno mogulu iri Abar do Aandai pasal di Yisus siri Bandar Damsik, om siri Bandar Yorusalim, om pointongkop si Vonuvo Yudia om soi di tulun di okonko bansa Joudi nogi. Om nitudukku diolo do misti rumorogo iolo di duso, om gumotuvang kavagu di Kinoringan, om mamaal do aandai supaya poontong di tongotulun vokon do oinomod do rinumorogo iolo di duso doisido.
44026021	Om tinangkap oku di tongotulun Joudi soi natad do Valai Sasambayangan Tagajo. Om mamatai daa dii iolo dogo sabap minonuduk oku do inong diri.
44026022	Nga tulungon oku do Kinoringan gosob do tadau maino. Jadi mingkakat oku sumaksi siti gotuvang di tulun do kipangkat om tulun do okonko kipangkat nogi. Iti tinangaranku miinong di tinangar di Musa om i tongonabi vokon, i popolombus di tinangaran do Kinoringan. Om norikotno dii iri komoion di tongonabi,
44026023	irino misti sansarawon i Koristus i pinili do Kinoringan sumiliu do Raja. Om Isidono nokopogulu do novijau kavagu mantad di kapatajanJo. Om papaabar Isido di tongotulun Joudi om tongotulun di okonko bansa Joudi do monginavau Isido di tongoginavo diolo,” kadi Poulus mitangar di Raja Ogoripa.
44026024	Om ontok di misinjawap i Poulus diri daawaan-daawaan diolo do irad diri, linumuvap i Pitus do ka, “Mulauko, Poulus, do oguu i toilaannu,” ka.
44026025	Nga jawapno dii i Poulus do ka, “Ou Gobonor ikano datu i rorojoonja marong. Okonko mulau oku, oinomodi om koontok iti pintatangaronku.
44026026	Opusu oku mitangar di Raja Ogoripa, do koilo isido diti soritaku. Oilaanku do atantangan disido kasangkat diti sinoritaku, do kasangkat di tongotulun nga nokoilo diti do okonko nokolosok iti.
44026027	Ou Raja Ogoripa, aparsayako naku tinangaran do tongonabi, i popolombus di tinangaran do Kinoringan? Oilaanku do aparsayako,” kadi Poulus.
44026028	Kadi Ogoripa di Poulus, “Panantamannu daa om oruaiko posiliu dogo do Koristian!” ka.
44026029	Om jawapno dii i Poulus do ka, “Ou Raja, sumambayang oku do Kinoringan do moo oku insan alaid ko oruai aparsayako di Yisus irad dogo. Om moo oku do ikovu kasangkat tulun mongkinongou dogo tadau maino aparsaya di Yisus. Nga au oku moo do kirantai kou irad dogo,” kadi Poulus.
44026030	Om miningkakat i raja, om i gobonor, om i Borniki om kasangkat di tongotulun do linumabus mantad siri poibisaraan.
44026031	Om moitatangar iolo do, “Au apatut do pojiilon ko patajon i Poulus do ausoi kasalaanjo,” kadiolo.
44026032	Om kadi Ogoripa di Pitus, “Nong au minokiapil i Poulus di Raja Koisar obuli polobuson isido,” ka.
44027001	Natantuno dii do pokoyon i Poulus soi Bandar Ruum soi Vonuvo Itolia. Om ioku, i Lukas i monulis diti buuk, nga minaja disido. Om pataakon i Poulus om i tongovokon i pinojiil si di iso kotua do aatus soujor, ngaranjo i Jolius. Isidono kotua do songuntunan di soujor pinonguranan do “Kountunan do Raja Koisar”.
44027002	IOritakus mantad Bandar Tosolunika soi Vonuvo Mokodunia nga kinumoruang dagai. Om sinumako ikoi di kapal laut iri sinumodia mongoi siri tongobandar si timbing vaig siri Vonuvo Osia. Iri nopo kapal laut diri nga mantad Bandar Doromitium.
44027003	Susuvabpo dii om korikot ikoino dii siri Bandar Sidun. Aandai ginavo di Jolius di Poulus do minongolila isido di Poulus tumindal siri Sidun mongoi sumamung diri tongokoruangjo. Om onuaino dii di tongokoruangjo i Poulus di kokuranganjo.
44027004	Sako ikoino dii kavagu di kapal laut om sinumondipau ikoi soi Puru Siprus. Om linumiput ikoi diri puru mintirung do nokosunsang ikoi di sarup.
44027005	Om sinumondipau ikoi siri laut do Vonuvo Kilikia om Pompilia, om linumombus ikoi siri Bandar Mira siri Vonuvo Likia.
44027006	Om poduukopo dii diolo iri kapal sinakaanja siri. Om tindal ikoino dii, om ampa nogi dii do nakaayang i kotua di aatus soujor iso kapal laut mantad Bandar Sokondoria do mongoi siri Vonuvo Itolia, jadi posokoo ikoino dii disido siri kapal laut diri.
44027007	Om aayad i kapal sinakaanja mampanau piipiro tadau linaid, om osusa ikoi minsomok do Bandar Konidus. Om au ikoi dii kolombus do nokosunsang ikoi di sarup tologod. Jadi sinumondipau ikoi soi Puru Koriti om tinumalib ikoi ponong di Tomui do Solmuni do tumirung ikoi di Puru Koriti.
44027008	Om osusa ikoi do marup-sarup. Jadi minimbibir ikoi lumombus mongoi soi iso tuunjungan i ponguranan do Tuunjungan Taandai, aui osodu mantad si Bandar Losia.
44027009	Om minindada ikoi siri piipiro tadau. Om nakatalibno i Tadau Tagajo do Puasa di tongotulun Joudi, om rumosi ikoi lumombus do tumimpuun gumompus. Jadi minonosiat i Poulus diolo do ka,
44027010	“Kosusuladanku, ada tokou mampanau maino do osusa iti pampanaan tokou. Nong lumombus tokou orugi iti kapal om iti tongoporompon tokou. Insan itokou nogi nga apatai,” ka.
44027011	Nga au momoduli i kotua di aatus soujor di tinangaran di Poulus do aarap isido di tinangaran di kotua do kapal laut om i sanganu do kapal laut diri.
44027012	Koguuo di tongotulun do moo lumombus do au songkuro aandai iri tuunjungan do musim do gompus. Om kadiolo, “Nong bulino mongoi tokou siri Bandar Pinik,” ka. Pinik nopo nga iso tuunjungan siri Puru Koriti do au osuat do sarup do musim do gompus, om buli mijon soi gosob do katalib i gompus diri.
44027013	Om opian tumongus i sarup mantad si salatan, om panantaman daa diolo do buli rumikot soi Tuunjungan Pinik. Jadi kodongono dii diolo i jangkar om imbibirno dii ikoi siri Puru Koriti.
44027014	Nga au dii kalalaid om rikotno dii i sarup taipun tologod mantad ponong di puru, pialatan di utara om kovulajon do tadau.
44027015	Jadi tigog kai dii do notongusan di sarup i kapal, om au ikoi buli kotori di sarup. Jadi poboyoonja dii i kapal rumulun do oimpi di sarup.
44027016	Om nokorikot nopo dii si somok di iso puru topoyok, ngaran do Kouda, om tirung ikoi dii di puru. Jadi osusa ikoi mongongoi di talud topoyok, iri tooviton di kapal do pokogoson siri kapal do luminggang iri kapal.
44027017	Om kinagasan diolo nogi do tali iri kapal do rumosi lumapak i kapal. Om rumosi nogi iolo do kosontul i kapal siri pantai toribau i ponguranan do Sirtis. Jadi linulun diolo iri tongolayar supaya aayadan diri kapal rumulun. Om poboyoon dii diolo iri kapal rumulun do oimpi di sarup.
44027018	Lumogod nopo dii iri sarup, om au tumingkod-tingkod iri kapal luminggang do okuvo diri umbak. Jadi susuvabpo dii tumimpuun iolo papataam diri porompon siri laut mantad si saralom kapal.
44027019	Om koduvo tadau nopo dii i longon diolo kondiri papataam di tongopakakas di kapal.
44027020	Om alaid nopo dii irad diri, ausono dii naantanganja i tadau om i korombituon, om okonko naalang-alang kologodo diri sarup. Jadi ausono daa arapanja do mijau.
44027021	Alaid nopo dii au nakaakan iri tongotulun. Jadi gumotuvang i Poulus diolo om kadisido, “Kosusuladanku, natangaranku ikovu soi Puru Koriti do, ‘Ada kou mampanau mantad siti,’ kangku. Nga nong minongkinongou kouno dogo, nga aui osuat tokou diti kosusaan do agajo kinorusako om kinorubato do tongoporompon.
44027022	Nga maino ada kou rumosi. Poondodono ino ginavo muju, do ausoi apatai daton, nga iti noo kapal orusak.
44027023	Oilaankui do irad dino, do kosodop kivaro iso moloikat rinumikot siti dogo mantad do Kinoringan i manansanganu dogo om i sambawonku.
44027024	Om kadi moloikat, ‘Ou Poulus, adako rumosi. Misti gumotuvangko di Raja Koisar. Tulungonko do Kinoringan kasangkat diti tongotulun vokon siti kapal supaya om aui apatai iolo,’ kadi moloikat.
44027025	Jadi, kosusuladanku, poondodo mujuno ino ginavo muju, do aparsaya oku do Kinoringan do misti orikoti iri irad di tinangaran Disido.
44027026	Nga misti kosontul iti kapal tokou siri iso puru,” kadi Poulus.
44027027	Di kopulu om apat sodop mantad di korikatan di sarup, om auso dii vooi di kapal rumulun do oimpi ikoi di sarup siri Laut Odoria. Tanga sodop kama om panantaman di tongotulun i kumaraja si kapal om momok-somok i kapal siri disan do katanaan.
44027028	Jadi tinuntun diolo iri vaig nong komuro rinalom di vaig, nga irino duvo nopulu rinapaan. Aui osodu om tuntunono dii diolo kavagu om irino opulu om limo rinapaan.
44027029	Om rumosi dii daa iolo do kosontul do dalamas, jadi pouluono dii diolo apat jangkar siri muri, om miintong dii iolo do osikap anavau.
44027030	Mogidu daa dii i tongotulun kumaraja si kapal, jadi pouluono dii diolo i talud si dulung do puupura iolo poulu do jangkar do kapal.
44027031	Nga kadi Poulus di kotua di aatus soujor om i tongosoujorjo, “Nong mongidu iti tongotulun kumuri siti kapal mantad diti kapal, au kou mijau,” ka.
44027032	Jadi tinotok di tongosoujor i tongokogos di talud om poboyoon dii diolo rumulun.
44027033	Diri oruaino dii minanavau, om mitangar i Poulus di tongotulun do mangangat diolo mangakan. Kadisido, “Opulu om apat tadau linaid tokou maino aupo nakaakan.
44027034	Gaam do mangakan tokou maino supaya apanggor ino kojuvan tokou. Do ausoi oliong daton, insan iso tobuk nga auso,” kadi Poulus.
44027035	Koopodpo dii i Poulus mitangar, om onuono dii disido iri kuui, om monorimakasi isido do Kinoringan om poikokib-kokibo nogi dii disido i kuui, om timpuunno dii isido mangakan.
44027036	Om ogirot nogi dii i ginavoja kasangkat do nokoontong ikoi dii di Poulus do nokopogulu mangakan. Om minangakan ikoi dii kasangkat.
44027037	Kinoguuanja nopo siri kapal nga duvo naatus om turu nopulu om onom tulun.
44027038	Om novijau nopo dii ikoi mangakan, om pintotobungai dii diolo kasangkat iri gandum siri vaig do monginggaan iolo diri kapal.
44027039	Nakanavau nopo dii, om au kotutun i tongotulun kumaraja si kapal di puru dii. Nga nokoontong iolo do iso luok-luok do kipantai siri om minoiupakat iolo nong kukuroyon padadal iri kapal siri pantai nong obuli.
44027040	Jadi pintototokono dii diolo iri tali di tongojangkar om pobojoo nopo dii diolo do nolosod si laut. Om inujadan diolo i bansaan di kapal. Koujadai nopo dii diolo iri layar si dulung, om poboyoon dii diolo i kapal mimbibir oimpi di sarup.
44027041	Nga nokosontul nopo dii i dulung di kapal siri pantai di lintanga vaig om auno dii kogugurapo. Om kosimpuk nopo dii iri umbak siri muri om rumusak i kapal.
44027042	Moiupapakat i tongosoujor mamatai di tongotulun mantad si jiil supaya au iolo tumojog mogidu.
44027043	Nga ii nopo kotua di aatus soujor om pinotingkod diolo do au moo isido patajon i Poulus. Jadi pinopogulu di kotua di soujor i tongotulun moilo tumojog tumobung si vaig do rumapit si pantai.
44027044	Ii nopo dii tongotulun vokon nga songkuut-kuut dii di papan om kaju kinoupakan di kapal supaya alantung tumojog. Jadi kasangkat dagai nga nokoidu siri pantai mantad si kapal.
44028001	Kotindal ikoi nopo dii siri pantai, om kivaro popoilo dagai do ngaran di puru diri nga Puru Malta.
44028002	Om osianan marong dagai i tongotulun kampung om osuau iolo do poindakod dagai. Ontok diri nga timpuunno dii dumarun om osogit. Jadi pomurakitno dii iolo do tapui.
44028003	Om minomumpung i Poulus di siduvon gosob do sosimbanjo, om inovitjo pakaa si tapui. Nga tigog kai dii do tompus dii iri vulanut mantad siri siduvon do olosuan di tapui, om turus dii do sokot siri longon di Poulus do minoninduk.
44028004	Om naantangan dii di tongotulun kampung i vulanut poinggintai siri longon di Poulus, om moitatangar dii iolo do ka, “Mimang ilono tulun mamamatai. Insan nokoidu isido mantad silo vaig, nga apatai isido do poboyoon dii di divato i mongintutun do tulun araat ko aandai,” kadi tongotulun kampung.
44028005	Nga povovosono dii di Poulus i vulanut siri tapui om ausoi nopurimananjo iri tininduk di vulanut.
44028006	Om indad-indadon dii di tongotulun kampung, nong lumonit i longon di Poulus ko tigogi do apatai isido. Nga alaaidno iolo mongindad om auso nunuu oruol nopurimanan di Poulus. Om sinumondiang i ginavo diolo do oiranan, om kadiolo, “Isidono iso divato kama,” ka.
44028007	Aui osodu mantad siri kivarono tongodumo di kotua di tongotulun si puru diri. Ngaranjo nopo nga i Pobolius. Porikot i Pobolius dagai siri valaijo om mijon ikoi siri disido tolu sodop.
44028008	Au kataru iamojo di Pobolius do tumai raa om kangkagan, om minongoi i Poulus mongontong disido. Om sinumambayang dii i Poulus do mokilingos disido. Om kamawojono dii iamojo di Pobolius om nolingasani dii.
44028009	Om mantad diri oguu dii tulun au kataru rinumikot mokilingos, om nolingasan dii kasangkat iri tongotulun.
44028010	-
44028011	Om oguu dii nitaak di tongotulun kampung dagai salaid diri tolu novulan ikoi poingijon siri Puru Malta. Nga kivaro iso kapal laut mantad Bandar Sokondoria minintoron siri Puru Malta gosob do katalib iri musim do gompus. Ngaran nopo diri kapal laut nga “Divato Miapid”. Irino sinakaanja lumombus mongoi soi Bandar Ruum. Ontok do sinumako ikoi do kapal laut diri, onuu nopo iri kokuranganja nga inovit diri tongotulun kampung sampai pinasako siri kapal laut.
44028012	Kosondipau ikoi nopo dii, om minapit ikoi siri Bandar Sorokusa tolu tadau linaid.
44028013	Om sako ikoino dii kavagu di kapal laut om mililiku i kapal laut sumondipau lumombus siri Bandar Rigium. Susuvabpo dii om tinumongus i sarup mantad si salatan, om lombus ikoino dii mampanau, koduvo tadau om korikot ikoi siri Bandar Putiuli.
44028014	Nosomunganja piipiro sulod i naparsaya di Yisus siri Putiuli, om pinokianu ikoi diolo mijon siri sominggu linaid. Om pampanau ikoi nogi dii lumombus soi Bandar Ruum.
44028015	Nokorongou nopo dii i tongosulod i naparsaya di Yisus soi Ruum do rumikot ikoi, om piipiro diolo minongoi siri bandar do roitan do Pasar Opius sumamung dagai, om iri nopo vokon nga sinumamung dagai siri pantok do roitan do Tolu Valai Sisiwaan. Nosomungan di Poulus iolo, om aandaian dii i ginavojo om monorimakasi dii isido di Kinoringan.
44028016	Korikot ikoi nopo dii soi Bandar Ruum om lilaaino dii di porinta i Poulus mijon si valai siniwaanjo, bubugol isido duvo di soujor i mangajaga disido.
44028017	Tolu tadau mantad di kinorikatan disido siri Bandar Ruum, om pongoloouno dii isido di tongokotua do ugama Joudi porikot si disido. Kountun nopo dii iolo om kadi Poulus diolo, “Kosusuladanku, poiloonku ikovu nong onu sabap do mokisamung oku dikovu om kumiupakat oku dikovu. Kinagasan oku do rantai sabap aparsaya oku diri tulun i pangarapan kasangkat daton tulun Israil. Pinojiil oku soi Yorusalim, om nitaak oku di tulun Joudi siri kotua di tulun do Ruum. Nga ausoi nunuu vinaalku lumavan di bansa tokou om aui lumavan oku di tongoadat mantad di gulu-gulu tokou. Nobisara oku nopo dii di kotua di tulun Ruum om oilaani dii diolo do auso kasalaanku, om oilaani diolo do au apatut do patajon oku diolo. Jadi polobuson oku daa dii diolo mantad si jiil, nga au moo i tongotulun Joudi do polobuson oku di gobonor. Jadi pinajalku i ginavoku mokiapil di Raja Koisar. Nga okonko mangadaawa oku di bansaku tulun Joudi,” kadi Poulus.
44028021	Nga jawapno dii i tongokotua di tulun Joudi di Poulus, “Ausopo nokorikot surat siti dagai mantad soi Vonuvo Yudia pasal dikau. Om iripo tongosulod tokou mantad soi nogi nga auso minangaabar dagai di kinasalaannu.
44028022	Norongouja do sombo-sombo nopo nga oguu tulun mangaraat diri songuntunan vagu di tulun i naparsaya di Yisus. Ika nogi nga maja di songuntunan diri. Nga sirorongou ikoi nong onu sinoromonu pasal di songuntunan diri,” kadiolo.
44028023	Om tinantu di kotua do ugama Joudi iso tadau do rumikot iolo kavagu si di Poulus, om ulino dii iolo si valai. Om ontok di tadau tinantu diolo diri, oguu nogi dii i tongotulun rinumikot si valai nijonon di Poulus. Om nasadapan dii i Poulus monuduk diolo do moo daa isido do aparsaya iolo di Yisus. Om popoilo isido diolo pasal do gaagaya di Kinoringan momorinta di tongotulun, om oguu iri tongotinangaran rinait di Poulus mantad di Undang-undang di Musa, om tinangaran mantad di tulisan di tongonabi, i popolombus di tinangaran do Kinoringan.
44028024	Om kivaro piipiro tulun naparsaya do oinomod i tinangaran di Poulus, nga iri vokon au aparsaya.
44028025	Jadi au dii kopoiiso i ginavo diolo. Om moiririjang daa dii iolo nga kadi Poulus kavagu diolo do, “Oinomod iri nibilin di Tatod do Kinoringan di nabi Yasaya do polombus di tinangaran do Kinoringan siri tongoiodu-aki tokou do irad diti,
44028026	‘Ongoino mitangar diti tongotulun, “Sonrongou-rongou kovi nga au kovi kaarati. Songontong-ontong kovi nga au kovi koontong,” kanto nono di tongotulun Israil.
44028027	Do ongokodou i ginavo di tongotulun diti, om somponon diolo i tolingo doisido kondiri supaya au korongou i tolingo diolo, om poingkodomon diolo i mato supaya au koontong i mato diolo, om au kaarati iolo, gosob do aui opurimanan iolo do rumorogo di dusojo, supaya ompunanKui daa iolo,’ kadi Kinoringan, kadi Yasaya.
44028028	Nga misti do oilaan mujuno do kivaro tulun popoilo diri tulun di okonko bansa Joudi di abar mantad do Kinoringan. Om mongkinongou i tongotulun di okonko bansa Joudi di abar diri do obuli iolo kaanu do kovijaan do auso koovion,” kadi Poulus di tongotulun Joudi.
44028029	[Noopod nopo dii i Poulus mitangar irad diri, om minoisisival dii iri tongotulun Joudi om pogiduno dii iolo mantad si di Poulus.]
44028030	Om minijon i Poulus siri valai siniwaanjo duvo notoun linaid, om osuau isido poindakod kasangkat di tongotulun i rinumikot si disido.
44028031	Popoilo i Poulus di tongotulun do potingkuro i Kinoringan momorinta di tongotulunJo, om monuduk isido pasal di Tuhan Yisus Koristus, om opusu isido monuduk om obojou isido do auso potingkod disido monuduk. Itino iti iabarku dika, Tipilus. Mantad dogo, Lukas
45001001	Kosusuladanku, kasangkat dikovu i poingijon sino Bandar Ruum, iri au kojuuan do Kinoringan om i linoou sumiliu do tongotulunJo di olidang. Ioku, i Poulus, pokirim diti surat sino dikovu. Nosiliu oku do turipon di Yisus Koristus, om linoou oku sumiliu do susuuon di Yisus om natantu oku do Kinoringan do mangaabar diri Abar do Aandai mantad Disido. Iri nopo Abar do Aandai diri nga alaaidno najanji di Kinoringan do nipotulis di tongonabiJo pogulu siri Kitab Tolidang. Iri nopo Abar do Aandai diri nga pasal di TanakJo i Yisus Koristus, i Tuhan tokou. Nong maja di gaagaya do tulun, i Tanak nopo diri nga koturunan di Raja Daud. Nong maja di gaagaya di Kinoringan, Isido nopo nga i Tanak do Kinoringan do pinatarang iri mantad di kuasa do agajo. Iri nivantang ontok di kinovijaan Disido mantad di kinapatajanJo. Om mantad nogi di Koristus, opuavang i Kinoringan do posiliu dogo do susuuon di Yisus sabap di Koristus do mangangat di tongotulun mantad kasangkat do bansa di okonko tulun Joudi gosob do aparsaya iolo di Kinoringan om mangasip Disido. Om ikovu nogi nga nokoompot linoou di Kinoringan do posongonuvan di Yisus Koristus. Mokianu oku di Kinoringan i Tama tokou om i Tuhan Yisus Koristus supaya opuavang do mamarakat dikovu om poposondod di ginavo muju.
45001008	Mogulu nopo nga monorimakasi oku di Kinoringan i sambawonku, om koponorimokosianku nopo nga mantadi di Yisus Koristus sabap dikovu kasangkat, do inombo-nombo do vonuvo nga nokorongou dino aparsaya kou di Koristus.
45001009	Nga Kinoringani bo koilo dogo do au otingkadanku ikovu sumambayang si Disido, do Isidono kinarajawonku do aavi-avi ginavoku papaabar di Abar do Aandai pasal di TanakJo.
45001010	Sumambayang oku do mokianu oku di Kinoringan supaya nong kouvangan daa Disido om onuan oku do kosivatan do maino do mandaa dikovu.
45001011	Itino sabap do sisasamung oku dikovu do mamaagi dikovu di nitaak di Tatod do Kinoringan do papatatap dino ginavo muju daa.
45001012	Komoionku nopo nga supaya kopoibajajat i kaparsayaan tokou di Yisus Koristus, do ikovu nopo nga abajajatan do kaparsayaanku, ioku nga abajajatan do kaparsayaan muju.
45001013	Oou kosusuladanku, aandaian oku do koilo kou do soumur okuno daa siongoi ontong dikovu, nga auso nopo kolombusai gosob maino do kivaro nopo kaantaraan. Iri nopo kaangaianku sino dikovu supaya aantangankuno daa iri koompusan do karajaku sino dikovu irad diri naantanganku si tongotulun vokon di okonko bansa Joudi.
45001014	Nga kivaro tonggunganku monuduk di tongotulun do nakamaju om i aupo nakamaju, om i tulun di kipalajaran om i tulun di auso palajaran.
45001015	Jadi irino do agajo ginavoku papaabar dikovu nogi di Abar do Aandai sino Bandar do Ruum.
45001016	Om auso koikum-ikumankupo papaaabar diti Abar do Aandai, do itino i ginirot do Kinoringan do momijau pointikid-tikid do tulun diri aparsaya, tumimpuun si tulun Joudi om ampa nogi i tulun di okonko bansa Joudi.
45001017	Do mantad diti Abar do Aandai pointalang do Kinoringan do pakabanaron Disido i tongotulun. Nontodon nopo do pakabanaron do Kinoringan i tongotulun nga irino mantad di kaparsayaan diolo Disido do mantad di kotimpuunon gosob do koovion, irad di tinangaran do Kinoringan pointulis siri Kitab do, “Iri nopo tulun do otulid i ginavo sabap aparsaya isido do Kinoringan nga kivaro kovijaan do auso koovion,” ka.
45001018	Nga navantangno do Kinoringan mantad suruga do araatan Isido kasangkat di tongotulun di araat om au maja di kouvangan Disido, do karaato nopo diolo nga mongobon di tulun koilo diri ponudukan do oinomod pasal do Kinoringan.
45001019	Nga oukumani iolo di Kinoringan, do onuu nopo i gaagaya sabanar do Kinoringan i adapat do tulun mongilo nga atalangno si ginavo di tongotulun, sabap Isido kondiri popointalang diri si diolo.
45001020	Om ausono dii koontodon diolo do au monongkoilo Disido, sabap voruno nopo do Kinoringan iti vonuvo om norotijanno i gaagaya Disido di aupo naantangan. Om irino norotijan di tongotulun pasal kokokinoringanoJo om kogojoo di kuasa Disido do auso gosob sabap nokoontong mantad diri nopimvaal Disido.
45001021	Insan kotutunpo iolo do Kinoringan nga aui mongurumat iolo Disido irad di kopotutan, om au iolo monorimakasi Disido. Nga iri sinoromo diolo om auso tantu-tantu, om ginavo diolo di obudu om pinotuvong.
45001022	Mangakun daa iolo do apandai, ombo bala iti do obudui iolo.
45001023	I Kinoringan di au moilo matai nono apatut daa do sambawon diolo, nga pinosuvoli diolo iri tongopatung pinosugut do tulun di moilo matai, om pinosugut do tombolog, om tongodupot do mampanau, tumungkaung om iri sumoloi do sambawon diolo.
45001024	Om irino dii do pinobojou nopo do Kinoringan iolo do mamaal di kalalasu diri koikum-ikum do maja di kouvangan do ginavo diolo do araat, gosob kasasaim di kojuvanjo kondiri do moibabajajat mamaal do duso,
45001025	sabap pinosuvoli diolo iri patung di ovudut diri Kinoringan di oinomod. Aandaian nogi iolo sumamba om mangarajou diri vinorun ko iri Minomorun, ombo bala iti do iri Minomorunno misti do rojoon gosob salaid-laid. Amin.
45001026	Om irino do pinobojou do Kinoringan iti tulun maja di kouvangan di ginavojo do araat di koikum-ikum. Jadi iri nopo tongokoonduan nga sinumondiang toro do au maja diri koubasan diolo, irino do au iolo uvang do kusai nga uvang di tongondu vokon.
45001027	Om i tongokokusajan nga irad nogi dino do minangada diri koubasan diolo do uvang kumidudun di tongondu, nga makin nogi do mangkas i ginavo diolo do miuvang di kusai vokon gosob misumpori do mikaraja, om irino dii do inukuman do Kinoringan i kojuvan diolo do popitumbason di duso diolo.
45001028	Sabap do au uvang iolo mongintutun do Kinoringan, irino do pinobojou Disido i sinoromo diolo di nogorovot gosob do soumur i gaagaya diolo do auso kaandaiai.
45001029	Ginavo nopo diolo om norolianno do onuu nopo do karaato, tamaa, om uvang mangaraat do tulun vokon. Koguuo nopo diolo nga dumangki marong, mamatai, kumiodu, monoro, momudali do araat, mongolimut,
45001030	mangaraat ngaran do vokon, om obonsi do Kinoringan. Koguuo nopo diolo nga moipapaki, osumbung, misinggagajo, onimot karaja taraat, om lumavan iolo di minaganak diolo.
45001031	Om auso akal diolo, au monuman di janjijo kondiri, au osianan om au oupus do vokon.
45001032	Nokoilono iolo nong maja di undang-undang do Kinoringan do iri nopo tongotulun di oubas mamaal araat irad dino nga apatutno do patajon, nga tomodoni diolo tumilombus mamaal dino kararaato. Om kavagupo nga aandaian iolo di gaagaya do tulun vokon do irad dino.
45002001	Oou dikovu, nong irad nopo diri pongukuman do Kinoringan di tongotulun, isaai nopo dikovu nga aui apatut do opusu pakasala do vokon, do ikapo nga miiradi do kivaro kasalaan. Auso koontodon do pakabanar kondiri. Pakasalako nopo do vokon, ombo bala iti do miirad ino gaagayanu. Nong iradko dino, nga inong do mongukumko di kojuvannu kondiri.
45002002	Nga noilaan tokouno do apatut i Kinoringan mongukum di tulun do kivaro gaagaya do irad dino.
45002003	Sulod, nokuro pakasalako di tulun do irad dino, maka ikapo nga iradi dino kasalaannu? Tantu ika kondiri nga au koidu mantad di ukuman do Kinoringan.
45002004	Aandai marong i ginavo do Kinoringan, om au oribau i ginavoJo do araatan om alanut i ginavoJo. Jadi au apatut do posurivakon Isido do irad dino. Nokoilokono gia do aandai i Kinoringan dika om irino mangangat dika rumorogo do duso.
45002005	Nga okodou bo gia i ginavonu do auko rumorogo. Ika kondiri misumpori pavagat di karaatan do Kinoringan si dika ontok do kiamat, iri tadau do popointalang di karaatan do Kinoringan om koporotuanJo di ukum diri otulid.
45002006	Om monsuli nogi dino Isido tikid-tikid di tongotulun do maja diri gaagayajo.
45002007	Iri nopo tulun di alanut ginavo maja di gaagaya do aandai, iri miintongi do kikagajaan, kikourumatan om au moilo matai, om onuan iolo do kovijaan di auso koovion.
45002008	Nga ii nopo tulun do mokiinggojoo do ngaran, om au maja diri ponudukan do oinomod nga maja noopo di araat nga araatani i Kinoringan mongukum di okonko naalang-alang.
45002009	Om isai-isai nopo iri au tumingkod mimvavaal do araat nga sulian do Kinoringan di kasansaraan om kosusaan, nga i kopogulu nopo marong i tulun Joudi om tulun nogi di okonko bansa Joudi.
45002010	Isai-isaipo diolo mamaal do aandai nga onuan di Kinoringan kasangkat diolo di vinaang do kagajaan, kourumatan om kasandadan do ginavo, irino i bansa Joudi om i okonko bansa Joudi nogi.
45002011	Do i Kinoringan nopo nga au momili do tulun.
45002012	Do kasangkat do tulun di okonko bansa Joudi di nakapamaal do duso, insan aupo nokoilo di Undang-undang Ugama do Joudi nga binasawon, nga okoniko Undang-undang Ugama diri do momutus diolo. Kuro nong i tongotulun Joudi di koilo do Undang-undang Ugama do Joudi diri om nakapamaal do duso nga putuson di Kinoringan mantad di Undang-undang Ugama diri.
45002013	Sabap aui abanar si gotuvang di Kinoringan i tulun di rumongou toomod di Undang-undang Ugama do Joudi diri, nga iri nopo i tulun di maja marong di Undang-undang Ugama diri nga abanar si gotuvang di Kinoringan.
45002014	Do insan iri tulun okonko bansa Joudi di au nokorongou di Undang-undang Ugama do Joudi, nong maja iolo di Undang-undang Ugama do Joudi diri sabap irino kouvangan di ginavo diolo, nga tantu do irino kouvangan di ginavo do sumiliu do undang-undang diolo kondiri.
45002015	Iri nopo gaagaya diolo nga pavantang do nokotoo laid i ponuuan diri Undang-undang Ugama do Joudi siri ginavo diolo, om nogi i kopurimanan di ginavo diolo nga popointalang do oinomod iri. Irino sabap do ii nopo sinoromo diolo nga kadang-kadang pakasala di gaagaya diolo, om kadang-kadang pokoinomod di gaagaya diolo.
45002016	Nga ontok do Tadau di Kopongukuman do Kinoringan, onuan Disido i Koristus Yisus kuasa do manalasai diri songinlosok si ginavo di tongotulun, do irad di kinomoi siri Abar do Aandai i niabarku di tongotulun.
45002017	Nga kivaro kama dikovu do mitangar do, “Tulun oku do Joudi,” kanu, om mangaarapko do onuanko do kovijaan mantad di Undang-undang Ugama do Joudi, om mangalib-alibko do ika noo songonuvon di Kinoringan,
45002018	om koiloko di kouvangan Disido, om nokoomitkono mongilo diri aandai mantad di Undang-undang Ugama diri.
45002019	Om atatap i ginavonu do koiloko monuduk di tulun di okonko bansa Joudi irad do mangaakko di bolou, om papaaratiko diolo irad do osiliu do tanavau di tulun si totuvong,
45002020	om monudukko di tulun do obudu, irino tulun di au koilo diri aandai om au aandai, om osiliu do guru do tangaanak, irino tulun do aupo koilo sabap atatap i ginavonu do nokoomitko kasangkat do toilaan om iri ponudukan do oinomod mantad si Undang-undang Ugama do Joudi diri.
45002021	Nokuro koiloko monuduk do vokon om au tudukannu ino ginavonu kondiri? Mitangarko do vokon do ada manakau; ombo bala iti do ikapo nga manakaui.
45002022	Om “Ada lumapau,” kanu, ombo bala iti do ikapo nga lumapaui, om ika ka iti obonsi do patung, ombo bala iti do ika nogi iri manakau do barang siri valai di patung.
45002023	Misinggagajoko do pinokuutanko do Kinoringan di Undang-undangJo nga popoikumko noopo Disido sabap ika kondiri nga aui mangasip do Undang-undangJo diri.
45002024	Om miinongno diri tangar si Kitab do irad dino gaagayanu do araat do ka, “Ikovuno tongotulun Joudi nontodon di tongotulun di okonko bansa Joudi mangararaat di ngaran do Kinoringan sabap koontong iolo di gaagaya muju do araat,” kadi tangar si Kitab.
45002025	Nong avajanui kasangkat i Undang-undang Ugama do Joudi om kigunai iri sunatnu. Nga nong aui avajanu, ausoi kogunaan diri sunatnu.
45002026	Potingkuro pun i tulun di okonko bansa Joudi iri au nosunatan nong majano marong di Undang-undang Ugama diri nga iradoni di Kinoringan do kisunat.
45002027	Jadi nong irad dino, i tulun di okonko bansa Joudi diri au nosunatan, nong maja iolo diri Undang-undang Ugama do Joudi nga papasala dika tulun Joudi. Irino sabap do insan pointulis i Undang-undang Ugamanu si buuk om kisunatko nga langgaronnui iri Undang-undang Ugamanu.
45002028	Do ii nopo roitan do tulun Joudi marong nga okonko iri nosusu do bansa Joudi, om ii nopo sunat nga okoniko iri si kojuvan om si soribauno toomod.
45002029	Nga tulun Joudi ka pogi iri oinonomod nga irino kisunat si ginavo, i kiginavo do tulun Joudi. Om sunat ka pogi iri oinonomod nga irino siri ginavo, do iri nopo karaja di Tatod do Kinoringan, okonko i pointulis si buuk. Isaai nopo iri nokoimban i kovivijaanjo, irino arajou do Kinoringan om okoniko i tulun mangarajou disido.
45003001	Jadi nong irad dino do okonko kouvangan do Kinoringan do kisunat si kojuvan noo, onuno kountungan do tulun Joudi mantad bansa vokon, om onu kogunaan do sunat?
45003002	Oguui kountungan di tulun Joudi, koiso nopo nga nipaarap do Kinoringan diolo i tinangaran Disido.
45003003	Jadi potingkuro nong kivaro tulun Joudi di au rumalan maja di tinangaran di nipaarapJo? Au naku ralanon do Kinoringan i nijanjiJo si diolo?
45003004	Ralanoni Disido gia. Insan ovudutpo kasangkat i tongotulun siti vonuvo nga oinomodi soumur i Kinoringan. Irino irad di pointulis si Kitab do ka, “Ou Kinoringan, kointalangi mantad di tinangaranNu do abanarKo, om kotoriKoi nong insalawonKo do tulun,” ka.
45003005	Nga kivaro kama tulun do mitangar do irad diti, “I karaato di gaagaya tokou nga popointalang si di tongotulun vokon do otulid i ginavo do Kinoringan. Nong irad dino au otulid i ginavo do Kinoringan do mongukum di duso tokou,” ka. -- Nga iti nopo tangar do tulun toomod. --
45003006	Tantu otulid i Kinoringan, do nong au otulid, au kadapat Isido mongukum di tongotulun siti vonuvo.
45003007	Nga kivaro kama tulun vokon do mitangar do irad diti, “Nong mantad di tangarku do au oinomod do pointalang marong do oinomod i Kinoringan gosob do oruangan i kagajaanJo, om nokuro do mongukum i Kinoringan dogo do tulun oku kiduso?” kangku daa.
45003008	Nong oinomod i tangar di tulun do irad dino, buli nogi isido mitangar do, “Gaam nogi do vaalon tokou i araat supaya rumikot i aandai,” ka. Nga kivaro tulun pakaraat dogo do manantam do inono ponudukanku! Nga tulun nopo do mitangar do inong dino nga apatutno do oukuman do Kinoringan.
45003009	Jadi potingkuro batoi, ouli-uli ikoipo dii tulun Joudi naku mantad di bansa vokon? Aui gia, nakatarangkuno do i tulun Joudi ko tulun okonko bansa Joudi kasangkat nga porintawon do duso.
45003010	Irino irad di nokotulis si Kitab do ka, “Auso iiso tulun do abanar, insan iisopo nga auso.
45003011	Auso iiso kaarati nong isai i Kinoringan, om auso iiso uvang sumamba Disido.
45003012	Om kasangkat do tulun nga sinumondiang do Kinoringan om napalid. Auso iiso tulun mamaal do aandai, insan iisopo nga auso,” kadiri tinangaran si Kitab.
45003013	“Katatangaro nopo do kabang diolo nga araat irad do ovutong sumoribau mantad si lobong di poingukab, om dila nopo diolo nga agaan do monoro,” kadiri tinangaran vokon. “Om tinangaran nopo diolo nga pokoruol di ginavo do tulun vokon irad di bisa do vulanut mantad si kabang diolo,” ka.
45003014	“Om poimponu i kabang diolo do tulus om kovuvusung,” ka.
45003015	“Alangkis iolo mongoi mamatai do tulun.
45003016	Isai-isai nopo avajaan diolo nga osusa om ogorovot.
45003017	Au maja iolo di gaagaya do miandai,” ka.
45003018	“Om aupo nokoilo iolo potingkuro rumosi do Kinoringan,” kadiri tongotinangaran si Kitab.
45003019	Nga maino nopo oilaan tokovi do onuu nopo i tinangar si Undang-undang Ugama do Joudi nga pinorikot si dagai i tulun do Joudi, do porintawon ikoi di Undang-undang Ugama diri, supaya ausoi koontodon do pokoinomod di gaagaya tokou, om oilaani do kasangkat i minijon siti vonuvo nga oukuman do Kinoringan.
45003020	Do irino do auso iiso tulun kavaja di Undang-undang Ugama Joudi do abanar si di Kinoringan, sabap Undang-undang Ugama nopo diri nga kunomo do pongilaan do kiduso i tulun.
45003021	Nga do maino pinointalang di Kinoringan nong potingkuro obuli Isido pakabanar di tulun. Nga okoniko do pakabanar Isido diolo do maja di undang-undang. Nga insan irad diri, iri nopo Undang-undang Ugama do Joudi om i buuk tinulis di tongonabi nga papasaksi do okoniko maja di undang-undang do pakabanar i Kinoringan di tongotulun.
45003022	Irino do pakabanaron do Kinoringan kasangkat do tongotulun di aparsaya di Yisus Koristus, sabap i kaparsayaan diolo di Koristus, do ausoi pisondiangan di tongotulun,
45003023	do kasaangkat nga nakapamaal do duso om nokoinsodu mantad di vinaang do kagajaan di Kinoringan.
45003024	Nga nong aparsaya iolo di Koristus Yisus i minongolukat diolo mantad di duso diolo, nga pakabanaroni toomod di Kinoringan iolo sabap opuavang Isido.
45003025	Do natantuno di Kinoringan do posiliu di Yisus Koristus do isogit supaya oompunan i duso di tongotulun. Nong aparsayai i tulun diri raa di Koristus do nokotuntug do mongugas di dusojo, nga oompunani isido. Do irad nopo diti poontong i Kinoringan do otulid Isido. Do iri nopo pogulu nga pinobojou di Kinoringan i tongotulun mamaal do duso sabap do au oribau i ginavoJo do araatan om au turus mongukum diolo.
45003026	Nga do maino nopo om popoontong Isido di kotulidoJo do mongukum Isido di duso do tulun. Irino koilaan tokou do otulid i Kinoringan, om nogi pakabanaron Disido i tulun diri aparsaya di Yisus.
45003027	Jadi kivaro naku jalan tokou do misinggagajo nong maja tokou di Undang-undang Ugama do Joudi? Ausoi. Nokuro do auso? Sabap pakabanaron tokou di Kinoringan do aparsaya tokou di Koristus, om okoniko mantad di gaagaya do aandai.
45003028	Om iradno diti komoion marong dino, do pakabanaron i tulun di Kinoringan sabap aparsaya isido di Koristus, om okoniko mantad di kaandaiojo sabap maja di Undang-undang Ugama do Joudi.
45003029	Jadi potingkuro? I Kinoringan nopo nga i Kinoringan di tulun Joudi noopo naku? Okoni bato i Kinoringan nopo nga i Kinoringan di tongotulun di okonko bansa Joudi? Oono,
45003030	sabap i Kinoringan nopo nga isoi. Om pakabanar Isido di tulun Joudi om i tulun di okonko bansa Joudi nong aparsayai iolo di Koristus.
45003031	Jadi obuli naku komoion do mongolijot tokou diri Undang-undang Ugama do Joudi sabap do aparsaya tokou di Koristus? Aui, okonko mongolijot tokou nga irino monukung tokou di Undang-undang Ugama diri.
45004001	Irad nopo diri minsoromo tokou pasal diIbraim do isidono takija tulun Joudi nong potingkuro iri najamananjo.
45004002	Do nong pinakabanar iIbraim di Kinoringan sabap do aandaino i gaagayajo, nga kivaro koontodon disido do misinggagajo si gotuvang do tulun, nga ausoi koontodon disido misinggagajo si gotuvang si di Kinoringan.
45004003	Do nuka batoi tinangar si Kitab? Ka gia tinangaran siri, “IIbraim nopo nga aparsaya do Kinoringan, om sabap do aparsaya isido nga irino dii do anggapon di Kinoringan isido do tulun di abanar,” ka.
45004004	Nga komoion nopo do gaji nga itaak di tulun di pinakaraja, nga okoniko anggapon do nitaak toomod disido iri, do gaji nopo diri nga apatut do torimawonjo.
45004005	Nga nong kivaro tulun di aparsaya do Kinoringan om au mangaarap do karajajo kondiri do papaandai di gaagayajo, nga anggaponi isido di Kinoringan do abanar. Do pakabanaron di Kinoringan i tulun di kiduso sabap do aparsaya isido di Kinoringan.
45004006	Do irad nogi dino i Raja Daud nga nakatangar do mimang ososogit i tulun di pakabanaron do Kinoringan, insan okonko mangaarap di karajajo kondiri, do kadi Daud siri Kitab,
45004007	“Ososogitno i tulun di inompunan i kasalaanjo om i notopukan i dusojo.
45004008	Om ososogitno i tulun di au kirawon do Tuhan i tongodusojo,” kadiri tinangaran si Kitab.
45004009	Jadi nong irad dino, sosoiso naku bansa do Joudi di kisunat do onuan di kosogit-sogiton komoion di Raja Daud diri, ko kopiompot i okonko bansa Joudi di au mononsunat do onuan naku? Oobo, koduvo-duvo nga onuani. Ondomo tokoupo pogi iIbraim, do isido nopo diri nga anggapon di Kinoringan do isidono tulun di abanar sabap i kaparsayaanjo si di Kinoringan, irad di natangar si savat.
45004010	Nga sombia dii naku do inanggap di Kinoringan do abanar iIbraim, nong ontok di kosunatai isido naku ko di aupo isido nosunatan? Sabanar nopo nga okonko ontok di kosunatai nga mantadpo di aupo nosunatan om pinakabanarno do Kinoringan isido.
45004011	Om iri nopo kinosunatan diIbraim nga iso pongintutunan noo do abanar isido sabap aparsaya di Kinoringan, do i kaparsayaan di aupo isido nosunatan. Om irino sabap do nosiliu isido do taki kasaangkat do tulun di aparsaya do Kinoringan om anggapon do Kinoringan iolo do abanar, insan pun do au nosunatan iolo.
45004012	Om taki nogi isido di bansa Joudi di mononsunat, nga okoniko sabap do mokisunat noopo iolo, nga irino maja diIbraim do aparsaya do Kinoringan. Do isido nopo nga taki tokou i naparsaya do Kinoringan mantad di aupo nosunatan isido.
45004013	Om minangajanji i Kinoringan diIbraim do ipasanganuJo iti vonuvo si diIbraim om i koturunanjo. Janji nopo diri nga okoniko sabap maja iIbraim di Undang-undang Ugama do Joudi, nga irino sabap do aparsaya isido di Kinoringan, om irino dii do pinakabanar isido di Kinoringan.
45004014	Do nong onuan i tulun diri janji do Kinoringan sabap maja di Undang-undang Ugama do Joudi nga tantu osia-sia i kaparsayaan disido, om iri nijanji do Kinoringan nogi nga ausono koompusan.
45004015	Sabap do kalanggar i tulun diri Undang-undang Ugama, iri nopo Undang-undang Ugama do Joudi diri nga sinumiliu do nantadon di karaatan do Kinoringan. Nga sombo nopo iri auso undang-undang om sirino ausoi langgaron.
45004016	Nga irad nopo diri, nitaak di Kinoringan daton iri janjiJo sabap opuavang Isido do manaak di janjiJo di kasangkat koturunan diIbraim sabap i kaparsayaan diolo Disido. Nga najamin do Kinoringan do itaak toomod i janjiJo si di tulun Joudi i maja di Undang-undang Ugama do Joudi, nga okon iolo noo onuan Disido, nga irino i tongotulun vokon nogi di aparsaya do Kinoringan irad diIbraim i taki tokou, do kasangkat tokou manangaki diIbraim.
45004017	Do nokotulis si Kitab i janji di Kinoringan si diIbraim do ka, “Ikano nosiliuKu do taki do oguu bansa,” ka. Om irad nopo diri, monuman i Kinoringan di janjiJo sabap aparsaya iIbraim Disido, irino i Kinoringan i momijau do tulun di nongapatai om mangarait diri auso supaya turus do kivaro.
45004018	IIbraim nopo nga mangaarap om nogi aparsaya marong diri tinangar di Kinoringan do ka, “Osiliuko do taki do oguu bansa,” ka. Insan ausopo koontodonjo do mangaarap daa nga mangaarap noopo isido, do kadi tinangaran do Kinoringan, “Irad di korombituon ginuu di koturunannu do insan tadau,” ka.
45004019	Insan oilaan diIbraim i kojuvanjo do lumoing marong do oruaino aatus toun umurjo ontok diri, om i Sara nogi savojo nga au maganak sampai do lumoingno marong nga aui malo i ginavojo do aparsaya di Kinoringan.
45004020	Om aui opiduvo i ginavo disido aparsaya di nijanji do Kinoringan, nga gumirot nogi marong i ginavojo do aparsaya mivaja do mangarajou isido do Kinoringan.
45004021	Om atatap i ginavojo do kadapat i Kinoringan mamaal do onuu nopo iri nijanji Disido.
45004022	Om sabap do aparsaya iIbraim di janji do Kinoringan om anggapon dii di Kinoringan isido do tulun abanar.
45004023	Iri nopo tinangaran do, “Anggapon di Kinoringan isido do tulun abanar,” ka, nga okoniko nitulis kumaa si diIbraim noopo,
45004024	nga nitulis kumaa siti daton nogi. Do anggapon tokou di Kinoringan do tulun tokou di abanar sabap aparsaya tokou di Kinoringan do minomijau Isido di Yisus i Tuhan tokou do mantad pialatan di tulun napatai.
45004025	I Yisus nopo nga pinataak do patajon sabap i duso tokou om nogi pinovijau supaya papabanar daton si gotuvang di Kinoringan.
45005001	Irad nopo diri, sabap maino aparsaya tokou di Yisus Koristus nga pinakabanar tokou si di Kinoringan, om kivaro dii kopiandaian tokou si di Kinoringan mantad di kinapatajan di Yisus Koristus i Tuhan tokou ginumanti daton.
45005002	Om sabap i kaparsayaan tokou di Yisus Koristus, nivangan tokou Disido do iso vajaan do adapat tokou momurimon do opuavang i Kinoringan daton om tantu do opuavang Isido daton. Om asanang i ginavo tokou sabap mangaarap do kivaro boogian tokou siri vinaang di kagajaan do Kinoringan.
45005003	Om okonko iri-iri noo nga asanang i ginavo tokou nogi ontok do asansara sabap oilaan tokovi nong asansara tokou nga atagar i ginavo tokou mantad diri kasansaraan.
45005004	Om nong atagar i ginavo tokou nga kovulai i kogiroto di ginavo, om nong ogirot i ginavo tokou nga kovulai i pangaarapan.
45005005	Om nong kivaro pangaarapan tokou nga auno oruol i ginavo tokou sabap do popuriman i Tatod Tolidang di ginavo tokou do au kojuu marong i Kinoringan daton, do irino i Tatod TolidangJo do nitaak si daton.
45005006	Do ngaam-ngaam diri natantu do Kinoringan nga minatai i Koristus ginumanti daton, om ontok diri nga oluoi tokoupo om aupo nokotutun tokou di Kinoringan.
45005007	Do aandai nong kivaro tulun do kopusu matai do gumanti di tulun do abanar, nga kivaro kama kopusu matai do gumanti di tulun do aandai.
45005008	Nga ontok diri kiduso tokoupo om pinataak do Kinoringan i Yisus do matai sabap do duso tokou. Om iradno diri do pinointalang di Kinoringan do au Isido kojuu daton.
45005009	Om pinakabanar tokou di Kinoringan sabap di raa di Koristus, om tantuno do poiduon tokou mantad di karaatan di Kinoringan.
45005010	Nong ontokpo di musu tokoupo di Kinoringan di pogulu, om piniandai tokou Disido sabap di kinapatajan di TanakJo, nga makinpo dii do vijauon tokou do mantad di kinovijaan Disido sabap nokopiandai tokouno di Kinoringan maino.
45005011	Om okonko iri-iri noo, nga asanang nogi i ginavo tokou do nokopiandai tokou di Kinoringan, om kopiandaian tokou nopo di Kinoringan nga mantadno di Yisus Koristus i Tuhan tokou.
45005012	Sabap nakaasu i duso siti vonuvo do mantad di iso tulun, irino iAdam, om nakaasu nogi i kapatajan siti vonuvo do mantad di dusojo. Om iradno dino do nokoroliu i kapatajan si kasangkat do tulun sabap kasaangkat do tulun nga mamaal do duso.
45005013	Di ausopo Undang-undang Ugama do Joudi nga nakapamaalno i tongotulun siti vonuvo do duso. Nga ontok diri ausopo undang-undang, iri kasalaan diolo nga aui anggapon do duso.
45005014	Nga insan irad dino, atatapno do apatai i tongotulun sabap di duso diolo mantadpo diAdam gosob do korikot i Musa. Om iri nopo tulun vokon di nakavaal di duso sondiang mantad di duso diAdam nga nakavaja nogi do apatai. IAdam nopo diri nga pinoirad di Yisus Koristus i rumikot sabap iri gaagaya diolo nopurimanan kasangkat do tulun.
45005015	Nga insan irad dino, aui kopiirad marong diolo, sabap iri nopo i nitaak toomod di Kinoringan di tongotulun nga okonko irad di duso diAdam. Irino sabap do oguu marong i tongotulun napatai do duso do norolian iolo di duso do iso tulun, irino iAdam. Nga makin nogi do opuavang marong i Kinoringan do mamarakat. Om irad nogi dino iri nitaak Disido toomod nga rinumikot si oguu tulun, sabap do opuavang iri iso tulun, irino i Yisus Koristus.
45005016	Om kivaroi pisondiangan diri nitaak toomod di Kinoringan om iri duso di iso tulun diri, do koputusan nopo di iso salajo nga oukuman. Nga iri nopo nitaak toomod di Kinoringan nga obuli pakabanar di tongotulun insan oguupo tongosala diolo.
45005017	Do nong mantad do sala diri iso tulun kinoontodo diti tongotulun noporinta do kapatajan, om makinpo dii i koompusan di gaagaya di iso tulun, irino i Yisus Koristus. Sabap mantad di gaagaya Disido obuli kasangkat iri tongotulun rumamit do onuu nopo iri nitaak di Kinoringan di nakaali do opuavang Isido, om i kabanaro i nitaakJo toomod, om nogi ovijaui iolo kavajai di Yisus Koristus do monguasa.
45005018	Om iradno dino, kinoompusan nopo do sala di iso tulun iAdam nga kasangkat do tulun osuat do oukuman. Om irad nogi dino, kinoompusan nopo di gaagaya do abanar diri iso tulun i Koristus nga kasangkat do tulun obuli koidu mantad di ukuman om onuan iolo do kovijaan do auso koovion.
45005019	Do iradno dino kinoompusan do iri iso tulun au minangasip di tinangaran do Kinoringan, om kasangkat tulun nga kiduso. Om irad nogi dino, isoi iri tulun minangasip di tinangaran do Kinoringan, om oguu tulun nga pakabanaron di Kinoringan.
45005020	Onuan di Kinoringan i tongotulun diri Undang-undang Ugama do Joudi supaya makin-do maja daa iolo diri Undang-undang Ugama, makin nogi do kointalang marong i tongokasalaan diolo. Nga makin nogi oguu duso, makin nogi dii do kointalang marong do opuavang i Kinoringan do mamarakat.
45005021	Om irad nopo dino, iti tongotulun mimang oporinta do duso om irino mongovit do kapatajan. Om irad nogi dino, i Kinoringan opuavang mamarakat daton di tongotulun om irino do pakabanar Disido diolo. Om koompusan nopo dino nga onuan tokou do kovijaan do auso koovion mantad di Yisus Koristus i Tuhan tokou.
45006001	Irad nopo diri, onupo dii tangaron tokou? Buli naku nong tumilombus tokou mamaal do duso, supaya muang-ruang i Kinoringan do opuavang mamarakat daton?
45006002	Au, tantu do au buli! Ombo dii buli tumilombus tokou mamaal do duso kavagu sabap ausono kuasa diri duso si daton do irad do napatai tokou.
45006003	Noilaan mujuno do ontok di botisai tokou, ontoki diri do nokopiiso tokou di Koristus Yisus. Komoion nopo dino nga nakavaja tokou diri kinapatajan Disido.
45006004	Om irino di botisai tokou do irad do tanda do nakaavaja tokou di kinapatajan Disido, om nokorunggum tokou Disido linobong. Om irad di Koristus vinijau mantad di kinapatajan sabap di kagajaan di kuasa di TamaJo, om irad tokou nogi diri nga koimban do osiliu do avagu iri gaagaya do kovijaan tokou.
45006005	Sabap nong nokopiiso tokou di kinapatajan di Koristus ontok di nobotisan tokou, tantu do kopiiso tokou nogi diri kinovijaanJo kavagu.
45006006	Noilaan tokouno do iri nopo gaagaya tokou laid nga nakavaja di Koristus pinasalib supaya kavaja iri gaagaya tokou laid diri kinapatajan Disido, om supaya auno monguripon kavagu i duso daton,
45006007	do iri nopo tulun di napatai nga auno porintawon do duso.
45006008	Nga sabap do nakavaja tokou di Koristus napatai, aparsaya tokou do kavaja tokou Disido mijau.
45006009	Do noilaan tokouno do novijau i Koristus mantad si di tulun nongapatai om irino do auno apatai Isido kavagu sabap ausono kuasapo di kapatajan si Disido.
45006010	Om kinapatajan nopo Disido diri nga sabap do i duso do tulun, om insan noo Isido napatai om au nono gosob salaid-laid. Nga kovijaan nopo Disido maino, irino supaya ourumat i Kinoringan.
45006011	Jadi irad nopo diri, misti do minsoromo tokou do irad do napatai tokouno om sabap diri do koidu tokou mantad siri kuasa do duso. Nga maino nopo nga misti do ovijau tokou supaya ourumat i Kinoringan do nokopiiso tokou di Koristus Yisus.
45006012	Sabap diri ada tokouno pobojoo kavagu i duso do momorinta dino kojuvan tokou i moilo matai, supaya aui avaja i kouvangan do ginavo tokou di araat.
45006013	Ada do kivaro iiso boogian do kojuvan tokou do ipokuasa tokou do duso do pakajon mamaal di taraat. Nga ipokuasa tokou iti kojuvan tokou do Kinoringan i minomijau daton do irad di poimpatai tokoupo, nga maino novijau tokouno om ipapakai ino boogian do kojuvan tokou di Kinoringan do mamaal diri abanar.
45006014	Do ada tokou mokiporinta do duso maino sabap porintawon tokou do Kinoringan iri opuavang mamarakat daton, om okonnoko porintawon tokoupo diri Undang-undang Ugama do Joudi.
45006015	Na! Potingkuro dii maino? Auno obuli minsoromo tokou do, “Buli tokou mamaal do duso, sabap opuavang i Kinoringan do monguasa daton, om okonnoko porintawon tokoupo di Undang-undang Ugama do Joudi,” ka.
45006016	Nga oilaan tokovi gia do isai-isai nopo iri pokiporintaan tokou, om irino pinokotuan i monguripon daton om irino vojoon tokou marong. Nong maja tokou di isuu di duso nga kakaa tokou si kapatajan, ko nong maja tokoupo di isuu di Kinoringan nga kakaa tokou si Disido i pakabanar daton.
45006017	Nga monorimakasi okuno marong do Kinoringan do insan pun nokoinam kou uriponon do duso di pogulupo, nga nokotimpuun kouno do mangavi-avi di ginavo muju do maja marong di ponudukan do oinomod i noomit muju mantad di nituduk dikovu.
45006018	Nga obojou kouno do pinoiduno mantad si duso supaya osiliu kou irad do turipon kumaa diri abanar.
45006019	Maganu oku do poiradan do mitangar dikovu do ongoluoi kou supaya kaarati kou diti komoionku. Irino irad do turipon om tuan, do iri pogulupo nipasanganu muju i gaagaya do kasasaim om muang-ruang iri kararaat sino kojuvan muju. Irad nogi dino maino, do misti ipasanganu muju i gaagaya do abanar supaya lumidang kou.
45006020	Om ontok diri inuripon koupo do duso, au kou rumalan maja diri abanar.
45006021	Nga onu dii kountungan muju diri gaagaya muju do irad diri? Ausoi dii, do irino koikum-ikum dikovu maino, do koompusan nopo diri gaagaya muju nga kapatajan!
45006022	Nga do maino nopo dii do nokoidu kouno mantad di duso, om nosiliu kouno do turipon do Kinoringan, om kountungan mujui do onuan kou dii do kolidango do ginavo muju, om koompusan nopo nga kovijaan di auso koovion.
45006023	Do isuli nopo diri duso nga kapatajan, nga iri nopo itaak do Kinoringan toomod nga kovijaan di auso koovion, do nokopiisono di Koristus Yisus i Tuhan tokou.
45007001	Oou kosusuladanku, koilo kovi gia do masipo momorinta i undang-undang di tulun salaid do poimvijaupo isido, om tangaronku nopo diti nga ikovu di koilo do undang-undang.
45007002	Sabap irad di tongondu di kisavo do aupo nokoidu mantad diri undang-undang do pisasavaan do poimvijaupo i kusai, i savojo. Nga nong napataino i kusai, savojo diri, ampa nogi koidu i tongondu mantad diri undang-undang do pisasavaan di savojo.
45007003	Irad nopo diri nong poimvijaupo i kusai, i savojo, om asavono di kusai sondiang, roiton do kalapau isido diri. Nga nong apataino i kusai, i savojo, koiduno dino isido diri undang-undang pisasavaan, om okonko komoion do kalapau isido insan asavopo diri kusai sondiang.
45007004	Oou kosusuladanku, tokou nga irad diri poiradanku. Napatai tokou si Undang-undang Ugama do Joudi sabap nokopiiso tokouno diri kojuvan di Koristus. Om maino i Koristusno i vinijau mantad do kapatajan irad do sansavaan tokou, supaya kointalang i gaagaya tokou di aandai si di Kinoringan.
45007005	Nga nong iri pogulupo masipo oporinta do kouvangan do kojuvan iti kouvangan tokou, om norurudan nogi dii do naaragan di Undang-undang Ugama do Joudi iti kouvangan tokou diri araat do mamaal do duso. Om koompusan nopo do gaagaya diri nga mongoi si si kapatajan.
45007006	Nga sabap irad do napatai tokouno si Undang-undang Ugama do Joudi i nakatangkong daton, maino auno dii porintawon tokou di Undang-undang Ugama diri. Om maino vaguno dii gaagaya tokou kumaraja si di Kinoringan maja di ituduk di Tatod do Kinoringan, om okonko iradpo di pogulu do misti maja diri undang-undang di nokotulis.
45007007	Jadi nong irad dino, araat naku iri Undang-undang di Ugama do Joudi? Aui gia. Do iri nopo Undang-undang Ugama do Joudi diri om okoniko araat, nga popoilo noopo dogo nong onu iri duso, do natangar gia siri Undang-undang Ugama do ka, “Ada tumaai di arata do vokon,” ka, om ampa nogi noilaanku do irino duso.
45007008	Om sabap diri, iri nopo Undang-undang Ugama diri nga pavajaan di duso do mamajajat di ginavoku supaya tumaai oku di arata do onuu nopo aantangan. Nong ausopo daa diri Undang-undang Ugama, iri duso nga irad do napatai.
45007009	I pogulupo do aupo kaarati oku di undang-undang nga opurimananku do ovijau okui. Nga korotijaiku nopo dii iri undang-undang, i duso nga irad do minijau, om ioku dii nga kaaratino dii do irad di poimpatai okupo.
45007010	Iri nopo Undang-undang Ugama diri nga pakaa dogo si kovijaan daa, nga nombo iti pakaai dii dogo siri kapatajan bala.
45007011	Om sabap do kiduso oku, om notoro oku dii, do andasanku nopo nga tulungon oku di Undang-undang Ugama, nga nombo iti do i Undang-undang Ugama nopo diri bala nga mamataii dii dogo.
45007012	Ombo iti do iri Undang-undang Ugama diri mimang do olidang do mantad si di Kinoringan, om pointikid-tikid diri nisuu siri Undang-undang Ugama nga olidangi, om aandai om monuduk diri abanar.
45007013	Nong irad dino, okonko iri Undang-undang Ugama kapatai dogo do aandai iri, nga irino kouvanganku do mamaal do duso kapatai dogo. Nga pakajon do duso iri Undang-undang Ugama di aandai do pakaa dogo siri kapatajan supaya kointalang marong iri gaagaya do duso do mimang duso. Om mantad di nisuu diri Undang-undang Ugama do kointalang do kaali karaato di duso diri.
45007014	Koilo tokovi di Undang-undang Ugama do Joudi nopo nga mantadi do Tatod di Kinoringan. Nga ioku nopo om tuluni toomod i maja di gaagaya di kouvangan do kojuvan om irad do pinojual oku sumiliu turipon do duso.
45007015	Do ioku kondiri nga soumur do au kaarati di gaagayaku, do iri kouvanganku iri nogi au avajaku, nga ombo iri kobonsijanku iri nogi avajaku.
45007016	Nga sabap vojoonku iri araat i okonko dogo do kouvangan, mangakun oku do aandai iri Undang-undang Ugama do Joudi diri.
45007017	Nong irad dino, okonko kouvanganku do maja diri, nga irino duso momorinta dogo.
45007018	Oilaankui do maja di gaagaya do tulun toomod nopo nga ausoi kaandaioku. Om insan kivaropo ginavoku maja do aandai daa nga ausoi dapat.
45007019	Do iri aandai i kouvanganku, iri nogi au avajaku. Nga iri nogi araat i au kouvanganku iri nogi avajaku.
45007020	Sabap irad dino do avajaku iri araat i au kouvanganku, okonko iokupo kondiri maja diri nga irino duso i momorinta dogo.
45007021	Om koompusan nopo diri do opurimananku irad do kivaro iso undang-undang koubasanan; irino do nong uvang oku maja diri aandai nga iri nogi araat i koimbulai.
45007022	Ginavoku nopo nga uvang marong di undang-undang do Kinoringan,
45007023	nga opurimananku nopo om kivaro sondiang undang-undang i momorinta diti kojuvanku di lumavan diri undang-undang iri osoromoku di aandai vojoon. Om irino dii do irad do nakagasan oku di undang-undang do duso i momorinta diti kojuvanku.
45007024	-
45007025	Om iradno diti i gaagayaku, i ginavoku nopo nga maja di undang-undang mantad do Kinoringan, nga gaagaya di kouvangan do kojuvanku nopo om maja di undang-undang do duso. Atuk, atukpo dii! Kosusaku diti! Kivaro naku poidu dogo mantad diti kouvangan di kojuvanku i mongovit dogo matai? Nga torimakasikui di Kinoringan do minomijau dogo do mantad di Yisus Koristus, i Tuhan tokouno.
45008001	Om irad nopo diri do maino, tulun nopo di nokopiiso di Koristus Yisus nga auno oukuman do Kinoringan,
45008002	sabap undang-undang nopo di Tatod do Kinoringan nga povijau daton supaya kopiiso di Koristus Yisus, om irino pinopoidu dogo do mantad di undang-undang do duso om kapatajan.
45008003	Nga ombo nopo iri au adapat tokou mamaal do maja di Undang-undang Ugama do Joudi sabap tulun toomod tokou i oruai apalid, om irino nadapat di Kinoringan. Nga sinuu Disido i TanakJo siti vonuvo do pinosugut di kojuvan do tulun kiduso supaya mongukum di kuasa di duso saralom gaagaya do tongotulun. Om irino dii do inukuman di Kinoringan i duso di tongotulun siri kojuvan di TanakJo.
45008004	Sabap nopo diri, maino kangaam i gaagaya tokou di Undang-undang Ugama do Joudi do maja tokovi di Tatod do Kinoringan, om au maja kavagu di kouvangan do kojuvan tokou laid.
45008005	Do tongotulun nopo do maja di kouvangan do kojuvan nga mongondom noopo diri kouvangan do kojuvan. Nga tongotulun nopo do maja di tongokouvangan di Tatod do Kinoringan nga mongondom nopo diri kouvangan di Tatod do Kinoringan.
45008006	Do nong mongondom i tongotulun diri kouvangan do kojuvanjo, koompusan nopo dii nga kapatajan. Nga nong mongondom i tongotulun diri kouvangan di Tatod do Kinoringan, koompusan nopo dii nga kovijaan om kasandadan do ginavo.
45008007	Om nogi nong okuasa i sinoromo di tongotulun di kouvangan do kojuvan, nga irino kopimusuan do Kinoringan sabap kouvanganjo au uvang minsuribak di undang-undang do Kinoringan, om auno marong kadapat iolo do irad diri.
45008008	Om iri nopo tongotulun do maja di kouvangan do kojuvanjo kondiri nga au kouvangan do Kinoringan.
45008009	Nga nong oinomod do poingijon i Tatod do Kinoringan si dikovu, irino kouvangan do Tatod do Kinoringan iri kouvangan muju, okoniko iri kouvangan do kojuvan. Nga iri nopo tulun di ausopo Tatod di Koristus nga aupo nasanganu di Koristus.
45008010	Nga nong si kovijaan muju i Koristus, insan apataipo ino kojuvan muju do insan tadau sabap do duso, nga ovijau i tatod muju sabap pakabanaron kou i Kinoringan.
45008011	Do nong poingijon i Tatod do Kinoringan si dikovu iri pinopovijau di Yisus mantad si kapatajan, nga i kojuvan muju nogi do moilo matai nga povijauon di Kinoringan mantad di kuasa di TatodJo sino dikovu, do i Kinoringanpo nogi do minomijau di Koristus mantad si kapatajan.
45008012	Oou kosusuladanku, nong irad diri kitonggungan tokou, nga tonggungan nopo diri nga si di Tatod do Kinoringan do tumingkod mamaal do duso, okoniko maja do kouvangan di ginavo di pogulu di mamaal do duso.
45008013	Do nong sugutan tokou iri kouvangan di ginavo di pogulu apatai tokou, nga nong mamakai tokou do kuasa di Tatod do Kinoringan supaya pongidu di kouvangan do kojuvan tokou di pogulu, tantu do ovijau tokou.
45008014	Do kasangkat tulun di piangat-angatan di Tatod do Kinoringan nga irino tangaanak do Kinoringan.
45008015	Do ii nopo Tatod nitaak do Kinoringan si daton om okoniko monguripon om mangangat kavagu daton do gumuli siri korosijan, nga posilion tokou Disido irad do tangaanak do Kinoringan kondiri. Om i Tatod do Kinoringan diri nogi popopusu daton do mongoloou di Kinoringan do, “Amo, Amo,” ka.
45008016	Om i Tatod do Kinoringan nogi nga miiso di tatod tokou do popoilo do itokou diti nga tangaanak marong do Kinoringan.
45008017	Om nong tangaanak tokouno Disido, obuli tokou nogi sumanganu di barakat i nijanji do Kinoringan si daton, i tangaanakJo. Om poimvaja tokou di Koristus do sumanganu di barakat i nijanji do Kinoringan si Disido. Om nong kavaja tokou di kinasansaraan di Koristus, tantu do kokoruang tokou Disido do poinggojoon.
45008018	Do osoromoku nopo nga au apatut do potuuk iti kasansaraan do maino om iri vinaang do kagajaan di iintalang si daton do insan tadau.
45008019	Do kasangkat diri vinorunno di Kinoringan nga miintong marong do pointalangon tokou Disido i tongotangaanakJo,
45008020	sabap kasangkat diri vinorun nga osuat do kosusaan do kinuasa diri auso tantu-tantu. Om okoniko kouvangan daa di tongovinorun do porintawon diri auso tantu-tantu, nga pinobojou do Kinoringan do irad dino. Nga potingkuro pun kivaro pangaarapan,
45008021	do kivaro insan tadau do onuu nopo iri nopimvovorunno nga poiduon mantad siri mongorobuk i monguripon, om obojou iri iradi daton i tangaanak do Kinoringan do kaanu diri kasanangan do kagajaan.
45008022	Do oilaan tokovi do didiino sampai maino do kasaangkat diri nopimvovorunno nga miirad do songodoi-odoi do orualan irad di tongondu do monsusu.
45008023	Om okoniko bubugol iri nopimvovorun songodoi-odoi, nga itokou nogi nga songodoi-odoi i ginavo tokou. Inonuan tokou do Kinoringan di TatodJo i pinopogulu pataako Disido daton. Om miintong tokovi do posilion do tangaanak marong do Kinoringan, om sampai i kojuvan tokou diri nga poimbanon do sumiliu do vaagu do auno matai.
45008024	Om irino do vijauon tokovi dino sabap mangaarap tokou diri piarap-arap tokou. Nga nong naantangan tokouno laid iri arap-arapon tokou diri nga okonnoko iripo arap-arapon tokou, do auno miintong iri tulun di naantanganjo laaid.
45008025	Nga nong miintong tokou diri aupo naantangan tokou nga polonuton tokouno ino ginavo do mongindad.
45008026	Om irad nogi dino i Tatod do Kinoringan mongoi monguup daton do oluoi i ginavo. Do au tokou koilo nong potingkuro kasasambayango tokou diri apatut, nga i Tatod do Kinoringan kondiri muup daton mokianu do Kinoringan do itokou pokionuan, om mongodoi Isido gosob do au koobus di pokionuonJo.
45008027	Om oilaani do Kinoringan onuu si ginavo kasangkat di tongotulun, om oilaan nogi Disido i kouvangan di TatodJo, sabap mokianu i TatodJo si di Kinoringan do tokou i tulun songonuvon di Kinoringan pokionuan kangaam di kouvangan do Kinoringan.
45008028	Oilaan tokou do Kinoringan nopo nga popisuput do onuu nopo i aandai ko araat supaya osiliu do aandai si tulun di au kojuu Disido, irino tulun di linoouJo do maja di tomodon Disido laaid.
45008029	Sabap nopo diri, tulun nopo di pinili laaid Disido, om irino tinantu laaid do koirad di TanakJo i Yisus Koristus. Irad diri osiliu i Tanak Disido irad di tanak i agajo marong pangkat mantad di kinoguuan do kosusuladan.
45008030	Om tulun nopo di tinantu di Kinoringan laaid om irino loovonJo; om tulun diri linoou Disido, irino pakabanaronJo; om tulun di pinakabanar Disido, irino povojoon si kagajaanJo.
45008031	Sabap diri, onupo tangaron tokou maino pasal dino? Nong si daton i Kinoringan isaipo bato kalavan daton? Ausoi. Do atatapi i Kinoringan si daton.
45008032	Do antangaipo nga agaan i ginavo Disido pataak di TanakJo kondiri do sabap ditokou kasangkat. Jadi nong pinataak do Kinoringan i TanakJo sabap ditokou, misti onuan tokou Disido do onuu nopo.
45008033	Om isai dii pakasala daton iri pinili di Kinoringan? Ausoi. Do i Kinoringani pakabanar daton.
45008034	Om isaipo mongukum daton? Ausoi. I Yisus Koristus naku? Okon! Do makinpo au mongukum Isido do napataino sabap daton, om novijau dii mantad kapatajan, om mogom-ogom si ponong vanan do Kinoringan iri pantok di agajo kuasa do monguup daton mokianu di Kinoringan di pokionuon tokou.
45008035	Nong au kojuu i Koristus daton kivaro naku iri kadapat poporijang daton do mantad Disido? Auso. Insan kasansaraan, ko kosusaan, ko pokorualan do tulun, ko mononlikop, ko kosimpitan do pakaian, ko potingkabangpo kapatajan ko matai nga auso.
45008036	Irad diri sambayang nokotulis si Kitab do ka, “Pointikid-tikid tadau do osuat ikoi do koligaganan di kapatai do Ika koontodon. Pinoirad ikoino do tongokambing biri-biri do patajon,” ka.
45008037	Nga insan koinam tokou kasangkat do irad diri, aupo insan do au tokou kamanang, do pamanangon tokovi soumur-umur di Koristus iri au kojuu daton.
45008038	-
45008039	Do noilaankuno marong do au kojuu i Kinoringan daton mantad di Koristus Yisus i Tuhan tokou, irino do ausono iiso kadapat poporijang daton mantad Disido, adapo om i kapatajan, ko i kovijaan, ko i tongomoloikat, ko i tongorogon, ko i momponguasa di tosundu vokon, ko onuu nopo i korosijan maino, ko i rumikot do insan tadau, ko i silo savat, ko i silo saralom tana, insan iri nopimvovorun vokon nga au kadapat poporijang daton mantad di ginavo do Kinoringan do au kojuu daton.
45009001	Oinomod iti tangarku do kopiiso oku di Koristus, okonko momudut oku. Dogo nopo do saksi nga i kopurimanan do ginavoku i nokotuduk di Tatod Tolidang dogo do oinomod iti tinangaranku.
45009002	Do okon aalang-alang kosusurauku, om auso kasandadan diti ginavoku sumusa minsoromo diolo kosusuladanku, i dogo do bansa, di au aparsaya.
45009003	Om uvang oku nogi daa do ovusung oku di Kinoringan om kalangkati di Koristus supaya kotulung oku diolo sabansaku.
45009004	Nga ikoi nopo bansa do Israil i pinili do songonuvon di Kinoringan om siniliu do tangaanakJo. Om pinoontong ikoi do vinaangJo, om pinasanganu ikoi nogi di pinongojonjian Disido, om pinataakan ikoi di Undang-undang Ugama, om tinudukan ikoi potingkuro sumamba si gotuvang si di Kinoringan di oinomod. Om ikoi nogi nakaanu di tongojanji vokon do Kinoringan.
45009005	Om ikoino inanakan di tongotakija, iIbraim, iIsak om i Yakub, om mantadno diri bansaja i minaganak di Koristus do maja irad di koubasan do tulun. Om Isido nogi i Kinoringan iri momorinta kasaangkat do onuu nopo om irino apatut do rojoon gosob salaid-laid. Amin!
45009006	Nga atangarku irad dino sabap nolombusani iri nijanji do Kinoringan do okonko kasaangkat di tulun Israil do pinili do songonuvon di Kinoringan.
45009007	Om okonko kasangkat koturunan diIbraim sumiliu tangaanak do Kinoringan. Do kadi Kinoringan diIbraim, “Koturunan diIsakno i roitan do koturunannu,” ka.
45009008	Komoion nopo diri nga iri nopo inanggap di Kinoringan i koturunan diIbraim do oinomod om irino i tangaanak do nosusu maja di nijanji di Kinoringan, om komoion iolo do tangaanak di Kinoringan, okonko iri nosusu irad di koubasan.
45009009	Do tinangaran nopo do Kinoringan nga mivaja do janjiJo diIbraim do irad diti, “KorikatanKu nopo kavagu nga inong diti tadau maino do toun vaagu, om kaanak i Sara do iso tanak kusai,” ka.
45009010	Om okonko i Sara noo minomontijan, nga i Rubika nogi nga minomontijan di duvo tanak kusai miniapid, isoi iIsak tama, irino i takija.
45009011	-
45009012	Do ontok di aupo nosusu i duvo tanak diri, om aupo nakavaal onu iri aandai ko araat, om natangarno do Kinoringan di Rubika do ka, “Iri nopo tanak gulu om sumiliu turipon di tanak touri do insan tadau,” ka. Nga nakaa irad dino supaya kointalang i kouvangan do Kinoringan momili, sabap linoou Disido, okonko sabap i vinaal do tulun.
45009013	Om kivaro nogi nokotulis si Kitab do irad diti, “I Yakub noo au kojuuanKu nga aasaban Oku diIsau,” kadi Kinoringan.
45009014	Jadi nong maja dino natangarku, om irad dii do au otulid i Kinoringan nga okonko irad dino.
45009015	Do nakatangarno Isido di Musa do ka, “Osianan Oku marong do isaai nopo iri kouvanganKu do mongosian,” kadi Kinoringan.
45009016	Jadi nong irad dino, linoou di Kinoringan i tulun, nga irino mantad do mongosiani i Kinoringan disido, okonko mantad di kouvangan do tulun ko mantadpo di kogiatojo.
45009017	Do kivaro tinangaran mantad do Kinoringan si di Raja Piraun si Kitab do ka, “Itino sabap do siniliuKu ika do raja supaya kadapat Okui popoontong di kuasaKu si dika sabap di gaagayanu do araat supaya kabantug i ngaranKu sombo-sombo nopo pantok siti vonuvo,” ka.
45009018	Irad nopo diri, osianan i Kinoringan do isaai nopo iri kouvangan do ginavoJo mongosian, nga popokodou di ginavo do isaai nopo iri kouvangan Disido do pokodoon.
45009019	Mongoduatko kama dogo do, “Nong irad dino do monguasa i Kinoringan di tulun, nokuro do insalawonpo Disido iti tulun? Do ausono kalavan di kouvangan Disido,” kanu kama.
45009020	Nga omboko do tulun bato do abaraniko lumavan do Kinoringan? Aui kangaam do sumival i vinaal diri minamaal disido, om mitangar isido do, “Nokuro do araat iti pamamaalnu dogo?” ka.
45009021	Irad di mamamaal do lanjang vinaal mantad tana, do disido nopo do kouvangan kondiri nga obuli momintanga diri inuradan do tana do vaalon do lanjang i oorogo marong om i omura.
45009022	Om iradno diri i gaagaya do Kinoringan, do aandaian Isido popointalang di karaatan om i kuasa Disido, om irino dii do alanut i ginavo Disido gosob do maino do au mongukum di tulun do karaatan Disido om i tilusonJo daa.
45009023	Om irino supaya popoontong i Kinoringan daton diri kagajaan Disido di osukup kaandaio, i pinointalang Disido si daton do osianan Isido, iri pinosodia laaid Disido do onuan di kagajaan Disido.
45009024	Om itokouno iri kosiananJo i linoou Disido, do okonko mantad bansa Joudi noo, nga mantad nogi di tulun di okonko bansa Joudi.
45009025	Do pilion do Kinoringan i tulun di okonko bansa Joudi irad di natangar Disido i nitulis di nabi Usia do irad diti, “Iri tulun di okonko tulunKu laaid nga roitonKu do, ‘TulunKu,’ do insan tadau, om iri tulun di au nopoduliKu laaid nga roitonKu do, ‘Au kojuuanKu,’ do insan tadau,” ka.
45009026	“Om sirino pantok do pinitangaran di Kinoringan di tongotulun di pogulu do, ‘Okonko tulunKu ikovu,’ ka, nga siri om siri pantok do roiton dii iolo do insan tadau do tanak do Kinoringan di poimvijau,” kadi nabi Usia, i popolombus di tinangaran do Kinoringan.
45009027	Nga minitangar i nabi Yasaya do opuod pasal di bansa Israil do ka, “Insan iradpo do pantai si laut do koguu di bansa Israil nga okuuyaki do ovijau diolo,
45009028	sabap osikap i Tuhan do poompus diri ukumanJo di tongotulun siti vonuvo,” kadi nabi Yasaya.
45009029	Om minitangar laaid i Yasaya do ka, “Nong au nopo minongopung i Tuhan di Poinlobi Kagajo Kuasa do koturunan di bansa tokou nga tantu do koirad tokou di tongotulun si Bandar do Sudom om Gomura do naavino,” ka.
45009030	Onupo tangaron tokou, do koompusan nopo dii nga insan aupo mogium i tulun di okonko bansa Joudi di pakabanar diolo nga pakabanaron iolo sabap aparsaya iolo di Kinoringan.
45009031	Nga tulun Israil nopo om monginontob maja di Undang-undang Ugama do Joudi supaya pakabanaron daa iolo di Kinoringan, nga ausoi koompusan do aui aavi-avi kavaja iolo diri Undang-undang Ugama diri.
45009032	Nokuro do auso koompusan diolo? Sabap nopo nga okonko mantad di kaparsayaan diolo di Kinoringan i nipogium diolo do papabanar diolo, nga maja iolo di gaagayajo kondiri. Om aasaban i tongotulun Joudi sabap di kinapatajan di Koristus do irad do nakasadu iolo di iso vatu kosoduvon.
45009033	Irino irad di tangar di Kinoringan siri Kitab do ka, “Antangai, pilionKu i iso Vatu diri osiliu do kosoduvon om kotungubon di tulun om poilionKu siri pinsuk di Kuta Siun, komoion nopo nga iri iso tulun do kinaasaban di tulun Israil. Om isaai nopo tulun di aparsaya Disido nga auno dii oikuman,” ka.
45010001	Oou kosusuladanku, kouvanganku om sambayangku nopo si di Kinoringan nga irino mokianu oku supaya iti sabansaanku tulun Joudi kaanu do kovijaan do auso koovion.
45010002	Do kaantanganku iolo om ogiati marong maja daa do Kinoringan nga ausoi oilalaan diolo nong onu kouvangan do Kinoringan.
45010003	Sabap do au iolo koilo nong potingkuro i Kinoringan pakabanar di tongotulun si Disido, irino dii do misimbanar iolo kondiri. Jadi au minsuribak iolo mokibanar di Kinoringan.
45010004	Pinogosob di Koristus i Undang-undang Ugama do Joudi, om mantadno dii diri do pointikid-tikid di tongotulun i aparsayano Disido nga pakabanaron di Kinoringan.
45010005	Tinulis di Musa pasal do kabanaro mantad di Undang-undang Ugama do Joudi, do kadi pointulis, “Iri nopo tulun di maja marong do Undang-undang Ugama diti om aui kosilap, om mantad dirino koonuan do kovijaanjo,” ka.
45010006	Nga kivaro tinangaran nokotulis si Kitab pasal di tulun diri pakabanaron di Kinoringan sabap aparsaya di Koristus, do kadiri tinangaran, “Ada do kivaro pongoduatan si ginavonu do, ‘Isai naku mindakod silo suruga?’ kanu,” kadiri tinangaran si Kitab. -- Komoion nopo diri nga mongoi mongovit di Koristus mindaau siti vonuvo mantad soi suruga. --
45010007	Om kavagu kivaro tinangaran irad diti, “Ada mongoduat do, ‘Isai naku mindaau silo luvang kapatajon?’ kanu,” kadiri tinangaran si Kitab. -- Komoion nopo diri nga mongoi mongovit di Koristus tumungag mantad si pialatan tulun di nongapatai. --
45010008	Komoion nopo diri nga irad diti, “Tinangaran nopo do Kinoringan om osomoki dika, do sinono kabangnu om ginavonu,” ka. Om itino tangar do iabarja maino om mistino i tongotulun aparsaya diti tangarja.
45010009	Do nong mangakun iti kabang tokou do i Yisus nopo nga i Tuhan tokou, om aparsaya iti ginavo tokou do vinijau di Kinoringan Isido mantad si pialatan di tongotulun di nongapatai nga kaanu tokovi do kovijaan do auso koovion.
45010010	Do mantad di ginavo do aparsaya i tulun om pakabanaron nogi isido di Kinoringan, om mantadi di kabang di tulun mangakun om onuan isido do kovijaan.
45010011	Do kivaro tangar siri Kitab pasal di Koristus do irad diti, “Isai-isai nopo i aparsaya Disido nga aui orualan i ginavojo,” ka.
45010012	Do ausoi pisondiangan do tulun Joudi om tulun di okonko bansa Joudi sabap sosoiso i Kinoringan, om isidono i Tuhan do kasangkat do tulun. Om mamarakat marong Isido kasangkat do tulun di lumoou mokitulung Disido.
45010013	Do kivaro i tangar siri Kitab do, “Isaai nopo i lumoou mokitulung di Tuhan nga irino onuan do kovijaan,” ka.
45010014	Nga potingkuro dii gia iri tulun lumoou di Tuhan nong aupo aparsaya iolo Disido? Om potingkuro dii gia iri tulun aparsaya nong aupo nokorongou iolo pasal Disido? Om potingkuro dii gia iolo korongou nong auso poporongou?
45010015	Om potingkuro dii gia iri tulun mongoi porongou nong au suuon do mongoi? Do irad di nokotulis siri Kitab do ka, “Songkuro kaandai do korikatan di tulun mongovit di abar do aandai,” ka.
45010016	Nga okonko kasangkat di tulun do aparsaya di Abar do Aandai diri. Do i Yasaya nga nakatangar nogi do pasal di tongotulun Israil do ka, “Ou Tuhan, oguu tulun do au aparsaya diri abar niporongouja,” ka.
45010017	Jadi korongoupo i tulun om aparsaya nogi isido, om iri nopo iporongou nga irino tinangaran pangabaran pasal di Koristus.
45010018	Nga iti duatonku, nong aupo naku nokorongou i tulun do Israil? Nga nokorongouno bo iolo do nokotulisno si Kitab do ka, “Nokotongkopno siti vonuvo i tinangaran diolo, om ponudukan diolo nga nokorikotno soi disan tana,” kadiri si Kitab.
45010019	Nga itipo duatonku kavagu, nong aupo naku nokoilo iri tongotulun Israil do komoion diri? Do i Musa nopo nga nokopogulu popoilo laaid do aparsaya i tongotulun di okonko bansa Joudi. Do pinolombus disido i tinangaran di Kinoringan do ka, “ ‘GurananKu i ginavo muju supaya mudali kou tumaai di tulun di okonko bansa piniliKu, om araatan kou di bansa do au koilo,’ kadi Kinoringan,” kadi Musa.
45010020	Om abarani nogi dii i Yasaya do popolombus di tinangaran do Kinoringan do ka, “ ‘Naayangan Oku di tulun do au mogium Dogo, om minintalang Oku si tulun di au minongoduat pasal Dogo,’ kadi Kinoringan,” kadi Yasaya.
45010021	Nga tinangaran nopo do Kinoringan pasal di tulun Israil nga pinolombus di Yasaya do irad diti, “ ‘Manadapan Oku mapoi-kapoi do mongoloou di bansa di au rumongou Dogo om okodou i ginavo,’ kadi Kinoringan,” kadi Yasaya.
45011001	Nga itipo duatonku kavagu, nong niadano naku do Kinoringan i tulun di songonuvonJo? Nga auui! Do ioku diti nga tulun okui do Israil, koturunan diIbraim ponong sukusakat di Binjamin.
45011002	Aui nakaada do Kinoringan i tulun di nopili Disido laaid. Mimang nokoilo kou diri tinangaran siri Kitab do iIlia komoion, ontok do sinumambayang isido si di Kinoringan do pakasala di tulun Israil, kadisido,
45011003	“Ou Tuhan, pinataino diolo iri tongonabiNu, om pininguyasno diolo iri tongopananarabanNu. Tinggal iso okupo poimvijau nga pokitilus okui diolo,” ka.
45011004	Onu nijawap di Kinoringan disido? Nga kadi Kinoringan, “Kivaropo turu noribu tulunKu do nooluKu, diri au insan sumamba do patung i roitan do Baal,” ka.
45011005	Om irad nogi dino iti do maino do kivaropo okuuyak iri noolu di tulun nopili do Kinoringan, irino tulun Israil, sabap opuavang Isido mamarakat diolo.
45011006	Jadi nong irad dino do nopili i tulun sabap do opuavang i Kinoringan mamarakat diolo, nga okonko sabap di gaagaya di tulun do aandai. Do nong nopili di Kinoringan i tulun sabap di gaagayajo do aandai, iri gaagaya di Kinoringan do opuavang mamarakat nga okonko oinomod do opuavang.
45011007	Na! Potingkuro di koompusan? Iri nopo nga au naayangan di bansa do Israil iri jalan iumon diolo supaya anggapon di Kinoringan iolo do abanar. Nga kivaroi diolo i nopili do Kinoringan do nakaayang jalan diri nga okuyak. Om iri nopo vokon nga pinokodou di Kinoringan i ginavo diolo.
45011008	Irino irad diri nokotulis si Kitab do ka, “Pinobudu di Kinoringan i ginavo diolo om irad do au koontong i mato diolo, om au korongou i tolingo diolo gosob do tadau maino,” ka.
45011009	Om i Daud nga nakatangar do ka, “Poboyoon ilo poginakanan diolo do sumiliu irad do tavos, om goub om valatik diolo do monsuli kondiri.
45011010	Om poboyooni do tumuvong ilo sinoromo diolo gosobi do au iolo kaarati diri oinomod, om iri diolo do likud nga tumilombus nopo do tumijongkud sabap di kosusaan diolo,” ka.
45011011	Om iti nogi duatonku, kangku, “Nakasadu naku i tulun Joudi om apatut naku do kotungub iolo gosob do au kotungag sabap au aparsaya di Koristus?” ka. Aui. Nga sabap di duso diolo, om nokorikot i kovijaan si tulun di okonko bansa Joudi supaya sumolon i tulun Joudi diolo.
45011012	Nga sabap diri kasalaan di tulun Joudi, pinorikot di Kinoringan i barakat di agajo si di tongotulun siti vonuvo. Om sabap do kinolijatan do barakat diolo nga pinorikot nogi i barakat di agajo kumaa si tulun di okonko bansa Joudi. Nga nong kogunggulino kavagu i tongotulun Joudi si di Kinoringan, makinpo dii kagajo do barakat do aanu di tongotulun siti vonuvo.
45011013	Nga ikovu nopo tongotulun iri okonko bansa do Joudi nga mitangar oku dikovu. Salaid do susuuon okupo di Yisus do kumaa si dikovu, om anggaponku iti karajaku ongagagajo.
45011014	Do aarap okuno daa do kivaro ginavo di bansaku kondiri tulun Joudi do tumaai dikovu, om kivaroi piipiro diolo kaanu do kovijaan di auso koovion.
45011015	Do ontok di niada di Kinoringan i tongotulun Joudi, inangatan Disido i tongotulun vokon siti vonuvo do kumiandai Disido. Jadi nong torimawon do Kinoringan iolo kavagu, tantu insan irad di poimpataipo iolo nga aui minsid do ovijaui.
45011016	Nong olidang i tapung nokopogulu pataak si di Kinoringan, diri kasangkatan tapung nogi nga olidang. Om nong olidang i gamut, iri tongoraan-raan nogi nga olidangi.
45011017	Nga nosopino i piipiro raan do joitun di piniara, irino i tulun do Joudi, om pokowino i tolid mantad di guvas joitun di okonko nopiara, do pinakawin siri guvas joitun di piniara. Om ikano tulun di okonko bansa Joudi nga irad di tolid di guvas joitun di okonko nopiara i pinakawin, supaya kaanuko di vonod do kovijaan mantad si gamut do guvas joitun di piniara.
45011018	Nong irad dino, adako lumobi-lobi diri raan do joitun di piniara. Nga nong lumobi-lobiko om ondomono marong do okoniko ika kinumuut di gamut, nga ika nono kinuutan di gamut.
45011019	Nga kanu kama, “Kinosopian nopo di raan diri nga supaya do posisipon oku jumadi tolid diri guvas di piniara,” kanu.
45011020	Oinomodno ino. Nga kinososopian nopo bo di tongotulun Joudi diri nga sabap au iolo aparsaya di Kinoringan, nga kogirot nopo dika tulun di okonko bansa Joudi nga i kaparsayaannu. Nga insan irad dino, adako kosumbung, nga rumosiko nono do Kinoringan.
45011021	Do nong au orubatan i Kinoringan di raan laaid, nga au nogi orubatan Isido dika.
45011022	Sabap diri, intutunaino marong i kaandaio om i karaatan do Kinoringan. Karaatan nopo Disido nga kumaa si di tulun di au tumatap di kaandaioJo. Nong atatapkoi tulun di okonko bansa Joudi saralom do kaandaio Disido nga aandai Isido dika. Nga nong ika om aui atatap miiradi do sopionko di Kinoringan.
45011023	Nga insan i tongotulun Joudi nong rumorogo om aparsaya kavagu, tantu iolo nga pokowinoni kavagu, sabap i Kinoringan nopo nga kikuasai do pakawin kavagu diolo.
45011024	Do nong ika tulun di okonko bansa Joudi komoion di raan tinatas mantad di guvas joitun do okonko nopiara om pinakawinko siri guvas joitun di piniara, iri okonko dika do guvas laaid, om makin dii i tongotulun Joudi do pogulion di Kinoringan pakawin kavagu siri guvasjo laaid, irino joitun di piniara.
45011025	Oou kosusuladanku, aandaian oku do kaarati kou diri aupo nivantang do Kinoringan si di tongotulun di pogulu, supaya aui aandaman muju do poinlobi ino toilaan muju. Irino komoionku do nokokodou i ginavo di vokon di tulun Israil gosobi do ogonop i ginuu do tulun diri aparsaya di Kinoringan mantadi di tulun di okonko bansa Joudi.
45011026	Om mantad diri osomok kasaangkat i tongotulun Israil do onuan do kovijaan di auso koovion irad diri nokotulis si Kitab do ka, “Rumikotno i Raja do Palapas do mantad silo Siun, irino suruga. Om iduonJo nunu nopo iri okonko kouvangan do Kinoringan do mantad di koturunan di Yakub,” ka.
45011027	Om “PogirotonKuno iti pongojonjianKu si diolo ontok do ompunanKu iri duso diolo,” kadi Kinoringan.
45011028	Nga nosiliu dii i tulun Joudi do musu di Kinoringan, sabap au iolo naparsaya di Abar do Aandai. Nga irino dii nosiliu do kountungan dikovu tulun di okonko bansa Joudi. Nga masipo au kojuu i Kinoringan di tulun Joudi, sabap piniliJo iolo irad di nijanjiJo siri diodu-aki diolo.
45011029	Sabap nong momili i Kinoringan om mamarakat Isido do tulun, aui ongoionJo i barakat i nitaak Disido.
45011030	Diri pogulupo ikovu tulun di okonko bansa Joudi nga au mangasip di tinangaran do Kinoringan. Nga do maino sabap au mangasip i tulun Israil do Kinoringan, irino dii do osianan nogi Isido dikovu.
45011031	Om irad nogi dino iri tongotulun do Israil, do au mangasip iolo di tinangaran do Kinoringan maino, supaya mantad di kosianan do Kinoringan si dikovu irino do osianan kavagu i Kinoringan diolo.
45011032	Nga poboyoon nopo do Kinoringan kasangkat tulun do oporinta diri kouvangan do au mangasip, supaya kointalang i kosiananJo kumaa si kasangkatan do tulun.
45011033	Okonko naalang-alang i kakayawo do barakat di Kinoringan! Om okonko susuuton i kopintaroJo om i toilaan Disido! Isaaipo nga au kosonsod di natantu do vaalonJo. Om isaaipo nga au kaarati di gaagayaJo.
45011034	Kivaro tangar siri Kitab do ka, “Ausoi koilo nong potingkuro i Tuhan minsoromo. Om auso iiso kadapat monosiat Disido.
45011035	Om ausoi nakajaman manaak do Tuhan do onuu nopo iri nitaakjo supaya pokisulianjo do Kinoringan,” kadiri tinangaran si Kitab.
45011036	Do kasangkat do onuu nopo nga vinorun do Kinoringan, om kasaangkat diri nga jagaanJo kaandai-andai do mantad di kuasaJo om kasaangkat diri nogi nga koontodon do rojoon Isido. Rojoon tokouno i Kinoringan gosob do auso koovion! Amin.
45012001	Oou kosusuladanku, sabap do agajo iri kosianan do Kinoringan daton, monuu oku marong dikovu do posongonuvan mujuno do Kinoringan ino kojuvan muju do osiliu do isogit di poimvijau, olidang om kouvangan Disido. Ontok do posongonuvan muju Disido ino kojuvan muju, irino isamba muju do apatut.
45012002	Ada kou sumugut do gaagaya di tulun siti vonuvo, nga mokiimbano di Kinoringan kasangkat diri kouvangan do ginavo om sinoromo muju, supaya sumiliu do vagu i ginavo muju. Om irad dino koilo kou mongintutun nong onu iri kaandaian do Kinoringan, irino i aandai, i kouvanganJo om i aavi-avi kaandai-andaio.
45012003	Sabap opuavang i Kinoringan manaak dogo diti karaja, mitangar oku pointikid-tikid dikovu, do ada muju polobi-lobio ino sinoromo do mantad diri oilaan muju. Aandai do pipupurimon mujuno supaya kotutun kou kondiri nong onu iri oilaan muju, do irino miirad diri kaparsayaan muju di Koristus di nitaak do Kinoringan di pointikid-tikid dikovu.
45012004	Pointikid-tikid daton kivaro kojuvan nga oguu iri tongoboogian di kojuvan tokou, irad do tongolongon, tongotakod om ii koi vokon-vokonpo, om moisosondiang i kogunaanjo.
45012005	Jadi irad tokou nogi diri kojuvan, do insan songkuropo asapou, nga isoi ko do iso kojuvan do nokopiiso tokou di Koristus. Om moisuput-suput tokou irad diri tongoboogian siri kojuvan.
45012006	Om noonuan tokouno do Kinoringan do moisosondiang iri sinundu do opuavang Isido manaak daton, om misti pakajon tokouno iri sinundu iri nitaakJo. Isaai nopo dikovu inonuan do Kinoringan do polombus diri nituduk do Kinoringan si ginavo muju, misti polombusonno iri gosob-gosob di ginirot di kaparsayaan muju.
45012007	Om isaai nopo dikovu inonuan do Kinoringan do ginavo monulung do vokon, misti monulung kouno. Om isaai nopo dikovu inonuan do Kinoringan iri koilo monuduk, misti monuduk kouno do tulun.
45012008	Om isaai nopo dikovu inonuan do Kinoringan do ginavo monosiat do popogirot diri ginavo do vokon, misti monosiat kouno popogirot di ginavo do tulun. Om isaai nopo dikovu inonuan do Kinoringan di ginavo do opuavang manaak diri nunuu nopo do tulun vokon, misti do opuavang marong. Om isaai nopo dikovu inonuan do Kinoringan di ginavo do momimpin, misti ogiat kouno momimpin di tongotulun. Om isaai nopo dikovu inonuan do Kinoringan di ginavo do monginsian di tulun vokon, misti aandaian i ginavo do monginsian.
45012009	Om misti monginomod kouno do au kojuu do vokon, om kobonsi kouno di tongaraat om vaalo mujuno iri tongaandai.
45012010	Om misti do moisusuli kouno au kojuu moisusulod saralom Koristus om misti moisosogulu kouno moisusuau do mongurumat.
45012011	Adano paalang-alango ino korojino muju kumaraja, nga ovi-oviono popogirot ino ginavo muju do kumaraja di pakarajaan do Tuhan.
45012012	Misti do asanang givano muju do kivaro pangaarapan muju, om ontok do osuat kou do kasansaraan nga sangalai mujuno om ogiat kouno do sumambayang.
45012013	Om onuan mujuno iri tongotulun diri songonuvon di Kinoringan diri auso kosusukupan, om osuan kouno do sopoindakad do isaai nopo tulun rumikot sino dikovu.
45012014	Om pokibarakataino do Kinoringan iri tulun di pokoruol dikovu; pokibarakataino om ada intulusai.
45012015	Nong asanang marong i ginavo do tulun, misti maja kouno diri tulun do asanang i ginavo; om nong mogiad i tulun, misti maja kouno diri tulun do mogiad.
45012016	Misti do moiiso i ginavo muju. Om ada kosumbung, om ada minsoromo do apandai kou mantad di tulun vokon, nga poinsuribakono ino ginavo do kumaraja diri nunuu nopo.
45012017	Om ada muju suliai do araat iri tulun do araat dikovu. Vaalo mujuno onuu nopo iri aandai, iri aandai kaantangan do kasangkat do tongotulun.
45012018	Nong obuli-bulipo daa kumiandai kouno kasangkat di tongotulun supaya ausono pioduan.
45012019	Oou kosusuladan di au kojuuanku, ada kouno kumondiri sumuli di tulun do mangaraat dikovu, nga ombono i Kinoringan do sumuli, do kivaroi tinangaran do Kinoringan nokotulis siri Kitab do, “Iokuno apatut do monsuli, om sulianKui iolo diri,” ka.
45012020	Irad nopo diri, kivaro nogi tangar siri Kitab do ka, “Nong vitilon nopo i musunu om paakanono om tuuvan nopo isido om poiupono, do kooyon muju isido diri supaya irad diri bosi tinunuvan siri tapui do rumagang i pamarasan disido do oikuman,” ka.
45012021	Ada kou mokikala di araat, nga vaalo mujuno iri aandai do pangala diri araat.
45013001	Pointikid-tikid do tulun misti do mikubobojo do kuasawon di porinta, do kuasajo nopo diri nga mantad di Kinoringan. Om kasangkat diri porinta do maino nga tinantu do Kinoringan nogi.
45013002	Sabap diri do isaai nopo lumavan do porinta om isidono iri lumavan di naatur mantad di Kinoringan. Om irad nopo diri kaayang isido do pongukuman di kojuvanjo kondiri.
45013003	Do ii nopo porinta diri nga okoniko poporosi di tongotulun do aandai, nga poporosi di tongotulun di araat. Nong au kou uvang rumosi di tulun di kikuasa, vaalon mujuno iri aandai om rojoon kovi disido,
45013004	do isidono susuuon di Kinoringan do manaak do kasanangan muju. Nga nong mamaal kou di araat, apatut do rumosi kou diri tulun porinta do kikuasa isido, insan mongukum gosob do apatai nga obuli. Om nogi isidono i susuuon di Kinoringan do mongungukum diri tulun di mamaal do araat.
45013005	Nong irad dino, misti do mikubobojo kou di kuasa do porinta, sabap rumosi kouno do ukuman di Kinoringan om nogi supaya aandai i kopurimanan do ginavo muju.
45013006	Om irino sabap do monukai kou siri porinta, do porinta nopo diri nga susuuon di Kinoringan do rumalan mamaal di karajajo do monguasa.
45013007	Oviono mamarai i tutang muju di apatut do barajan muju, irad di lisin di apatut do barajan, om i sukai di apatut do barajan muju, om papagajo di tulun i apatut do poinggojoon muju, om mongurumat do tulun di apatut do ourumaton muju.
45013008	Ada kou pongutang do onuu nopo si do vokon, nga moisusuli kou nono do moiutang-utang do au kojuu do vokon. Do isai iri au kojuu do tulun vokon om irino kavaja marong kasangkat di Undang-undang Ugama do Joudi.
45013009	Do kivaro pointulis siri Undang-undang Ugama do, “Adano lumapau om adano mamamatai do tulun, om adano manakau om adano moitaai-taai,” ka. Om i Undang-undang Ugama vokon mantad dino nga isoi ko saralom diti tinangaran do, “Misti do au kojuuko di tulun vokon irad dino kojuvannu kondiri,” ka.
45013010	Isaai nopo au kojuu do tulun vokon om okoniko karaat disido. Iradno diri, iri nopo nisuu do au kojuu nga irino poporikot di tujuan di Undang-undang Ugama do Joudi.
45013011	-
45013012	Om misti kou moisusuli do au kojuu sabap nokoilo kouno diti do maino do alaidno kinotuvangan diti vonuvo, om oruaino minanavau do rumikot i Yisus Koristus. Norikotno i maso do koposikan. Tungag kouno, do i pogulupo i kaparsaya tokou nogi di Yisus alaidpo aanu tokou i kovijaan soi suruga, nga do maino nopo dii nga muai-ruaino korikot soi suruga. Sabap diri do tingkadai tokouno i gaagaya tokou i araat irad di siripo totuvong, om kuutai tokouno i kovijaan di oinomod irad di soujor manansabung do ponirung di kojuvanjo si tanavau.
45013013	Om tumilombus tokouno paandai diri gaagaya tokou miirad do kovijaan si tanavau. Ada tokou moginakanon do auso gosob, om ada tokou moginovukan, om ada tokou mamaal kalalasu, om ada tokou monongondu, om ada tokou kumiodu, om ada tokou tumaai do vokon.
45013014	Om ada tokou minsoromo kavagu diri gaagaya di araat do pomobos do ginavo tokou, nga poboyoo i Tuhan Yisus Koristus tumatap si kovijaan tokou.
45014001	Torimawo mujuno iri tulun di aupo songkuro ogirot i kaparsayaanjo siri poiuuntunan muju tulun di aparsaya, om ada sumival diri kopurimanan di ginavojo.
45014002	Kivaro tulun aparsaya do kasangkat do onuu nopo nga obuli akanon, nga nong tulun di aupo songkuro iri kaparsayaan disido, irino tongokokotuon do kanasjo mangakan.
45014003	Isaai nopo mangakan di onuu nopo nga adano pakaraat di tulun diri au mangakan do tonsi. Nga isaai nopo iri au mangakan nga adano pakasala do tulun diri mangakan do tonsi, do iolo nopo diri nga torimawoni do Kinoringan.
45014004	Onuuko do tulun do pakasalakopo dino di susuuon do tulun vokon? Naku do kaandaian do Tuan disido atau pakasalawon isido di TuanJo nga iri urusan di Tuanjo kondiri. Nga mimang atatapi isido diri sabap kikuasai i Tuhan monguup do papanggor disido.
45014005	Kivaro tulun manganggap do iso tadau nga tadau tagajo, nga i tulun vokon manganggap do kasangkat di tadau nga miirad. Misti tikid-tikid tulun kivaro katatapan si ginavojo kondiri.
45014006	Isai iri monguut di iso tadau, pakajonjo iri monginggajo do Tuhan. Om isai iri mangakan do onuu nopo, iri pun vojooni disido iri do ponginggajo disido do Tuhan, sabap do monorimakasi isido di Kinoringan diri akanonjo. Om isai iri au mangakan do tonsi, iri nga kooyoni disido iri do ponginggajo disido do Tuhan, om iri nogi nga monorimakasi isido di Kinoringan diri akanonjo.
45014007	Do kasangkat daton nga auso mijau ko matai do kokondiri.
45014008	Salaid do ovijau tokoupo i gaagaya tokou apatut mongurumat di Tuhan, om apatai tokou nga kourumati do Tuhan. Nga irad diri, mijau matai tokou nga i Tuhani sumanganu daton.
45014009	Om irino kinapatajan om kinovijaan kavagu di Koristus supaya sumiliu Isido Tuhan di tulun poimvijau om iri nogi tulun di napatai.
45014010	Nga ika diti do manangkanas di kokotuon noo, au apatut do pakasalako di sulodnu; om ika diri kopuriman do obojou mangakan do onuu nopo nga au apatut do mangaraatko do taakanon di sulodnu. Abis kasangkat daton nga kogotuvang si toogomon do Kinoringan i manalasai daton.
45014011	Oilaan tokouno do irad dino do kivaro tinangaran do Kinoringan nokotulis si Kitab do ka, “Iokuno iri poimvijau, om pointikid-tikid do tulun nga sumingkotud si gotuvangKu, om pointikid-tikid iolo nga mangakun do Iokuno i Kinoringan,” kadi Tuhan.
45014012	Om pointikid-tikid daton nga irad dino do popointalang di gaagaya tokou kondiri si di Kinoringan.
45014013	Nong irad dino do salasaion tokou di Kinoringan, ada tokouno moisusuli pakasala kavagu! Nga aandai do onuon tokou iti pikiran do irad diti: Ada tokou pokoruol do ginavo di sulod tokou ko papalid disido.
45014014	Mimang aparsaya oku, sabap si oku di Tuhan Yisus, om oilaankui do onuu nopo iri taakanon ko tiiupon nga aui larangon do Kinoringan. Nga isaai nopo tulun do momurimon do larangon onuu nopo iri, nga isidono kondiri bo momurimon do larangon iri.
45014015	Do nong koruolko do ginavo di sulodnu do mantad di taakanonnu, mimang okonko poimvijaukopo soumur irad diri koponuuan do misti do au kojuu do vokon. Nong irad dino, ada poboyoo do i taakanonnu do mongogorovot di sulodnu, sabap napatai i Koristus ginumanti disido nogi.
45014016	Ada vaalo muju onuu nopo iri aandai nong anggapon di tulun do araat.
45014017	Do tokou nopo tulun do porintawon di Kinoringan nga aui Apatut sumurau pasal di taakanon ko tiiupon, nga pasal diri kabanaro, kopiandaian om kaandaian do ginavo i mantad di Tatod Tolidang.
45014018	Jadi isaai nopo iri muup kumaraja si di Koristus do maja di gaagaya irad di naraitku, om isidono koontok si di Kinoringan om nogi arajou do tulun vokon.
45014019	Sabap diri kaino tokou monusuut marong onuu nopo iri mongovit di kopiandaian do ginavo, om iri kiguna do mongovit moisusuli do papanggor di kaparsayaan tokou di Koristus.
45014020	Ada do mongorusak di kinaraja di Kinoringan si vokon sabap diri akanonnu. Kasangkat do onuu nopo taakanon nga olidang, nga kasalakono nong mantad di taakanonnu do koluvau di ginavo di tulun vokon.
45014021	Aandai nogi do adako mangakan di tonsi om mongiup do kinomol ko onuu nopo iri osiliu kapalo di ginavo di sulodnu.
45014022	Vojoono iri dika do kaparsayaan kondiri pasal do taakanon ko onuu nopo do kumaa dika kondiri si gotuvang si di Kinoringan. Ososogitkono nong au pakasalako kondiri do onuu nopo iri kasaramanannu do aandai i vaalonnu.
45014023	Nga isaai nopo iri opiduvo i ginavo nong mangakan ko au, om poinsalano isido diri, sabap akanon disido iri okonko mantad di kaparsayaanjo. Om onuu nopo iri akanonjo ko vaalonjo nong au osompini i ginavojo do aparsaya nga irino dusojo.
45015001	Itokou nopo iri ogirot kaparsayaan, apatut do alanut i ginavo tokou diri kavagatan do ginavo di tulun di au ogirot i kaparsayaanjo. Om ada tokou mogium noopo do kasanangan tokou kondiri.
45015002	Pointikid-tikid daton misti mogium diri kasanangan do tulun vokon, onuon do pangandai disido, supaya apanggor i kaparsayaan disido si di Kinoringan.
45015003	Do antangaipo i Koristus nga aui mogium do kasanangan Disido kondiri, nga kasanangan di Kinoringan irad diri tangar Disido nokotulis si Kitab pasal di Kinoringan do ka, “Iri nopo pangararaat diolo Dika, Iokui noontok diri,” ka.
45015004	Do iri nopo nokotulis siri Kitab di pogulu nga monuduk daton, supaya kivaroi pangaarapan tokou do otumbojo di Kinoringan i janjiJo, om mantad sirino koonuan tokou do pangalanut do ginavo om ponoluod do ginavo tokou.
45015005	Om mokianu oku do Kinoringan i inontodon do papalanut do ginavo om monoluod do tulunJo supaya mongukab Isido do vajaan gosob moisosompuu kou do maja di gaagaya di Koristus Yisus,
45015006	om nogi kopiiso ginavo om tinangaran muju do papagajo do Kinoringan, i Tama di Tuhan tokou i Yisus Koristus.
45015007	Irad nopo diri nga apatut do ikovu nga moitotorima kou di tulun vokon irad dikovu do tinorima di Koristus supaya papagajo kou do Kinoringan.
45015008	Ondomo mujuno do sinumiliu i Koristus do ponulung dagai tulun Joudi do popoontong Isido do oinomod i tinangaran di Kinoringan do monuman Isido di janjiJo si di komuokijanja.
45015009	Om iri nogi kinosilian Disido do ponulung supaya kasangkat do tulun di okonko bansa Joudi nga obuli papagajo do Kinoringan sabap i kosianan Disido diolo. Do kivaro nokotulis siri Kitab do irad diti, “Irino sabap do rojoonku Ika si pialatan di tongotulun di okonko bansa Joudi. Om suminding oku do mangarajou di ngaranNu,” ka.
45015010	Om kivaropo tinangaran si Kitab do irad diti, “Ooi! tulun di okonko bansa Joudi, misti do asanang i ginavo muju mivaja di tongotulun do Kinoringan, irino i tulun do Joudi,” ka.
45015011	Om kivaropo kavagu tinangaran si Kitab do irad diti, “Ooi! kasangkat do tulun di okonko bansa Joudi, rojoono i Tuhan, om kasangkat do bansa nga mangarajou Disido,” ka.
45015012	Om i nabi Yasaya nogi nga minitangar do irad diti, “Kivaro iso tulun mimbulai do mantad do koturunan di Jisi. Isidono momorinta do tongotulun di okonko bansa Joudi om Isidono pangarapan diolo,” ka.
45015013	Mokianu oku di Kinoringan i nontodon do pangarapan supaya momonu Isido dino ginavo muju do kaandaian do ginavo om kasandadan do ginavo sabap nga aparsaya kou Disido, supaya muang-ruang i pangarapan muju do mantad do kuasa di Tatod Tolidang.
45015014	Oou tongokosusuladanku! Oilaankui marong pasal dikovu do mimang sukup kou kaandai, mivaja do osukup tongotoilaan om koopud kou nogi moisusuli monuduk.
45015015	Nga insan irad dino, sabap do opuavang i Kinoringan manaak dogo diti karajaku nga misimbarani oku monulis do pokoyonku si dikovu do popoondom marong dikovu di piipiro aal.
45015016	Sabap opuavang Isido dogo nga obuli okui sumiliu do palayan di Koristus Yisus kumaa si tongotulun di okonko bansa Joudi. Ioku nopo nga irad do imam do Joudi do papaabar diolo diri Abar do Aandai mantad di Kinoringan, supaya iolo nopo tongotulun diri okonko bansa Joudi nga onuonku irad do itaak si di Kinoringan, diri kangaam Disido om i linidangan di Tatod Tolidang.
45015017	Jadi sabap si oku di Koristus Yisus obuli okui misinrajou diri karajaku kumaa si di Kinoringan.
45015018	Do au oku kobulun sangkatangaro pasal do onuu nopo, nga opusu okui mitangar do pasal diri karaja di Koristus i niarap dogo, irino do popoimpulanu oku di tongotulun di okonko bansa Joudi nong potingkuro mangasip di tinangaran do Kinoringan. Om gaagayaku nopo do popoimpulanu diolo diri nga mantad di tangarku om i vaalonku,
45015019	om mantad di kopongintutunan om kosumboijanan diri mantad di kuasa di Tatod do Kinoringan. Om inono kinapanaanku lumiput do mantad do Bandar Yorusalim gosob do nokorikot oku silo Vonuvo Irilikum do mangaabar oku marong diolo diri Abar do Aandai pasal di Koristus.
45015020	Om irino kagajaan do ginavoku do mangaabar diri Abar do Aandai siri tongopantok diri aupo nokorongou do ngaran di Koristus, do au okui mongoi siri tongopantok diri nokorongouno di ngaran Disido supaya au okui kababo do karaja di notimpuunan do tulun vokon.
45015021	Nga irad diri nokotulis siri Kitab do ka, “I tongotulun di aupo insan naabaran pasal Disido nga kotutun Disido. Om i tongotulun diri aupo insan nokorongou pasal Disido nga kaarati nong isai Isido,” ka.
45015022	Om sabap diri oguu karajaku, soumur do kivaro kaantara dogo mongoi magandaa dikovu.
45015023	Nga do maino sabap do ausono dii pantok siti do karajawonku, om koduvo dino okonko piipiropo linaid do siandaa oku dikovu,
45015024	irino do agajo ginavoku mapit sino dikovu ontok do tumalib oku mongoi soi Vonuvo Sapaniul. Om mokiatod okupo dino dikovu silo, nong kaapit okui oruai sumamung dikovu do mongidu diti langadku dikovu.
45015025	Nga manau-panau okuno do maino mongoi soi Bandar Yorusalim do mangatod diti siin do itulung di tongotulun di songonuvon di Kinoringan silo.
45015026	I tongopoiuuntunan di tulun i aparsaya silo Vonuvo Mokodunia om silo Vonuvo Akaya nga agajo ginavo papaatod di siin do itulung di tongotulun di songonuvon di Kinoringan do tongomiskin silo Yorusalim.
45015027	Om agaan iri ginavo diolo do monulung. Nga mimang irino apatut do vaalon diri tongotulun di okonko bansa Joudi sabap kiutang iolo si di tulun Joudi do pinaabar diolo i barakat di Tatod do Kinoringan. Nong irad dino apatut i tongotulun di okonko bansa Joudi sumuli monulung do tulun Joudi do manaak di arata diolo.
45015028	Sombia do oopodku i dogo do karaja do manaak diri siin do norukut di tongotulun di okonko bansa Joudi si diolo, om ampa do mapit oku sino bandar muju ontok do tumalib oku mongoi soi Vonuvo Sapaniul.
45015029	Om oilaanku, do ontok kaapit oku sino dikovu, okonko naalang-alang i barakat naanuku mantad di Koristus do poboogijonku dikovu.
45015030	Oou tongokosusuladanku, mantad di ngaran di Tuhan tokou i Yisus Koristus om mantad di Tatod do Kinoringan do monuduk daton do moisusuli au kojuu, do mokianu oku marong dikovu supaya kumiampajat kou marong dogo do sumambayang si Kinoringan do ioku pokitulungan,
45015031	supaya au tangkapon oku di tongotulun di au aparsaya si Vonuvo Yudia. Om nogi sumambayang kou supaya torimawon di tongotulun di songonuvon di Kinoringan silo Bandar Yorusalim iti karajaku mangatod di siin.
45015032	Irad nopo dino, nong kouvangan di Kinoringan, korikot okui sino dikovu mivaja do aandaian i ginavoku, om asanangi dino i ginavoku do korunggum dikovu.
45015033	Mokianu oku di Kinoringan i nontodon do kasandadan do ginavo supaya maja-vaja dikovu kasangkat! Amin.
45016001	Popointutun oku dikovu di iso sulod tokou tongondu, i Pibia ngaran. Isido nopo diti nga muup di pakarajaan do Tuhan si poiuuntunan do tulun di aparsaya silo Bandar Kingkiria.
45016002	Aandai do sombuton muju isido miinong diri gaagaya di apatut di tulun do songonuvon di Kinoringan do isido nogi nga sanganu do Tuhan. Om tulungon mujuno isido nong kivaro iri pokitulungon disido dikovu, do antangaipo isido nga oguu tulun tinulungjo om ioku kondiri nogi nga tinulung disido.
45016003	Om pasampajono dogo do kirim salamku di Porikila om iOukil, iolono songkoruanganku kumaraja si di Koristus Yisus.
45016004	Om iolo nopo diti nga oruaino napatai do monulung dogo. Ioku nga monorimakasi marong diolo om kasangkat do tongopoiuuntunan di tulun okonko bansa Joudi nogi nga monorimakasi diolo.
45016005	Om kirim salam oku nogi di poiuuntunan di tongotulun di aparsaya iri mongoi kumumpul si valai di Porikila om iOukil. Om kirim salam oku nogi diOpinitus sulod tokou di au kojuuanku. Om isidono iri togina do naparsaya di Koristus do mantad si Vonuvo Osia.
45016006	Om kirim salam oku nogi di Moria i okuat marong monulung dikovu sino.
45016007	Om kirim salam oku nogi di Durunikus om i Juni, do iolo nga sabansakui om nokoinam nakavaja poinjiil. Om iolono iri nakabantug si di tongosusuuon di Yisus vokon om i nokopogulu mantad dogo naparsaya di Yisus.
45016008	Om kirim salam oku di Piliantus i au kojuuanku sabap kopiiso ikoi di Tuhan.
45016009	Om kirim salam oku diUrbanus i songkoruanganja kumaraja si di Koristus. Om kirim salam oku di Satakis i au kojuuanku.
45016010	Om kirim salam oku diOpilis iri noilaan do rumalan marong si di Koristus. Om kirim salam oku nogi si di sampaganakan di Aristobul.
45016011	Om kirim salam oku diOrudi, i sabansaku. Om kirim salam oku di tongokosuladan tokou i sampagakan di Nokisus iri naparsaya di Tuhan.
45016012	Om kirim salam oku di Toripina om i Toripusa, sulod tokou tongondu di kumaraja diti karaja do Tuhan. Om nogi kirim salam oku di Pirsi iri au kojuuan tokou, isido nga osukup koujanan do kumaraja diti karaja do Tuhan.
45016013	Om kirim salam oku nogi di Rupus iri nopili om nabantug saralom pakarajaan do Tuhan. Om kirim salam oku nogi diinojo, iri mananganak dogo.
45016014	Om kirim salam oku nogi di Singkoritus, i Poligun, i Rimis, i Poturubas, om i Rimas om kasangkat do tongokosuladan i siri diolo.
45016015	Om kirim salam oku nogi di Pilogus, i Julia, i Norius om i sulodjo tongondu, om iOulumpas om kasangkat di tulun di songonuvon di Kinoringan siri diolo.
45016016	Poisalam-salam kouno inong di pananalam do poisusuladan saralom di Koristus. Kasangkat do tulun mantad di tongopoiuuntunan di tulun di aparsaya siti nga pokirim salam dikovu sino.
45016017	Oou kosusuladanku, mokianu oku dikovu supaya antatangan mujuno i tongotulun di lumavan do ponudukan di nituduk dikovu. Iolo nopo diri nga popirijang dikovu om mamajajat do mamalid dikovu, jadi misti do minsodu kou diolo diri.
45016018	Do tongotulun nopo do irad dino nga okoniko pakaraja si di Koristus, i Tuhan tokou, nga iri nopo tuan diolo nga i kouvangan do kojuvanjo kondiri. Aandai katatangaro om oomis i kakabango diolo monoro di tongotulun di aupo nokoiri di karaato diolo.
45016019	Asanang marong i ginavoku do nokoilo kasangkat i tongotulun do maja kou marong diri ponudukan pasal di Abar do Aandai. Nga aarap oku nogi do opintar kou do onuu nopo iri aandai, nga misimbudu kou diri vaalon di araat.
45016020	Nong irad dino kou, i Kinoringan nopo i nontodon do kopiandaian do ginavo nga pamanang dikovu kosikap supaya piulok-ulakan muju i Soitan, i kotua do rogon. Om mokianu oku di Yisus Koristus i Tuhan tokou supaya soumur opuavang mamarakat dikovu.
45016021	Om pokirim salam dikovu i Tomotius iri songkoruanganku kumaraja. Om pokirim salam i Lukius, i Jison om i Suspitar, iolo diti sabansakui.
45016022	Ioku nopo diti i Totius i tukang tulis do surat diti nga pokirim salam dikovu kasangkat iri aparsaya di Tuhan.
45016023	Om i Gayus nogi nga pokirim salam dikovu. Om siti valai disido ijononku om siti nogi nuntunon di tongotulun di aparsaya. Om iAratus i momimiara do siin si porinta saralom bandar diti nga pokirim salam dikovu. Om i Kawartus nga pokirim salam dikovu, isido nga sulod tokou.
45016024	[Mokianu oku di Yisus Koristus i Tuhan tokou supaya opuavang mamarakat kasangkat dikovu. Amin.]
45016025	Rojoo tokouno i Kinoringan, do Isidono kikuasa papatatap dino ginavo muju do mantad di Abar do Aandai pasal di Yisus Koristus iri niabarku. Om nombo nopo iri nipointalang do Kinoringan dogo pasal diri gaagayaJo momijau di tongotulun i aparsaya Disido nga irino iabarku. Om iri nopo nga aupo nivantang di Kinoringan si di tongotulun mantad di pogulupo.
45016026	Om iri nopo aupo nivantang di pogulupo nga pinavantangno marong maino diri pinintulisan di tongonabi, i popolombus di tinangaran do Kinoringan. Om maja diri isuu di Kinoringan Diri Auso Tinimpuunon om Koovion, abar diti polombuson siri kasangkat do bansa supaya abasa di tongotulun, om aparsayai iolo di Kinoringan om mangasip di tinangaranJo.
45016027	I Kinoringanno i sosoiso om Isido noo i opintar marong, sabap diri rojoo tokouno Isido gosob salaid-laid auso kotingkadan om pangarajou tokou di Kinoringan nga mantad di Yisus Koristus. Amin. Mantad dogo, Poulus
46001001	-
46001002	Kumaa si di kosusuladanja sino poiuuntunan di tongotulun do Kinoringan sino Bandar Korintus, ikovuno kasangkat di linoou do linidangan di Kinoringan sabap kopiiso di Koristus Yisus, om mivaja nogi kasangkat do tongotulun i sinombo nopo kinoijonon i lumoou do ngaran di Yisus Koristus i Tuhan tokou, irino Tuhan diolo om i Tuhan tokou nogi. Itino surat mantad dogo, i Poulus, i linoou do Kinoringan maja di kouvanganJo supaya sumiliu do susuuon di Koristus Yisus om mantad nogi di Sutanis i sulod tokou.
46001003	Mokianu oku do Kinoringan i Tama tokou om i Yisus Koristus i Tuhan tokou supaya opuavang mamarakat dikovu om poposondod dino ginavo muju.
46001004	Soumur oku monorimakasi do Kinoringanku sabap dikovu, do opuavang i Kinoringan do mamarakat dikovu sabap do kopiiso kou di Koristus Yisus.
46001005	Om sabap do kopiiso kou di Koristus akaya kou di barakat do Kinoringan, irino dii do kosonsod kou mangarati kasaangkat iri oinomod om apandai monuduk kasangkat do tinangaran di oinomod.
46001006	Do iri nopo ponudukan pasal di Koristus nga nokopigotno sino ginavo muju,
46001007	supaya salaid do mongindad kou di kointalangan di Yisus Koristus i Tuhan tokou, om au kou okurangan di sinundu i nitaak di Tatod do Kinoringan.
46001008	Om soumur Isido nogi pogirot dikovu gosob do pongovian, om ausoi tongosala muju ontok do korikatan di Tadau Kapanalasaian di Yisus Koristus i Tuhan tokou.
46001009	Do i Kinoringan nopo nga obuli do pangaarapan tokou, om Isidono i minongoloou dikovu pavaja diti pisompuuvan di Tanak Disido i Yisus Koristus, i Tuhan tokou.
46001010	Oou kosusuladanku, sabap kuasa do ngaran di Yisus Koristus i Tuhan tokou, mokianu oku marong dikovu supaya oiso piupakatan muju, om ada kou tumilombus moititimbai nga moiiso kouno do ginavo om pomuandaman.
46001011	Katangaranku nopo diti dikovu, sabap kivaro gia piipiro tulun mantad di sampaganakan di Kolui do minangaabar do moiodu-odu kou sooro.
46001012	Komoionku nopo nga irino do katangaran muju, “Ioku nopo nga i Poulus vojoon,” kaano, om, “Ioku nopo nga iOpulus vojoon,” kamuju vokon, om, “Ioku nopo nga i Koipas vojoon,” kaano, om kivaarono do, “Ioku nopo nga i Koristus vojoon,” kaano.
46001013	Aui gia opiduvo i Koristus. Om okoniko ioku, i Poulus, do nakasalib mananggung di duso muju. Om okoniko i ngaranku kinopomotisan dikovu.
46001014	Monorimakasi okuno do Kinoringan do ausopo vovokon nobotisanku, duduvo iolo di Koripus om i Gayus nobotisanku,
46001015	supaya ausoi tulun katangar do binotisan kou saralom do ngaranku. --
46001016	Om i Sotipanaspo bala sampaganakan do nobotisanku, nga sondiang nopo mantad diolo, auso ko kivaropo nobotisanku, ausono dii aandamanku. --
46001017	Aandaian oku do aui nakapamatis oku, do koponuuan nopo di Koristus dogo nga papaabar di Abar do Aandai, okoniko do mamatis. Om ontok do papaabar oku di Abar do Aandai diri okoniko mantad do kopiipintaro do tulun toomod mitangar, nga supaya orotijan di tongotulun om aui osia-sia i kinapatajan di Koristus siri salib do irino monuduk di kuasaJo.
46001018	Do iri nopo ponudukan pasal do kinapatajan di Koristus siri salib nga pokobuduon di tongotulun di obinasa. Nga itokou nopo do kaanu do kovijaan, oilaan tokou do iri ponudukan pasal diri kinapatajan di Koristus siri salib nga pakajon di Kinoringan do pointalang di kuasaJo.
46001019	Do kivarono nokotulis si Kitab do ka, “I kopintaro nopo do tulun di opintar nga rusakonKu, om i kotoromo do ginavo di tulun di ongotarom i ginavo nga ingaralan om lijotonKu,” kadi Kinoringan.
46001020	Nong irad dino, isaipo dii tulun diri opintar? Om isaipo dii monunuduk di Undang-undang Ugama do Joudi? Om isaipo dii moilo moiupakat siti vonuvo? Nga nokotudukno di Kinoringan do kopintaro nopo di tulun siti vonuvo nga sumiliu noopo do kobuduvan.
46001021	Irad nopo diri, sabap do kivaro kopintaro di Kinoringan nga inaturJo laaid do au kotutun i tulun siti vonuvo Disido mantad di kopintaro diolo kondiri. Om kouvangan nopo do Kinoringan nga momijau do tulun nong aparsaya iolo diri Abar do Aandai iri iabar tokou. Nga soromonon do tulun daa do kobudu iri Abar do Aandai diri.
46001022	Do tulun nopo do Joudi nga siontong diri pongintutunan, om tulun nopo do Gorik nga mogium do kopintaro.
46001023	Nga itokou nopo om papaabar do i Koristus nopo nga napatai siri salib, om ponudukan nopo diri nga pokoruol do ginavo di tongotulun Joudi om pokobuduon diri tulun di okonko bansa Joudi.
46001024	Nga tikid-tikid di tulun do linoou di Kinoringan, irino tulun Joudi do tulun di okonko bansa Joudi, nga kaaratii mantad di kinosoliban di Koristus do pinointalang do Kinoringan i ginirot di kuasaJo om i kopintaroJo.
46001025	Irad nopo diri, iri nopo ponguranan di tongotulun do, “Kobuduvan do Kinoringan,” ka, maka irino opintar mantad diri kopintaro di tongotulun. Om iri nopo ponguranan di tongotulun do, “Koluajan do Kinoringan,” ka, maka iri nogi do ogirot mantad diri ginirot di tongotulun.
46001026	Oou kosusuladanku, soromono muju pogi nong potingkukuro kou ontok diri linoou kou di Kinoringan. Do ontok diri koguuan nopo dikovu nga tulun tomod noopo, do okoniko oguu kou tulun do opintar pangantangan do tulun, om okoniko oguu kou do kikuasa, om okoniko oguu kou do kingaran do agajo.
46001027	Nga tinomod do Kinoringan momili i tobudu kaantangan do tulun siti vonuvo supaya popoikum-ikum Isido di tulun do opintar, om pinili Disido i oluoi siti vonuvo supaya popoikum-ikum di tulun do ongogirot.
46001028	Om pinili nogi di Kinoringan isaai nopo iri pinoinsuribak, om iri au podulionon, om iri auso ngaran-ngaran siti vonuvo do nokoouso diri narajou do aandai siti vonuvo
46001029	supaya auso tulun do misinggagajo si di Kinoringan.
46001030	Do Isidono i nontodon do kopiisaan muju si di Koristus om siniliu do Kinoringan Isido do nontodon do kopintaran tokou. Om i Koristusno vagu dii do papabanar daton si di Kinoringan, om Isidono pinopolidang daton si di Kinoringan, om Isidono i minongolukat daton mantad di kuasa do duso.
46001031	Om irad diri orikatani i nokotulis siri Kitab do ka, “Isaai nopo i misinggagajo om aandai do papagajo isido diri vinaal do Tuhan,” ka.
46002001	Oou kosusuladanku, kavagupo di rikot oku nopo sino dikovu do porongou di abar pasal do Kinoringan iri aupo nivantang di tongotulun pogulu, om aui aralom i tinangaranku om okoniko kopintaroku mitangar do poporongou dikovu.
46002002	Do natatapno i kouvanganku di sino okupo dikovu do okoniko minsoromo oku do sondiang, nga iri noo i Yisus Koristus om i kinapatajan Disido siri salib.
46002003	Om iri sino okupo dikovu opurimananku do oluoi oku, om mongkopor oku do rumosi marong do auosukup oku apandai do monuduk.
46002004	Om i tangarku om ponudukanku dikovu pun okoniko kopintaro do tulun mitangar do kabajajat di ginavo do tulun. Nga gaagayaku nopo do monuduk nga popointalang diri kuasa di Tatod do Kinoringan,
46002005	supaya ontok do aparsaya kou om mangaarap di ginirot do Kinoringan nga okoniko mangaarap di kopintaro do tulun.
46002006	Nga insan pun irad dino opintar ikoji do monuduk di tulun do nokosukod i ginavojo, nga okoniko kopintaro do tulun siti vonuvo monuduk, om okon nogi ko kopintaro di kikuasa siti vonuvo, iri oruai om olijotno.
46002007	Nga iti nopo kopintaro do potudukonja nga irino kopintaro do Kinoringan iri aupo nivantang si di tongotulun di pogulu do poinlosokpo iri, nga natantuno mantad do Kinoringan di aupo novorun iti vonuvo do onuan tokou do vinaang do kagajaan.
46002008	Om iti tongokotua maino siti vonuvo nga au nokoilo do kopintaro diri aupo nivantang do Kinoringan di pogulu, sabap nong nokoilono iolo diri kopintaro do Kinoringan aui daa pinasalib diolo i Tuhan di kivinaang do kagajaan.
46002009	Nga nokotulis si Kitab do irad diti, “Iri au insan antangan om au insan orongou om au insan osoromo do tulun do osiliu, om irino pinosodia do Kinoringan do itaak diri tulun di au kojuu Disido,” ka.
46002010	Nga nokointalangno do Kinoringan iri si daton mantad di TatodJo, iri au nivantang si daton daa. Do i Tatod do Kinoringanno monorisid do mongilo kasangkat, insan i gaagaya do Kinoringan di taralom.
46002011	Do ausoi koilo di ginavo do tulun nga irino i tatodjo kondiri koilo. Om irad nogi dino, auso kaarati nong onu si ginavo do Kinoringan nga irino i TatodJo kondiri kaarati.
46002012	Nga okoniko i tatod diti vonuvo naanu tokou nga irino i Tatod do mantad di Kinoringan, supaya oilaan tokovi kasangkat onuu nopo iri itaak toomod do Kinoringan si daton.
46002013	Jadi ikoi nopo nga okoniko mantad di kopintaro do tulun i potudukonja nga irino i pinotuduk di Tatod do Kinoringan dagai. Do papatarang ikoi do onuu nopo iri oinomod mantad di Tatod di Kinoringan om polombusonja si di tulun i kiTatod di Kinoringan.
46002014	Nga tulun nopo di auso Tatod do Kinoringan nga aui kaanu do onuu nopo iri itaak toomod mantad do Kinoringan, sabap kobudu diolo iri do aui gia kaarati iolo. Do irino i tulun di kiTatod di Kinoringan do moilo monimbang diri.
46002015	Nga tulun nopo do kiTatod di Kinoringan nga kadapat monimbang om momutus do onuu nopo. Om au kadapat i tulun di auso Tatod di Kinoringan do monginsala disido,
46002016	do irad di nokotulis siri Kitab do ka, “Ausoi koilo di sinoromo di Tuhan om auso kadapat do monosiat Disido,” ka. Nga itokou nopo om kisinoromo irad di sinoromo di Koristus.
46003001	Oou kosusuladanku, monogur oku dikovu sabap di pogulupo au kadapat oku mitangar dikovu irad di pomitangarku diri tulun di kiTatod di Kinoringan. Nga ontok diri mitangar oku dikovu irad di pomitangarku diri tulun di masipo maja di gaagaya do tulun siti vonuvo, do irad di tangaanakpo ino kaparsayaan muju di Koristus.
46003002	Do ponudukanku nopo nga aui aralom irad di susu tiiupon do tangaanak opoyok, om okonpoko taakanon do ipaakanku dikovu; do aupo kanogi kaarati kou om gosob do maino aupo kaarati kou.
46003003	Do ikovu nopo nga masipo gaagaya do vonuvo ino gaagaya muju. Do nong kivaropo dikovu moidadangki om moiodu-odu om okoni bato koilaan do gaagaya do vonuvo i gaagaya muju diri, do maja kou diri gaagaya di tulun siti vonuvo?
46003004	Do nong kivaropo dikovu mitangar do, “Ioku nopo nga i Poulus i vojoon,” ka, om ino vokon om mitangar do, “Ioku nopo nga iOpulus i vojoon,” kaano, jadi nong irad dino, ino nopo gaagaya muju nga miirad di gaagaya di tulun siti vonuvo.
46003005	Do iOpulus om ioku i Poulus nga miiradi do auso ngaran-ngaran. Do kumaraja ikoi toomod si di Kinoringan, do minangangat togina dikovu aparsaya. Sompori-ori ikoi nopo papapanau diri karaja di nitaak do Tuhan dagai.
46003006	Ioku nopo nga irad di minananomi toomod om iOpulus irad di minoniram, nga i Kinoringan dii i poposurut di tinangaranJo.
46003007	Nong irad dino i minananom ko i minoniram nga miiradi do ausoi arati, nga irino i Kinoringan do posurut di tinanom.
46003008	Om iri minananom do iri minoniram nga miirad, do sulian di Kinoringan maja di karaja diolo.
46003009	Do ikoi nopo diti om koruangi toomod do Kinoringan do kumaraja, om ikovu nopo nga pinokodumo do Kinoringan. Om ikovu nogi nga pinakavalai do Kinoringan.
46003010	Om iokuno irad di mamamaal do valai di apandai, do kapandaianku nopo diri nga nitaak dogo do Kinoringan, om irino pinakaiku do posungkadonku do mamaal diri valai. Om i tulun vokon di popoingkakat do valai siri posungkadan, irino i tulun di monuduk dikovu do maino. Nga isai-isai nopo nga misti sompori-ori mongontong nong potingkuro gaagayajo do mamaal di valai diri.
46003011	Do natantuno di Kinoringan do ausono posungkadan vokon do obuli vaalon do tulun do isono i Yisus Koristus.
46003012	Kivaro tulun do mamamaal do valai siri timpak posungkadan diri do majan do gaagaya do irad do amas, ko pirak, ko parmato do pakajonjodo mamaal do valai. Nga i vokon maja do gaagaya do irad do kaju, ko kutad ko raamipo do pakajonjo mamaal do valai.
46003013	Nga antangani do insan tadau i kaandaio di karaja do pointikid-tikid do tulun, do pointalangon iri ontok di Tadau Kopongukuman di Koristus. Do i tapuino popointalang diri karajajo ontok do Tadau diri, om irino tapui do ponginam di karaja do tikid-tikid tulun om popointalang do katagapo di vinaaljo.
46003014	Nong iri nopo kinurijo au nosorob om poingkakatpo siri pinosungkadan nga kaanu isido diri isuli mantad do Kinoringan.
46003015	Nga nong nosorob nopo iri kinurijo diri nga norugino dii isido. Nga ovijaui bo isido, nga iradpo dii isido di tulun do nakalabusi mantad si saralom tapui.
46003016	Oilaan mujui do itokouno i valai do Kinoringan, do mindada i Tatod di Kinoringan siti daton.
46003017	Jadi nong isaai nopo tulun di mongogorovot di valai do Kinoringan, isidono iri popirijang di tulun do Kinoringan, om isido nogi dii do gorovoton do Kinoringan. Do valai nopo do Kinoringan nga olidang, om itokouno iri valaiJo.
46003018	Ada do kivaro tulun do misingakal di ginavojo kondiri do, “Opintar oku,” ka. Isaai nopo dikovu di opintar do pangantangan do tulun siti vonuvo nga aandai do misimbudu iri supaya oinomod iri kopintarojo.
46003019	Do kopintaro nopo siti vonuvo nga kobudu si di Kinoringan, do kivaro nokotulis siri Kitab do ka, “Tovoson do Kinoringan i tulun di opintar saralom diri kopongilaan diolo kondiri,” ka.
46003020	Koduvo nopo nga nokotulis do, “Opingilaani do Tuhan i sinoromo di tulun opintar do osia-sia,” ka.
46003021	Sabap nopo diri nga ada do kivaro songulun do misinggagajo do maja diri iso guru. Do kasangkat do onuu nopo nga ikovui kasanganu:
46003022	irad di Poulus, om iOpulus, om i Pitrus do suguton muju, om i vonuvo, om i kovijaan do auso koovion, om i koiduon mantad si kapatajan, om onuu nopo iri kivaro do maino om iri rumikot do insan tadau om kasaangkat diri nga ikovui kasanganu.
46003023	Om ikovu nopo nga i Koristus kasanganu, om i Koristus nopo nga i Kinoringan kasanganu.
46004001	Aandai daa do ponguranan ikoi dikovu do susuuon di Koristus om i momimiara di ponudukan do Kinoringan iri aupo nivantang Disido si di tongotulun di pogulu.
46004002	Om kumoiso nopo iri togijon moi siri tulun do momimiara nga misti do moilo isido pangaarapan di onuu nopo i nisuu di tuanjo.
46004003	Nga au okui osurau insan pakasalawon okupo dikovu ko onuu nopo gaagaya do tulun pakasala dogo, om au nogi oku misompori momutus nong kisala oku ko au.
46004004	Do auso iiso opurimananku do asala oku, nga insan irad dino, okoniko iri pakabanar dogo do i Tuhanno i momutus dogo.
46004005	Jadi nong irad diri, adapo pomutus do isaai nopo do aupo orikot i maso di natantu laaid, irino ontok di korikatan di Tuhan, do Isidono iri popointalang do onuu nopo i vinaal di songinlosok si totuvong. Om nogi popointalang Isido di kouvangan di tongotulun. Om iri nogi dino do monikid i Kinoringan do mangarajou di tongotulun diri maja diri gaagayajo do aandai.
46004006	Oou kosusuladanku, tinangaran diri pinoontokku siri kojuvanja diOpulus kumaa si dikovu, supaya aantangan ikoi dikovu om sumugut kou dagai gosob do koontok i gaagaya muju di tinangaran si Kitab. Irino do ada kou pakagajo diri iso tulun om pokosuribak di tulun vokon.
46004007	Om ada do kivaro tulun minsoromo dika do poinlobiko mantad di tulun vokon. I Kinoringanno minanaak dikau do onuu nopo i kivaro sino dika. Nong irad dino adakono pisinggagajo, maad di okonko pinataak dika toomod i kivaro sino dika.
46004008	Panantaman muju daa om osukupno ino barakat muju do ausono iumon muju! Om panantaman muju daa om akaya kou! Om panantaman muju daa om osiliu kouno do raja, nga ikoi aupo. Nga songkuro kaandaio nong osiliu kou daa do raja, supaya osiliu ikoi nogi dino do raja koruang muju!
46004009	Sabap do soromononku nopo om ikoi nopo diti tongosusuuon di Yisus nga siniliu do Kinoringan do kolimumuson di lobi osuribak, miinong do tulun di noukuman di patajon si gotuvang do tulun toguu do kasangkat do tongotulun siti vonuvo ko iipo i tongomoloikat nga maja do mongintotori.
46004010	Pokobuduvon ikoi sabap maja di Koristus, nga panantaman muju daa om apandai kou dikovu saralom di Koristus! Ikoi nopo nga oluoi, nga panantaman muju daa om ogirot kou! Ikoi nopo nga intotorion nga panantaman muju daa om urumaton kou di tulun vokon!
46004011	Sampai do maino pun vitilon om tuuvan ikoi, om okurang dagai pakaian, om pinloposon ikoi, om mombo-ombo ikoi do auso tantu koijononja.
46004012	Om oujan iri longonja kumaraja do mogium balanja. Om insasanawon ikoi nga barakatanja nogi om pokorualan ikoi nga taananja nopo.
46004013	Pakaraaton ikoi do tulun nga otuud i panambutja. Ikoi nopo nga pinakasampa siti vonuvo om kogonguk ikoi kaantangan do kasangkat di tongotulun gosob do maino.
46004014	Kotutulisku nopo do irad diti om okoniko popoikum dikovu, nga irino ponosiatku dikovu do ikovuno pinakatanakku di au marong kojuuanku.
46004015	Nga insan opulu noribu daa guru muju do potuduk do kovijaan muju saralom di Koristus, au maliu do isoi iri tama muju. Sabap do kopiiso di Koristus Yisus nga isoi oku sinumiliu do pinakatama muju do pinoporongou dikovu di Abar do Aandai di togina.
46004016	Irino sabap do monuu oku marong dikovu supaya sumugut kou di gaagayaku.
46004017	Om iri nogi koponuuanku di Tomotius mongoi sino dikovu do popoondom dikovu do kasangkat diri gaagayaku do maja di Koristus Yisus, do irad di pinotudukku do sinombo nopo do poiuuntunan do tulun di aparsaya. I Tomotius nopo diti nga pinakatanakkuno saralom do Tuhan, iri moilo pangaarapan om i au marong kojuuanku.
46004018	Nga kivaro piipiro tulun sino dikovu do misinggagajo, do osoromo nopo daa diolo om au okuno rumikot kavagu sino dikovu.
46004019	Nong kouvangan do Tuhan om oruai okui korikot sino dikovu daa. Nga mongoi okui sino supaya oilaanku nong kikuasa iri tulun diri misinggagajo mantad do Kinoringan ko au, nga okoniko rumongou oku noopo diri tangaron diolo.
46004020	Do ontok do momorinta i Kinoringan daton om kointalangi nogi dino i kuasaJo siri gaagaya tokou om okoniko oilaan mantad do tangar noo.
46004021	Ombo naku kouvangan muju? Pilio mujuno nong kilalapos oku do rumikot sino dikovu, ko otuud oku do au oku kojuu dikovu.
46005001	Om iti nogi toguronku dikovu do kivaro abar norongouku do kivaro sooro mamaal di kalalasu sino dikovu, om okonko aalang-alang kararaato do insan tulun kaapirpo nga ausoi karaja do araat do irad dino, do sinumumbang i kusai di tino tirijo.
46005002	Insan pun irad dino misinggagajo kovi. Apatut daa do osusa marong ginavo muju om poiduon i tulun do irad diri mantad di poiuuntunan do tulun di aparsaya sino.
46005003	-
46005004	Om insan osodu okupo nga sino dikovu i ginavoku, om iradi do sino oku do noukumankuno mantad di kuasa do ngaran di Tuhan Yisus i tulun di kikaraja do araat. Om ontok do ountun kou pun sinoi dikovu poinrunggum i ginavoku om i kuasa di Yisus i Tuhan tokou nga sinoi daton.
46005005	Om ontokno diri do pataako muju nopo iri kusai si di Soitan, irino i kotua do rogon, do pokorualan om ovijauno i tatodjo do orikotpo i Tadau Kapanalasaian di Tuhan Yisus.
46005006	Nga aui apatut do mobi-lobi i katatangaro muju sabap araat iri gaagaya diri tulun di sinumumbang. Noilaan mujui insan pun okuuyak i poudor nga kakambangi di kasangkat do tapung.
46005007	Iduo mujuno i poudor, irino i duso sino dikovu, supaya olidang kovi. Om osiliu kovi do tapung di vagu di auso poudor laid, do mimang irad kouno dino do naparsaya di Koristus. I Koristus nopo nga nosumbali irad di kambing biri-biri do akanonja ontok di Tadau Paska do pangandaman dagai tulun Joudi di pinogiduan diodu-akija mantad si Vonuvo Masir di pogulupo.
46005008	Sabap diri do kayo tokouno dii muntun do mogtadau tagajo, om mogbalanja nono diri kuui di auso poudor, irino do kivaro ginavo tokou di osompini do olidang om oinomod. Nga ada mogbalanja di kuui diri kivaro gavul di poudor, irino i gaagaya di laid iri uvang mangaraat di tulun vokon om i gaagaya do taraat.
46005009	Nokoponulis oku nogi do pinakaaku sino dikovu do potingkod dikovu supaya ada kou sumompuu di tulun i Koristian koroitan nong mamaal kalalasu. Komoionku nopo i tinulisku di togina nga potingkod oku dikovu do sumompuu diri tulun kingaran do sulod muju saralom di Koristus ka nga mamaal kalalasui, ko tamaa, ko sumamba di okonko i Kinoringan, ko mangaraat do vokon, ko obingovukan ko mananakau. Insan murukpo do mangakan di tulun do irad diti nga au kou obuli. Okoniko i tulun songonuvon diti vonuvo komoionku di mamaal kalalasu, ko i tamaa, ko i mananakau, ko i sumambapo di okonko i Kinoringan, do au tokou kadapat tumimbai mantad diolo nong aui koidu tokou siti vonuvo.
46005012	-
46005013	Do okonko dogo do boogian do manalasai diolo i labus mantad di poiuuntunan do tulun di aparsaya, nga i Kinoringanno iri manalasai diolo. Nga ikovuno apatut do manalasai di tulun sino poiuuntunan muju tulun di aparsaya. Antangaipo kivaro tangar si Kitab do ka, “Sunsubo mujuno i tulun di mamaal taraat sino dikovu,” ka.
46006001	Om kivaropo toguronku kavagu dikovu. Nong kivaro sino dikovu do moiodu-odu, au apatut isido mongoi mokisalasai di tulun kaapir, nga misti mokisalasai di tulun do songonuvon di Kinoringan.
46006002	Mimang noilaan mujuno do itokou nopo tulun do songonuvon di Kinoringan nga manalasai di tulun siti vonuvo do insan tadau. Jadi nong ikovu manalasai di tulun siti vonuvo do insan tadau, tantu kadapat kovi manalasai di aal di tongopopoyok.
46006003	Om mimang noilaan muju do itokou nogi i manalasai di tongomoloikat do insan tadau. Jadi adapo om i moloikat, insan iti kovijaan tokou do maino nga adapat tokovi do manalasai.
46006004	Irad nopo dino nong kivaro bisara muju nga ada kou mokisalasai di tulun kaapir di auso ngaran-ngaran kaantangan muju di tongotulun si poiuuntunan muju.
46006005	Tangaronku dikovu pasal diti supaya koilo kou do oikuman. Misti do kivaro opintar sino dikovu do moilo manalasai di pioduan misulod.
46006006	Nga kivaroi sooro tulun do mangadaawa di sulodjo, om mokisalasai si tulun do okonko aparsaya.
46006007	Nong kivaro nopo pioduan muju do irad dino gosob do moibibisara kou, inono tanda do nakala kou marong di araat. Nga gaam nogi do mikubobojo kou do pakaraaton om mikubobojo kou do porugion.
46006008	Nga insan moisusulod koupo saralom di Koristus nga moisusuli kovi mangaraat om mongorugi.
46006009	Noilaan mujuno do ii nopo tulun di au maja di abanar nga au kaanu di kaandaio di Kopomorintaan di Kinoringan. Sabap diri do ada kouno kapalid, do ii nopo tulun di mamaal kalalasu, om i sumamba di okonko i Kinoringan, om i lumapau, om i mikaraja sasama kusai om sasama tongondu,
46006010	om i mananakau, om i tamaa, om i moginovukan, om i mangaraat do vokon, om i parampuk, om itino kasangkat iri au kaanu di kaandaio saralom do Kopomoritaan di Kinoringan.
46006011	Om inong kou nogi diri vokon di pogulupo. Nga do maino nopo dii nga minokiugas kou di duso muju, om linidangan kouno dii do Kinoringan, om pinakabanar kou si di Disido sabap aparsaya kou di Tuhan Yisus Koristus, om mantad di kuasa di Tatod di Kinoringan tokou.
46006012	Kivaro kama mitangar do irad diti, “Kasangkat do onuu nopo nga obuli do vaalonku,” ka. Om oinomod nogi, nga okoniko kasangkat iri do popountung disido. Om ioku nga obuli mitangar do, “Kasangkat do onuu nopo nga obuli do vaalonku,” kangku daa, nga au okui uvang do uriponon do onuu nopo.
46006013	Om kivaro nogi tulun do mitangar do irad diti, “Taakanon nopo nga oporlu di tijan om i tijan nga oporlu di taakanon,” ka. Om oinomod nogi do mongiduvo diri nga gorovoton do Kinoringan. Nga apatut do kojuvan tokou nopo nga okoniko pakajon do sumundal, nga pakajon do kumaraja si di Tuhan, om i Tuhan nga kumaraja saralom do kojuvan tokou.
46006014	Om vinijauno do Kinoringan i Tuhan Yisus do mantad di kapatajon. Om itokou nogi nga irad dino do vijauon di kuasa Disido.
46006015	Noilaan mujuno do kojuvan muju nopo nga boogian do kojuvan di Koristus. Jadi aui apatut do pakajonku iri iso boogian do kojuvan di Koristus do kumasau di tondu sundal.
46006016	Om noilaan mujuno kama do iri nopo tulun di sumokot di tongondu sundal nga nokopionsino iri irad do misavo, sabap kadi tinangaran siri Kitab, “Okonnoko duvopo kojuvan diolo, nga irino miiso iri raa om tonsi diolo,” ka.
46006017	Nga tulun nopo do sumompuu di Tuhan nga kopiiso i tatodjo di Tatod di Tuhan.
46006018	Insoduai mujuno ino gaagaya do sumundal sabap sumundal nopo om irino gaagaya di tulun do koduso di kojuvan kondiri. Nga pointikid-tikid di duso vokon i vaalon do tulun nga aui koompot-ompot i kojuvanjo.
46006019	Om noilaan mujuno do kojuvan muju nopo nga irino valai di Tatod Tolidang i poindada sino dikovu, i Tatod di nitaak dikovu mantad di Kinoringan. Kojuvan muju nopo nga okonnoko ikovupo sumanganu nga irino i Kinoringan.
46006020	Do ikovu nopo nga nobolino om oorogo marong i nipomoli do Kinoringan dikovu. Nong irad dino, pakajo mujuno ino kojuvan muju do papagajo do ngaran di Kinoringan.
46007001	Om itino iti ijawapku maino dikovu diri pongoduatan muju dogo si surat muju. Nong au manansavo i kusai nga aandaii.
46007002	Nga sabap do oguu mamaal kalalasu, aandai nogi do manansavo i kusai, om i tongondu nogi nga aandai do mokisavo.
46007003	Om aandai do tumbojoon di kusai i kouvangan di savojo, om i tongondu pun tumbojoon i kouvangan di savo disido.
46007004	Om ausono kuasa di tongondu di kojuvanjo kondiri nga irino i savo disido, om i kusai pun auso kuasa di kojuvanjo kondiri nga irino i savojo.
46007005	Om ada kouno mirijang midudun nong okonko piupakatan laid. Om nong kiuvang kou maganu do maso do sumambayang buli nogi mirijang midudun nga ada do alaid. Om koopodpo iri mirunggum kou kavagu supaya au kovi ponsubaan di Soitan, i kotua do rogon, sabap au kou kokodos.
46007006	Nga itino tangaronku dikovu do okoniko mamajal oku dikovu, nga maja di kagaanan do ginavo muju.
46007007	Nga songkuro kaandai daa nong kasangkat tulun nga kosugut dogo do auso savo. Nga moisosondiang bo i sinundu itaak do Kinoringan do iso-iso tulun, irino do kivaro kokodos do au kasavo om kivaro au.
46007008	Nga tulun nopo di auso savo om i tongondu napatajan savo, itino tangaronku diolo do aandai daa do sumugut dogo do auso savo.
46007009	Nga nong au nopo iolo kokodos, gaam nogi do manansavo ko mantad do oolian marong i kouvangan.
46007010	Nga atipo patangaronku di tulun di nakakawin nga okoniko dogon do ponuuan diti nga i sinuu di Tuhan di pogulu. Tongondu nopo diri kisavo om ada marong kumiada di savojo.
46007011	Nga kumiada nopo isido adano mokisavo kavagu, ko gaam nogi do kumiandai kavagu di savojo. Om i kusai di nakasavo pun ada mangada di savojo.
46007012	Nga tulun vokon nopo om itino patangaronku, -- nga okoniko tinangar di Tuhan laaid, -- do nong kivaro nopo sulod tokou kusai do nakasavo laaid di okonko aparsaya di Tuhan nga tongondu diri tumatap kumisasavo di kusai diri, om adano marong adaai isido.
46007013	Om nong kivaro sulod tokou tongondu do nasavo laaid di au aparsaya di Tuhan nga kusai diri tumatap kumisasavo di tongondu diri, om adano marong kumiada disido.
46007014	Do insan au aparsaya di Tuhan i kusai ko iipo tondu diri pun olidangi pisasavaan diolo diri sabap opiival iolo aparsaya di Tuhan. Om irad nopo dino komoionku maino om olidang i tangaanak diolo diri. Nga nong okonko irad dino tantuno do iradi tangaanak do tulun kaapir dii i tangaanak diolo diri.
46007015	Nga nong kondiri di tulun diri au aparsaya di Tuhan do kumiada di tulun diri aparsaya om pobojoon nopo iri. Jadi irad nopo dino, i sulod tokou di kusai ko i tongondupo diri ada do manaan disido. Do linoou tokou di Kinoringan sumiliu do Koristian supaya kivaro kopiandaian, irino do pobojooni nopo isido diri.
46007016	Ikovu tongondu do aparsaya di kisavo, ombo oilaannu do kaangatko di savonu do mongoi si kovijaan. Om ikovu kusai do aparsaya di kisavo, ombo oilaannu do kaangatko di savonu do mongoi si kovijaan.
46007017	Nga pointikid-tikid do tulun misti tumilombus nopo di kovivijaanjo laaid ontok di loovo isido di Kinoringan maja di natantu di Tuhan si disido. Om tinatapku do irad dino oturanku siri pointikid-tikid di poiuuntunan do tulun di aparsaya.
46007018	Nong kivaro tulun di nosunatan ontok do tinuminong di pangalaavan do Kinoringan, om adano iduo i tanda-tanda di sunat diri. Om nong kivaro tulun di au nosunatan ontok do tinuminong di pangalaavan do Kinoringan, om adano pokisunat.
46007019	Sabap kisunat do auso sunat nga miiradi do auso kountungan, nga misti maja di tongonisuu do Kinoringan, irino iri kiuntung.
46007020	Irino sabap do pointikid-tikid do tulun nga tumilombus nopo diri kovivijaanjo laaid irad di tinong isido di loovo do Kinoringan.
46007021	Nong turiponko di loovokoi om adano kosurau. Nga songkuro nogi kaandai nong polobusonko di tuannu i monguripon dika, om pakajono ino kosivatan dino supaya okonnoko turiponkoi.
46007022	Do iri nopo i tulun do inuripon ontok do linoou di Tuhan do aparsaya Disido nga kaantangan di Tuhan do okonko turipon isido. Om irad nogi dino, iri nopo i tulun do okonko turipon ontok do linoou di Koristus nga sumiliu irad do turipon di Koristus.
46007023	Ikovu nopo nobolino om oorogo marong i nipongorogo do Tuhan dikovu. Sabap diri do ada kouno dii mokiuripon di tulun vokon.
46007024	Oou kosusuladanku, iri nopo kovivijaan muju laaid ontok diri loovo kou di Kinoringan nga potilombuso muju nopo irad diri do siri kou gotuvang Disido.
46007025	Om atipo ijawapku maino dikovu diri pongoduatan muju pasal di tongoraraa di ausopo savo. Ausoi nisuu do Tuhan dogo, nga aandamanku do ioku irad di tulun di obuli pangarapan sabap nga i kosianan do Tuhan dogo.
46007026	Osoromoku nopo nong dino-dinoi kosusaan do irad diti maso do maino, om aandai nogi daa do tumilombus i tulun irad di kaadaanjo laaid do auso savo.
46007027	Nga nong kisavoko nopo om adano iduai i savonu, om nong ausopo om adano panansavo.
46007028	Nga manansavoko nopo om au odusoko. Om i raraa do mokisavo nga aui oduso isido. Nga iripo dino do soumur oguu kosusaan, om irino katangaranku dikovu diti supaya ausoi kosusaan muju.
46007029	Oou kosusuladanku, komoionku nopo nga irino do okuyakno iri maso tokou. Sabap diri mantad maino poguluvononpo iri karaja do Tuhan om ampa nogi i karaja muju kondiri. Irad nopo dino i kusai di kisavo om iradon nopo di ausopo savo.
46007030	Om i tongotulun di mogiad nga iradon nopo di auso koiadan, om i tongotulun di koirak nga iradon nopo di auso koirakan, om i tongotulun di momoli nga iradon nopo do au kasanganu di binoli disido.
46007031	Om i tongotulun di mamakai di onuu nopo barang siti vonuvo nga iradon nopo di auso pakajon disido, sabap vonuvo nopo diti nga auno alaid do gorovoton.
46007032	Nga kouvanganku nopo daa supaya ausoi kosuraan muju. Kusai nopo di auso savo om obojou minsoromo di pakarajaanjo si di Tuhan nong potingkuro i gaagayajo di kouvangan di Tuhan.
46007033	Nga kusai nopo di kisavo om minsoromo di pakarajaanjo siti vonuvo nong potingkuro i gaagaya disido supaya kouvangan di savojo,
46007034	om irino sabap do opiduvo-duvo i ginavojo. Nga tongondu nopo di ausono savo ko i raraapo om osompini marong ginavo disido minsoromo di pakarajaanjo si di Tuhan supaya asanganu i kojuvan om i ginavojo di Tuhan. Nga tongondu nopo di kisavono om minsoromo di pakarajaanjo siti vonuvo nong potingkuro i gaagaya disido supaya kouvangan di savojo.
46007035	Katangaranku nopo bo dikovu diti nga monulung okui marong dikovu, om okoniko do au pobojou dino kouvangan muju, nga supaya oinomod om aandai ino gaagaya muju, om rumalan kovi marong maja di kouvangan di Tuhan.
46007036	Nga tulun nopo di mipogong pitatadon nga aui dino kopilombus misavo daa, nga ondomon kavagu di kusai do au apatut irad diri, om au kokodos isido do au asavojo i tongondu, om pikowinon nopo iolo sabap irad nopo diri om aui koduso iolo.
46007037	Nga nong kivaro kusai di tumatap do au kumawin do irino nopili disido, om ausoi mamajal do pakawin, om okonko pajalon isido do ada kumawin om akadasan disido i kouvanganjo om aandai nogi do irad diri.
46007038	Sabap diri do kasavo nga aandaii om au kasavo pun makinpo dii kaandai.
46007039	Om i tongondu di kisavo nga au obuli mokisavo do sondiang kusai nong poimvijaupo i savojo. Nga nong apataino i savo disido laid ampa nogi do obuli mokikawin do isaai nopo i kouvangan disido nong miiradi do aparsaya di Tuhan.
46007040	Nga ioku nopo dogo minsoromo om asanang nogi isido do au mokisavo kavagu. Om irino ituduk di Tatod do Kinoringan siti ginavoku do opurimananku.
46008001	Om atipo i jawapku maino dikovu diri pongoduatan muju pasal do taakanon do itaak di moroijan do tongopatung. Oinomodi bo katangaran do tulun do. “Oilaan tokou do ausoi kuasa di patung si daton,” ka. Nga toilaan nopo do irad dino om poposumbung do tulun. Nga nong au kojuu tokou do vokon, buli pogirot di ginavo disido.
46008002	Nong kivaro tulun kopuriman do onuu nopo nga oilaan disido, nga aupo nokoilo isido nong onu iri apatut marong daa do oilaan disido.
46008003	Nga tulun nopo di au kojuu do Kinoringan om otutunani di Kinoringan do isidono tulunJo.
46008004	Om pasal nopo di tulun di aparsaya i mangakan do taakanon i nitaak di moroijan do tongopatung, om oilaan tokovi do patung nopo nga okoniko oinomod do Kinoringan, om oilaan tokou nogi do sosoiso i Kinoringan.
46008005	Do kivaro iri pinokokinoringan do tulun do silo tavan ko siti vonuvo, om oinomodno ino do oguu iri roitan do, “kinoringan,” ka, om oguu nogi iri roitan do, “tuhan,” ka.
46008006	Nga insan irad dino, itokou nopo om isono Kinoringan, irino i Tama, i minomorun kasangkat do nunuu nopo om kovijaan tokou nogi nga popoinggajo di ngaranJo, om Tuhan nga isoi, irino i Yisus Koristus. Om Isidono nipomorun do Kinoringan kasangkat do nunuu nopo om mantad nogi Disido koonuan tokou do kovijaan.
46008007	Nga okoniko kasangkat tulun di naparsaya do kivaro toilaan diri do auso kuasa diri patung siri disido. Do kivaro piipiro tulun di noubas laid do mangaarap di patung, do sombia do mangakan iolo diri nitaak di moroijan do patung, om opurimanani dii diolo do araat i ginavo diolo sabap aupo ogirot i ginavo diolo do aparsaya do auso kuasa diri patung.
46008008	Nga oinomodno marong do okoniko taakanon do popoinsomok daton si di Kinoringan, sabap mangakan do au mangakan tokou diri taakanon nga miiradi do auso kountungan om ausoi korugian.
46008009	Nga pasal mangakan do taakanon om antatanganno supaya aui kapalid do tulun vokon di au songkuro aparsaya iri kagaanan do ginavonu mangakan iri nitaak di moroijan do patung.
46008010	Do nong mogom-ogomko mangakan si valai do patung om oilaannu do auso kuasa di patung si dika om antanganko do tulun di au songkuro aparsaya, tantu okukuvaan isido do koontong dika. Jadi kabajajatko dii disido mangakan di taakanon di nitaak di moroijan do patung, om irino nontodon do araat kopurimanan di ginavojo sabap aupo ogirot i kaparsayaanjo.
46008011	Nong irad diri, irino iri dikau do toilaan do auso kuasa diri patung nga mongogorovot do ginavo di sulodnu, maka kinapatajan di Koristus diri nga ginumanti nogi disido.
46008012	Jadi nong popoluoi tokou di ginavo di sulod tokou pasal do onuu nopo kopurimanan disido do dusono iri, nga koduso tokouno si di Koristus. Om moninduol tokou di kopurimanan di ginavo diolo di aupo ogirot i kaparsayaan diolo.
46008013	Nga nong mantad di taakanonku do moninduol oku di kopuriman di ginavo di sulodku, om aandai nogi do au oku mangakan kavagu do tonsi supaya au okui kapalid di sulodku.
46009001	Mimang obojou okuno do mantad di onuu nopo undang-undang do kumaraja oku si di Koristus. Om ioku nga susuuon di Yisus, om nokoontong oku di Yisus i Tuhan tokou, om ioku nogi nga minongovit dikovu aparsaya Disido.
46009002	Insan pun aandaman di tulun vokon do okonko susuuon oku di Yisus daa, nga oilaan okui marong dikovu do susuuon oku Disido, do ino kovijaan muju do kopiiso di Tuhan sumiliu pongilaan di tulun do susuuon oku Disido.
46009003	Nga kivaro nopo tulun do pakasala diti karajaku om itino ijawapku diolo do,
46009004	“Apatuti gia romiton dagai susuuon di Yisus iri ipaakan om ipoiup do koruang dagai.
46009005	Om nong irad dagai, nong kisavo om apatuti do povojoonja do mampanau. Antangaipo i tongosusuuon di Yisus vokon om oiadiJo di Tuhan om i Koipas nga mongongovit di savojo.
46009006	Om ikoi di Banabas nogi nga apatut daa do tumingkod kokondiri mogium do balanja,” kangku.
46009007	Do ausopo nokokinam masu do soujor do kokondiri mogium di balanjajo. Om ausopo minomukabun do anggur do au mangakan di tuva anggur tinanom disido. Om ausopo momimiara do kambing biri-biri di au maganu di susu iupon disido.
46009008	Kasangkat dino poiradan do pinintangarku dikovu nga inanuku mantad diri karaja tokou do monikid tadau di mogium balanja, om siri Undang-undang Ugama do Joudi nga kivaro poiradan do irad dino.
46009009	-
46009010	Do tinulis di Musa siri buuk do Undang-undang Ugama di tinangaran di Kinoringan do irad diti, “Ada umpunguso i kabang di sapi ontok do mongogik,” ka. Komoion nopo di Kinoringan diti naku do sapi noo, ko itokouno nogi komoion? Mimang tinulispo iri do itokou komoion marong do mogium balanja. Do ii nopo tulun mangaradu om i mongogik nga moromo-soromono do opiduvaan di tuva kinaraja doisido.
46009011	Om ikoi nopo tulun monunuduk nga irad do pasasad diri onuu nopo i mantad di Tatod do Kinoringan sino dikovu. Nga aui daa agajo pokisulionja dikovu nong mokibalanja ikoi dikovu.
46009012	Nong kivaro tulun vokon do monuduk dikovu minsoromo do apatut do mokibalanja dikovu, om makin daa dii dagai do apatut do mokibalanja dikovu. Nga insan irad dino, au ikoji mokibalanja dikovu, biarno do taananjai kasangkat do onuu nopo supaya aui atabananja iri Abar do Aandai pasal di Koristus.
46009013	Oilaan mujuno gia do ii nopo tongotulun do pakaraja siri Valai Sasambayangan Tagajo nga mantadno dii siri kaakanan doisido. Om i tongotulun di mononorob diri sinumbali siri sonib do panaraban do isogit di Kinoringan nga opiduvaani diri isogit diri.
46009014	Om irad nogi diri inatur do Tuhan do ii nopo tulun di poporongou di Abar do Aandai om apatut do irino karaja diri balanja disido.
46009015	Nga ioku nopo nga au insan oku mokibalanja dikovu, om nogi kinoponulisanku nopo surat diti nga okoniko mokibalanja dikovu. Aandaian okupo do oovong mantad do mokibalanja oku dikovu supaya ausoi tulun do au mongoguna diti kopinggajo-gajaan do ginavoku, irino do aui atabananku iri Abar do Aandai pasal di Koristus.
46009016	Do ioku nopo nga ausoi koontodonku misinggaagajo do papaabar diti Abar do Aandai do itino nisuu dogo do Kinoringan. Atukpo dii kararaat nasipku nong au paabaronku tumongkop iti Abar do Aandai.
46009017	Do nong pinokianuku karaja diti om apatut daa do mokigaji oku. Nga nuka do nisuui dogo do Kinoringan, om niarap do iokuno poporongou diti Abar do Aandai.
46009018	Nong irad dino, nuu dii isuli dogo? Iri nopo isuli dogo nga suma do obojou oku papaabar toomod diti Abar do Aandai do au mokianu irad diri apatut do onuonku daa sabap do popintongkop oku di Abar do Aandai.
46009019	Ioku nopo nga obojou do okoniko turipon oku do tulun, nga kondiriku sinumiliu do turipon kasangkat do tulun, om gaagayaku nopo nga sumugut di tulun kasaangkat supaya oguu i tulun angatanku aparsaya di Koristus.
46009020	Do nong tulun Joudi nopo kogovuloku nga iradno di gaagaya diolo i gaagayaku supaya kaangat oku diolo aparsaya di Koristus. Insan okonko porintawon oku dogo di Undang-undang Ugama do Joudi, nong kagavul oku di tulun porintawon di Undang-undang Ugama diri nga iradno di gaagaya diolo i gaagayaku, supaya kaangat oku diolo aparsaya di Koristus.
46009021	Om nong tulun di okonko bansa Joudi nopo kogovuloku di au nokokuut di Undang-undang Ugama do Joudi nga iradno di gaagaya diolo i gaagayaku do au kokuut di Undang-undang Ugama, supaya kaangat oku diolo do aparsaya di Koristus. Nga okoniko au oku maja di undang-undang di Kinoringan, do mimang minaja oku di undang-undang di Koristus.
46009022	Om nong tulun di au songkuro aparsaya nopo kogovuloku nga iradno di gaagaya diolo i gaagayaku supaya kaangat oku diolo do aparsaya di Koristus. Om iradno dino i gaagayaku do sumugut di gaagaya di tulun kasangkat, supaya onuu nopo i gaagayaku kaangat oku piipiro diolo kumaa si kovijaan.
46009023	Om nakaaku kasangkat ino gaagayaku supaya adapatku mangaabar i Abar do Aandai, om irad diri kavaja okui kaanu di barakat mantad diri Abar do Aandai.
46009024	Oilaan mujui do kasangkat diri tongotulun nga satangkus-tangkus mogilulumba do siri portondingan nga isono iri kaanu di kinamanangan, kon? Nga ikovu nopo tongotulun iri aparsaya di Koristus nga misti do monginontob manangkus irad diri tulun siri portondingan supaya om kamanang kovi om onuan kou do Kinoringan do odia.
46009025	Tikid-tikid do tulun i maja do portondingan nga ogiat do tumorining do mongubas di kojuvanjo, om porintawonjo marong i kojuvanjo supaya kaanui do singal odia tanda do nakamanang isido, nga iri nopo om rumobuki. Nga itokou nopo om kaanu do odia diri au moilo rumobuk.
46009026	Om ioku nopo diti nga monginontob moginangkus do rumikot siri garis do kamanangan. Om kavagupo ontok do monuduk oku di tinangaran do Kinoringan, sumugut oku di tongotulun do oubas do buksing do au omiis i pananampakku.
46009027	Do irad do potorining oku marong diti kojuvanku gosob do momorinta marong supaya kotorima oku diri odiaku. Sabap nong okonko irad dino, insan koponuduk okupo do tulun vokon diti Abar do Aandai, ioku kondiri nga au onuan do odia.
46010001	Oou kosusuladanku, aandaian oku popoondom dikovu diri najamanan diodu-aki tokou di minaja di Musa. Do kasangkat diolo nga otirungan di kavut om kasangkat diolo nga sinumondipau di Laut Taragang.
46010002	Om kasangkat diolo nga irad do nobotisan siri kavut om siri laut do sumiliu do tulun di Musa.
46010003	Om isoi bansa di taakanon i naakan diolo kasangkat iri nitaak do Kinoringan diolo mantad di kosunduvanJo, om taakanon nopo diri nga roitan do maana.
46010004	Om isoi iri tiiupon i noiup diolo kasangkat i nitaak do Kinoringan diolo mantad di kosunduvanJo. Do tiiupon nopo diri nga vaig mantad siri vatu di nituduk di Kinoringan diolo. Om vatu nopo diri nga poiradan di Koristus, i maja-vaja diolo.
46010005	Nga insan irad diri, koguuan nogi dii diolo do au kaandaian do Kinoringan, om irino dii kinapatajan diolo om mongkop-tongkop iri lobong diolo siri padang do kovotuvan.
46010006	Om kasangkat diri nga osiliu do nosiat si daton do ada do ongaraat i kouvangan tokou irad di kouvangan di gulu-gulu tokou di araat.
46010007	Om nogi ada tokouno sumamba di okonko Kinoringan irad di piipiro diolo. Do irad di nokotulis siri Kitab pasal di tongotulun do Israil do, “Songingogomno iolo do mogiginakanan di nisogit diolo di patung om mogiginiupon, om ingkakat nogi dii iolo do sansajau-sajau do magalai,” ka.
46010008	Om ada tokouno sumugut di gaagaya di oguu diolo do lumapau, sampai do duvo nopulu om tolu noribu tulun do napatai saralom do sangadau.
46010009	Om ada tokouno sumugut diri gaagaya di piipiro diolo ontok do monginam iolo di kolonuto do ginavo do Tuhan, gosob do tumupatai iolo otinduk di vulanut.
46010010	Om ada tokouno sumugut diri gaagaya di piipiro diolo do mungos-ungos gosob do pinatai iolo di Moloikat i Mamamatai.
46010011	Iri nopo kosusaan diolo nga nosiliu do nosiat di tulun vokon, om kinoponulisan nopo diri nga osiliu nogi do nosiat daton i poimvijau do maso maino do oruruaino i koovion diti vonuvo, supaya au sumugut tokou mamaal do duso irad diolo di pogulu.
46010012	Sabap diri do isai-isai nopo kopuriman do ogirot i kaparsayaan disido om antatangaino marong supaya aui agajat isido mamaal do duso.
46010013	Do kasangkat di ponsubaan do nopurimanan tokou nga irino koubasan do nopurimanan di tongotulun. Nga i Kinoringan nopo om obuli do pangaarapan tokou do au pobojoon tokou Disido do osuat di ponsubaan gosob do au ataanan tokou. Om pogiroton tokovi Disido supaya alanut i ginavo tokou gosob do koidu tokou mantad do ponsubaan diri.
46010014	Oou kosusuladan i au kojuuanku, rijang kouno mantad diri tulun di sumamba di okonko i Kinoringan do oinomod.
46010015	Ikovu nopo di tangaranku diti om moiloi do monimbang do tinangaran, sabap diri do timbangon mujuno marong iti komoionku.
46010016	Ontok di mongiup tokou di vaig do anggur mantad siri sangkir di nabarakatan, om monorimakasi tokou do Kinoringan sabap do kinotuntugan di raa di Koristus om nakaavaja tokou do onuan do onuu nopo kaandaio mantad di raa Disido. Om ontok di mangakan tokou di kuui pinoikakib-kakib diri do mongondom do kinapatajan di Koristus om nakaavaja tokou do onuan do onuu nopo kaandaio mantad di kojuvan Disido.
46010017	Sabap do songinan i kuui diri, om itokou pun osiliu do iso kojuvan insan oguu tokou, do isoi mantad siri songinan i kuui i pinakakib-kakib tokou mangakan.
46010018	Soromono pogi i tulun do Israil do isaai nopo diolo i mangakan do taakanon di nisogit siri panaraban do itaak si di Kinoringan om irino kaavaja do sumamba do Kinoringan.
46010019	Onu komoionku dino? Kiguna naku i patung om i nitaak siri moroijan do patung?
46010020	Okoon! Sondot nopo diti komoionku, do iri nopo nitaak di tulun kaapir siri patung nga pataakon di rogon, okoniko i Kinoringan. Au okui aandaian do kumiiso kou do rogon.
46010021	Sabap au kou obuli do mongiupi siri sangkir do Tuhan om mongiupi siri sangkir do rogon, om au obuli kou do mangakani siri mija do Tuhan om mangakani siri mija do rogon.
46010022	Nong mangakan tokou di nitaak do rogon, popoimbogu tokou di Tuhan. Okonko kikuasa tokou mantad Disido supaya koidu tokou mantad di pongukuman Disido.
46010023	Kivaro kama mitangar do irad diti, “Kasangkat do onuu nopo nga obulii do vaalon tokou,” ka. Om oinomod iri, nga okoniko kasangkat diri popountung do tulun. Om “Kasangkat do onuu nopo nga obulii do vaalon tokou,” kadiolo kavagu daa. Nga okoniko kasangkat diri papanggor do ginavo tokou.
46010024	Ada minsoromo do kountungan noopo kondiri nga minsoromo nogi do kountungan do vokon.
46010025	Kasangkat diri tonsi do siri pasar nga obuli muju akanon, om ada kou mongoduat nong onu iri supaya aandai kopurimanan di ginavo muju ontok do mangakan.
46010026	Do kivaro tinangaran do Kinoringan siri Kitab do ka, “Vonuvo om kasangkat siri saralom diri nga i Tuhani sanganu,” ka.
46010027	Om nong kivaro nopo tulun di aupo naparsaya di Tuhan do poongoi paakan dikovu siri disido om uvang kovi mongoi nga mangakan nopo do onuu nopo iri isurung dikovu. Om ada kou mongoduat nong onu iri nisurung diri supaya aandai kopurimanan do ginavo muju.
46010028	-
46010029	Nga nong kivaro nopo tulun do popoilo dikovu do, “Nitaak di moroijan do patung ino,” ka, nga ada mujuno akano iri, supaya aui muju apalid isido om supaya aui paraat kou di kopurimanan do ginavo disido. Komoionku nopo nga okoniko karaat kou di kopurimanan do ginavo muju kondiri nga kopurimanan do ginavo di tulun vokon. Nga kivaro kama vokon do mongoduat irad diti, “Nong obojou oku daa do mamaal do onuu nopo, nokuroi do naantara oku di kopurimanan do ginavo diri tulun di au songkuro aparsaya?
46010030	Nong monorimakasi okui di Kinoringan di taakanon nisurung dogo, om aui apatut do pakaraaton oku di tulun do mangakan oku diri,” ka.
46010031	Nga irad nopo dino, adapo om i gaagaya vokon-vokon, insan mangakan ko mongiuppo nga kasangkat do onuu nopo kovivijaan tokou nga misti do popoinggajo do Kinoringan.
46010032	Om paandaio mujuno soumur ino gaagaya muju supaya aui kosinduol kou do ginavo di tulun do Joudi ko tulunpo di okonko bansa Joudi ko poiuuntunanpo di tulun do Kinoringan.
46010033	Ioku pun nga irad dino do ogiat oku supaya potingkuro pun i gaagayaku nga kouvangan di tulun kasangkat, do okoniko kountunganku iumonku, nga irino kountungan do tulun kasangkat supaya kaanui iolo do kovijaan.
46011001	Sugut kouno dogo irad dogo do sumugut di Koristus.
46011002	Karajou okui dikovu do au koolingan oku dikovu, om koduvo dino atatap kouno monguut di ponudukan diri pinolombusku si dikovu.
46011003	Nga aandaian oku do kopingiilo kou do i Kinoringanno i kotua di Koristus, om i Koristusno i kotua di pointikid-tikid di kusai om i kusaino i kotua di tongondu.
46011004	Pointikid-tikid di kusai do monontupi do sumambayang ko popolombus di nituduk do Kinoringan si ginavojo om irino popoikum di Koristus, i kotua disido.
46011005	Om pointikid-tikid do tongondu di au monontugun do sumambayang ko popolombus di nituduk di Kinoringan si ginavojo om iri nogi popoikum di kusai, i kotua disido. Do tongondu nopo do irad diri nga miiradi di tongondu di binurugalan.
46011006	Do kivaro nopo tongondu do au monontugun nga gaam nogi do guntingon disido i tobukjo. Nga nong oikuman nopo iri do nogunting ko noburugalpo nga gaam nogi do monontugun.
46011007	Nga kusai nopo om aui apatut do monontupi do sumambayang sabap kusaino i popointalang do gaagaya om kagajaan do Kinoringan. Nga tongondu nopo om popointalang di kagajaan do kusai.
46011008	Do okoniko i tongondu nontodon do kusai nga i kusai nontodon di tongondu.
46011009	Om kinovorunan nopo do kusai nga okoniko monulung di tongondu, nga i tongondu nono diri do vinorun do ponulung di kusai.
46011010	Irino sabap do apatut marong do monontugun i tongondu do pongintutunan do tumunduk isido di kusai, i kotua disido, supaya asanang i ginavo di tongomoloikat do koontong do irad dino.
46011011	Nga insan pun irad dino, itokou nopo iri aparsaya di Tuhan nga oporlu do moiuup-uup, do okonko kivaro kusai nong ausoi tongondu, om okonko kivaro tongondu nong ausoi kusai.
46011012	Do insan pun kusai nontodon daa di tongondu, nga kusai pun tongondui minaganak om kasangkat do onuu nopo nga Kinoringani nontodon.
46011013	Timbango mujuno pogi om oilaan mujui do aui apatut i tongondu sumambayang do Kinoringan do auso tugun.
46011014	Nokoilo kouno do mantad di koubasanan do tulun do iri nopo kusai di alanggau tobuk nga popoikum disido kondiri.
46011015	Nga tongondu nopo do alanggau tobuk nga irino kasanangan do tongondu sabap irino nitaak mantad do Kinoringan do ponopuk di tulu disido.
46011016	Nga kivaro nopo tulun do sumival diti komoionku om itino tangaronku disido, do itokou nopo nga kasaangkat poiuuntunan di tulun do Kinoringan nga ausono koubasan do sondiang mantad dino.
46011017	Iti nopo ponudukanku om okoniko pangarajouku dikovu, do poiuuntunan muju nopo sino nga okoniko popoimbulai di aandai nga i araat.
46011018	Do koiso, nokorongou oku pasal dikovu do ontok do kumumpul kou do sumambayang, moititimbai kou sooro, om aparsaya okui saparu tinangaran dino.
46011019	Do mimang kivaro poisisivalan sino dikovu supaya kointalangi nong isai iri tulun di oinomod om isai iri au.
46011020	Om ontok do kumumpul kou, om kinountunan muju nopo diri nga okoniko mangakan do mongondom kou di kinapatajan di Tuhan.
46011021	Do ountun kou nopo, mirimpogulu kou om sompori-ori kou nopo mangakan di taakanon kondiri sampai do kivaro vitilon om kivaro nogi do aavuk.
46011022	Kivaroi gia valai muju kondiri do pangakanan om pongiupan. Nokuro do au podulionon muju i poiuuntunan do tulun do Kinoringan, om nogi popoikum kou di tulun di omiskin? Onupo tangaronku dikovu, do rojoonku naku ikovu? Nga au okui mangarajou dikovu do irad dino.
46011023	Do nombo nopo iri nituduk dogo do Tuhan pasal do pangandaman tokou di kinapatajanJo nga irino polombusonku potuduk sino dikovu. Ontok di sodop di pinojual i Tuhan Yisus siri tulun om paganuno dii Isido di kuui,
46011024	om ponorimakasino dii Isido di Kinoringan om poikokib-kokibo nogi dii iri kuui, om kaDisido, “Itino kojuvanKu do pataakonKu gumanti dikovu. Vojoo mujuno do irad diti do pangandaman muju Dogo,” kadi Yisus.
46011025	Om kaakanpo dii iolo diri kuui om ongoiono dii di Yisus iri sangkir diri pongiupan, irad nogi diri kuui, om ponorimakasino dii Isido di Kinoringan, om pataako nogi dii Disido di tongotulunJo, om kaDisido, “Iti nopo iupon muju siti sangkir nga i raaKu do pomogirot di pongojonjian di kavavagu mantad di Kinoringan. Sombibia nopo do mongiup kou siti sangkir om vojoo mujuno do irad diti do pangandaman muju Dogo,” kadi Yisus.
46011026	Do sombibia nopo do kapangakan kou diri kuui om kopongiup kou siri sangkir, irino do papaabar kou diri kinapatajan do Tuhan gosob do korikatan Disido kavagu.
46011027	Sabap diri do isaai nopo i mangakan diri kuui om mongiup diri siri sangkir di au kangaam do mangakan, om kasalano isido di kojuvan om i raa di Tuhan, irino do irad do mamatai isido kavagu di Tuhan.
46011028	Nga misti do purimononpo di tulun nong kivaro dusojo. Nong kivaro nopo om mokiampunpo isido, om ampa nogi do mangakan di kuui om mongiup siri sangkir.
46011029	Do tulun nopo di mangakan di kuui om mongiup di vaig do anggur do au nokoilo do komoion diri do irino kinapatajan di Tuhan, nga misingkondiri isido do porikot di ukuman siri kojuvanjo kondiri.
46011030	Irino sabap do oguu dikovu oluoi kojuvan om monontoruol om kivaro nogi piipiro dikovu do napatai.
46011031	Nga nong misingkondiri tokou momurimon do kivaro duso si ginavo tokou om au tokovi oukuman do Kinoringan.
46011032	Nga ontok do oukuman tokou di Tuhan, nga pokorualan tokou Disido do mangajar noopo supaya au tokovi kavaja di tongotulun siti vonuvo do oukuman sabap do au aparsaya.
46011033	Oou kosusuladanku, irad nopo diri sombia do muntun kou do mangakan diri kuui do mongondom di kinapatajan di Tuhan, nga aandai do mangandadpo di vokon do ountun om mangakan kou nogi.
46011034	Om nong kivaro nopo vitilon om aandai do mangakanpo mogulu si valai kondiri supaya au kovi oukuman do Kinoringan di maso do muntun kou do sumambayang. Nga ii nopo sondiang mantad diri om oturonku nogi dino do korikot oku sino.
46012001	Oou kosusuladanku, itipo kavagu pasal do sinundu nitaak di Tatod di Kinoringan, aandaian oku do kopingiilo kou marong inombo iri oinomod do pasal kosunduvo diri.
46012002	Oilaan mujui mantad di kaapir koupo om pinalid kou sampai do nagajat kou sumamba di patung iri auso kovijaan.
46012003	Om irino kopoilaanku dikovu, do tulun nopo diri tinudukan di Tatod do Kinoringan om auno mitangar do pokovusung di Yisus. Om mangakun i tulun do irad diti, “I Yisus nopo nga i Tuhanku,” kadisido, sabap do tinudukan isido di Tatod do Kinoringan.
46012004	Moisosondiang i sinundu nitaak di Tatod di Kinoringan, nga isoi i Tatod di Kinoringan do manaak diri sinundu.
46012005	Om moisosondiang i karaja nga isoi i Tuhan Yisus do pakarajaan tokou.
46012006	Om moisosondiang nogi i kopintaro do tulun do kumaraja, nga isoi i Kinoringan manaak do kasangkat diri kopintaro do pointikid-tikid do tulun, supaya kumaraja do onuu nopo karaja disido.
46012007	Om pinopointalang i karaja di Tatod di Kinoringan si pointikid-tikid ginavo tokou supaya om osiliu do kountungan tokou kasangkat.
46012008	Do kivaro tulun di onuan di Tatod di Kinoringan do kopintaro monuduk do tulun, om isoi iri Tatod di Kinoringan do manaak di tulun vokon di sinundu supaya koilo papatarang di tongotoilaan di ongoralom.
46012009	Om Isido nogi nga manaak di tulun vokon do ginavo do aparsaya marong; om isoi i Tatod di Kinoringan do manaak di tulun vokon di sinundu supaya mongolingos do toruol.
46012010	Om iri tulun vokon nogi nga onuan di Tatod di Kinoringan di sinundu do mimvavaal di kosunduvan; om i tulun vokon nga onuani Disido di sinundu do koilo popolombus di nituduk do Kinoringan si ginavojo; om i tulun vokon nogi nga onuan Disido di sinundu do mongintutun nong sinombo iri sinundu nitaak di Tatod di Kinoringan om sinombo iri okon; om i tulun vokon nogi nga onuan Disido di sinundu do koilo mitangar do moisosondiang tinangaran; om i tulun vokon nogi nga onuan Disido di sinundu do papaarati di komoion diri moisosondiang tinangaran.
46012011	Om kasangkat dino nga iso iri Tatod di Kinoringan do minangaraja siri di tongotulun maja di kouvangan Disido do mamaagi di sinundu kangaam diri pointikid-tikid do tulun.
46012012	I Koristus nopo nga irad do iso kojuvan do isoi i kojuvan tokou nga oguu i boogian, om insan oguupo i boogian nga isoi i kojuvan tokou.
46012013	Om irad tokou nogi dii, do isoi i Tatod di Kinoringan do nibatis do posiliu daton do iso kojuvan, insan tulun do Joudi, ko i tulun di okonko bansa Joudi, ko i tulun di inuripon ko iipo tulun di obojou, nga isoi i Tatod di Kinoringan do niasu do Kinoringan si ginavo tokou.
46012014	Kojuvan tokou nopo nga okonko isoi boogian, nga oguu i boogianjo.
46012015	Do nong mitangar i takod do, “Au okui dogo koompot do kojuvan do okoni longon oku,” kadisido, nga oinomod naku do au koompot i takod do kojuvan?
46012016	Om nong mitangar i tolingo irad om irad diri do, “Au okui koompot do kojuvan do okoni mato oku,” ka, nga oinomod dii naku iri?
46012017	Do nong mato kasangkat i kojuvan nga auso dii pangarangaan diri. Om nong tolingo nopo kasangkat i kojuvan nga auso dii poningudan diri.
46012018	Nga naaturno marong do Kinoringan i pasangan di tikid-tikid boogian do kojuvan maja di kogunaanjo mivaja di kouvanganJo.
46012019	Do nong kasangkat nopo diri do isoi boogian om ausono dii kojuvan.
46012020	Nga oinomod marong do tongoboogian nopo om oguu nga isoi kojuvan.
46012021	Jadi nong irad dino, au buli i mato mitangar di palad do, “Auso gunaku dikau!” ka, om i tulu mitangar di takod do, “Auso gunaku dikau!” ka.
46012022	Nga iri nopo iri boogian di au sumongkuro ogirot nga oporlu marong di kojuvan.
46012023	Om iri nopo boogian di kojuvan tokou di osoromo tokou do au sumongkuro oporlu nga makin nogi dii do kapamakajan tokou iri supaya aandai iri. Om iri nopo i koikum-ikum nga makin nogi do jajagawon om tirungan tokou.
46012024	Nga boogian nopo di kojuvan tokou di aandaino nga auno oporlu do taandaian tokoupo iri. Nga naaturno do Kinoringan laaid i kojuvan tokou supaya taandaian tokou marong i boogian tokou di au sumongkuro aandai,
46012025	om aui kopoiririjang i kojuvan do iri moisosondiang tongoboogian nga moiuup-uup do kumaraja.
46012026	Om nong orualan nopo iri iso boogian nga kopuriman nogi orualani i kinasangkatan; om nong rojoon nopo iri iso boogian nga aandaiani i kinasangkatan.
46012027	Irad nopo diri nga itokou nopo diti nga kojuvan di Koristus, om pointikid-tikid tokou nga nosiliu do iso boogian di kojuvan Disido.
46012028	Om natantuno di Kinoringan i karaja kinasangkatan do tulun saralom do poiuuntunan Disido: koiso nopo nga i tongosusuuon, koduvo nopo nga i tongonabi, i popolombus di tinangaran do Kinoringan, om kotolu nopo nga i monunuduk do tinangaran do Kinoringan. Om kavagu nopo nga i mimvavaal do kosunduvan, om iri nogi dii i noonuan do kuasa mongolingos do toruol do tulun, ko i monunulung di tulun vokon, ko i momimimpin ko i koilo mitangar do moisosondiang tinangaran.
46012029	Om mimang okonko kasangkat tokou kumaraja do susuuon, ko nabi ko monunuduk do tinangaran do Kinoringan. Om okonko kasangkat tokou do onuan di kuasa supaya mimvavaal do kosunduvan;
46012030	om okonko kasangkat tokou kikuasa mongolingos do toruol; om okonko kasangkat tokou koilo mitangar do moisosondiang tinangaran; om okonko kasangkat tokou koilo papaarati di komoion diri moisosondiang tinangaran.
46012031	Sabap diri do logos kouno mokianu di sinundu diri aandai marong, iri nitaak di Tatod di Kinoringan. Om tudukanku ikovu do iso gaagaya do aandai marong mantad di vokon.
46013001	Insan opingilaanku kasangkat mitangar iri tinangaran do bansa di tongotulun om tinangaran do moloikat, nong ausoi ginavoku do au kojuu do vokon nga irad okuno diri tuni do tagung do alava ko lunsing do makang-lakang.
46013002	Om insan kivaropo kuasaku do koilo popolombus diri nituduk do Kinoringan si ginavoku, om osuutku kasangkat iri aupo nivantang do Kinoringan si di tongotulun pogulu, om opingilaanku iri ongoralom, om kivaropo kaparsayaanku sampai do obuli popoimban do kulud, nong ausoi ginavoku do au kojuu do vokon nga ausoi guna-gunaku.
46013003	Om insan tingkanonkupo mamaagi iri arataku do pataakonku di tongotulun do omiskin om pataakonku iti kojuvanku do sorobon, nong ausoi ginavoku do au kojuu do vokon nga ausoi kountunganku.
46013004	Nong au tokou kojuu do vokon nga alanut i ginavo tokou, om aandai i ginavo tokou, om au tokou sumolon, om au misinggagajo tokou, om au osumbung tokou,
46013005	om okonko auso adat tokou. Om nong au tokou kojuu do vokon nga au mogium tokou di kouvangan kondiri, om au oruai rumaatan, om au mongondom di kasalaan do tulun vokon,
46013006	om au nogi aandaian di tongoraat, nga i tongaandai.
46013007	Nong au tokou kojuu do vokon nga asangal tokou kasangkat do onuu nopo om aparsaya tokou do aandai i ginavo do vokon, om mangaarap tokou gaagaya diolo nga aandai, om soumur do asangal i ginavo tokou saralom do kosusaan.
46013008	Iri nopo au kojuu do vokon nga auso koovion. Nga iri nopo koilo do popolombus diri ituduk do Kinoringan si ginavo nga au alaid aavi, om i sinundu do koilo mitangar do moisosondiang tinangaran nga tumingkodi, om i tongotoilaan di ongoralom nogi nga auno alaid aavi.
46013009	Do aupo songkuro i toilaan tokou diri ongoralom. Om iri koilo do popolombus diri nituduk do Kinoringan si ginavo nga aupo nosukup.
46013010	Nga korikotpo dino i maso di koovion do poposukup i Kinoringan do nunuu nopo, nga lumijot nogi iri au nosukup.
46013011	Irino inong diti poiradanku, do ontok di tangaanak okupo, katatangaroku om sinoromoku om gaagayaku nga tangaanak nogi. Nga iti nopo dii do nosukod okuno dii, nga tiningkadankuno dii i gaagayaku di masopo di tangaanak oku.
46013012	Do iti nopo pongintutunan tokou do Kinoringan do maino diti nga irad di manansaramin tokou do osovut kaantangan. Nga ontok do soi suruga om ampa nogi dino do kotutun tokou marong Disido. Om maino nopo nga iti toilaanku pasal do Kinoringan nga aupo songkuro nosukup. Nga ontok do soi suruga om ampa nogi dino do osukup marong, om opingilaanku kasangkat irad di Kinoringan do koilo dogo.
46013013	Nga irad nopo diri, kivaro tolu do tumatap: koiso, aparsaya tokou do Kinoringan; koduvo, mangaarap tokou Disido; kotolu, au tokou kojuu do vokon. Nga iri nopo agajo marong nga irino au kojuu do vokon.
46014001	Tomod-tomodo mujuno do au kojuu do vokon, om mantad dino logos kouno mokianu di sinundu iri itaak di Tatod di Kinoringan, i koisono marong kaanu kou di nitaak do koilo popolombus di nituduk do Kinoringan si ginavo muju.
46014002	Do ii nopo tulun di koilo mitangar do moisosondiang tinangaran om okoniko kumitatangar isido di tulun nga i Kinoringan, do auso iiso tulun kaarati do komoion di tinangaran disido do mitangar isido diri mantad do kuasa di Tatod do Kinoringan om poinlosok iri komoion.
46014003	Nga tulun nopo do koilo popolombus di nituduk do Kinoringan si ginavojo nga tuluni tangaron diri supaya papanggor di kaparsayaan diolo, om pogirot di ginavo diolo om nogi monoluod.
46014004	Nga ii nopo tulun mitangar di moisosondiang tinangaran nga pogirot di ginavojo kondiri do aparsaya. Nga tulun nopo do koilo popolombus di nituduk do Kinoringan si ginavojo nga pogirot do kaparsayaan di tulun siri poiuuntunan do tulun di aparsaya.
46014005	Aandaian oku nogi daa do koilo kou kasangkat do mitangar do moisosondiang tinangaran, nga makinpo dii kaandai nong koilo kou popolombus di nituduk do Kinoringan si ginavo muju. Do tulun nopo di koilo popolombus di nituduk do Kinoringan si ginavojo nga lobi kiguna mantad do koilo mitangar do moisosondiang tinangaran. Nga nong kivaro nopo tulun papaarati di komoion di moisosondiang tinangaran nga aandai daa, supaya kapanggari i ginavo di tulun si poiuuntunan do tulun di aparsaya.
46014006	Oou kosusuladanku, nong irad dino, onu dii untung muju nong rumikot okuno sino dikovu om moisosondiang dino tinangaranku do monuduk dikovu? Ausoi dii untung muju. Nga apatut do ivantangku dikovu iri pinointalang do Kinoringan si dogo, ko monuduk oku di toilaanku di tongoralom, ko popolombus oku diri nituduk do Kinoringan si ginavoku, ko monuduk oku dikovu di ponudukan vokon.
46014007	Do moisosondiang nopo tinangaran nga irad di suling ko tongkungon i tunijon do auso koimbano di dolou, do au dii otutunan do moisosondiang dii dolou nong au aatur i pogugunijo.
46014008	Om nogi nong au popuodon pouni i toburi ausoi dii kavaja sumodia do mongoi moipaparang.
46014009	Om irad nogi dino ponunuduk muju nong mitangar kou diri moisosondiang tinangaran iri au orotijan di vokon, aui dii kaarati i tulun di komoion muju, do i ponudukan muju irad di sarup do au oilaan i koongongoio.
46014010	Okonko aalang-alang ginuu tinangaran siti vonuvo, nga insan irad dino koguu, kasangkat dino tinangaran diri nga kivaro nopo arati.
46014011	Nga au nopo kopiarati do tangar om roitonkuno i tulun do bansa sondiang, om isido nogi nga mangarait dogo do bansa sondiang.
46014012	Nong sabap do agajo ginavo muju do mokianu di sinundu itaak di Tatod do Kinoringan, aandai do ovi-ovion mujuno ino ginavo muju do mokianu di sinundu iri itaak Disido diri papapanggor di kaparsayaan di tulun si poiuuntunan muju.
46014013	Sabap diri do isaai nopo iri noonuan do sinundu do koilo mitangar di moisosondiang tinangaran nga aandai do sumambayang supaya onuan isido nogi di sinundu do koilo papaarati do komoion diri.
46014014	Ioku nopo dogo ontok do sumambayang do sondiang tinangaran nga oinomodi dii do i tatodku i sumambayang, nga i pikiranku auso taanu-anu do aui kaarati nong onu iri tangaronku.
46014015	Jadi potingkuro okupo dii? Irino dii do mamakai okui do tinangaran di auku orotijan do sumambayang ko sumindingpo i tatodku, om mamakai oku nogi di tinangaran di orotijanku do sumambayang ko sumindingpo i pikiranku.
46014016	Do nong irino tatodnu do monorimakasi do Kinoringan, aui dii kadapat i tulun vokon si poiuuntunan mangamin di sambayangnu do aui iolo kaarati di sambayangnu.
46014017	Om aandaino bo marong i ponorimakasinu diri nga aui kogirot di ginavo do tulun vokon.
46014018	Monorimakasi oku di Kinoringan do mitangar oku do moisosondiang tinangaran lobi mantad dikovu kasangkat.
46014019	Nga saralom nopo do poiuuntunan do tulun di aparsaya nga aandaian oku nogi mitangar do limo tinangaran diri buli orotijan ko iri opulu noribu tinangaran diri au orotijan di tongotulun supaya kadapat oku monuduk di tongotulun.
46014020	Oou kosusuladanku, ada posuguto do sinoromo do tangaanak ino sinoromo muju, nga posukodo mujuno ino sinoromo muju dino. Nga nong vavaalon do tongoraat om apatut kou do tumanganak.
46014021	Kivaro tangar do Tuhan nokotulis siri Kitab do ka, “PinakaiKu i tongobansa vokon do mitangar diti tongotulunKu om pinakaiKu i tinangaran di tongotulun do moisosondiang i kosusumbai do mitangar diolo, nga insan irad dino aui mangasip Dogo iti tongotulunKu,” kadi Tuhan.
46014022	Jadi nong irad dino, iri nopo sinundu do mitangar di moisosondiang tinangaran, irino tanda kuasa do Kinoringan do pinointalang si tulun di au aparsaya, okoniko si tulun di aparsaya. Nga iri nopo sinundu do koilo popolombus di nituduk do Kinoringan si ginavo, irino pongintutunan do kuasa di Kinoringan do kakaa si tulun di aparsaya, okoniko kakaa si tulun di au aparsaya.
46014023	Jadi, nong ountun kouno siri poiuuntunan om pointikid-tikid dikovu nga mitangar do moisosondiang tinangaran, om kivaro dino tulun do maja toomod si poiuuntunan ko tulun kaapirpo do minongoi siri poiuuntunan muju, potingkuro? Tantu ponguranan kou diolo do mulau.
46014024	Nga nong kasangkat dikovu koilo popolombus di nituduk do Kinoringan si ginavo muju, om kivaro dino tulun di kaapir ko i tulunpo di maja toomod si poiuuntunan do korongou di pinolombus muju, nga tantu do araat si ginavojo do mongondom do dusojo, om agajat i ginavojo do aparsaya di pinolombus muju.
46014025	Om irino dii kointalangan diri sinoromo do poinlosok si disido gosob do tumungub isido sumamba do Kinoringan om sampai do mitangar do, “Oinonomod do siti dikovu i Kinoringan,” kadisido.
46014026	Oou kosusuladanku, komoionku nopo do irad dino, nga irino do ontok do muntun kou do sumambayang nga aandai do kivaro momimpin do sinding, om kivaro monuduk do tinangaran si Kitab, om kivaro pavantang diri pinointalang do Kinoringan si disido, om kivaro mitangar do moisosondiang tinangaran om nogi kivaro papaarati di komoion di tinangaran diri. Nga aandai do kasangkat diri gaagaya muju nga papapanggor di kaparsayaan di tulun si poiuuntunan muju diri.
46014027	Om nong kivaro mitangar diri moisosondiang tinangaran nga sukupno do duvo ko tolu kojuvan do moisusuvoli, om misti do kivaro iso tulun do buli papaarati di komoion do tinangaran diolo diri.
46014028	Nga nong ausoi koilo di komoion do tinangaran diri, om aandai nogi mindada nopo iolo siri poiuuntunan om kumitatangar i ginavo diolo kondiri di Kinoringan.
46014029	Om nogi aandai nong kivaro duvo ko tolu nabi monuturan, irino tulun popolombus di nituduk do Kinoringan si ginavojo, om i tongotulun vokon nopo nga minsoromo diri ponudukan diolo nong kangaam ko au.
46014030	Nga nong kivaropo kavagu iso tulun do siri poiuuntunan do kivaro pinointalang do Kinoringan disido, nga misti do tumingkodpo dino iri monuduk om posuvolijon isido.
46014031	Sabap kasangkat dikovu nga koiloi do popolombus di nituduk do Kinoringan si ginavo muju, nga moisusuvoli kouno monuturan supaya kopoiomit kovi om nogi gumirot i ginavo muju do aparsaya.
46014032	Do ii nopo sinundu i nitaak di Tatod do Kinoringan nga buli porintawon di tulun i pinataakan;
46014033	-
46014034	sabap i Kinoringan nopo nga au moo do ourau tokou nga aandaian do kopiandai tokou. Om i tongotongondu nopo siri poiuuntunan muju tulun di aparsaya nga aandai do songotos-otos irad siri tongopoiuuntunan vokon, do au iolo posuarawon siri poiuuntunan do insan i Undang-undang Ugama do Joudi pun nga monuduki do misti minsuribak iolo.
46014035	Nong kivaro nopo pokiilaan disido nga aandai do siri valai kondiri om mokiilo nogi dino di savojo. Do koikum-ikumi di tongondu nong mitangar do siripo poiuuntunan.
46014036	Andasan muju daa do ikovu noo nontodon di tinangaran do Kinoringan, om ikovu noopo pinorikatan diti tangar Disido nga aui.
46014037	Nong kivaro tulun minsoromo do, “Iokuno nabi,” ka, ko minsoromo do, “Noonuan oku di sinundu nitaak di Tatod do Kinoringan,” ka, nga apatut do oilaanjo marong do iti nopo tinulisku dikovu diti nga i nisuu marong di Tuhan.
46014038	Nga au nopo podulionon disido iti tinangaranku nga ada muju podulio isido.
46014039	Oou kosusuladanku, irad nopo dino giat kouno do mokianu di Kinoringan supaya koilo kou popolombus di nituduk Disido si ginavo muju, om ada potingkodo i tulun i mitangar di moisosondiang tinangaran.
46014040	Nga apatut do kasangkat diri nokomoiku do vojoon muju kaandai-andai om aatur.
46015001	Oou kosusuladanku, maino aandaian oku do popoondom dikovu diri Abar do Aandai i nitudukku dikovu do rinamit muju, om ogirot i ginavo muju do aparsaya diri.
46015002	Nong ogiat kou maja diri tinangaran i nitudukku dikovu nga kaanu kovi do kovijaan mantad diri Abar do Aandai, nong aui sia-siawon iri ginavo muju do aparsaya.
46015003	-
46015004	Do iri nopo oponting marong do pinolombusku dikovu i nituduk si dogo nga irino do napatai i Koristus sabap do duso tokou, om nolobongno Isido, om vinijau nogi dii Isido di kotolu tadau, do irad di nokotulis siri Kitab.
46015005	Nga intalangpo Isido om siri di Koipas. Om intalangno Isido om siri opulu om iso susuuonJo.
46015006	Om intalangno Isido om siri lobi limo naatus tulun do insan-insani nokoontong, om kinoguuan nopo diri tongotulun diri nga poimvijaupo, om kivaro nogi diolo diri piipiro do napataino do maino.
46015007	Om katalib mantad diri om intalangno Isido siri di Yakub. Om intalangno kavagu Isido om siri kasangkat di tongosusuuon Disido vokon.
46015008	Om pongovianno dii om nintalang nogi dii i Koristus siri dogo, do au okupo daa aparsaya Disido nga pinaparsaya okui, irad di tanak do aupo norikot iri kosusuvanjo om nosusuno.
46015009	Do au okui dogo songkuro oponting nga iolo nono i tongosusuuon di Yisus vokon, om auno apatut daa do roiton oku do susuuon di Yisus sabap iokuno iri pinopokoruol di poiuuntunan diri tongotulun di aparsaya do Kinoringan.
46015010	Nga sabap do opuavang i Kinoringan dogo, nokosiliu oku do susuuon di Yisus do irad diti maino, om okoniko osia-sia i gaagayaJo do opuavang dogo. Nga ioku nogi dii kinumaraja marong mantad di tongosusuuon di Yisus vokon. Nga okoniko bubugol oku diri, nga i Kinoringan nono do opuavang minonguup dogo kumaraja.
46015011	Sabap diri, iokuno om i tongosusuuon di Yisus vokon nga iri om iri i paabaronja dikovu, om irino kinaparsayaan muju.
46015012	Om ponudukanja nopo nga vinijau i Koristus do mantad siri kapatajon. Nga nokuro do kivaro piipiro tulun sino dikovu do mitangar do au vijauon i tulun do napatai?
46015013	Nga nong oinomod do au vijauon i tulun do napatai nga aui daa vinijau i Koristus.
46015014	Om nong oinomod do au vinijau i Koristus, osia-siano iti pangabaranja om kaparsayaan muju nogi nga osia-sia.
46015015	-
46015016	Om sondiangko iri, ovudutno dii daa i ponudukanja pasal di Kinoringan do pinovijau Disido i Koristus mantad kapatajan, do nong oinomodno do au vijauon i tulun napatai nga aui daa vinijau do Kinoringan i Koristus mantad kapatajan.
46015017	Om nong au vinijau i Koristus, osia-siano dii iri kaparsayaan muju om siri koupo dii saralom duso muju.
46015018	Om irad nogi dino kasangkat diri tulun, iri napatai, iri aparsaya di Koristus, nga obinasano daa.
46015019	Do nong itino do maino noopo do poimvijau tokoupo do mangaarap tokou di Koristus, nga tokouno dii iri lobi marong osianan mantad diri kasangkat di tongotulun vokon.
46015020	Nga sabanarno marong, vinijauno di Kinoringan i Koristus mantad di kapatajon, om pinopogulu Isido vinijau, om irino dii pongilaan tokou do vijauon kasangkat i tongotulun di napatai saralom Disido.
46015021	-
46015022	Do kapatajan nopo nga mantad di iso tulun, irino iAdam. Om irad nogi dino iri kovijaan diri tulun di napatai nga mantadi di iso tulun, irino i Koristus. Do iradno di tongotulun kopiiso diAdam nga apatai kasangkat, om irad nogi dino i tongotulun kopiisoi di Koristus nga vijauon kavagu kasangkat Disido.
46015023	Nga naaturno iri kovijaan kavagu di pointikid-tikid do tulun, do gulupo i Koristus, om iri nogi i tongotulun songonuvon Disido ontok do korikatan Disido kavagu.
46015024	Om ampa nogi dino do korikot i kiamat do opingkala di Koristus pointikid-tikid di silo savat vinavang monguasa, om iri kikuasa om iri osundu. Om katalibpo mantad diri kosusaan om pataakon nogi dino di Koristus do Kinoringan Tama iri kuasa Disido iri sumiliu do Raja.
46015025	Do i Koristus nopo nga misti do osiliu do Raja gosob do ulakanJo kasangkat iri tongomusu Disido i nakalaJo.
46015026	Om iri musuJo pongovian do kalawonJo, nga irino kapatajan.
46015027	Do nokotulisno siri Kitab do irad diti, “Kasangkat do onuu nopo nga pinosuribak do Kinoringan do nipoulok di Koristus,” ka. Om atalangno dii marong komoion diri tangar do, “Kasangkat do nunuu nopo,” ka, nga aui nakavaja i Kinoringan do pinoinsuribak nunuu nopo diri.
46015028	Om kopinsuribak nopo dino kasangkat i onuu nopo siri di Koristus, om mongoi nogi dino i Koristus minsuribak si di Kinoringan i popoinsuribak kasangkat do nunuu nopo siri Disido, do i Koristus nopo nga i Tanak di Kinoringan. Om i Kinoringan nogi dino nga momorinta kasangkat do onuu nopo.
46015029	Om kavagupo, nong vijauon i tulun di napataino, baru kivaro arati nong mokibatis i tulun gumanti do tulun napatai iri au nobotisan. Nong oinomodno marong do vijauon i tulun di napatai om baru nogi dii do kivaro sabap do mokibatis iolo gumanti diri tulun napatai.
46015030	Nong au vijauon tokou kavagu, obudu ikoino do soumur kogotuvang ikoi di kororosi do kapatai sabap maja di Koristus.
46015031	Oou kosusuladanku, ioku nopo diti om pointikid-tikid tadau do kogotuvang do kapatajan. Nga sabap do aandaian okui dikovu do aparsaya kou di Koristus Yisus i Tuhan tokou, irino dii do poiloonku ikovu do irad dino kosusaanku.
46015032	Nong mantad di ginavoku kondiri, auso kountunganku do lumavan oku tulun di orongit irad do dupot korongit siti Bandar Ipisus. Nong auno oinomod do vijauon kavagu i tulun do napatai, gaam nogi do, “Kayo tokou misimbobos laaid, do apatai tokou suvab,” kangku daa.
46015033	Nga ada do otoro kou di tulun do mitangar do irad dino, do oinomodno iti tinangaran do ka, “Adako kumigavul diolo do kosugutko di gaagaya diolo do araat,” ka.
46015034	Aandai do purimonon mujuno marong om ada kouno pamaal kavagu do duso. Mitangar oku dikovu do apatut kopuriman kou do oikuman, do kivaropo tulun sino dikovu di aupo kotutun do Kinoringan.
46015035	Nga kivaro kama tulun mongoduat do ka, “Potingkukuro i Kinoringan povijau kavagu di tulun di napatai? Om kovijau nopo iolo potingkukuropo dino kojuvan diolo?” kadisido kama.
46015036	Nga songkuro binudu di tulun do mongoduat irad dino, do pongilaan nopo diri nga ondomon i linsou di pasasadon. Mananom tokou nopo do linsou, nga apasapo iri kulupakjo ampa nogi do sumobul iri linsou.
46015037	Om i pasasadon tokou nga linsoui toomod, naku do parai ko sondiangpo i tonomon tokou. Nga okoniko miirad di gaagaya laaid i kososobulo diri,
46015038	nga nitaak di Kinoringan i guvas maja diri kouvangan Disido. Om pointikid-tikid do bansa diri linsou nga nataakan do Kinoringan do guvas kokondiri.
46015039	Om okoniko miirad i kojuvan do tikid-tikid bansa diri kitibo, do sondiang i kojuvan do tulun, om sondiang i kojuvan do dupot, om sondiang i kojuvan do tombolog om sondiang i kojuvan do sada.
46015040	Om irad nogi dino do kivaro vinorun silo suruga om kivaro vinorun siti tana. Nga i kolunduso nopo diri tongovinorun silo suruga nga moisosondiangi, om i kolunduso diri tongovinorun siti tana nga moisosondiangi.
46015041	Om ilo tadau nga sondiang i kolunduso mantad dilo vulan, om ilo korombituon nga sondiangi. Om i tongokorombituon kondiri nga moisosondiang i kolundusojo.
46015042	Om irad nogi dino kovijauon kavagu do kojuvan di tulun di apataino. Do iri nopo kojuvan diri lobongon nga moilo do masa. Nga iri nopo kojuvan di vijauon kavagu nga irino au moilo masa.
46015043	Iri nopo kojuvan di lobongon nga araat aantangan, nga vijauon nopo dino kavagu om iri nogi dino kojuvan do olundus. Iri nopo kojuvan di lobongonno nga oluoi, nga vijauon nopo dino kavagu om iri nogi dino kojuvan do ogirot.
46015044	Kojuvan nopo diri lobongonno nga masipo ponongkojuvan do siti vonuvo, nga vijauon nopo dino kavagu om iri nogi dino ponongkojuvan mantad di Tatod do Kinoringan. Do kivaroi kojuvan mantad siti vonuvo om kivaro nogi kojuvan mantad di Tatod do Kinoringan.
46015045	Do nokotulisno si Kitab do ka, “IAdam nopo di gulu nga irino siniliu do Kinoringan di kitibo,” ka. Nga i Koristus nopo nga i roitan do iAdam di touri, om irino Tatod, om Isidono nontodon do kovijaan tokou di auso koovion.
46015046	Nga okonko iri kovijaan mantad di Tatod do Kinoringan do nokopogulu, nga irino i kovijaan tokou siti vonuvo, ampa nogi dino iri kovijaan tokou mantad di Tatod do Kinoringan.
46015047	Do ii nopo iAdam di gulu nga vinaal mantad do tana. Nga ii nopo iAdam touri nga mantad si suruga.
46015048	I tongotulun nopo siti vonuvo nga vinaal mantad do tana irad diAdam di pogulu. Nga i tongotulun nopo diri songonuvon di Koristus nga irad di Koristus do tuluni soi suruga.
46015049	Itokou nopo nga pinosugut irad diAdam, i tulun vinaal mantad do tana. Om irad tokou nogi dii do posuguton i kojuvan tokou irad di Koristus, i tulun mantad soi suruga.
46015050	Oou kosusuladanku, komoionku nopo nga iti nopo kojuvan tokou maino nga au kadapat masu siri Kopomorintaan do Kinoringan, do kojuvan nopo diri moilo masa nga au kadapat sumiliu do kojuvan diri au moilo masa.
46015051	Nga rongoono marong iti auponivantang si di tongotulun pogulu do ipoiloku dikovu, do itokou nopo diti nga okoniko kasangkat do apatai, nga imbanon kasangkat i kojuvan tokou.
46015052	Om osikap marong iri do aui oungkirapan, om oimban tokouno ontok do kouni i toburi di pongovian. Do kouni nopo i toburi diri om i tongotulun iri napataino nga vijauon kavagu om onuan do kojuvan do au moilo matai. Om itokou nopo kasangkat i aparsaya di Koristus nga imbanon,
46015053	sabap iti nopo kojuvan do moilo masa nga misti do gontian iri au moilo masa, om iti nopo moilo matai nga misti do gontian iri au moilo matai.
46015054	Om ogontian nopo dii iti kojuvan di moilo masa diri au moilo masa, om iti kojuvan di moilo matai nga ogontian dino diri au moilo matai, om orikot nogi dino i tinangaran do Kinoringan i nokotulis do ka, “Ausono dii kapatajan do maino kivarono kamanangan,” ka.
46015055	Om, “Ou kapatajan, ausono kamanangannu. Ou kapatajan, ausono dii i kuasanu do pokoruol,” ka.
46015056	Kuasa nopo do kapatajan di pokoruol nga irino duso, om nontodon nopo do koilaan di duso nga irino Undang-undang Ugama do Joudi.
46015057	Nga monorimakasi tokou marong do Kinoringan do pinamanang tokovi Disido do mantad di Yisus Koristus, i Tuhan tokou.
46015058	Oou kosusuladanku i au kojuuanku, sabap do atantu do kamanang tokou om tatap kouno marong, om ada kouno piimban-imban. Om giatono marong kumaraja di pakarajaan do Tuhan, sabap oilaan mujui do okoniko osia-sia ino tumos muju do muup di karaja do Tuhan.
46016001	Om atipo ijawapku maino dikovu diri pongoduatan muju dogo pasal potingkuro mongorukut do siin ponulung di tulun vokon di songonuvon di Kinoringan. Nga irad diti bo ino: mongorukut nopo diri siin do ponulung diri tulun vokon di aparsaya nga maja kou nopo diri nokopintudukku di tongopoiuuntunan do tulun di aparsaya silo Vonuvo Golotia.
46016002	Irino do pointikid-tikid do tadau koiso saralom sominggu, irino Tadau Minggu, aandai do sompori-ori kouno potoo do siin kondiri do maja diri pandapatan muju do ponulung muju do vokon. Om rukutonno laaid supaya aui apagon kou mongorukut ontok do korikot oku.
46016003	Korikot oku nopo sino om isaai nopo iri pilion muju nga suuonku do paatod diri siin soi Bandar Yorusalim do ponulung diolo soi, om onuanku nogi iolo do surat kopongintutunan di tongotulun soi.
46016004	Nga nong kivaroi oporlu do ongoionku soi Yorusalim om povojoonku nopo iolo dogo.
46016005	Nga mongoi oku nopo sino dikovu om mapit okupo silo Vonuvo Mokodunia, do siloi Mokodunia vajaanku do mongoi sino dikovu.
46016006	Om lumaid-laid okupo kama sino dikovu, ko gosob do katalib i musim tosogit supaya otulung okui dikovu polombus dogo do mongoi siri pakaayanku.
46016007	Nong kouvangani di Tuhan, aarap oku do alaid-laid sino dikovu maino. Aui uvang oku mapit do oruuai.
46016008	Nga siti okupo Bandar Ipisus do maino gosob orikot iri tadau tagajo iri roitan do Pintokusta.
46016009	Do oguu marong kosivatanku kumaraja di karaja tagajo di Tuhan siti nga oguu i lumavan.
46016010	Om korikot nopo i Tomotius sino dikovu nga tandaian mujuno supaya aui rumosi isido, do isoi karajaja si di Tuhan i karaja disido irad diti karajaku.
46016011	Sabap diri, mangaarap oku supaya ausoi tulun do posuribak disido. Om tulungon mujuno polombus isido kaandai-andai, supaya koguli kavagu isido siti dogo; do indad-indadonku isido om i tongokosuladan vokon do korikot.
46016012	Nga kuro nong i sulod tokou iOpulus, nga soumuri do pokionuonku isido supaya maja di tongokosuladan vokon do mongoi sino dikovu, nga aupo dii atantu do mongoi isido maino. Nga mongoi kama isido nong kivaropo kosivatan.
46016013	Pipupurimanai mujuno, om patatapo mujuno ino kaparsayaan muju. Opusu kouno om pogiroto mujuno ino kaparsayaan muju.
46016014	Onuu nopo i karaja muju nga pivojoon mujuno do ginavo di au kojuu di tulun vokon.
46016015	Oou kosusuladanku, kavagupo, nokoilo kovi kama di Sotipanas moisanganganak do iolono nokopogulu naparsaya di Koristus sino Vonuvo Akaya, om gosob do naavi-avi ginavo diolo monulung di tongotulun do songonuvon di Kinoringan.
46016016	Sabap diri tunduk kouno maamarong di tulun irad dino om nogi pointikid-tikid do tulun diri koruang diolo kumaraja gosob do noujan monulung diolo.
46016017	Om aandaian okuno marong di kinorikatan di Sotipanas om i Portunatus om iAkaikus mantad sino dikovu, do iolo nga irad dikovu siti dogo.
46016018	Do iolono nakapanggor do ginavoku om nogi i ginavo muju. Sabap diri do urumato mujuno i tulun do irad dino.
46016019	Kasangkat do poiuuntunan di tulun aparsaya siti Vonuvo Osia nga pokirim salam sino dikovu. Om iOukil duvo di savojo i Porikila om kasangkat di tulun i muntun si valai diolo nogi nga aavi-avi ginavo diolo do pokirim salam dikovu.
46016020	Om kasangkat do kosusuladan vokon siti Bandar Ipisus nga pokirim salam sino dikovu. Om poisalam-salam kouno inong di pananalam di poisusuladan saralom di Koristus.
46016021	Ioku nogi i Poulus do pokirim salam dikovu om tunturukuno kondiri monulis diti salamku.
46016022	Isaai nopo obonsi di Tuhan om ovusungno iri. Maranata, irino, “Ou Tuhanja, rikotno!” ka.
46016023	Mokianu oku di Tuhan Yisus supaya soumur opuavang mamarakat dikovu.
46016024	Au kojuuanku ikovu kasangkat saralom di Koristus Yisus. Amin. Mantad dogo, Poulus
47001001	Kumaa si di kosusuladanja, i poiuutunan di tongotulun do Kinoringan sino Bandar Korintus mivaja kasangkat do tulun di songonuvon di Kinoringan sino Vonuvo Akaya. Itino surat mantad dogo, i Poulus, i nosiliu susuuon di Koristus Yisus maja di kouvangan do Kinoringan, om nogi mantad di Tomotius i sulod tokou.
47001002	Mokianu oku di Kinoringan i Tama tokou om i Yisus Koristus i Tuhan tokou supaya opuavang do mamarakat dikovu om poposondod dino ginavo muju.
47001003	Kayo tokouno mangarajou do Kinoringan, i Tama di Yisus Koristus i Tuhan tokou, do Isidono Tama di osianan marong om Isidono Kinoringan nontodon do kotoluadan.
47001004	Isidono monoluod daton sombia do osuat tokou onuu nopo do kasansaraan supaya kadapat tokou monoluod do tulun vokon, do i ponoluod do Kinoringan daton i ponoluod tokou diolo iri asansara.
47001005	Do potingkuro tokou asansara marong irad di Koristus, om irad nogi dino do kadapat tokou diri kotoluadan do okonko naalang-alang mantad Disido.
47001006	Nga nong asansara ikoi om toluodon ikoi, ikovu nga toluodon om ovijau kou, do irino tomodon do kasansaraanja. Om irad nogi dino nong toluodon ikoi, ikovu nga toluodoni, do irino tomodon di ponoluod dagai supaya alanut i ginavo muju ontok do osuat kou do kinasansaraan irad di kasansaraanja.
47001007	Om sabap nopo diri atatap iri kaarapanja dikovu, do oilaanja potingkuro kou nakavaja dagai do kasansaraan om iradno diri do kavaja kou diri notoluod dagai.
47001008	Oou kosusuladanja, aandaian ikoi do koilo kou di kasansaraan di nopurimananja soi Vonuvo Osia. Iri nopo nga okonko naalang-alang kavagat i kasansaraan do tinanggungja, om kororosi marong gosob do olijot i sinoromoja om panantamanjano daa do au ovijau ikoi.
47001009	Om opurimananja nogi do irad di inukuman ikoi do patajon. Nga kinaa irad diri supaya aui mangaarap ikoi kondiri, nga mangaarap do Kinoringan i kikuasa povijau di tulun napatai.
47001010	-
47001011	Nga insan opurimananja do oruai apatai, nga pinoidu ikoi di Kinoringan mantad di kororosi do kapatai om Isido nogi popoidu dagai do insan tadau. Tulungo ikoino sumambayang, do aparsaya ikoi do mantad di sambayang muju dagai om poiduon ikoi Disido kavagu, supaya oguu tulun monorimakasi di Kinoringan do ikoi koontodon, sabap mantad di oguu sambayang muju dagai do ajawapan do Kinoringan, om abarakatan ikoi marong diri.
47001012	Itino kagajaan di ginavo dagai do aandai i kopurimanan di ginavoja do popoilo dikovu do olidang i gaagayaja, om osompini do aandai i ginavoja maja di kouvangan do Kinoringan siti vonuvo, om makin nogi dino iri momorinta di piinsamakan dagai si dikovu, do mangaarap ikoi do opuavang i Kinoringan si dagai, okoniko i kopintaro do tulun pangaarapanja.
47001013	-
47001014	Do tulisanja nopo dikovu iri oilaan muju mambasa om orotijan muju i komoion. Nga sombo iri kivaro oilaan muju okuyak pasal dagai maino om aarap oku do oilaan muju maamarong, supaya korikot nopo iri Tadau do Kapanalasaian di Tuhan Yisus daton om kivarono dino kagajaan di ginavo muju sabap dagai, irad dagai do kivaro kagajaan do ginavoja sabap dikovu.
47001015	Sabap kotontuo do ginavoku irad dino, irino dii do kiginavo oku di pogulupo do rumikot sino dikovu, supaya induvo kou abarakatan.
47001016	Do kira-kiraku nopo daa nga mapit okupo sino dikovu ampa lumombus oku siti Vonuvo Mokodunia, om gumungguli oku kavagu sino dikovu om tulungon oku dikovu di koporluanku do lumombus silo Vonuvo Yudia.
47001017	Jadi nong irad dino, do aui dii nokorikot oku sino dikovu, panantaman muju daa do au koilo oku do patantu di ginavoku. Sabanar disido, okonko maja oku di ginavoku kondiri do mangatur diti kapapanauoku, do, “Oono,” kangku nga aui dii.
47001018	Om ombo nopo iri najanjiku mimang oinomod, irad di Kinoringan monuman di janjiJo do okoniko “Oono,” kaDisido nga aui dii.
47001019	Do i pinaabarja dikovu sino, irino i Yisus Koristus i Tanak do Kinoringan, do ikoi kasangkat di Silas om i Tomotius i minangaabar dikovu. Isido nopo nga okoniko “Oono,” kaDisido om aui dii, nga Isido nopo om “Oo,” ka, do monumbojo Isido di janjiJo.
47001020	Do songkuro koguuo di janji do Kinoringan si di tongotulunJo nga irino mantad di Yisus Koristus nopo, irino do, “Oo,” kadi Kinoringan. Om irino dii do mitangar tokou do, “Amin,” ka, do mantad di Yisus Koristus do popoinggajo tokou di Kinoringan.
47001021	Om i Kinoringan nogi patatap do kopiiso tokou di Koristus, om minomili daton supaya kumaraja si Disido.
47001022	Om nasaapan tokouno Disido i pongintutunan do Isidono i sanganu daton, do irino i TatodJo i pinaasu si ginavo tokou do pongintutunan monuman Isido di janjiJo si daton.
47001023	Nga Kinoringani koontong dogo om koilo onu iri si ginavoku, sagai au oku minongoi si dikovu sino Bandar Korintus do rumosi oku koruol di ginavo muju nong aupo navaja muju iri ponudukanku di pogulu.
47001024	Om okoniko mamajal ikoi dikovu onuu nopo iri apatut daa do aparsaya kou, do mimangpo nga ongogiroti ino ginavo muju do aparsaya. Nga muup ikoi toomod dikovu kumaraja mongoi do kasanangan do ginavo muju.
47002001	Irad nopo diri nabatoskuno marong do au okuno mongoi kavagu sino dikovu salaidpo do aupo rinumorogo kou di gaagaya muju do araat do rumosi oku do koruol di ginavo muju.
47002002	Do nong pokoruol di ginavo muju i korikatanku, om tantu do auso monoluod dogo. Do apatut daa do ikovuno monoluod dogo nga aui dii kadapat kou monoluod dogo nong nokoruol oku di ginavo muju.
47002003	Om irino dii koponulisanku di suratku si dikovu togina supaya aui pokoruol kou di ginavoku nong korikot oku, do apatut do mantad dikovu asanang i ginavoku. Do atatap i ginavoku do asanang oku nopo, ikovu pun nga asanang ginavo sabap mangasip kou di tinangaranku.
47002004	Monulis oku do surat diri sabap kumanggau oku marong, om sumurau marong ginavoku om monuru nogi i romouku do minsoromo di gaagaya muju do araat, nga tomodonku nopo om okoniko pokoruol di ginavo muju nga supaya koilo kou do au kojuu oku marong dikovu.
47002005	Nga iri nopo iso kusai i nakavaal di sumbang di nokoruol do ginavo do isaai nopo, om okoniko iokuno pinokorualan do ginavo dii nga ikovu kasangkat, ko au pun kivaro vookon dikovu osuat diri. Au okui moo do pakaraat marong disido.
47002006	Om sukupno iri niukum muju koguuan tulun di aparsaya diri tulun do irad dino, do pinoidu isido mantad si poiuuntunan muju.
47002007	Sabap do rinumorogo isido, aandaino do ompunan muju om toluodon mujuno isido maino, om aui gumorovot isido do olian lumudus gosob do auso koongongoio di sinoromojo om oluvau dino i ginavojo do aparsaya.
47002008	Nga mokitulung oku marong dikovu supaya popoontong kou do tanda do au kou kojuu disido.
47002009	Do iri nogi kinoponulisanku dikovu di suratku di gulu do mongilo oku nong rumalan kou dii maja diri nisuuku dikovu ko au.
47002010	Do ino nopo kusai diri nakasala si dikovu do ompunan muju om ioku nogi nga mangampun disido. Do onuu nopo i kasalaan do tulun do noompunanku, nong oporlu do ompunanku, om ompunanku iri si di Koristus sabap do kasanangan muju.
47002011	Om irad tokouno dino do mangampun supaya au tokovi akala do kapandaio di Soitan, i kotua do rogon, sabap oilaan tokovi i akal disido do araat.
47002012	Ontok di korikot ikoi silo Bandar Tarawas mongoi mangaabar diri Abar do Aandai pasal di Koristus, om noonuan okuno do Tuhan do kosivatan supaya monuduk di Abar do Aandai silo.
47002013	Nga insan irad dino nga aupo asanang i ginavoku do aupo nakasamung di Titus i sulod tokou, om irino dii do sinumogina oku diolo om lombus okuno dii siti Vonuvo Mokodunia.
47002014	Nga torimakasi marong do Kinoringan sabap i kopiisaan dagai di Koristus i kapangangatan dagai soumur si ralan do kamanangan do Isidono i papamanang. Do pakajon ikoi do Kinoringan do popinrongou di abar di Koristus si tongotulun do irad di tavau do aangod marong do kotongkop do inombo-nombo nopo.
47002015	Do ikoi nopo iri mangaabar di Abar do Aandai pasal di Koristus nga miirad-irad di tavau aangod do komonian i tutudan do pataakon si di Kinoringan, do tumongkop iri tavau do aangod si tongotulun di vijauon om i obinasa.
47002016	Nga ii nopo tulun di gumorovot kosingud nga kavaniti i tavaujo om kapatai marong. Nga ii nopo tulun di vijauon kosingud nga aangod marong i tavaujo om kovijaui. Nga ausono kasanggup do mangaabar di Abar do Aandai irad dino nong okonko tulungon do Kinoringan.
47002017	Do okoniko irad ikoi di tulun do vokon mangaabar diri tinangaran do Kinoringan uvang mogium di kountungan, nga ikoi nopo osompini do aandai i ginavoja mitangar diri apatut do mantad nisuu do Kinoringan, om ausoi salaja si Disido, sabap kopiiso ikoino di Koristus.
47003001	Nong irad dino, okoniko misinrajou ikoi kondiri insan kivaropo tulun manantam dagai. Om aui oporlu ikoi do kisurat jominan do ipoontongja dikovu ko mokianu surat mantad dikovu do kopoilaan pasal dagai do irad di tulun vokon do kisurat.
47003002	Nga ikovuno pinokosuratja do pointulis si ginavoja do abasa kasangkat do tulun, do kaandaio di gaagaya muju koilaan do tulun do oinomod iri ponudukanja.
47003003	Om koompusan nopo do ponudukanja nga noilaan marong di tongotulun do ikovuno irad do surat tinulis di Koristus i niatod dagai. Nga i Tatod do Kinoringan i poimvijau do nitulis, okoniko iri dawat do nitulis, om siri nogi ginavo di tongotulun, okoniko si vatu pinonulisan irad di pogulu.
47003004	Nakaaja mitangar do ikovuno nosiliu do suratja do mantad di Koristus atatap marong i ginavoja si di Kinoringan.
47003005	Om kuasa nopo do karajaja kasangkat nga mantad do Kinoringan, do oilaanja do auso kuasaja kondiri mamaal diti karaja.
47003006	Om Isidono papapandai dagai supaya kasanggup ikoi sumiliu do susuuonJo do mangaabar diri pongojonjianJo di kavavagu, nga irino mantad do Tatod do Kinoringan, okonko mantad di undang-undang diri nokotulis pogulu. Sabap iri nopo nokotulis siri undang-undang nga mongovit do kapatajan, nga iri nopo Tatod do Kinoringan nga mongovit do kovijaan.
47003007	Ontok di pataak i Kinoringan di Musa di undang-undang i nokotulis siri vatu nga kivaro vinaang do kagajaan do Kinoringan maja-vaja disido. Nga insan tumalup iri vinaang do kagajaan do Kinoringan siri pamarasan di Musa nga aui dii ataanan di tongotulun Israil mongontong i pamarasan di Musa do osumparangan diri vinaang. Jadi nong irad diri katarango di vinaang do mimvulai di ontok di pataako i undang-undang, ombo bala iti do iri karajajo mongovit do kapatajan nong aui mangasip i tulun,
47003008	nga makinpo dii iri vinaang do kagajaan ontok do pogiroton di Tatod do Kinoringan i janji do manaak do kovijaan.
47003009	Do nong irad diri vinaang do kagajaan di undang-undang pogulu i pakasala do tulun, om makinpo dii iri vinaang do kagajaan i mantad do Tatod do Kinoringan i pakabanar daton.
47003010	Oinomodno do irad diri, do ii nopo undang-undang do kivaro vinaang do kagajaan pogulu nga ausono dii maino, sabap do nooliban diri vinaang do kagajaan di Kinoringan.
47003011	Do nong iri undang-undang do rinumikot do kivaro vinaang do kagajaan nga moiloi tumalup, om makinpo dii iri Abardo Aandai do kivaro vinaang do kagajaan di Kinoringan diri au moilo tumalup.
47003012	Om ikoi nopo nga mangaarap marong do au moilo tumalup iri vinaang do kagajaan, om irino dii kopupusuja posorita diti.
47003013	Om okoniko irad ikoi di Musa do mingkulup do monirung di pamarasanjo supaya aui aantangan di tongotulun Israil do tumalup i vinaang si pamarasanjo.
47003014	Nga iri nopo i tongotulun Israil dii nga ongokodou iri ginavo diolo. Om sampai do maino do mambasa iolo diri tinangaran do Kinoringan iri nokotulis siri tongobuuk di pinongojonjian do laid nga aupo kaarati iolo sabap do okodoupo iri ginavo diolo do aupo noidu iri nokotobon di sinoromo diolo. Nga nong aparsaya iolo di Koristus oidui iri nokotobon di sinoromo diolo.
47003015	Nga gosob do tadau maino om kivaropo kotobon di ginavo diolo, om sombia mambasa iolo diri buuk di Musa nga aui kaarati iolo diri komoion.
47003016	Nga sombia do gumotuvang iri iso tulun si di Tuhan om oidu nogi dino iri nokotobon di ginavo disido.
47003017	Komoion nopo diri Tuhan nga i TatodJo, om inombo-nombo nopo kivaro Tatod do Tuhan om sirino kivaro koiduan mantad di kuasa do duso.
47003018	Nga tokou nopo kasangkat nga ausono dii kotirungpo di pamarasan tokou, do mongontong tokou di vinaang do kagajaan do Tuhan irad do siri soromin. Om i kagajaan do Tuhan nopo nga mongimban di gaagaya tokou do posuguton Disido miinong diri gaagayaJo supaya muang-ruangi i kagajaan do Tuhan, irino i Tatod, siri saralom do gaagaya tokou.
47004001	Pinataakan ikoi di Kinoringan diti karajaja sabap di kosiananJo, jadi irino dii do au oluvau i ginavoja.
47004002	Au ikoi mamaal diri karaja di araat, iri poinlosok do koikum-ikum, om au ikoji soumur monoro di tongotulun om aujai pibolik-bolikon i tinangaran do Kinoringan. Nga popoilo ikoi diri ponudukan do oinomod, om sabap nopo diri ipointutunja nogi pointikid-tikid do tulun i gaagayaja supaya kopuriman i ginavo diolo do aandai ikoi kaantangan di Kinoringan.
47004003	Nong au orotijan di tongotulun iri Abar do Aandai iri nitudukja om irino i tongotulun do mongoi si kapatajon di au kaarati.
47004004	Do sinompon di kotua do rogon i sinoromo di tongotulun di au aparsaya sabap do sumiliu isido do kinoringan diolo siti vonuvo do maino, sagaipo dii nga au iolo koontong di vinaang do monitiu daa si ginavo diolo mantad di Abar do Aandai pasal do kagajaan di Koristus, do irino miiradi Isido di Kinoringan.
47004005	Mangaabar ikoi pasal di Yisus Koristus do Isidono Tuhan tokou, okoniko pasal dagai kondiri, do ikoi nopo nga susuuon muju noopo sabap maja ikoi di Yisus.
47004006	Do ontok di minomorun i Kinoringan diti vonuvo minitangar Isido do ka, “Mantad siri totuvongno mimbulai i vinaang,” ka. Om Kinoringani diri do posiliu di vinaang do monginavau di ginavo tokou supaya koilo tokou pasal di vinaang do kagajaanJo iri si pamarasan di Koristus.
47004007	Nga ikoi nopo diti om koirad-irad diri iso poijanan i vinaal mantad di tana do kivaro arata di oorogo marong siri saralom, irino pongilaan diri Abar do Aandai mantad di Koristus. Om kointalangno do iri nopo kuasa do agajo marong diri nga mantad di Kinoringan om okoniko mantad dagai.
47004008	Soumur ikoi osuat do kosusaan nga aui ogipit ikoi, om sumurau i ginavoja nga kivaroi pangaarapanja,
47004009	om pokorualan ikoi nga aui iduan ikoi do Kinoringan, om podumpauon ikoi nogi nga aui obinasa ikoi.
47004010	Iti nopo kojuvanja nga soumur koinam do kosusaan di mongovit dagai do kapatajan irad di kapatajan di Yisus, supaya kointalangi iri kovijaan di Yisus kondiri siti saralom do kojuvanja.
47004011	Do salaid do poimvijau ikoipo nga muut-suut iri tongotulun do sipamatai dagai sabap maja ikoi di Yisus supaya kointalang nogi i kovijaan di Yisus kondiri saralom diti kojuvanja i moilo matai.
47004012	Irad nopo diri do ogiat iri kapatajan rumikot si dagai, nga mantad diri kaanu kou do kovijaan do auso koovion.
47004013	Insan rumikotpo i kapatajan si dagai nga kivaro nokotulis si Kitab do, “Mintangar oku pogi pasal di Kinoringan sabap aparsaya okui do tinulung oku Disido,” ka. Om ikoi nogi nga iradi diri kaparsayaanja om irino sabap do mitangar ikoi pasal di Kinoringan.
47004014	Om oilaanjano marong do Kinoringanno iri minomijau di Tuhan Yisus, om Isido nogi povijau dagai pavaja di Yisus, om mongovit dikovu mivaja dagai kasangkat gumotuvang Disido.
47004015	Sabap kasangkat do kinasansaraanja irad diri sinumiliu do kountungan muju, supaya makin opuavang i Kinoringan makin muu-guu i tulun aparsaya, irino koontodon do tulun monorimakasi marong di Kinoringan, supaya oinggajo Isido.
47004016	Sabap do muu-guu i tulun aparsaya irino do au oluluvau iti ginavoja. Nga insan mukus-kukus iti dagai do kojuvan do osuat do kasansaraan, nga ginavoja nopo om vagu nopo pointikid tadau.
47004017	Om iti nopo kosusaan tokou do maino nga opoyok, nga irino koonuan tokou di vinaang di au misok poimvaja di Kinoringan nga lobi agajo nong pitaladon di kosusaan tokou do maino.
47004018	Do iri nopo soromonon tokou mongontong irino i au aantangan, aui soromonon tokou mongontong iri aantangan, sabap iri nopo aantangan oruai tumalib, nga iri nopo i au aantangan maino nga auso koovion.
47005001	Ausoi korosijanja monuduk diti Abar do Aandai do oilaan tokouno iti kojuvan tokou nga irad do kiim do ijonon tokou salaid sitipo vonuvo. Nong inuyasno iti kiim tokou, irino apatai tokou, nga kivaroi kojuvan tokou do kavavagu irad do valai di auso kouyasan pinosodia do Kinoringan daton do ijonon tokou soi suruga, irino vinaal Disido kondiri.
47005002	Sabap salaid do poingijon tokoupo diti kojuvan tokou maino, mimang nga songodoi-odoi tokou do kosusaan siti, irino do miintong karangkat siri koijonon tokou soi suruga, irino kojuvan tokou vagu.
47005003	Nong irad dino i kojuvan tokou vagu irad do pakaian tokou, om okonnoko poinlabaspo.
47005004	Om salaidpo poinsarung tokou diti kojuvan iri pinokokiim tokou do maino, mimang songodoi-odoi do osusa ginavo tokou do kouvangan tokou nopo daa okoniko oidu iti kojuvan tokou laaid nga apalan di kojuvan do vagu supaya iti moilo matai olikupan diri au moilo matai.
47005005	Nga pinoposodia nopo do irad diri nga iri Kinoringan i minanaak di TatodJo siti daton do irino pongintutunan do atatap posongonuvon tokouno diri nijanjiJo.
47005006	Om irino dii do soumur do atatap i ginavoja, insan opurimananja do osodu ikoipo mantad di Tuhan ontok do poingijon diti kojuvan maino.
47005007	Do iti nopo gaagayaja nga porintawon di kaparsayaanja di Kinoringan om okoniko sabap diri aantanganja.
47005008	Nga atatap i ginavoja, om agajopo ginavoja mongiduan diti kojuvan laaid om kosumpuu ikoji di Tuhan siri ijonon Disido.
47005009	Jadi insan poingijon ikoi siti kojuvan maino ko poirunggum ikoi di Tuhan nga agajo ginavoja supaya kaandaian Disido i gaagayaja,
47005010	sabap kasangkat daton nga misti kogotuvang si toogomon do panalasaian di Koristus, supaya kosuli pointikid-tikid do tulun diri apatut do sulian isido, pongontok diri gaagayajo salaid do poingijon siti kojuvan, naku do aandai iri ko araatpo.
47005011	Oilaanja nong onu i komoion rumosi di Tuhan, irino do gumiat ikoi mangangat do tulun vokon do aparsaya di Abar do Aandai. Nga i Kinoringan nopo om nokoilono marong dagai do irad dino gaagayaja do aandai, jadi aarap oku do ikovu nogi nga irad dino do koilo marong dagai.
47005012	Om okoniko misinrajou ikoi kavagu si dikovu, nga popoilo ikoi dikovu di aandai supaya mangarajou kou dagai si tulun di lumavan dagai, iri mongontong noopo di pangkat nga aui mongontong do ginavo do aandai ko au.
47005013	Nong irad do mulau ikoi kaantangan muju do monulis do irad diti om oinomodno ino, do irino sabap ogiat ikoi maja di Kinoringan. Nga nong okonko mulau ikoi kaantangan muju, irino sabap dikovu.
47005014	Nga au kojuu i Koristus dagai om irino do kagajat di ginavoja, do noilaanja do isono Isido do napatai sabap kasangkat do tulun. Irino sabap do irad do kasangkat tulun diri nga kavaja do apatai.
47005015	Om iri nopo kinapatajan di Koristus nga sabap kasangkat do tulun supaya kasangkat iri tongotulun diri ovijau saralom Disido nga okonko ovijau maja di kouvanganjo kondiri, nga ovijau iolo maja di kouvangan di Koristus iri napatai om novijau sabap kasangkat diolo.
47005016	Om irino sabap mantad di maino do au ikoino dii mongintutun do isai-isaipo tulun do maja diri ponimbang do tulun toomod. Om insan pun do nokoinam ikoi di pogulu do mongintutun nogi daa di Koristus do maja diri ponimbang do tulun toomod nga auno dii gulionja do irad diri kavagu.
47005017	Irad nopo diri isaai nopo i nokopiiso di Koristus nga sinumiliu isido do tulun di vagu, do nokotingkod iri gaagayajo laaid om nokoimbulai iri gaagayajo di kavavagu.
47005018	Om kasangkat dino nga mantad di Kinoringan i pinopiandai daton si Disido mantad di kinapatajan di Koristus, om onuai ikoi nogi dii do karaja mangangat di tongotulun vokon do kumiandai Disido.
47005019	Om nipaarap di Kinoringan dagai iti ponudukan do polombusonja si di tongotulun, do ponuuan di Kinoringan do kasangkat tongotulun supaya kumiandai iolo Disido sabap siri Isido di Koristus, om auno dii kirawon Disido i tongokasalaan diolo di pogulupo.
47005020	Om ikoi nopo diti nga nosiliu do sinuu di Koristus, om pinakakabang ikoi di Kinoringan do sumuvoli di Koristus mitangar, do mokianu ikoi marong dikovu supaya miandai kou si di Kinoringan.
47005021	I Koristus nopo nga auso duso, nga sabap do gumanti Isido daton nga nipatanggung do Kinoringan Disido i duso tokou, supaya abanar tokou si di Kinoringan sabap kopiiso tokou di Koristus.
47006001	Ikoi nopo do songkoruangan nogi do Kinoringan kumaraja, om mokitulung ikoi marong dikovu supaya ada muju posisiawo i ponudukan iri naramit muju do i Kinoringan opuavang mamarakat dikovu.
47006002	Do kivarono tangar di Kinoringan si Kitab do ka, “Ontok di maso di kinouvanganKu om norongouKuno i sambayangnu, om maso di noonuanKu ika di kovijaan nga notulungKui ika,” kadi Kinoringan. Om sabanar marong itino maso maino komoion diri do kouvangan do Kinoringan, om itino tadau diti do koonuan do tulun di kovijaan.
47006003	Om lumogos ikoino papaandai do gaagayaja supaya ausoi katangaran do tulun pakasala diti dagai do ponudukan, om okoniko kivaro kapalid do tulun diti ponudukanja.
47006004	Om onuu nopo gaagayaja nga tandaian dagai do pointalang si tulun vokon do kumaraja ikoi si di Kinoringan, irino do alanut i ginavojo do sumangal saralom do kosusaan, om kosimpitan om kasansaraan,
47006005	irad do pinloloposon ikoi, om pojiilon ikoi, om urunan ikoi, om sukupja monginontob kumaraja, om piipiro sodop do au koodop om impiipiro do au kaakan.
47006006	Om iti nogi gaagayaja do popointalang si di tulun vokon do kumaraja ikoi si di Kinoringan, irino do mantad di kolidango do ginavoja, om toilaanja pasal do Kinoringan, om kolonuto do ginavoja, om kaandaioja, om pokiporintaanja do Tatod do Tolidang iti dagai do gaagaya, om oinonomod do au kojuu ikoi do tulun vokon,
47006007	om mangaabar ikoi di oinomod om i kuasa do Kinoringan. Om irino gaagayaja do abanar i pinokosindataja do lumavan ko monirung.
47006008	Kivaro mongurumat, om kivaro mangaraat dagai; kivaro mangarajou om kivaro pakasala. Pokovuduton ikoi, ombo bala do oinomod i tangarja.
47006009	Om anggapon ikoi do au otutunan di tulun do susuuon ikoi di Yisus, nga otutunan ikoji di kasangkat do tulun, om insan potingkabangpo kapatajan nga ovijau ikoji, om insan sindualan ikoipo nga aui sampai do otilus ikoi.
47006010	Om insan oludus ikoi nga asanang i ginavoja, om omiskin ikoi daa kaantangan do tulun nga ikoi nogi pakaya do ginuuan do tulun do kovijaan mantad di ponudukanja, om insan tulun ikoi do auso nunuu nga songonuvonja kasangkat do onuu nopo si di Kinoringan.
47006011	Oou dikovu tulun si Korintus, pinavantangjano marong dikovu onuu nopo iri opurimanan do ginavoja.
47006012	Om ikoi nopo mimang do au kojuu dikovu, nga ikoi nopo sino dikovu om au songkuro i ginavo muju dagai.
47006013	Nga aandaian oku monosiat dikovu do iradonku do tanakku kondiri, irino do poimbulajo mujuno iri ginavo muju do au kojuu dogo do irad di ginavoku do au kojuu dikovu. Ovi-ovio mujuno ino ginavo do au kojuu marong dagai.
47006014	Ada kouno sumompuu do tulun di au aparsaya, sabap au kopiirad. Do mimang au kadapat iri tulun do abanar rumunggum diri tulun do au mangasip do Kinoringan. Om au kadapat iri tanavau, irino tulun di aparsaya, rumunggum diri totuvong, irino tulun di au aparsaya.
47006015	Om au kadapat miandai di Koristus om i kotua do rogon, om irad nogi dino i tulun do aparsaya do au kopiinong di gaagaya do tulun diri au aparsaya.
47006016	Om au obuli i patung pinokokinoringan di tulun kaapir do pokoyon si valai do Kinoringan. Om itokouno iri valai do Kinoringan do maja di natangar di Kinoringan do irad diti, “Mindada Oku si diolo om manau-panau Oku si pialatan diolo. Om Iokuno i Kinoringan i monguasa diolo om iolono iri sumamba Dogo,” kadi Kinoringan.
47006017	Om iri nogi kinatangaran do Kinoringan irad diti do, “Rijang kouno mantad di tulun di au aparsaya om insodu kouno diolo,” kadi Tuhan, “om adaaino i ri sasambawon iri okonko Kinoringan do arangon Disido iri, om torimawonKui ikovu.
47006018	Om Iokuno pinakatama muju, om ikovuno pinakatanakKu do kusai om tongondu,” kadi tangar di Tuhan i Agajo Marong Kuasa.
47007001	Oou tongokosusuladan di au kojuuanku, sabap do itokouno iri jinonjian di Kinoringan do irad dino, lidango tokouno iti ginavo om kojuvan tokou do mantad onuu nopo iri kasasaim daton, om sukupono marong i kolidango tokou tanda do rumosi do Kinoringan.
47007002	Torimawo ikoino dikovu tanda do au kou kojuu dagai. Do isai-isaipo nga aupo insan ikoi mamaal do kasalaan om aupo insan ikoi mongorugi ko nokoponoro do tulun.
47007003	Nga okoniko akaaku mitangar om pakasala oku dikovu, aui, sabap natangarkuno mantad do au kojuu marong ikoi dikovu, om matai ko mijau kou nga sodia ikoi maja dikovu.
47007004	Iradno dino mangaarap oku marong dikovu om mangarajou okuno marong dikovu. Om potingkuropo kasansaraan do opurimananku nga osukupi kotoluadan di ginavoku om asanang marong i ginavoku.
47007005	Ontok di korikot ikoi silo Vonuvo Mokodunia auso nopo kinasanangan di kojuvanja, do sinombo-nombo ikoi vaaro nopo kosusaanja, vaaro tulun di sumival dagai om osurau ikoi nong lumuvau iri ginavo di tongotulun di aparsaya di Koristus.
47007006	Nga Kinoringani, i monoluod di tulun osusa ginavo, iri minonoluod dagai do mantad di kinorikatan di Titus.
47007007	Om okoniko iri-iri noo kinorikatan disido i nokotoluod dagai nga sondiang mantad dino naabaran ikoi disido do notoluadan muju isido, do minonuturan isido dagai pasal do lumangad kou dogo om oludus kou sabap manasal kou di duso muju, om maino sodia kou monguup do pokoinomod dogo, om irino nokoruang di kinasanangan do ginavoku.
47007008	Ondomonku insan pokoludus dikovu i tinangarku si surat do pakasala dikovu i pinokirimku nga aui manasal i ginavoku do notuliskupo iri. Nga mimang kivaro araat ginavoku manasal daa sabap linumudus kou mantad di suratku insan pun linumudus kou nga okonko sampai alaid.
47007009	Nga maino aandaian okuno dii marong, nga okoniko sabap di linumudus kou, nga iri nikaandaianku do rinumorogo kou di duso muju, do irino nikoludus muju pinakai do Kinoringan supaya do rinumorogo kou, om koompusan do tangarja si surat okonko mongorugi dikovu.
47007010	Nong koludusan tokou di maja do kouvangan di Kinoringan i nontodon do rinumorogo nga irino mongovit daton si kovijaan, om iradno dino ausoi sosolon do ginavo. Nga sabanar, ii nopo koludusan do tulun siti vonuvo om mongovit do kapatajan.
47007011	Antangai mujupo songkuro kaandai i koludusan muju do maja di kouvangan do Kinoringan, irad diti maino do ogiat kouno dii mintalang do auso kasalaan muju. Om au kouno dii uvang di kasalaan, om rumosi kouno dii marong diri kasalaan, om lumangad kou dogo, om ogiat kou maja diri gaagaya do aandai, om agaanno dii marong i ginavo muju manalasai diri tulun kisala. Om itino kasangkat i pinointalang muju tanda do auso sala muju.
47007012	Jadi insan irad diri i nitulisku di pogulu do pakasala dikovu nga irino supaya kointalang marong do ogiat kou maja dagai si gotuvang di Kinoringan, okoniko kumaa si di tulun nakasala do salasaian noopo om okon nogi ko kumaa si di tulun sinala.
47007013	Om irino dii, i nokotoluod i ginavo dagai. Om sondiang mantad diri nokotoluod dagai, natambaanpo iri kaandaian di ginavoja nga mantad di kaandaian do ginavo di Titus sabap kasangkat dikovu monoluod disido.
47007014	Rinajoukuno ikovu si gotuvang disido di pogulu om aui popoikum kou dogo. Do aupo insan ikoi mitangar diri au oinomod si dikovu, om irad nogi dino i pangarajouja dikovu si di Titus sabap mimangpo nga oinomod.
47007015	Om maino makin nogi dii do muang-ruang i ginavo di Titus do au marong kojuu dikovu, sabap oondom disido do rumalan kou maja di ponudukan om asanang ginavo muju porikot disido si dikovu mivaja do rumosi om mongurumat.
47007016	Aandaian okuno marong do onuu nopo nga bulikuno dii aarapan ikovu.
47008001	Oou kosusuladanja, mangaabar ikoji dikovu do opuavang marong i Kinoringan mamarakat di tongopoiuutunan di tulun i aparsaya siti Vonuvo Mokodunia.
47008002	Insan songkuropo ginuu kosusaan i monsuba diolo nga asanangi marong i ginavo diolo. Om insan pun omiskin marong iolo nga opuavang marong iolo manaak do onuu nopo.
47008003	-
47008004	Mitangar oku diti do oinomod nakapanaak iolo do onuu nopo iri kosonggupan diolo om makin nogi do lumobi mantad diri kosonggupan diolo. Om i ginavo diolo kondiri nga agaan minokilila marong dagai supaya obuli iolo monulung di tongotulun songonuvon di Kinoringan si Vonuvo Yudia.
47008005	Iri nopo nitaak diolo nga oguu ko iri nosoromo dagai laaid. Om tumaakpo i kojuvan diolo kondiri mogulu si di Tuhan om ampa si dagai do maja di kouvangan di Kinoringan.
47008006	Om irino sinuuja marong i Titus do poongoi sino dikovu do papamaju di karaja muju do aandai, sabap i Titusno i togina do minonosiat dikovu supaya manaak kou do siin.
47008007	Jadi maino sabap do osukup kouno dii marong do onuu nopo irad do kaparsayaan, om kapandaian do mitangar, om toilaan pasal do Kinoringan, om kagaano do ginavo monguup do tulun vokon om nogi au kou kojuu dagai, jadi apatutno do pomojuon mujuno iri karaja muju do aandai, irino opuavang kou manaak do siin.
47008008	Nga tangaronku nopo diti om okonko monuu dikovu nga popoilo okui diri kogiatan di tulun Mokodunia do monguup do tulun vokon, nga inopun mangaarap oku daa do ikovu nogi nga sumugut diri gaagaya diolo supaya kivaro tanda do oinomod do au kou kojuu do vokon.
47008009	Do nokoilo kouno do opuavang i Yisus Koristus i Tuhan tokou mamarakat, do insan songkuropo kaya Disido pun sinumiliu Isido do tulun omiskin supaya akaya tokou antad diri kinomiskinanJo.
47008010	Nga dogo nopo do ginavo pasal dino, sabap do notimpuunan mujuno dii di toun nakatalib do monguntun do siin om koputusan muju nogi nga potilombuson mujui mivaja do agaan ginavo, aandai nogi salasaion muju do maino.
47008011	Tilombusai mujuno manaak do maja diri koguuo do siin si dikovu mivaja di kagaanan do ginavo muju gosob do asalasai.
47008012	Do nong agaan ginavo muju manaak diri kivaro si dikovu, tantu onuoni do Kinoringan, nga okonko iri auso si dikovu.
47008013	Do okoniko poposusa oku dikovu om papasanang oku di tulun vokon, nga tujuanku nopo om supaya kopidadan kou.
47008014	Irad dino ikovu iri kivaro kosukupan do maino monulung do tulun di osimpitan, jadi sombia do osimpitan kou om kivaro kosukupan diolo obuli monulung kavagu di kosimpitan muju, irad dino sopitutulung ampa kopidadan.
47008015	Irad di nokotulis si Kitab do ka, “Ausoi kolobian di tulun monguntun do oguu maana, om auso kosimpitan di tulun monguntun do okuyak,” ka.
47008016	Monorimakasi ikoino marong di Kinoringan i pogiat di ginavoja om nogi i Titus do monulung dikovu.
47008017	Okoniko minonuut nopo isido di nosiatja do mongoi sino dikovu, nga mimang isido diti ogiat nogi do monulung gosob do kondiri disido agaan ginavo do mongoi sino.
47008018	Om iti iso sulod tokou do povojoonja di Titus. Isido nopo diti nga arajou kasangkat di tongopoiuutunan do tulun i aparsaya siti sabap popitongkop diti Abar do Aandai.
47008019	Om mantad dino isido nogi nopili di tongopoiuutunan do tulun i aparsaya supaya pokoruangon dagai ontok mongurus ikoi diri siin iri pataakon muju, onuon do pangagajo di Tuhan om tanda kagaanan do ginavoja monulung di tulun do Kinoringan silo Vonuvo Yudia.
47008020	Iri nopo tongosiin diri okuutanja om aui dagai sisiawon supaya ausoi tulun do monginsala dagai.
47008021	Do ondomoni dagai iri aandai, okon nopoko si gotuvang do Tuhan nga si gotuvang do tulun nogi.
47008022	Om irino koponuuan dagai do isopo sulod tokou do kumoruang diolo duvo kojuvan. Isido nopo nga soumurno dagai ponginamai, om oilaanjano do ogiat marong isido monulung, om makinpo dii ogiat isido do maino do mangaarap isido do tulungon muju.
47008023	Om i Titus nopo diti nga songkoruanganku do monulung dikovu, om iolo nopo vokon duvo kojuvan nga wakil mantad do tongopoiuutunan do tulun i aparsaya siti om monginggajo iolo di Koristus.
47008024	Sabap diri do urumato mujuno iolo, tanda do au kojuu kou diolo si gotuvang do tongopoiuutunan do tulun i aparsaya, om nogi koilo iolo do oinomod i nikarajouja si dikovu sabap minonguntun kou do siin do monulung kou di tongotulun soi Vonuvo Yudia.
47009001	Sabanar nopo daa om auno daa oporlupo do potulisonku i pokirimon muju do ponulung di tongotulun do songonuvo di Kinoringan silo Vonuvo Yudia,
47009002	do oilaankuno do mimang agaan i ginavo muju do manaak, om narajouku nogi ikovu si di tongokosusuladan siti Vonuvo Mokodunia do irad diti, “I tongokosusuladan tokou si Bandar Korintus silo Vonuvo Akaya nga nokosodiano manaak di toun nakatalib,” kangku diolo. Om mantadno kinogiatan muju i nakaangat di ginavo do koguuo do tulun.
47009003	Nga ati iti tongosulod tokou, i Titus om duvopo kojuvan koruangjo do suuonku sino dikovu, supaya kosodia kouno laaid diri siin do irad di kinomoiku, om oilaanno marong do kitonsi iri pangarajouja dikovu.
47009004	Jadi nong korikot ikoi di tongotulun do Mokodunia sino dikovu auno okosupan kou do au nokosodia kou manaak, supaya au koikum-ikum dagai, do mimang irino kaarapan marong do ginavoja dikovu, om ikovu nga aui oikuman.
47009005	Om irino koponuuanku diolo do mongoi mogulu sino dikovu supaya mongurus laaid diri siin, iri itaak muju irad di najanji muju, om oilaani do agaan ginavo muju manaak om okonko pinajal kou.
47009006	Ondomo mujuno iti, okuyak nopo atanom do tulun om okuyakno iri omoton, nga oguu nopo iri atanom do tulun om oguu-guuno iri tomoton.
47009007	Nga aandaino do sompori-ori manaak ombo iri kagaanan di ginavojo kondiri. Ada kou panaak do avagat ginavo ko pajal-pajalonpo do manaak. Do tulun nopo di agaan ginavo do manaak nga irino au kojuuan do Kinoringan.
47009008	Kikosonggupan bo i Kinoringan manaak gosob do lobi mantad diri kosukupan tokou supaya osukup tokou soumur, om kivaropo lobi mantad diri do pakajon tokou diri pakarajaan taandai.
47009009	Irad di nokotulis si Kitab do ka, “Opuavang i tulun manaak di tulun tomiskin om irino sulian do Kinoringan i kaandaio do ginavojo gosob salaid-laid,” ka.
47009010	I Kinoringanno iri pinoposodia do tiasok di mongungumo om taakanon diri akanon tokou, om irad nogi dino do Isido manaak dikovu do onuu nopo, supaya obintaak kou di tulun tomiskin do opuavang kou diolo.
47009011	Sukupon kou marong do Kinoringan supaya soumur opuavang kou monulung do vokon, jadi nong irad kou dino, oguu tulun diri monorimakasi do Kinoringan sabap diri itaak muju toomod di tulun si Vonuvo Yudia do ipoovit muju dagai.
47009012	Do tujuan nopo diri itaak muju toomod di tulun songonuvon di Kinoringan nga mangangat diolo monorimakasi marong di Kinoringan, okoniko monukup noopo diri kosimpitan diolo.
47009013	Do irino i gaagaya muju di opuavang do vokon, tanda di kogiroto do ginavo muju sabap maja kou di Abar do Aandai pasal di Koristus iri naakun muju. Om sabap mantad diri obintaak kou di tulun do Kinoringan soi Vonuvo Yudia om oguupo tulun vokon di onuan muju do siin, om irino koguu-guu do tulun mangarajou do Kinoringan.
47009014	Om mantad dino sumambayang iolo dikovu mivaja do langadon dikovu sabap aandaman diolo do okonko naalang-alang i Kinoringan opuavang marong dikovu.
47009015	Monorimakasi tokouno marong do Kinoringan do okonko aalang-alang i pinataakJo toomod si daton, irino i TanakJo.
47010001	Kivaropo vokon tangaronku. Iokuno i Poulus i roitan do tulun do atalou nong si gotuvang diolo nga opusu nong si likudan do opigot i tinangaran si suratku. Nga mokitulung oku dikovu do ioku nopo diti om irad di Koristus iri olomi i ginavo om otuud i ginavo.
47010002	Om itino pokitulunganku dikovu do ada oku arago dikovu do rumongit nong korikot okuno, do mimangpo moilo oku rumongit monogur di tongomonunuduk do kapalid, do panantaman daa diolo do gaagayaja nopo nga irad di gaagaya do tulun i maja di kouvangan siti vonuvo.
47010003	Do oinomodi do oluoi ikoi do masipo siti vonuvo, nga gaagayaja lumavan di tulun monuduk di kapalid om okonko irad di gaagaya do tulun di maja diri kouvanganjo kondiri siti vonuvo.
47010004	Do lumavan ikoi diolo irad di tongosoujor lumavan di musujo, nga i sindata nopo pakajonja lumavan nga kuasa do Kinoringan i kadapat monguyas do kuta, irino ponudukan do kapalid, om okoniko i sindata pakajon di tongosoujor siti vonuvo.
47010005	Gorovotonja i kopintaran di kapalid om kalawonja i tulun do osumbung i lumavan di toilaan pasal do Kinoringan supaya obinsalang iolo, om abananja kasangkat i sinoromo laid diolo supaya maja di Koristus.
47010006	Nga osukup nopo dino marong kosompinio dino ginavo muju do rumalan maja di Koristus, om sumodia ikoi nogi laaid do mongukum do monunsub kasangkat diri tulun di au mangasip di tinangaran do Kinoringan.
47010007	Purimono mujuno marong ino gaagaya maino. Nong kivaro iso monunuduk do atatap i ginavojo do aparsaya do nasanganu isido di Koristus, misti soromonon marong disido do ikoi pun nasanganu di Koristus irad disido.
47010008	Om au okui oikuman insan oolianpo iri pangarajouku do i kuasa nakataak di Tuhan dagai, sabap iri pamanggarja di kaparsayaan muju om okoniko do poluoi di kaparsayaan muju.
47010009	Om ombo nopo iri suratku ada muju ondomo do pongindorosiku dikovu.
47010010	Katangaran do tulun di lumavan dogo, “Tangar di Poulus si surat opigot om agarang, ombo bala iti nong sopigotuvang oluoi kaantangan om tangarjo nga auso koonuan,” ka kama diolo.
47010011	Nga apatut tulun irad dino misti mangaarati marong sabap auso pibidaan tangarja si surat ontok do sopiinsodu om gaagayaja ontok do sopigotuvang, nga iri om iiri.
47010012	Mimang au kobulun ikoi do pokirawon si diolo ko parantajon do tongotulun diri misinrajou kondiri, do mamaal iolo di oturan do maja diri kouvanganjo kondiri, om irino pakajon diolo popibanding diri gaagayajo kondiri, antangaipo obudu marong iolo.
47010013	Nga ikoi nopo om aui misinggagajo lobi mantad diri pinagasaban. Om sirino pinagasaban do Kinoringan dagai iri ongoion dagai monuduk, om ikovu sino nga kawasanjapo.
47010014	Do aui nakararat ikoi di pantok vokon di ongoi ikoi sino dikovu porongou diri Abar do Aandai pasal di Koristus, om ikoino nokopogulu rumikot sino dikovu mantad di tulun vokon.
47010015	Om okoniko misinggagajo ikoi diri karaja do tulun vokon i labus mantad diri pinagasaban do Kinoringan dagai. Nga iri arapon dagai supaya kosurut iri kaparsayaan muju, om ikoi nga obojou marong monuduk turus sino dikovu iso pantok diri pinagasaban do Kinoringan dagai,
47010016	om supaya kadapat ikoi popitongkop diri Abar do Aandai si tongovonuvo vokon i labus mantad do vonuvo muju, om nogi supaya aui misinggagajo ikoi di koompuso di karaja diri naanu do tulun vokon i pinagasaban diolo.
47010017	Kadi si Kitab, “Isaai nopo iri misinggagajo om mistino do misinggagajo di karaja do Tuhan,” ka.
47010018	Sabap ii nopo tulun di kouvangan do Kinoringan nga i rojoon do Tuhan, okoniko i tulun di misinrajou kondiri.
47011001	Polonutono i ginavo muju insan irad diti do obubudu oku kopooyok do misinggagajo oku, nga soromonon mad buli bo, kon?
47011002	Do mongimbogu oku pasal dikovu irad do Kinoringan, do ikovu nopo nga irad do raraa diri aupo insan kasala, do nipopogongku di iso kusai, irino i Koristus.
47011003	Nga rumosi oku do sumondiang gaagaya muju, do otoro kou di tulun monunuduk di kapalid om ausono dii ginavo muju gosob do au aavi-avi ginavo muju muvang di Koristus, irad diAwa do notoro di kapandaio di vulanut.
47011004	Do antangaipo nga aandaian kovi poindakod isaai nopo do tulun i rumikot sino dikovu do mongoi porongou dikovu pasal di Yisus, iri sondiang mantad di Yisus iri niporongouja dikovu. Om uvang kou nogi mangaramit di tatod om abar iri roitan diolo do abar do aandai sondiang mantad di Tatod do Kinoringan om i Abar do Aandai i pinotudukja dikovu.
47011005	Om ondomonkuno marong ausoi kinokuranganku mantad diri tulun mamalid dikovu, i roitan muju do “susuuon” i pakaandaion muju.
47011006	Insan au songkuro oku koilo mitangar nga dogo nopo do toilaan pasal di Tuhan om osukupi, do onuu nopo iri oinomod nga nivantangjano dikovu.
47011007	Ontok do porongou oku dikovu di Abar do Aandai mantad do Kinoringan do auso gaji-gaji, irino gaagayaku do misinsuribak oku si dikovu. Om irad nopo diri, mongurumat oku dikovu. Om kopurimananku aui kasala oku do irad dino.
47011008	Ontok do minonuduk oku dikovu binalanjaan oku di sondiang poiuutunan do tulun di aparsaya, om opurimananku do minongorugi oku do vokon do monulung dikovu.
47011009	Om ontok di sino okupo dikovu om osimpitan oku nga au okui monginsusa dikovu, do nong osimpitan oku pun sukupan oku di tongokosuladan tokou mantad Vonuvo Mokodunia. Jajagawonku marong supaya au oku monusa dikovu do maso vagu irad di pogulu do au minonusa oku dikovu.
47011010	Insanpo mai do au oku mokibalanja dikovu osukup okui bo, nga misinggagajo oku do irad diti tangarku, nga au oku otingkod potongkop diti tangarku sino Vonuvo Akaya do mimang oinomod iti tangarku irad do tangar di Koristus.
47011011	Nokuro do irad dino oku do au mokibalanja oku dikovu? Manantam kou naku do au osianan oku dikovu? Auii, mimang au ojuuanku ikovu do oilaan okui do Kinoringan.
47011012	Nga iri kanopo om irino gaagayaku laaid do au oku mokibalanja dikovu supaya i tulun di misinrait do “susuuon” auso paantakan misinggagajo ko mitangar do miirad dagai i karaja diolo.
47011013	Do tongotulun nopo do irad diri okoniko susuuon di Yisus diri oinomod nga iolono iri mononoro. Om sumangalu iolo di susuuon di Koristus diri oinonomod.
47011014	Om auno oiranan tokou diolo do irad diri do insan i Soitan, i kotua do rogon, nga moiloi sumangalu di moloikat tanavau.
47011015	Jadi iradno dino aui oiranan tokou diolo monunuduk di kapalid i tongosusuuon di kotua do rogon, do sumangalu iolo di tulun do abanar, nga kotutukon nopo diri nga oukuman iolo do koontok diri karaja diolo.
47011016	Gulionkupo mitangar iti, ada do kivaro tulun manantam do obudu oku. Nga insan irad dino nong ondomon mujui do obudu oku om pongkinongou kouno dogo supaya kivaroi kopooyok paantakanku do misinggagajo di karajaku irad diri kumimusu dogo.
47011017	Do tangarku nopo diti om okoniko nisuu di Tuhan dogo, nga tangarku nopo diti om misinggagajo, mad di tinangaran do tulun di obudu.
47011018	Do oguu iolo mokirojoo di karaja diolo siti vonuvo, jadi ioku nga irad di diri.
47011019	Do soromonon muju daa om opintar kou, nga nokuro do asabar kou di tongotulun di auso toilalaan di oinomod?
47011020	Antangaipo do uriponon kou, om rampasan kou, om akalan kou di monunuduk di kapalid, om misinggagajo iolo si dikovu om monompiling dikovu nga au kovi okukuvaan.
47011021	Nga oikuman okui mitangar diti do au okui dogo kobulun sumugut irad di gaagaya diolo. Nga nong i tulun mamamalid opusu do misinggagajo do onuu nopo, om ioku nga opusui, nga tinangaranku nopo dino om tangar do tulun tobudu.
47011022	Sabap nong manangkabansa iolo do Ibrani, ioku nga tuluni do Ibrani, om nong manangkabansa iolo do tulun Israil, ioku nga tuluni do Israil, om nong monongkoturunan iolo diIbraim, ioku nogi nga koturunani diIbraim.
47011023	Om nong, “Kumaraja ikoi si di Koristus,” kadiolo, om makinpo dii dogo. Nga soromononku daa do irad do mulau iti katatangaroku. Nga sabanar marong iokuno susuuon di Yisus di aandai mantad diolo, do impogot okuno pojiilo mantad diolo, om asansara do impogot loposon, om soumur do oruaino apatai oku.
47011024	Inlimo okuno loposo di tulun Joudi do torotolu nopulu om sivoi do insan kali.
47011025	Om intolu okuno loposo di tulun Ruum, om insan oku dumpaai do tulun Joudi. Om intolu oku kavaja tumogob silo laut, om insan oku do sangadau om sonsodop mantung-lantung silo laut.
47011026	Om ontok do manau-panau impogot oku asangkaman do loni, om osomungan di tongotulun mangarampas, om pasansarawon di sabansaku do Joudi om nogi tulun di okonko bansa Joudi, om inombo-nombo nopo nga asansara oku silo kababandaran, silo kototolunan, silo laut, om si pialatan di kosuladan di puupura om nokorosi okuno do apatai.
47011027	Om salaidku do misingujan kumaraja diti impogot okuno nakajaman do auso katantangai modop, tuuvan om vitilon do au kaakan, om nakajaman sogiton do lumantag modop om au osukup pakaian.
47011028	Om auno atabajanku mangarait ino vokon, do tikid tadau oku osusa do sumurau marong momiara do tongopoiuutunan di tulun di aparsaya.
47011029	Om kivaro nopo oluoi, ioku nga mad kavaja do lumuoi, om kivaro nopo tulun mangampajat do vokon mamaal do duso, nga araatan oku.
47011030	Nong misinggagajo oku, apatut oku misinggagajo do mantad di pangalaman i tanda di koluajanku.
47011031	Oilaani di Kinoringan, iAmoJo di Tuhan Yisus, do okoniko vuvudutonku iti. Koinggajo i ngaran do Kinoringan gosob salaid-laid.
47011032	Ontok di silo okupo Bandar Damsik, om minonuu i gobonor diri porintawon di Raja Oritas di tongosoujorjo jujumaga do pintu di bandar do manangkap daa dogo.
47011033	Nga aandaipo kivaro iri balatak do pinouluan dogo diolo si luar bandar do mantad di iso jindila si tobon di bandar supaya nokoidu oku.
47012001	Mimang auso kountunganku do misinggagajo, nga apatut okui monorita diri nipoontong om i pinointalang di Tuhan si dogo.
47012002	Otutunankui iso tulun diri naparsaya di Koristus, do tigogi do ongoio irad di sinimbit do pinakaa si tingkat kotolu soi suruga do opuluno om apat toun nakatalib kinapangangaian. Nga aui dii oilaanku marong nong kojuvanpo tinomod di tulun naku iri inongoi do irad di sinimbit ko pinopoontongi toomod di Kinoringan diri, nga Kinoringani koilo diri.
47012003	Gulionkupo kavagu mitangar, oilaanku marong do tulun diri banar-banar inongoi pakaa silo Pirdaus. Nga aui oilaanku marong nong kojuvanpo tinomod di tulun iri inongoi irad di sinimbit ko pinopoontongi toomod di Kinoringan diri, nga Kinoringan koilo diri.
47012004	Om korikot dii isido silo Pirdaus, om kivaro dii tinangaran do norongou disido di au oilaan do tulun mangarait om iri au apatut do roiton do tulun.
47012005	Om iokuno i Poulus ino komoionku, do nokoontong diti nipoontong si dogo. Om apatut oku daa misinggagajo, nga au okui misinggagajo di sondiang mantad diri koluajanku, irino kasansaraanku.
47012006	Nga insan misinggagajo oku diri nipokito dogo nga okoniko tulun oku di obudu sabap mitangar oku diri oinomod. Nga au okui misinggagajo supaya aui urumaton oku marong do tulun lobi mantad ko i naantangan disido si dogo, do i karajaku om i natangarku di norongou disido do tulun okui toomod.
47012007	Om supaya au okui osumbung sabap do i kosumboijanan nokointalang si dogon, nga kivaro iso korualan diti kojuvanku, irino iso toruol irad di kivaro rugi nokotobok siti kojuvanku. Om napakai di kotua do rogon iri toruol do manansara diti kojuvanku supaya osiliu do pangajaran dogo om au okui osumbung.
47012008	Om intolu okuno sumambayang di Tuhan do mokiidu daa diri.
47012009	Nga jawapai oku nogi di Tuhan do, “Aui,” ka, “Osukup Okuno do opuavang dika do mimang mantad di koluojono kointalang kasangkat i kogiroto di kuasaKu,” ka. Sabap diri do aandaian okupo misinggagajo pasal di koluajanku supaya mindaau iri kuasa di Koristus mongungkub dogon.
47012010	Irino sabap do au oku manangkavagatan do osuat di koluoi, i ponginraraat, i kosusaan, i pokoruol, om i manansara dogo do sabap maja di Koristus. Sabap ontok do oluoi oku, ontok nogi diri do kogirot oku.
47012011	Ioku nopo diti nga linogos oku dikovu do misinggagajo, iri sabap do irad oku di tulun do obudu. Oinomod marong, ikovu nono daa iri apatut do mangarajou dogo. Do insan auso pamarasanku aandaman diri monunuduk do kapalid nga ausoi kinokuranganku do onuu nopo mantad diolo i roitan muju do “tongosusuuon di Yisus” iri urumaton muju marong.
47012012	Pangantangan nopo dogo sino dikovu do susuuon oku di Yisus do oinomod nga irino mantad di kolonuto do ginavoku do kointalang i pongintutunan om kosumboijanan om kosunduvan nogi.
47012013	Om aui insan do popigibang-gibangonja i poiuutunan muju momiara mantad di poiuutunan vokon, nga iripo okurang sabap okonko mokibalanja oku dikovu, supaya au avagatan kou, nga ompunan okuno diti salaku.
47012014	Om sabanar marong kointolukuno iti maino do mongoi mandaa dikovu sino. Nga okoniko pavagat oku do tonggungan muju, sabap ikovuno iumonku, okoniko dikovu do siin. Mimang aui apagon do i tangaanak mamalanja di moloingjo, nga apatutno marong do i moloing kondiri mamalanja di tangaanakjo.
47012015	Sabap mimang aandaian oku nogi mangavi-avi povulai do siinku kondiri onuonku do pamalanjaku dikovu insan apatai oku tanda do ponulungku dikovu. Nong irad dino do aui marong kojuuanku ikovu, nokuro do pagaagaanon muju au kojuu dogo?
47012016	Mimang kosotuju kou do auku minongimvagat do tonggungan muju, nga kivaroi dikovu mitangar do momudut oku om mangakal oku dikovu pasal di siin untunon muju do ipoovit dagai.
47012017	Ombo apatut! Ondomonku aupo insan oku nakaanu do untung mantad dikovu do noovit di tulun sinuuku mongoi sino dikovu.
47012018	Ontok do sinuuku i Titus om kivaro nogi tulun vokon do pinokoruangku disido, om ontok dii nga aui minonoro i Titus dikovu, sabap sosoiso i tujuan om sosoiso i gaagayaja.
47012019	Salaid diti kivarono kama sangkaan muju do misimbabanar ikoi di gaagayaja si dikovu, nga oinomod okoniko irad dino. Mimang i tangaronja oinomod si di Kinoringan do kopiiso ikoi di Koristus. Oou dikovu iri au kojuuanku! Kasangkat do onuu nopo nga onuonja do pangapanggor di kaparsayaan muju.
47012020	Modi-kodi oku do okosupanku ikovu do okoniko irad di kouvanganku ontok do korikot oku, do bang irad dino atantu do mongodu oku dikovu, om gaagayaku au kavaja irad di kouvangan muju. Om rumosi okupo do kivaro poiooduan, moidadangki, karaatan, om moititimbai, mangaraat do vokon, mongolimut, osumbung om mongurau.
47012021	Om rumosi okupo do moluon oku do Kinoringan sino gotuvang muju ontok do korikot oku kavagu sino, om lumudus i ginavoku do koontong di tulun toguu i nakavaal do duso di pogulu nga au rinumorogo di duso disido i kasasaim, irad do mamaal do kalalasu om monongondu.
47013001	Itino kointoluku rumikot magandaa dikovu. Kivaro tangar si Kitab do ka, “Nong kivaro tinangaran do papasala do vokon misti kivaro duvo ko tolu tulun saksi baru oinomod iri,” ka.
47013002	Natangarankuno i tongotulun diri kiduso pogulu sino dikovu mivaja kasangkat di tongotulun vokon, di nokoongoi oku sino dikovu di koinduvo. Om maino tangaranku marong kavagu ikovu do osodu okupo dikovu, do nong korikot oku nopo sino dikovu kavagu turus do ukumanku iri tulun do au rumorogo di dusojo.
47013003	Kouvangan muju nopo nga mongontong do tanda do mitangar i Koristus dogo do polombuson si dikovu. Nong ukumanku iri tulun kiduso, irino tanda pokionuon muju. Om aui oluoi i Koristus nong kivaro tomodon si dikovu, nga ogirot marong i kuasaJo si dikovu.
47013004	Sabap insan napatai Isido do pinasalib do mantad di koluajan Disido, nga novijau Isido sabap mantad di kuasa do Kinoringan. Om ikoi nga oluoi si Disido, nga nakavaja ikoi Disido do novijau do mantad di kuasa do Kinoringan om irino kuasa dagai kumaraja si dikovu.
47013005	Misti kondirian muju momurimon nong atatappo do kivaro kaparsayaan muju, om misti kondirian muju momorisa nong kivaropo Koristus Yisus saralom kovijaan muju ko auso. Do auso nopo Koristus sino dikovu om ausono kaparsayaan muju.
47013006	Nga aarap oku do koilo kou do okoniko ikoi au apanggor kaparsayaanja.
47013007	Nga sambayanganja ikovu si di Kinoringan om aui kavaal kou do sala, okoniko mokiontongo ikoi di kuasaja do mongukum. Nga tujuanja nopo om mangangat ikoi dikovu supaya do aandai i gaagaya muju, insanpo do aantangan ikoi dikovu do irad do auso kuasa, nga au monguro ino.
47013008	Do iri nopo oinomod vojoonja om au kadapat ikoi do lumavan diri oinomod.
47013009	Do insan oluoi ikoi, nga aandaian ikoji asalpo do ogirot kou si di Koristus. Om itino sambayangan dagai supaya rumuang ino kaparsayaan muju.
47013010	Om itino kinoponulisanku do pokoyon sino dikovu ontok do osodu okupo dikovu supaya korikot oku nopo sino dikovu om auno dino avagat pongungukumku dikovu do mivaja di kuasa i nitaak di Tuhan dogo, nga pangapanggor iri di kaparsayaan muju, okoniko mongogorovot dikovu.
47013011	Oou kosusuladanku! Gosob siti ponudukanku dikovu. Giat kouno posukup dino kaparsayaan muju, om pongkinongou kouno diti natangarku, om piiso kouno dino ginavo muju om poiandai-andai kouno. Om maja-vajai i Kinoringan dikovu do Isidono i inontodon do au kojuu om kasandadan do ginavo muju.
47013012	Om poisalam-salam kouno inong di pananalam di poisusuladan saralom di Koristus.
47013013	Kasangkat do tulun di songonuvon di Kinoringan siti nga pokirim salam dikovu.
47013014	Mokianu oku di Tuhan Yisus Koristus supaya soumur opuavang mamarakat dikovu, om i Kinoringan au kojuu dikovu, om i Tatod Tolidang sumompuu dikovu. Itino suratku, Mantad dagai, Poulus
48001001	-
48001002	Kumaa si di kosusuladanku si di tongopoiuuntunan di tongotulun i aparsaya di Yisus sino Vonuvo Golotia. Itino surat mantad dogo i Poulus do pokirimonku si dikovu, om kasangkat do kosuladan poimvaja dogo siti nogi nga pokirim salam dikovu. Ioku nopo diti nga linoou do sumiliu susuuon di Yisus. Nga okoniko tulun inontodon pangkatku diti om okoniko mantad tulun minamangkat dogo, nga irino i Yisus Koristus om i Kinoringan Tama iri minamangkat dogo. Om minomijau i Kinoringan i Tama di Yisus Koristus do mantad pialatan di tulun napatai.
48001003	Mokianu oku di Kinoringan i Tama tokou om i Tuhan Yisus Koristus supaya opuavang mamarakat dikovu om poposondod dino ginavo muju.
48001004	I Yisus Koristus nopo nga tinumaak di kojuvanJo kondiri sabap do i duso tokou do popoidu daton mantad diti maso taraat do maja di kouvangan do Kinoringan i Tama tokou.
48001005	Rojoon tokouno i Kinoringan gosob salaid-laid. Amin.
48001006	Osumboijan oku marong dikovu do oruai kou minogidu mantad si di Kinoringan, om minaja kou di sondiang ponudukan iri roitan do tulun do, “Abar do aandai,” kadiolo. Ombo bala iti do i Kinoringan minongoloou dikovu supaya aparsaya kou Disido sabap opuavang i Koristus dikovu.
48001007	Nga oinomodno marong om okoniko Abar do Aandai iri do sosoiso iri Abar do Aandai, nga pinosondiang diri tulun iri Abar do Aandai pasal di Koristus supaya momoringou dikovu.
48001008	Nga adapo om tulun vokon, insan ikoipo, ko moloikatpo kondiri mantad suruga, nong mangaabarno dikovu di sondiang ponudukan do mantad di Abar do Aandai di niabarja laid dikovu pun ovusungi.
48001009	Nakatangar ikoi di pogulu om maino gulitonkupo kavagu mitangar do ovusungno iri tulun mangaabar di ponudukan di okonko Abar do Aandai, iri ponudukan pinosondiang mantad diri rinamit muju mantad dagai.
48001010	Do nong irad dino tangarku isai do kouvangan vojoonku, kouvangan do tulun ko kouvanganpo do Kinoringan? Nga irino kouvangan do Kinoringan iumonku do nong mokirajou oku do tulun nga okoniko turipon oku di Koristus.
48001011	Oou kosusuladanku, popoilo oku dikovu do iri nopo Abar do Aandai nituturanku dikovu om okoniko vinaal-vaal toomod do tulun.
48001012	Do okoniko mantad do tulun kinoilaanku om ausoi tulun do minonuduk dogo nga pinointalang di Yisus Koristus kondiri iri Abar do Aandai siri dogo.
48001013	Oilaan okui dikovu do araat i gaagayaku di ogiat okupo maja di ugama Joudi di pogulu, do okonko aalang-alang oku pokoruol di poiuuntunan di tongotulun i aparsaya di Kinoringan gosob do gorovotonku daa iolo.
48001014	Om iokuno i lobi oingod mantad di tulun diri miirad di umurku do maja di ugama Joudi, do sumabanar oku marong maja di adat di komuokijanja.
48001015	Nga i Kinoringan nopo om minongoloou dogo sabap opuavang Isido dogo, om i sii okupo tijan diinoku om natantuno mantad do nopili oku Disido.
48001016	Om irino kouvangan Disido do pinointalang i TanakJo i Yisus si dogo, supaya popintongkop oku pasal di TanakJo kumaa si di tongotulun di okonko bansa do Joudi. Om ontok diri auso iso tulun do upakatonku,
48001017	om mongoi oku sumamung di susuuon di Yisus i nokopogulu nosiliu do susuuon mantad dogo, i poingijon silo Bandar Yorusalim, nga okoniko do mokituduk oku diolo. Nga polombusanku nono mongoi silo Vonuvo Arab do piipiro linaid, om pogulianku nogi dino silo Bandar Damsik.
48001018	Om katalibpo dii tolu toun om ongoi oku nogi dii silo Yorusalim do mintutun di Koipas gosob do duvo mingguku poirunggum disido siri valaijo.
48001019	Nga ausoi vokon do susuuon di Yisus do nosomunganku nga irino i Yakub, iadiJo di Tuhan Yisus.
48001020	Ombo nopo iti tinulisanku mimang oinomod si gotuvang di Kinoringan, okoniko vudutonku.
48001021	Mantad diri om ongoi oku nogi dii silo Vonuvo do Siria om Vonuvo Kilikia.
48001022	Nga i tongopoiuuntunan di tulun do aparsaya di Koristus silo Vonuvo Yudia nga aupo kotutun dogo.
48001023	Iti noo tinangaran norongou diolo pasal dogo do, “Iri nopo i Poulus di pinopokoruol daton di pogulupo, nga papaabarno dii maino do ponudukan pasal do aparsaya di Koristus, i nokinamanjo daa potingkod di pogulupo,” kadiolo.
48001024	Om pangarajouno dii iolo do Kinoringan do iokuno i kinoontodon diolo mangarajou.
48002001	Om katalibpo dii opulu om apat toun mantad diri, om ongoi okuno dii kavagu silo Bandar Yorusalim duvo ikoi di Banabas om angataiku nogi dii i Titus do kumoruang dagai.
48002002	Kinaangaianku nopo silo nga minaja oku di pinonuuan do Kinoringan saralom ginavoku. Om ontok di korikot oku, poilooku noopo i tongokotua do tulun Koristian silo Yorusalim pasal diri abar di Koristus i nitudukku siri di tulun di okonko bansa Joudi. Mangaabar oku diolo noopo supaya sotuju iolo diri kurionku om aui osia-sia iri pinintudukku di tulun di okonko bansa Joudi mantad di pogulu sampai do maino.
48002003	Om antangaipo i Titus iri nakavaja dogo insan tulun do Yunani isido nga aui linogos diri tongokotua do mokisunat.
48002004	Nga sinompiniku iri tongokotua do tulun Koristian sabap kivaro nogi piipiro tulun do puupura kumisulod do mosok-losok ginumavul dagai om iolono iri mongologos daa di Titus do mokisunat. Om tomodon nopo diolo gumavul dagai nga irino uvang mongilo-ilo di gaagayaja nong maja tokou di Undang-undang Ugama do Joudi ko au. Kouvangan nopo diolo nga monguripon daton daa sabap do pavaja kavagu di Undang-undang Ugama do Joudi, ombo iti do tokou nopo tulun Koristian nga obojou mantad di Undang-undang Ugama do Joudi sabap kopiiso tokou di Koristus Yisus.
48002005	Nga insan potingkuropo nga aui tinumumbojo ikoi diri tangar diolo, supaya opiaraja marong iri Abar do Aandai diri oinomod do poindadawon si dikovu.
48002006	Om aui ruangan di tongokotua do poiuuntunan di tulun Koristian silo iri nokotudukku, om songkuropo ginajo di pangkat diolo nga aui monguro-kuro dogo, do Kinoringan nopo nga aui momili di kipangkat om auso pangkat di tulun.
48002007	Nga kopuriman dii iolo do iti nopo karaja do potuduk di Abar do Aandai si tulun okonko bansa Joudi nga niarap do Kinoringan dogo, irad di Pitrus nogi do inarapan do Kinoringan iti karaja do potuduk di Abar do Aandai si tulun Joudi.
48002008	Do mantad di kuasa do Kinoringan minangangkat di Pitrus do sumiliu do susuuon di Yisus kumaa siri tulun do Joudi. Ioku nogi nga mantad di kuasa do Kinoringan minangangkat dogo sumiliu do susuuon di Yisus kumaa siri tulun okonko bansa Joudi.
48002009	Om koilaai nopo dii di Yakub, i Koipas om i Yaya, iri pinokotua di susuuon di Yisus do opuavang i Kinoringan manaak diti karajaku, om salamno dii iolo dagai di Banabas tanda do moiiso ginavoja diolo, do mongoi ikoi duvo di Banabas siri tulun okonko bansa Joudi, om iolo nopo nga mongoi si tongotulun do Joudi.
48002010	Nga iripo pokionuon diolo supaya au olinganja monulung i tongotulun omiskin, om ioku nga irad dino kagajaan do ginavoku maja diri pokionuon diolo.
48002011	Nga ontok do korikot i Pitrus silo Bandar do Ontukia, minuruk isido di tulun okonko bansa Joudi do mangakan. Nga korikot nopo dii i tongotulun mantad si di Yakub, i monuu do tulun mokisunat, om timbai dii i Pitrus do pangakanan sabap rumosi diolo. Om iolo tongotulun Joudi vokon nga puupura irad di Pitrus sabap norosijan, om insan i Banabas kondiri nga nabajajatan diolo do misimpupura. Jadi toguvangaikui dii monogur i Pitrus do mimang oinomodi do nakasala isido.
48002014	Nga kaantangaiku nopo dii do iri gaagaya diolo om au koontok di ponudukan do oinomod siri Abar do Aandai, om togurokuno dii i Koipas do siri gotuvang kasangkat di tongotulun di aparsaya. Kangku disido, “Ika nopo nga tulunko do Joudi, om maino noubasko maja do gaagaya di tulun di okonko bansa Joudi om okonnoko majakopo di gaagaya irad di koubasan laid tokou tulun Joudi. Nong irad dino, nokuro do mongologoskono do tulun di okonko bansa Joudi do maja diri koubasan tokou tulun Joudi?” kangku disido.
48002015	Nga ikoi nopo om nosusu do bansa Joudi, okoniko mantad di tongotulun di okonko bansa Joudi, iri roitan do kiduso sabap do au maja di Undang-undang Ugama do Joudi.
48002016	Om ikoi pun koiloi do pakabanaron ikoi di Kinoringan sabap aparsaya di Yisus Koristus, do au pakabanaron do Kinoringan i tulun sabap maja diri Undang-undang Ugama do Joudi. Irino dii do aparsaya ikoi di Koristus Yisus supaya pakabanaron di Kinoringan sabap di kaparsayaanja si Disido om okoniko sabap do maja diri Undang-undang Ugama do Joudi.
48002017	Om maino oingod ikoji do mokibanar si di Kinoringan sabap kopiiso ikoi di Koristus, nga insan irad dino aantangan ikoji do kiduso irad di tongotulun do okonko bansa Joudi. Irad nopo diri i Koristus naku popoduso dagai? Aui.
48002018	Nong gumuli oku kavagu maja diri Undang-undang Ugama do Joudi iri niadaku di pogulu, tantu do atalangno marong do nakasala oku.
48002019	Do minsoromo oku do irad di napatai oku si Undang-undang Ugama do Joudi do irino minamatai dogo, om irad do minogidu oku mantad diri supaya mijau oku do maja do kouvangan di Kinoringan.
48002020	Om irad do nakavaja oku di Koristus do pinasalib; om poimvijau okui nga okonko iokupo poimvijau nga irino i Koristus kondiri siti dogo. Om soromononku nopo do kovijaanku nopo siti vonuvo do maino nga maja diri kaparsayaanku di Tanak do Kinoringan i au kojuu dogo om pinataak i kojuvanJo do patajon sabap dogo.
48002021	Sabap diri do au okui magada diti do opuavang i Kinoringan daton. Nong oinomodno do pakabanaron tokou di Kinoringan sabap do maja di Undang-undang Ugama do Joudi diri om osia-siano iri kinapatajan di Koristus.
48003001	Oou tongotulun do Golotia, obudu kouno dii. Mimang kivaro mongurik dino ginavo muju. Do i pogulu nakaarati kouno marong onuu nopo iri nitudukku dikovu pasal do kinapatajan di Yisus Koristus siri salib.
48003002	Nga mokiilo oku dikovu diti, nong potingkuro kou nakaanu di Tatod do Kinoringan. Irino sabap do maja kou di Undang-undang Ugama do Joudi ko sabappo do minongkinongou om aparsaya kou di Abar do Aandai? Nga mimang nakaanu kou di Tatod do Kinoringan sabap do minongkinongou om aparsaya kou di Abar do Aandai.
48003003	Mimang nolijot ino sinoromo muju. Nokotimpuun kouno maja di Koristus do mangaarap di Tatod do Kinoringan, nga maino andasan mujupo daa do obuli kou maja di gaagaya do tulun popotilombus dino kovijaan muju gosob do koovion.
48003004	Oguuno najaman muju sabap aparsaya kou di Abar do Aandai, om aui daa osia-sia i najamanan muju.
48003005	Om mongoduat okupo dikovu kavagu: inonuan kou naku do Kinoringan di TatodJo om vinaalJo i kosunduvan sino dikovu sabap do maja kou di Undang-undang Ugama do Joudi ko sabap do aparsaya kou di Koristus? Nga mimang nonuan kou di Tatod do Kinoringan om vinaalJo i kosunduvan sino dikovu sabap do aparsaya kou di Koristus.
48003006	Irad nogi dino iIbraim, do kivaro tinangaran si Kitab do, “Aparsaya iIbraim do Kinoringan, om irino dii do anggapon isido do Kinoringan do tulun di abanar,” kadiri tangar si Kitab.
48003007	Na, ondomo mujuno dii do kasangkat tulun di aparsaya do Kinoringan om irino koturunan diIbraim.
48003008	Om nipotulis di Kinoringan laid siri Kitab do natangar Disido irad diti ka, “Abanar i tongotulun di okonko bansa Joudi do mantad di kaparsayaan diolo di Kinoringan,” ka. Irino sabap do naabaran laaid do Kinoringan iIbraim di Abar do Aandai irad diti, “Abarakatan kasangkat i tongobansa siti vonuvo do mantad dikau,” ka.
48003009	Aparsaya gia iIbraim, irino kaanu-anu disido do barakat, om irad nogi dino kasaangkat di tongotulun vokon do aparsaya nga abarakatan irad diIbraim.
48003010	Nga ovusung kasangkat i tulun do mangaarap do pakabanaron iolo sabap maja di Undang-undang Ugama do Joudi. Do kivaro tinangaran si Kitab do, “Pointikid di tulun di au rumalan maja kasangkat di tinulis siri buuk do Undang-undang Ugama do Joudi nga ovusung do Kinoringan,” ka.
48003011	Om atarangno marong do ausoi tulun pakabanaron si di Kinoringan nong maja isido di Undang-undang Ugama do Joudi, do kadi si Kitab, “Iri nopo tulun do otulid i ginavo sabap aparsaya isido do Kinoringan nga kivaro kovijaan do auso koovion,” ka.
48003012	Nong maja i tulun di Undang-undang Ugama do Joudi om auno oporlupo isido do aparsaya do Kinoringan, do kivaro tinangaran si Kitab do irad diti, “Tulun di maja di Undang-undang Ugama do Joudi om ausono kosilapan, irino kaanu do kovijaan,” ka.
48003013	Nga i Koristusno minongolukat dagai tulun do Joudi do popoidu mantad di kovuvusung di Undang-undang Ugama do Joudi, om irino nosuat Isido diri kovuvusung sabap sinumuvoli dagai. Om irino do nokotulis si Kitab do ka, “Novusungno i tulun di pinogivis siri savat kaju!” ka.
48003014	Om novusung nogi i Koristus supaya i tongotulun do okonko bansa Joudi nga onuan diri nibarakat do Kinoringan sabap kopiiso di Koristus Yisus, irad di barakat nitaak di Kinoringan diIbraim. Om irino supaya kaanu tokou di Tatod do Kinoringan i nijanji do Kinoringan sabap aparsaya tokou di Koristus.
48003015	Oou kosusuladanku, monuturan oku irad diri koubasanan tokou do tikid tadau, do irad di duvo tulun do mijanji. Sombia nopo do nosoinan diolo mongiduvo iri surat janji diri, om isaai nopo tulun nga auno buli mongimban ko mongoruangpo di janji diri.
48003016	Nga kasangkat diri janji do Kinoringan nga irino iIbraim om i koturunanjo jinonjian. Nga komoion nopo do janjiJo diri do “i koturunannu,” ka nga irino i Koristus. Nga ausoi komi do i tongokoturunan, irad di oguu tulun komoionJo.
48003017	Komoionku nopo nga iri pinongojonjian do Kinoringan i natantu Disido mantad di pogulu. Nga iri nopo i Undang-undang Ugama iri nitaak di Kinoringan do apat naatus om tolu nopulu toun di tourino om aui obuli potingkod ko mongurang diri janji do Kinoringan mantad di pogulu.
48003018	Do nong posongonuvon di Kinoringan do tulun i kovijaan do auso koovion mantad diri Undang-undang Ugama do Joudi, om okonnoko majapo di janjiJo. Nga oinomodno sabap do i Kinoringan minangajanji om irino dii do pataakonJo diIbraim.
48003019	Nong irad dino do onuan tokou do kovijaan mantad diri janji do Kinoringan, onuu dii tujuan diri Undang-undang Ugama do Joudi? Kapataakan nopo di Kinoringan diri Undang-undang Ugama supaya oilaan iri kasalaan tokou, om Undang-undang Ugama nopo diri nga obuli pakajon gosob do korikot i koturunan diIbraim, irino i Koristus i kinomoi diri janji. Om Undang-undang Ugama nopo diri nga pinolombus di tongomoloikat porikot si di Musa do isidono wakil do Kinoringan kumaa siri tongotulun Israil.
48003020	Nga nong kivaro duvo tulun mangajanji, oporlu do kivaro wakil, nga i Kinoringan nopo nga sosoisoi i pinangajanji diIbraim.
48003021	Nong irad dino lumavan naku iri Undang-undang Ugama do Joudi diri janji do Kinoringan? Tantu aui. Do nong kivaro daa undang-undang do porikot di kovijaan do tulun, komoion nopo diri nga pakabanaron do Kinoringan iri tongotulun mantad di undang-undang diri.
48003022	Nga natangarno siri Kitab do kasangkat do tulun nga irad do nouvung do duso sabap i gaagayajo do araat, om irad nopo diri isaai nopo aparsaya nga pataakon i nijanji mantad do Kinoringan sabap aparsaya di Yisus Koristus.
48003023	Nga di aupo nokorikot i Koristus, iri parsayawon tokou, nga masi tokoupo do porintawon marong diri Undang-undang Ugama irad do nouvung siri jiil, gosob do nokointalang i Koristus. Om aparsaya tokou Disido ampa nogi kalabus tokou mantad si kuasa di Undang-undang Ugama do Joudi.
48003024	Nong irad dino, iri nopo Undang-undang Ugama diri nga irad diri mangangajaga do tangaanak do monuduk daton gosob do korikot i Koristus, supaya pakabanaron tokou do Kinoringan sabap aparsaya tokou di Koristus.
48003025	Nga maino nopo dii do nokorikotno i Koristus, iri nono parsayawon tokou, om okonno dii ko jagaan tokoupo diri Undang-undang Ugama do minonuduk daton.
48003026	Om kasangkat tokou nga nosiliu tangaanak do Kinoringan om kopiiso tokou di Koristus Yisus sabap do naparsaya tokou Disido.
48003027	Om kasangkat tokou nga binotisan saralom ngaran di Koristus, jadi irad do nakapanampakai tokou di Koristus, do tumimpuun tokou sumugut diri gaagaya Disido.
48003028	Om ausono dii pisondiangan di tulun Joudi om i tulun di okonko bansa Joudi, om ausono dii pisondiangan do turipon om okonko turipon, om ausono dii pisondiangan do kusai om tongondu, do nokopiiso tokouno do miirad iri kaparsayaan tokou di Koristus Yisus.
48003029	Nong i Koristusno sumanganu daton om itokouno iri irad di koturunan diIbraim, om songonuvon tokou onuu nopo i nijanji di Kinoringan.
48004001	Nga komoionku nopo om irad di tanak i manansanganu di porompon di tamajo, do insanpo mai do kasanganu isido kasangkat do barang diri, tapi irad di turipon isido salaid do tanganakpo.
48004002	Do ontok diri, jagaanpo isido di tulun iri kinorunggumojo om i momimiara di barang do songonuvonjo, gosob do norikot i maso irad di nibilin di tamajo laid.
48004003	Om tokou nogi nga irad diri tanak di pogulupo, sabap do uriponon tokou di rogon siti vonuvo.
48004004	Nga korikotpo dii marong i maso diri natantu om suuo nogi dii di Kinoringan i TanakJo mongoi siti vonuvo i nipaanak di iso tongondu, om porintawon Isido di Undang-undang Ugama do Joudi.
48004005	Jadi irad dino mongolukat Isido di tulun di porintawon do Undang-undang Ugama diri supaya obuli Isido mananganak daton.
48004006	Nga sabap do osiliu tokou do tangaanak do Kinoringan, om irino dii kinoponuuan Disido di Tatod di TanakJo masu si ginavo tokou gosob do mongoloou i TatodJo do mokiAmo, Amo!
48004007	Nong irad dino okonnoko pinokoturipon tokoupo nga pinakatanak tokouno Disido. Jadi nong tangaanak tokou do Kinoringan, nga kaanu tokou nogi kasangkat diri posongonuvon Disido di tangaanakJo.
48004008	Di aupo kotutun kou do Kinoringan, ikovuno pinokoturipon do rogon i roitan muju do, “Tongokinoringan iri,” ka, nga okoniko Kinoringan iri.
48004009	Nga maino nopo dii do nokotutun kouno do Kinoringan, nga apatut do tangaronku i Kinoringan do kotutun dikovu, om monguropo dii do mokiuripon koupo kavagu di rogon siti vonuvo diri auso guna-guna iri oluoi om omiskin?
48004010	Momuadat kou noopo diri tongotadau, om vulan, om maso tadau tagajo, om pomutounan.
48004011	Osurau oku nong osia-siano iri karajaku sino dikovu.
48004012	Oou kosusuladanku, pokionuonku marong dikovu do sumugut kou dogo do au oporintaan do Undang-undang Ugama do Joudi, do ioku nga nosiliu inongi dikovu tulun di okonko bansa Joudi. Om aupo insan kou sumala si dogo.
48004013	Ondomo mujuno do ontok di timpuuni do mangaabar oku dikovu diti Abar do Aandai irino sabap do kitoruol oku.
48004014	Om songkuropo toruolku diri do poposusa dikovu pun au okui posuribakon dikovu, nga pinoindakod okui dikovu do inong di moloikat do Kinoringan, ko inongpo di Koristus Yisus pinoindakod oku dikovu.
48004015	Do songkuro kasanango di ginavo muju ontok diri nga maino onuno dii koompusan? Aparsaya oku dikovu ontok diri do nong adapat-dapat mujupo daa monungkit mongidu ino mato muju, nga sungkitonno om pataakon muju daa dogo sabap do kaandaio di ginavo muju.
48004016	Nga soromononku maino nosiliu oku kama do musu muju sabap do porongou oku dikovu diri ponudukan do oinomod.
48004017	Iri nopo tongotulun mamamalid om mongoi papaabar marong di tinangaran dikovu nga okoniko aandai iri tujuanjo, do tujuan nopo diolo diri nga poporijang daton supaya do maja kou marong diolo.
48004018	Nga nong kabatuki i tujuan, aandaii do soumur ogiat kou di gaagaya do aandai, om okoniko ontok noopo do poirunggum oku si dikovu.
48004019	Oou tangaanakku di au kojuuanku, nasansara okuno kavagu kopurimananku sabap dikovu, irad di tongondu do asansara monsusu, om asansara okupo salaid do i gaagaya muju di aupo koinong diri gaagaya di Koristus.
48004020	Nga uvang okuno marong daa nong sino okuno poirunggum dikovu maino, supaya do okoniko iti-iti noo tangaronku dikovu daa, do nolijotno iti sinoromoku dikovu.
48004021	Oou dikovu kosusuladanku iri uvang do mokiporinta di Undang-undang Ugama do Joudi, kinam koupo rumongou dogo do patarangonku dikovu iri ponudukan do oinomod i nokotulis siri buuk do Undang-undang Ugama do Joudi.
48004022	Do siri nopo nga kivaro nokotulis do minaganak iIbraim do duvo kusai. Iri nopo koiso om tanakjo di tongondu turiponjo iri pinaapid, om iri nopo koduvo nga tanakjo diri tongondu okonko turipon.
48004023	Nga iri nopo tanak di tongondu pinokoturiponjo om najadi irad di koubasan do tulun, nga iri nopo tanak di tongondu di okonko turipon najadi sabap nijanji mantad di Kinoringan.
48004024	Iti nogi onuon do poiradan do mongoduvo iolo tongondu diri nga poiradan diri duvo piniokunan do Kinoringan si di tongotulun. Iri nopo koiso om iAgar ngaranjo, om minaganak isido di sumiliu do turipon. Om iAgar nopo nga poiradan nogi di Undang-undang Ugama do Joudi, i nitaak do Kinoringan siri Kulud do Sinai.
48004025	Om Kulud do Sinai nopo nga siri Vonuvo do Arab. Om iAgar nogi nga miirad diti Bandar Yorusalim maino do uriponon, do i tongotulun mijon siri Yorusalim nga pinokoturipon di Undang-undang Ugama do Joudi irad di tanak diAgar do uriponon.
48004026	Nga iri nopo Yorusalim si savat suruga om irino irad di savo diIbraim i tongondu di okonko turipon, i Sara ngaranjo, om i Yorusalim si savat suruga nga irad do pinokotidi tokou.
48004027	Do kivaro siri Kitab nokotulis do irad diti, “Ou dika tongondu, kaandaiaino i ginavonu do ika au nokokinam do maganak. Pongoluvapno om sajauno do ika do au insan asansara monsusu. Do iri nopo tongondu di noiduan do savo om lobi-lobipo ginuu do tanak mantad do tongondu di kisavo,” kadi tinangaran si Kitab.
48004028	Oou kosusuladanku, tokouno iti tangaanak do Kinoringan i najanji do Kinoringan, do itokouno irad diIsak do naanak diIbraim sabap i nijanji do Kinoringan.
48004029	Nga ontok diIbraim, iIsmail nopo nga nosusu irad di koubasanan di tulun, nga pokoruol isido diIsak, irino i tanak diri nosusu mantad do kuasa di Tatod do Kinoringan. Om irad nogi dino maino, do iri nopo tongotulun maja di Undang-undang Ugama do Joudi nga pokoruol diri tongotulun do maja di Koristus.
48004030	Nga onu kadi natangar siri Kitab? Kadi tangar do Kinoringan siri Kitab, “Adaaino ino tondu turipon mivaja dino tanakjo, do ino nopo tanak do turipon om aui oboogijan dino songonuvon di tanak diri tongondu di okonko turipon,” kadi Kinoringan.
48004031	Oou kosusuladanku, irad nopo diri, itokou nopo nga irad di koturunan diri tondu di okonko turipon, okoniko irad di koturunan diri tondu di turipon.
48005001	Tokou nopo maino nga okonko irad di turipon do misti maja diri Undang-undang Ugama do Joudi, sabap i Koristus pinapalapas daton! Sabap diri do tatapno siri kinoiduan muju om adano mokiuripon kavagu diri Undang-undang Ugama do Joudi.
48005002	Pongorongou kouno marong! Ioku i Poulus do popoilo dikovu nong mokisunat kouno, nga auso dii guna muju di Koristus.
48005003	Porongoonkupo kavagu ikovu do pointikid-tikid di tulun do mokisunat nopo nga misti do maja kasangkat di Undang-undang Ugama do Joudi.
48005004	Om ikovu nopo dino i mangaarap di Undang-undang Ugama do Joudi do pakabanar daa dikovu si di Kinoringan nga nokoinsodu kouno dii mantad di Koristus om nokoidu kouno dii mantad di ginavo do Kinoringan do opuavang dikovu.
48005005	Nga ikoi nopo om miintong do kaanu di iarap-arapja, irino do pakabanaron ikoi di Kinoringan sabap aparsaya ikoi di Koristus mantad do kuasa di Tatod do Kinoringan.
48005006	Do ii nopo tongotulun di nokopiiso di Koristus Yisus nong mokisunat ko au mokisunat pun miinongi do ausoi kountungan. Nga iri aparsaya di Koristus oporlu, do irino popoimbulai di ginavo do au kojuu di tulun vokon.
48005007	Do iri nopo di pogulu om olosu kovi marong maja diri ponudukan di oinomod. Nokuroi do pobojoon muju i tulun monginlolomok dikovu popotingkod maja diri ponudukan di oinomod?
48005008	Nga ii nopo nakabajajat dikovu om okoniko mantad di Kinoringan iri minongoloou dikovu.
48005009	Insanpo mai do okuyak i ponudukan di au oinomod nga irad di poudor, do insan okuyak nga kakambangi di kasangkat do tapung.
48005010	Nga atatap marong i ginavoku sabap kopiiso tokou di Tuhan do ausono daa soromoonon muju sondiang mantad dogo. Nga isai-isai nopo iri tulun di momoringou di ginavo muju om irino oukuman do Kinoringan.
48005011	Oou kosusuladanku, ioku nopo dogo aui monuduk do oporlu iri sunat supaya kaanu do kovijaan do auso koovion, om irino dii do pokorualan oku di tongotulun Joudi. Do insan monuduk okupo pasal diri kapatajan di Koristus siri salib, nong monuduk oku nogi do oporlu iri sunat nga aui rumaatan i tongotulun Joudi dogo.
48005012	Nga tulun nopo diri momoringou dikovu do monuu do monunat nga aandai nogi do rumijang iolo supaya obojou di kouvangan diolo kondiri om aui obojou momoringou dikovu.
48005013	Oou dikovu i kosusuladanku, pinoidu kouno mantad do maja diri Undang-undang Ugama do Joudi, nga okoniko pinoidu do maja diri kouvangan muju kondiri, nga irino do apatut kou do moiuup-uup sabap do au kojuu di tulun vokon.
48005014	Do kasangkat diri ponuuan saralom do Undang-undang Ugama do Joudi nga nountun sumiliu do iso ponudukan do irad diti, “Misti do auko kojuu di tulun vokon irad dino kojuvannu kondiri,” ka.
48005015	Nga nong auso ginavo muju do irad dino, koguru kouno di gaagaya do dupot do moisisinduol kou kondiri, nga antatangai mujuno supaya au kovi moipapatai.
48005016	Nga itino tangaronku dikovu do misti do mokiporinta kou soumur di Tatod do Kinoringan supaya om au kovi kaavaja diri kouvangan do kojuvan muju diri araat.
48005017	Do kouvangan muju nopo diri araat nga kumilavan diri kouvangan di Tatod do Kinoringan, om kouvangan nopo di Tatod do Kinoringan nogi nga kumilavan di kouvangan muju di araat, om mongiduvo diri nga au miandai, supaya aui olumbusan muju maja iri kouvangan muju daa.
48005018	Nga nong noporinta kouno di Tatod do Kinoringan, nga iri nopo Undang-undang Ugama om auno monguasa dikovu.
48005019	Do gaagaya nopo do tulun mantad di kouvangan do ginavojo kondiri om atalangi do irad diti: mamaal kalalasu, mikaraja do asaim, monongondu,
48005020	sumamba di okonko i Kinoringan, kitoilaan, moibobonsi, moiodu-odu, mongimbogu, obingungos, mokiinggojoo do ngaran, moititimbai, rumijang do kivaro karaatan,
48005021	tumaai, moginovukan, moginakanon do auso gosob om oguupo mantad diri. Kasangkat diri nitaalikku dikovu pogulu, iri nogi itaalikku dikovu maino do tulun nopo do kivaro gaagaya do irad diri nga aui kadapat masu siri Kopomorintaan do Kinoringan.
48005022	Nga gaagaya nopo do tulun kivaro Tatod do Kinoringan om atalangi do au kojuu do vokon, om i ginavo oponu do kasanangan, osondod i ginavo, alanut i ginavo, obinsianan, aandai i ginavo, obintuman do janji,
48005023	osuribak i ginavo om kokodos. Om nong irad dino gaagaya tokou nga maja tokou di undang-undang do Kinoringan.
48005024	Tongotulun nopo diri nasanganuno di Koristus Yisus om napataino diolo iri gaagayajo taraat, irino gaagaya do tulun om kasangkat diri kouvangan do kojuvan di araat om i kouvangan do ginavo do araat.
48005025	Nga nong Tatod nopo do Kinoringan minanaak do kovijaan tokou, om misti tokou soumur maja diri isuu Disido.
48005026	Ada tokouno misinggagajo, om moiruruol do ginavo om moitaai-taai.
48006001	Oou kosusuladanku, nong kivaro nopo tulun do adapatan do kisala, aandai do ikovu tulun diri nokuasaan di Tatod do Kinoringan mongoi mangangat disido gumuli kavagu si di Kinoringan. Nga misti do otuud i gaagaya muju mitangar disido, om jaajagawono, ada sampai osuat kou do ponsubaan do rogon.
48006002	Poiuup-uup kouno do monulung di tulun diri nosuat do kosusaan tagajo, sabap irad kouno dino maja diri nisuu di Koristus.
48006003	Nong kivaro nopo tulun minsoromo daa do agajo isido, ombo iti aui, irino tulun di monoro do kojuvanjo kondiri, kon?
48006004	Nga apatut marong do sompori-ori momurimon di gaagayajo kondiri. Nong gaagayajo aandai ampa nogi do aandaian isido. Nga ada poirad-irado diri gaagaya do vokon nong aandai ko araat.
48006005	Do apatut sompori-ori mongurus do tonggunganjo kondiri.
48006006	Iri nopo tulun di tudukan di tangar do Kinoringan nga apatut marong manaak do onuu nopo si di tulun di monuduk disido.
48006007	Ada kou kapalid, okonko pobojoon do Kinoringan i tulun do moro-toro Disido, sabap irad di tulun momukabun do onuu nopo tonomon disido om irino omotonjo.
48006008	Om irad nogi dino i gaagaya do tulun, do isai-isai iri mamaal do araat irad diri mananom do tuva do araat do mangavi-avi di kouvanganjo do araat, om irino kopongomot do kapatajan. Nga isai-isai tulun diri mamaal do aandai irad di mananom di tuva do aandai do maja di kouvangan do Tatod do Kinoringan, om irino kopongomot diri kovijaan di auso koovion iri pataakon di Tatod do Kinoringan.
48006009	Sabap diri do ada tokouno kababasai di gaagaya do aandai. Nong au lumuvau i ginavo tokou do aparsaya, nga orikot nopo dino iri maso do kapangamatan tokou dino di tuva do aandai mantad di karaja tokou di aandai.
48006010	Jadi nong irad dino, kayono mangandai kasaangkat di tulun, om makin nogi mangandai di kosusuladan tokou di aparsaya di Koristus.
48006011	Antangaino marong iti tulisanku siti do agajo iti urup, do tunturuku kondiri monulis diti.
48006012	Iri nopo tulun mokirajou dikovu sabap do miintong do aparsaya kou diolo daa om irino mongologos dikovu mokisunat, do iri nopo sunat nga jalan diolo supaya au pokorualan sabap aparsaya di kinapatajan di Koristus si salib.
48006013	Nga insan iolo di nosunatan nga aui maja di Undang-undang Ugama do Joudi, do iri nopo kouvangan diolo do monunat dikovu nga supaya kivaro jalan diolo misinggagajo do nabajajatan kou do mokisunat.
48006014	Nga ioku nopo dogo om au okui uvang do misinggagajo pasal do onuu nopo, nga iri nopo pisinggajaanku nga pasal di Yisus Koristus i Tuhan tokou i napatai siri savat do salib. Sabap diri do soromononku do iti nopo gaagaya diti vonuvo nga nakavaja nogi napatai si salib gosob do ausono kuasa di kouvangan diti vonuvo si dogo, om onuu nopo iri kouvanganku siti vonuvo nogi nga napataino si salib.
48006015	Do osunatan ko au osunatan nga miiradi do auso guna, nga irino i ginavo do kavavagu do kivaro guna.
48006016	Nga mokianu oku supaya i Kinoringan di poposondod do ginavo om monginsian di tongotulun do maja diti ponudukan, mivaja kasangkat di tongotulun Israil diri oinonomod tulun do Kinoringan.
48006017	Mantad maino om ada do kivaro songulun do poposusa kavagu dogo, do itino koilaan do songonuvon oku di Yisus do kivaro ralap siti kojuvanku mantad di tulun di au aparsaya Disido.
48006018	Oou kosusuladanku, mokianu oku di Yisus Koristus i Tuhan tokou supaya soumur opuavang mamarakat di ginavo muju. Amin. Mantad dogo, Poulus
49001001	Kumaa si di kosusuladanku, i songonuvon di Kinoringan sino Bandar Ipisus, iri tongotulun di rumalan maja di Koristus Yisus. Itino surat mantad dogo, i Poulus, i nopili di Kinoringan maja do kouvanganJo supaya sumiliu do susuuon di Koristus Yisus.
49001002	Mokianu oku di Kinoringan i Tama tokou om i Tuhan Yisus Koristus supaya opuavang mamarakat dikovu om poposondod dino ginavo muju.
49001003	Rojoon tokouno i Kinoringan, iAmoJo di Yisus Koristus i Tuhan tokou, do opuavang manaak daton pointikid-tikid di barakat mantad di TatodJo Tolidang si suruga sabap do nokopiiso tokou di Koristus.
49001004	-
49001005	Sabap iri aupo novorun iti vonuvo om nopili tokouno laaid do Kinoringan do piisoon tokou di Koristus, supaya olidang tokou om auso sala si gotuvang Disido. Om kinoponontuan nopo do Kinoringan do mananganak daton saralom di Yisus Koristus sabap do au Isido kojuu daton. Om irino kouvanganJo do aandai,
49001006	supaya arajou i kogojoo Disido sabap opuavang toomod Isido daton do kopiiso tokou di TanakJo. Om au Isido kojuu diri TanakJo.
49001007	-
49001008	Sabap kopiiso tokou di Koristus om mantad di raaJo nga nolukat tokou, irino noompunan i duso tokou sabap okonko naalang-alang Isido opuavang marong daton do auso gosob. Om maja diri kopintaro om pongorotian do Kinoringan
49001009	nga nokointalangno Disido si daton i kouvanganJo iri aupo nivantang si di tongotulun di pogulu, do irino tinantu Disido mantad di pogulupo sabap kaandaioJo do salasaion di Koristus.
49001010	Do kouvangan nopo di Kinoringan di natantuJo laaid nga irad diti, sombia do orikot i maso iri tinantuJo nga piisoon Disido kasangkat i silo suruga om i siti vonuvo, om i Koristusno kapala monguasa kasangkat diri.
49001011	Irad diri, tinantu do Kinoringan pogulupo do pinili tokou sumiliu do tulunJo sabap kopiiso tokou di Koristus. Kasangkat dino nga tinumanJo maja diri kouvangan di natantu Disido laaid,
49001012	supaya ikoi nopo tongotulun Joudi di nokopogulu mangaarap di Koristus nga mangarajou diri kagajaan do Kinoringan.
49001013	Om ikovu nga irad nogi dino, do korongou kou nopo di tinangaran do oinomod, om aparsaya kou nogi di Koristus, do tinangaran do oinomod diri nga irino Abar do Aandai do mongovit do kovijaan si dikovu. Om saapai kou dii di Kinoringan diri TatodJo Tolidang, irino i Tatod Tolidang di najanji Disido di pogulupo, do pongilaan do tulun kou Disido.
49001014	Om irino Tatod Tolidang mangajamin daton do kaanu tokou kasangkat di nijanji do Kinoringan do insan tadau, om lukaton tokou di Kinoringan mantad do tongoraraat om osiliu tokou di sanganuJo om mangarajou tokou nogi di kagajaan Disido.
49001015	Sabap do onuan tokou di nijanji do Kinoringan, ontok do nokorongou oku do aparsaya kou di Tuhan Yisus om au kou kojuu di tulun di songonuvon di Kinoringan,
49001016	om auno otingkod-tingkod oku monorimakasi si di Kinoringan sabap dikovu, om au oolinganku ikovu mangarait tikid-tikid do sumambayang oku.
49001017	Om pokionuonku ikovu si di Kinoringan di Yisus Koristus i Tuhan tokou, irino Tama do kikagajaan supaya onuan kou marong di Tatod Disido. Tatod nopo Tolidang diri nga manaak dikovu do kopintaran om popointalang Isido di Kinoringan si dikovu supaya kotutun kou marong Disido.
49001018	Om pokionuonku nogi do Kinoringan ikovu supaya poingkalaton Disido ino mato do ginavo muju gosob do koilo kou diri onuu nopo mantad di Kinoringan iri arapon tokou do insan tadau, irino pinangalaavan Disido daton, om koilo kou nong songkuro kosukupo diri kagajaan do barakat di nijanji Disido do ipasanganu di tongotulun songonuvonJo.
49001019	Om koilo kou komuro ginirot di kuasa do Kinoringan i kumaraja si kovijaan tokou diri naparsaya Disido. Om ginirot nopo do kuasa Disido i si daton om miinong ginirot do kuasa
49001020	i nivijauJo di Koristus mantad si kapatajon, om poogom si ponong vanan Disido, iri pantok di agajo kuasa silo suruga.
49001021	Do asavat marong i Koristus mantad di kasangkat diri monguasa silo savat si vinavang, om iri kikuasa, om iri kisinundu, om iri kipangkat, om pointikid-tikid diri kingaran siti vonuvo maino om nogi si vonuvo koduvo.
49001022	Om kasangkat do onuu nopo nga nipokuut do Kinoringan di Koristus, om pinataak Disido i Koristus si poiuuntunan diri tulun naparsaya do sumiliu irad do tulu do kumotua Isido kasaangkat do onuu nopo kumaa siri poiuuntunan diri tongotulun di aparsaya.
49001023	Om iri nopo i poiuuntunan diri tulun aparsaya nga irad do kojuvan di Koristus i niposukup Disido, om Isido kondiri monukup kasaangkat diri onuu nopo do sombo-sombo nopo.
49002001	Om ikovu nopo di pogulupo nga irad do poimpataipo mantad di kasalaan muju om i tongoduso muju di nakapatai dikovu.
49002002	Do ontokpo diri maja koupo do adat siti vonuvo, om poimvaja kou di kotua do rogon i pinokokinoringan muju silo savat vinavang, i monguasa di tongotulun diri au rumongou do tinangaran di Kinoringan.
49002003	Oinomod marong do tokou kasangkat nopo diti nga inong nogi diolo di pogulupo, do minaja tokou di gaagaya do tulun, om maja tokou onuu nopo iri kouvangan kondiri, om minsoromo tokou di araat, om tokou nogi nga kivaro kagaagayawo di karaatan do Kinoringan irad nogi di tongotulun vokon.
49002004	Nga i Kinoringan nopo om agajo marong kosianan om au marong kojuu daton,
49002005	do insan nong napatai i tatod tokou sabap di kasalaan tokou nga pinoompot tokovi di Koristus momijau. Novijau kou sabap opuavang i Kinoringan daton.
49002006	Om vinijau tokou nogi di Kinoringan sabap piniiso tokou di Koristus Yisus, om porunggumon tokou nogi Disido do momorinta silo suruga.
49002007	Kinaa do Kinoringan irad diri do orikot iri iso tadau do ipoontong Disido do opuavang maamarong Isido do auso gosob, do aandai Isido daton sabap do kopiiso tokou di Koristus Yisus.
49002008	Do kinovijaan tokou nopo nga sabap opuavang i Kinoringan daton do aparsaya tokou di Koristus, om okoniko mantad do tumos tokou do kumaraja do pinataak nopo toomod do Kinoringan.
49002009	Jadi nong irad dino auso kinoontodo tokou do misinggagajo, do okoniko mantad di karaja tokou kondiri do kaanu tokou di kovijaan diri auso koovion.
49002010	Do tokou nopo diti nga vinaal do Kinoringan, do vinorun tokou kavagu do kopiiso tokou di Koristus Yisus supaya aandai iri gaagaya tokou, irino i gaagaya do nisodiano laaid di Kinoringan do vojoon tokou.
49002011	Nong irad dino, ondomo mujuno do ikovu nopo nga tuluni do kaapir di pogulupo, om roitan kou di tulun Joudi do, “Auso sunat,” ka, do iolo nopo bansa Joudi nga mangakun do kisunat, irino sunat di vaalon do tulun si kojuvan.
49002012	Nga ontok nopo diri om osodu koupo marong di Koristus, om okonko tombonuvo kou di tulun Israil iri bansa diri nopili di Kinoringan. Om ausopo boogian muju dikovu diri pinongojonjian do Kinoringan i nijanjiJo di siolo. Om ausopo pangaarapan muju om ausopo Kinoringan muju siti vonuvo.
49002013	Om di pogulu osodu koupo mantad di Kinoringan, nga maino nopo dii nokoinsomok kouno sabap nokopiiso kouno di Koristus Yisus mantad di kinapatajan Disido.
49002014	Do i Koristusno popiandai daton, sabap pinoirunggum Disido ikoi tulun Joudi om ikovu tulun di okonko bansa Joudi sumiliu do iso bansa. Om noiduno i koontodon tokou miodu sabap di kinapatajan di Koristus do irad di monguyas Isido diri tobon i nakasapad daton.
49002015	Om i Undang-undang Ugama do Joudi om i ponuuan disido siri nogi nga inidu di Koristus, supaya kosompuu Disido i duvo bansa sumiliu do iso bansa kavavagu do kumoruang Disido. Om irino gaagaya Disido popiandai daton.
49002016	Sabap di kinapatajan di Koristus siri salib, pinotingkod Disido iri pioduan di tulun Joudi om i tulun di okonko bansa Joudi. Om irino i kinapatajan Disido siri salib do posiliu diolo do iso kojuvan om pinapaandai diolo mongiduvo bansa si di Kinoringan.
49002017	Do rinumikot i Koristus do papaabar di Abar do Aandai pasal do kopiandaian do kumaa siri kasangkat do tulun. Irino popiandai dikovu i tulun di okonko bansa Joudi i osodu di Kinoringan, om ikoi tulun Joudi i osomok Disido.
49002018	Om maino kasangkat tokou i tulun Joudi om i tulun di okonko bansa Joudi nga obuli minsomok si di Kinoringan i Tama, do isoi Tatod do Kinoringan i poinsomok daton sabap mantad di kinapatajan di Koristus.
49002019	Jadi nong irad dino okoniko tulun sondiang kou, om okoniko tulun do monongijon kou, nga ikovuno sampaganakan do Kinoringan om tulun kou suruga do koruang kovi di tulun vokon di songonuvon di Kinoringan.
49002020	Om ikovu nopo nga irad di valai vatu do pinosusun do pinoimpou si di tongosusuuon di Yisus om i tongonabi, iri popolombus di tinangaran do Kinoringan. Nga i Koristus Yisus kondiri sinumiliu irad do vatu do pinoiliu si pinsuk do pinonimpuunan di valai.
49002021	Om i Koristusno iri mongunguut do valai, do mantad Disidono mapou-sapou i tulun aparsaya Disido gosob do sinumiliu pinakavalai sasambayangan di tolidang songonuvon do Tuhan.
49002022	Om saralomno Disido do navaal tokou irad di valai do sinumiliu do tiijonon di Kinoringan mantad di TatodJo.
49003001	Om irino do ioku i Poulus do nokojiil sabap do kumaraja oku si di Koristus Yisus do monuduk dikovu tulun di okonko bansa Joudi.
49003002	Tantu nokorongou kouno do opuavang i Kinoringan manaak dogo do karaja do monuduk dikovu do irino kaandaio muju.
49003003	Nga pinointalang do Kinoringan si dogo maino iri aupo nivantang Disido si di tongotulun di pogulupo, nong onu iri tinantu Disido kumaa si dikovu irad di pinodibakku monulis silo savat diti.
49003004	Om kabasa kou nopo diti nga koilo kovi diri pongorotijanku diri aupo nivantang do Kinoringan si di tongotulun di pogulupo, nga maino nopo dii om pinointalangno dii asal di Koristus.
49003005	Di pogulu nopo nga aupo niabar do Kinoringan di tongotulun iti komoionku, nga ampa nogi dii do maino do pinointalang do Kinoringan iti, do i Tatod Tolidang do popointalang di tongosusuuon di Yisus om i tongonabiJo di olidang.
49003006	Komoion nopo diri aupo nivantang do Kinoringan di pogulupo nga irad diti: i tongotulun di okonko bansa Joudi nga kokoruang di tongotulun Joudi do sumanganu di tongobarakat mantad di Kinoringan sabap aparsaya iolo di Abar do Aandai, om sumiliu do isoi kojuvan, om kopiirad iolo do karamit di janji do Kinoringan sabap do kopiiso di Koristus Yisus.
49003007	Sinumiliu oku do iso tulun kumaraja potongkop diti Abar do Aandai sabap opuavang i Kinoringan dogo, om inonuan oku do kogiratan di kuasa Disido supaya obuli oku nogi kumaraja diri.
49003008	Om iokuno i auso ngaran-ngaran do auso koinongo di tulun vokon i songonvuon di Kinoringan. Nga insan irad dino nga opuavangi i Kinoringan dogo, irino do nonuan oku Disido do kuasa porongou do tulun di okonko bansa Joudi pasal kaandaio di Koristus di auso gosob.
49003009	Om nonuan oku nogi Disido do kuasa do popointalang do tulun diri natantu do Kinoringan iri aupo nivantang Disido si di tongotulun di pogulupo, supaya koilo iolo do monuman i Kinoringan diri natantu Disido si di tulun di okonko bansa Joudi, sabap ii nopo di pogulupo nga pinolosokpo di Kinoringan i tinantu Disido diri. Isidono iri minomorun kasaangkat do onuu nopo.
49003010	Tomodon nopo do Kinoringan irad dino nga supaya ii nopo tongomoloikat diri monguasa silo savat si vinavang iri au aantangan om iri kikuasa nga obuli koontong maino diri poiuuntunan di tulun naparsaya di Koristus, om oilaani diolo iri kopintaro do Kinoringan diri moisosondiang.
49003011	Popointalang i Kinoringan di kopintaroJo diri do maja di kouvanganJo iri tinantu Disido laaid iri auso tinimpuunon, i pinorikot Disido sabap karaja di Koristus Yisus i Tuhan tokou.
49003012	Om opusu tokou minsomok do Kinoringan om atatap i ginavo tokou aparsaya Disido sabap do nokopiiso tokou di Koristus om aparsaya tokou Disido.
49003013	Jadi nong irad dino, itino pokionuonku dikovu do ada poluvauo ino ginavo muju do koontong diti kasansaraanku sabap dikovu, do iti nopo nga kountungan mujui.
49003014	Om sabap do piniiso tokou di Kinoringan i aparsaya di Koristus om irino do sumingkotud oku sumambayang si gotuvang di Tama tokou,
49003015	i pinoposiliu daton do sampaganakan Disido, irino kasangkat do koturunan siti vonuvo om i tongomoloikat si suruga.
49003016	Om sumambayang oku si di Kinoringan kumaa si dikovu, supaya onuan kou Disido di kuasa mantad diri kogojooJo di poinlobi, om kogiroto di kaparsayaan muju mantad di TatodJo Tolidang,
49003017	om supaya koindada i Koristus sino ginavo muju mantad di kaparsayaan muju, om atatap om ogirot i ginavo muju do au kojuu do vokon.
49003018	-
49003019	Om sumambayang oku nogi supaya ikovu mivaja do kinasangkatan di vokon tulun di songonuvon di Kinoringan nga koilo do au kojuu i Koristus daton lobi mantad do tongotoilaan do tulun. Om sumambayang oku supaya moilo kou mangaarati do gaagaya di Koristus do au kojuu daton, iri alaab om alanggau om asavat om aralom. Om sumambayang oku nogi supaya i gaagaya muju koinong marong di gaagaya do Kinoringan.
49003020	Rojoon tokou i Kinoringan do Isidono kikuasa do obuli monulung lobi ginuu mantad di pokionuon tokou ko iripo soromoonon tokou maja di kuasaJo di kumaraja si daton.
49003021	Om i Kinoringan pogojoon di poiuuntunan diri tongotulun di aparsaya di Koristus, om pogojoon nogi di Koristus Yisus gosob do tundan-monundan di koturunan do auso koovion. Amin.
49004001	-
49004002	Om irino monuu oku marong dikovu do papaandai dino gaagaya muju supaya soumur koontok diri niloou do Kinoringan dikovu. Iokuno, i Poulus i poinjiil sabap diti karaja di Tuhan, do mokianu dikovu do posuribak, om polomi om palanut do ginavo muju do kumaraja. Om poisabar-sabar kouno tanda do moisusuli kou au kojuu.
49004003	Giat kouno momiara dino kopoisompuuvan muju di Tatod do Kinoringan do i kopiandaian muju i pokogos dikovu sumiliu do iso.
49004004	Do itokou nopo nga nosiliu irad do iso kojuvan om isoi Tatod do Kinoringan, om irad nogi dino do isoi pangaarapan tokou i niloou do Kinoringan daton,
49004005	om Tuhan nga isoi, om kaparsayaan tokou nga isoi, om nibatis daton nga isoi,
49004006	om Kinoringan nga isoi, i Tama kasangkat do tulun, om Isidono i momorinta kasangkat do onuu nopo, om kumaraja kasangkat do onuu nopo mantad di kuasaJo, om siri Isido kasangkat do onuu nopo.
49004007	Nga opuavang i Kinoringan manaak si pointikid-tikid daton do maja diri pataakon di Koristus,
49004008	irad diri tinangar siri Kitab do ka, “Di minsavat Isido soi pantok do asavat marong, asapou i tulun do natangkap do pinavaja Disido. Om inonuan Disido i tongotulun do onuu nopo i nitaakJo,” ka.
49004009	Om onu bato komoion di tinangaran do, “Mininsavat Isido,” ka? Komoion nopo diri nga minindaaupo Isido siti vonuvo sampai nakasaralom Isido diti tana.
49004010	Om Isidono iri minindaau om Isido nogi iri mininsavat i katalib kasangkat do tavan, supaya kotongkop i kogojoo Disido sombo-sombo pantok.
49004011	Isidono iri minanaak do kosonggupan di tongotulun diri siniliuJo di tongosusuuon di Yisus, om i tongonabi, om i popotongkop diti Abar do Aandai, om i tongogambala ko i monunuduk do tinangaran do Kinoringan.
49004012	Kinaa do Kinoringan irad dino supaya osukup kasangkat i tongotulun di songonuvon Disido om kadapati muup diti karaja do papapanggor di kaparsayaan di tulun si kojuvan di Koristus, irino tulun di aparsaya,
49004013	gosob do miiso marong i kaparsayaan tokou om toilaan tokou pasal di Tanak do Kinoringan. Om murut-surut i toilaan tokou, gosob do osukod irad do kojuvan, om onuu nopo i gaagaya di Koristus nga osugutan tokou.
49004014	Om okonnoko tumanganak tokoupo do au atatap i kaparsayaan irad di umbak do opitului-tului do tilibon do sarup do au atantu koongoi-ongoio, iri maja di ponudukan diri tulun di mangakal do irino kosisidio diolo do monoro gosob do apalid.
49004015	Nga itino tangaronku, gaam do mitangar tokou diri oinomod mivaja do au kojuu do tulun vokon, supaya sumurut i gaagaya tokou di aandai, irad di gaagaya di Koristus i nosiliu do pinokotulu tokou.
49004016	Om Isidono kinokuuto tokou kasangkat, irino i boogian do kojuvanJo di moisosondiang, om pinisuputan di pilungaban do iso-iso boogian siri kojuvanJo, supaya kopoiuup-uup i boogian diri, om murut-suruti tokou saralom kojuvan di Koristus om manggor i kaparsayaan tokou sabap au kojuu do vokon.
49004017	Om mantadno do kuasa di Tuhan mitangar oku, om pobontolonku mitangar dikovu do ada kou gumuli maja di gaagaya do tulun kaapir, iri auso tantu-tantu di sinoromo.
49004018	Do aupo noukab i ginavo diolo, om osodupo marong iolo mantad do kovijaan diri nitaak di Kinoringan sabap kobuduan diolo do nokokodouno i ginavo diolo,
49004019	om auno dii kopurimanpo iolo do koikuman, om mikubobojo iolo do monongondu, om ausono toliban diolo di gaagaya do asaim do auso gosob.
49004020	Nga ikovu nopo i nokoomit pasal di Koristus om okonnoko iradpo di tulun do kaapir.
49004021	Do ikovu nopo nga nokorongou marong pasal Disido, om notudukan kou nogi pasal Disido do maja diri oinomod si Disido.
49004022	Sabap diri do iliaino iri gaagaya muju laid i nontodon di toro muju togina do mamaal diri taraat i mongorusak dikovu sabap i kouvangan muju taraat i monoro dikovu.
49004023	Om misti pointalangon muju i ginavo om sinoromo muju di kavavagu.
49004024	Om pakajon mujuno i gaagaya muju di kavavagu i vinorun do pinosugut di gaagaya di Kinoringan, om popointalang do kabanaro om kolidango di ginavo di oinomod.
49004025	Sabap nopo diri om tingkod kouno misimvudut, om pitangarno di tulun vokon diri oinomod do itokou nopo gia diti nga irad do boogian di kojuvan di Koristus.
49004026	Kivaro nopo karaatan muju om ada pobojoo iri do kaangat dikovu mamaal do duso, om ada pobojoo i ginavo muju rumaatan gosob do asadapan.
49004027	Om adano onuai do pantok i kotua do rogon sino ginavo muju.
49004028	Om ii nopo tulun di noubas manakau om adano manakau kavagu, nga gaam nogi do monginontob kumaraja kaandai-andai supaya kivaroi piduvoon disido do pataakon di tulun do osimpitan.
49004029	Om mitangar kou nopo nga adano minrarait diri tangar di araat, nga mitangar kou noopo diri tangar di aandai, i kapanggor di kaparsayaan om i koontok di kokurangan si ginavo do vokon, supaya osiliu iri do barakat di tulun nokorongou.
49004030	Om ada kouno monusa di Tatod Tolidang do Kinoringan iri nisaap do Kinoringan dikovu, koilaan do ikovu nopo nga tulun Disido gosob do orikot i tadau do kopongolukatan marong dikovu mantad di araat.
49004031	Adaai mujuno kasangkat i taraat si ginavo muju, iri oruol ginavo si do vokon, om obinraatan, om obingungos, om moiodu-odu, om misimvudut do vokon om kasangkat di ginavo do uvang mangaraat di tulun vokon.
49004032	Nga poinsian-sian kouno, om poribauono ino ginavo muju monulung do vokon, om poiampun-ampun kouno irad di Kinoringan do minangampun dikovu sabap kopiiso kou di Koristus.
49005001	Sabap diri misti sumugut kou do Kinoringan, do pinakatanak kou Disido, iri au kojuuanJo.
49005002	Om misti do tumilombus kou maja diri gaagaya muju do au kojuu do tulun vokon saralom kovijaan muju irad di Koristus do au kojuu daton. Om sinumonginan Isido kondiri pataak di kojuvanJo do sinumiliu do isogit supaya mongidu di duso tokou, sabap kinapatajanJo nopo nga sinumiliu irad di iso parsambaan om isogit di sorobon do aangod osingud do Kinoringan.
49005003	Nga gaagaya muju nopo nga misti do koontok diri gaagaya di tulun diri songonuvon di Kinoringan, om adano marong do kivaro mamaal kalalasu, om onuu nopo iri gaagaya do ongosasaim om mokimamaa, insan roiton nga au obuli.
49005004	Om ada kou mitangar diri ongosasaim, ko i tangaron do auso komoion, ko i tangaron do misingkuyaug do araat, nga gaampo mitangar kou do monorimakasi di Kinoringan.
49005005	Do soromonono marong iti, do ii nopo tulun di mamaal kalalasu om i tulun di au rumalan maja di adat ugama, nga auso boogian si Kopomorintaan di Koristus om i Kinoringan. Om i tulun di atamaa nga irad nogi dino do pinokokinoringan disido iri arata.
49005006	Jadi ada kou pokipalid diri tangaron do tongotulun do, “Okoniko duso iri,” kadiolo, do ausoi guna tangar diri, do irino sabap karaatan do Kinoringan di tulun do au tumantang rumongou di tinangaran Disido.
49005007	Sabap diri do ada kouno kumiandam do tulun irad diri.
49005008	Do ikovu nopo di pogulupo nga irad do saralom kovi do totuvong. Nga do maino nokoimban kouno mongoi si saralom do tanavau sabap nosiliu kouno tulun do Tuhan. Sabap diri do lumilombus kou paandai dino gaagaya muju do poimvijau kouno si tanavau.
49005009	Do tanavau nopo diri om popoimbulai kasangkat do kaandaio om kabanaro om onuu nopo iri oinomod.
49005010	Om omit kouno marong nong onu iri gaagaya do kaandaian di Tuhan.
49005011	-
49005012	Om ada kouno kumiampajat di tulun si totuvong do mamaal diri tongoraraat iri auso koompusan. Do insanpo roiton muju iri gaagaya diolo do olosok nga koikum-ikumi. Nga pavantango mujuno kasangkat iri do araat,
49005013	do sombia nopo do pavantangon muju si tanavau i vinaal diolo si totuvong, atantu do oilaan do irino araat, sabap siri nopo tanavau om aantangan kasangkat,
49005014	om onuu nopo iri aantangan siri tanavau om songonuvon do tanavau. Om irino dii kinatangaran do tulun do iso poiradan do, “Oi tulun di nokoodop, posikno, om ika di napatai saralom dusonu tungagno mantad kapatajon om avaangan i ginavonu di Koristus,” ka.
49005015	Sabap diri do purimono mujuno marong nong potingkuro ino gaagaya muju. Sugut kouno di gaagaya di tulun di opintar marong om ada sugut di tulun do auso toilalaan.
49005016	Om pakajo mujuno i maso muju kaandai-andai, do maso nopo do maino nga oguu tulun do araat.
49005017	Sabap diri do ada kou kobudu, nga iloo mujuno marong nong onu iri gaagaya muju do kouvangan do Tuhan.
49005018	Om ada kou moginovukan do irino koontodon muju do mamaal do araat, nga gaam nogi do mokiporinta kou diri kuasa di Tatod do Kinoringan.
49005019	Om moitututuran kou do mantad do Buuk Sinding si Kitab om i tinangaran mantad do lolongoi i pangarajou do Tuhan, om lolongoi mantad di Tatod do Kinoringan, om ovi-oviono ino ginavo muju lumongoi do pangarajou di Tuhan mivaja do tuunijon.
49005020	Om misti do soumur monorimakasi kou di Kinoringan Tama tokou kasangkat do onuu nopo saralom ngaran di Yisus Koristus i Tuhan tokou.
49005021	Om moitutunduk kouno sabap mongurumat kou di Koristus.
49005022	Oou koonduan kou di kisavo! Tunduk kouno di savo muju, irad do tumunduk kou di Tuhan,
49005023	do kusai nopo nga kotua di savojo irad di Koristus nga kotua di poiuuntunan do tongotulun di naparsaya Disido, do Isidono irad do tulu om iri poiuuntunan do tongotulun di naparsaya Disido nga irad do kojuvanJo, do Isidono iri Momimijau diolo.
49005024	Om ikovu nopo tongotongondu di kisavo nga tumunduk di savo muju kasangkat do onuu nopo, irad diri poiuuntunan di tongotulun di naparsaya di Koristus nga tumunduk Disido.
49005025	Oou kokusajan kou di kisavo! Misti au kou kojuu di tongosavo muju irad di Koristus do au kojuu di poiuuntunan di tongotulun di naparsaya Disido om tinumaak nogi Isido kondiri gosob do napatai sabap diri duso tokou.
49005026	Kinaa di Koristus iri supaya mongolidang Isido diri poiuuntunan di tongotulun di naparsaya Disido. Om kolidangan nopo diri nga mantad di tinangaranJo om poonsuon nogi dino di vaig,
49005027	supaya patatap Isido diri poiuuntunan di tongotulun di naparsaya Disido si gotuvangJo do kivinaang, om olidang, om auso sala-sala, om au orongut, om auso kumurudot kulit om sondiangpo mantad dino.
49005028	Irad nopo dino i tongokusai di kisavo, nga apatut do au kojuu di savojo irad do au kojuu di kojuvanjo kondiri. Do isaai nopo kusai di au kojuu di savojo nga irino au kojuu di kojuvanjo kondiri.
49005029	Do ausoi tulun do obonsi diri kojuvanjo kondiri, nga tandaian nogi paakan om momiara. Om i Koristus nogi nga irad do papaakan om momiara diri poiuuntunan di tongotulun di naparsaya Disido.
49005030	Do itokou nopo diti nga tongoboogian do kojuvan di Koristus, irad do tongolongon om tongotakod om sondiangpo.
49005031	Om kivaro tinangaran si Kitab do irad diti, “Irino sabap do rumijang i kusai diamojo om iinojo do misompuu di savojo, om irad dino okonnoko duvopo kojuvan diolo nga irino miiso iri raa om tonsi diolo,” kadiri tinangaran si Kitab.
49005032	Nga aupo nivantang marong si di tongotulun pogulu iri komoion di tinangaran si Kitab do aralom iri, tapi pongorotijanku nopo diri om pasal di Koristus om iri poiuuntunan di tongotulun di naparsaya di Koristus.
49005033	Nga pointikid-tikid di kusai iri kivaro savo nga misti do au kojuu di savojo irad do au kojuu di kojuvanjo kondiri, om i tongondu nogi nga apatut do mongurumat di savojo.
49006001	Oou tongotangaanak kou, pikubobojo kouno do tudukan diamonu om iinonu sabap irino gaagaya muju do apatut do nokopiiso kou di Tuhan.
49006002	Do kivaro iso Undang-undang Ugama do Joudi do nokotulis si Kitab do irad diti, “Urumatono iamonu om iinonu,” ka. Om undang-undang nopo diti nga nokopogulu mantad di vokon iri kivaro janji.
49006003	Janjijo nopo nga irad diti, “Om ososogitkoi om alanggau umurnu siti vonuvo,” ka.
49006004	Oou kokusajan kou di kitanak, ada pokorualai i ginavo di tongotangaanak muju ontok do monuduk, nga ajarono kaandai-andai om tudukaino di ponudukan do Tuhan.
49006005	Oou kouripanan kou, pikubobojo kouno di tuan muju siti vonuvo mivaja do rumosi do kavaal do kasalaan. Om sompinio mujuno ino ginavo muju do kumaraja kaandai-andai, irad do poingkaraja kou si di Koristus.
49006006	Vojoo mujuno irad dino, nga okoniko ontok noopo do antang-antangan kou di tuan muju supaya rojoon kou disido, nga ovi-oviono ino ginavo muju maja diri kouvangan di Kinoringan do ikovu nopo dino nga turipon di Koristus.
49006007	Om ada kou kavagat ginavo do papapanau do karaja, om anggapon mujuno do poingkaraja kou si di Tuhan om okoniko si tulun.
49006008	Do oilaan mujui do pointikid-tikid do tulun di turipon ko tulun di okonko turipon nogi nga kaanui do isuli mantad di Tuhan maja di gaagayajo do aandai.
49006009	Oou kotuanan kou, ikovu nogi nga tandaiai mujuno ino turipon muju, om tingkod kouno do mongindoronok diolo, om soromonoo mujuno do isooi i Tuan muju silo suruga, om aui momili Isido do tulun.
49006010	Om itino pongovian do mitangar oku dikovu do girot kouno saralom do Tuhan, do kuasaJo nopo nga agajo i pogirot dikovu.
49006011	Om panansabung kouno kasangkat diri pakaian do moipaparang i mantad do Kinoringan do ikovu nopo diti nga irad do soujor supaya ongopapanggor kou mingkakat do lumavan di kotua do rogon iri popolomi do ginavo muju supaya otoro kou daa.
49006012	Do musu tokou nopo nga okoniko tulun, nga kasangkat diri monguasa silo savat iri au antangan, om iri kikuasa, om iri momorinta maso totuvong maino om iri tongorogon soi savat do vinavang.
49006013	Sabap diri do onuo mujuno kasangkat iri pakaian i mantad do Kinoringan om panansabung kouno do moipaparang, om orikot nopo dino tadau di araat, maso di moipaparang nga apanggor kovi mingkakat do lumavan, insan aavipo i maso do kumiparang di tongorogon nga aui akala kou.
49006014	Sabap diri do kapanggor kouno mingkakat om sodiano laaid, om pamakai kouno onuu nopo iri oinomod do pinakakambot muju om mamakai di ginavo do abanar do pinakasabung supaya ponirung di kangkab muju,
49006015	om mamakai di ginavo do agaan do pinakakasut mongoi popintongkop di Abar do Aandai do abar nopo diri nga popoilo do obuli iti tulun kumiandai di Kinoringan.
49006016	Om tumilombus kouno aparsaya di Koristus do irino irad do ponirung di kojuvan muju, om opisoki kasangkat i ramok diri kipinuang do isopuk di kotua do rogon dikovu.
49006017	Om onuo mujuno i kovijaan di auso koovion do pinokotupi bosi, om tinangaran do Kinoringan iri nitaak do Tatod do Kinoringan do pinakakaris muju.
49006018	Om sambayang kouno pointikid-tikid maso, om pivojoon muju do sumambayang do onuu nopo pokitulungon muju, om mokianu kouno do onuu nopo do maja diri ituduk di Tatod do Kinoringan dikovu. Om itino kangku dikovu do jaajagawo mujuno, om ada kouno kababasai do sumambayang si di Kinoringan do mokitulung diri kasangkat di tongotulun do songonuvon di Kinoringan.
49006019	Om sambayangan oku nogi dikovu, supaya onuan okui do Kinoringan do toilaan monuduk ontok do poporongou oku di tinangaran Disido om opusu okui popintuduk pasal di Abar do Aandai di aupo nivantang si di tongotulun di pogulu.
49006020	Om maino poinjiil oku pasal do nosiliu oku do wakil do Kinoringan do mangaabar di Abar do Aandai. Sabap diri sambayangai okuno dikovu supaya atatap okui do opusu monuturan di Abar do Aandai irad di apatut do iporongouku.
49006021	Om otuturanan kovi di Tokikus pasal dogo supaya oilaan mujui dogo do koongongoio siti. Om i Tokikus nopo diti nga sulod tokou di au kojuuanku om isidono songkoruanganja di rumalan muup di pakarajaan do Tuhan.
49006022	Om itino koponuuanku disido sino dikovu, supaya oilaan mujui i koongoi-ongoioja siti om supaya popogirot isido di ginavo muju.
49006023	Oou kosusuladanku, mokianu oku di Kinoringan Tama om i Yisus Koristus i Tuhan tokou supaya osondod iri ginavo muju, om au kou kojuu do tulun vokon om aavi-avi i ginavo muju do aparsaya.
49006024	Om kavagupo mokianu oku di Kinoringan supaya do opuavang mamarakat dikovu do maja-vaja kasangkat dikovu i au kojuu di Yisus Koristus i Tuhan tokou, do i ginavo muju auso gosob do au kojuu Disido. Mantad dogo, Poulus
50001001	Kumaa si di kosusuladanja, ikovu tongokotua om i tongoponulung mivaja di tongotulun vokon i songonuvon di Kinoringan iri sino Bandar Polipi, irino tongotulun do kopiiso di Koristus Yisus. Iokuno i Poulus duvo di Tomotius, iri turipon di Yisus Koristus, pokirim diti surat soi dikovu.
50001002	Mokianu ikoi di Kinoringan i Tama tokou om i Tuhan Yisus Koristus supaya opuavang mamarakat dikovu om poposondod dino ginavo muju.
50001003	Sombibia nopo do aandamanku ikovu nga monorimakasi okuno do Kinoringanku.
50001004	Om sombibia nopo do sumambayang oku dikovu kasangkat nga asanang marong i ginavoku,
50001005	sabap kopiiso i ginavo muju monguup dogo do popitongkop diti Abar do Aandai mantad diri togina ontok di kaparsayaai kou di Yisus om gosob do maino.
50001006	Om atatap marong i ginavoku do pinotimpuun di Kinoringan mamaal di karaja do aandai siri ginavo muju, om tantu do potilombuson Disido i karaja diri gosoobi do orikot i Tadau Kogunggulianan Kavagu di Yisus Koristus.
50001007	Om apatut nogi do inong dino soromononku dikovu kasangkat do auku koolingan ikovu mongondom si ginavoku. Om insan poinjiil okupo, ko aupo pinojiil oku nga posuungonkui iti Abar do Aandai, om pogirotonku i ginavo di tongotulun i aparsaya om salaid diri poimvaja kovi dogo muriman-purimani do opuavang i Kinoringan daton.
50001008	Do oilaan di Kinoringan iti ginavoku mimang lumangad dikovu kasangkat, do au oku kojuu dikovu irad di Koristus Yisus do au kojuu dikovu.
50001009	Sumambayang oku dikovu si di Kinoringan supaya muang-ruang i ginavo muju do au kojuu do tulun vokon, om oilaan mujui iri oinomod om koilo kou monimbang diri aandai om au.
50001010	Om sumambayang oku supaya koilo kou momili diri aandai. Om iradno dino olidang kou om au kou pakasalawon do onuu nopo ontok do orikot i Tadau Kogunggulianan Kavagu di Koristus.
50001011	Om sumambayang oku nogi supaya osukup iri gaagaya muju do abanar, irino tuva diri kinaraja di Yisus Koristus gosob do poinggojoon om rojoon i Kinoringan.
50001012	Oou kosusuladanku, aandaian oku do koilo kou do onuu nopo i nopurimananku, irino nontodon do kivaro kinosuungo diti Abar do Aandai.
50001013	Antangaipo nga insan i tongotulun si valai di raja om kasangkat di tongotulun vokon nga nokoilono do pinojiil oku sabap do kinumaraja oku kumaa si di Koristus.
50001014	Om koguuo do kosuladan do nakatatap i ginavojo di Tuhan sabap do nokojiil oku, om makin nogi dii do kopusu om au rumosi iolo do papaabar diti tangar do Kinoringan.
50001015	Nga oinomodi do kivaro tulun mangaabar pasal di Koristus do dumangki dogo om mogium toomod do ngaran. Nga i vokon papaabar di abar Disido mivaja do gaagaya do aandai.
50001016	Mimang do irad diri iolo sabap aui marong kojuu iolo dogo do nokoilono iolo do nisuu do Kinoringan iti karajaku do papaarati diti Abar do Aandai si di tulun di lumavan.
50001017	Nga iolo nopo vokon om aui otulid i ginavo diolo do papaabar diri abar di Koristus, tomod noopo do mokiinggojoo do ngaran do panantaman daa do irad dino gaagaya diolo do mongoruang do kasansaraanku siti jiil.
50001018	Nga aui monguro-kuro ino. Insan araatpo ko aandai tujuan diolo, nong i Koristuspo iabar nga asanang i ginavoku. Om mimang soumur do asanang i ginavoku,
50001019	do oilaankui do kotutukon nopo diti kasansaraanku nga polobuson oku mantad siti jiil, sabap di sambayang muju om sabap di Tatod di Yisus Koristus monulung dogo.
50001020	Do kouvanganku nopo om araponku, irino adapo do kivaro nunuu do koikumanku, nga soumur daa do opusu oku, om makin-makinpo dii do maino diti supaya onuu nopo i koongoi-ongoio do kovijaanku, insan ovijau ko apatai okupo nga i Koristus i poinggojoonku.
50001021	Do ioku nopo diti salaid do poimvijaupo nga misti maja oku do ponuuan di Koristus. Nong apatai oku nga ountung okui,
50001022	nga nong poimvijau okupo, kadapat okui kumaraja di karaja do kiguna. Jadi ioku kondiri au koilo di kouvanganku nong sombo iri pilionku.
50001023	Obinsalang iti ginavoku, nga uvang oku daa nong olijot kam olijot oku, om korunggum okuno di Koristus do inono aandai marong.
50001024	Nga mimang oporlui do poimvijau oku supaya kotulung oku dikovu.
50001025	Om atatap marong iti ginavoku do aupo apatai oku, do oilaankui do siisiti okupo dikovu salaid diti supaya amaju kovi om asanang i ginavo muju do mantad di kaparsayaan muju.
50001026	Kalabus oku siti jiil om koguli oku sino dikovu, makinpo dii pangarajou muju di Koristus Yisus sabap ioku.
50001027	Om potingkuropo i gaagaya muju nopo nga misti do koontok diri ponudukan diti Abar do Aandai di Koristus. Jadi nong koongoi oku mandaa dikovu, ko au oku koongoi, nga orongoukui do ongogirot om kopiiso ginavo om pomuandaman muju. Om poisosompuu kouno do monginontob papaarati di Abar do Aandai si tongotulun di lumavan dikovu sabap di kaparsayaan muju.
50001028	Ada kouno korosi dino musu muju, do irino i kointutunan diolo do patajon iolo om onuan kou dikovu do kovijaan, om kovijaan nopo diri nga mantad do Kinoringan.
50001029	Do okonko inonuan kou noopo do kosivatan do aparsaya di Koristus, nga sumansara kou nogi sabap maja Disido.
50001030	Do ikovuno koruangku do kumiajou, nga okoniko mamakai do sindata tatarom irad diri gayang, do naantangan muju pogulu do sumansara oku sabap do maja di Koristus, om norongou muju do maino do diidiino irad diri.
50002001	Irad nopo diri, oilaankui do ogirot i ginavo muju do kopiiso kou di Koristus, om otoluadan kou do au kou kojuuan di Koristus, om kivaro pisompuuvan muju saralom di Tatod do Kinoringan, om kivaro ginavo muju do orubatan di tulun vokon om moiinsisian kou.
50002002	Om sabap diri do poisoon mujuno ino sinoromo muju, om moiso ginavo do moisusuli do au kojuu, om moiiso ino ginavo om tujuan muju supaya asanangno marong iti ginavoku.
50002003	Ada kou mokiinggotjoo do ngaran, om ada kou osumbung do mokirajou kou. Aandai do minsuribak i ginavo muju om soromono mujuno i tulun vokon do sukup aandai mantad dikovu kondiri.
50002004	Om pointikid-tikid dikovu ada minsoromo noopo diri kopontinganjo kondiri, nga minsoromo kou nogi do kopontingan di tulun vokon.
50002005	Om aandai do kasangkat dikovu nga kiginavo irad do ginavo di Koristus Yisus.
50002006	Do i Koristus nopo nga soumur miirad di Kinoringan, nga insan irad dino aui Isido minsoromo do lumogos do rumantai di Kinoringan,
50002007	iri nogi nga au pinoduli Disido i kokuasaanJo om sinumiliu Isido do turipon. Om i gaagayaJo nga miirad di tulun kopijo, om i kojuvanJo nga miirad do tulun toomod.
50002008	Om mininsuribak Isido om nogi maja marong di kouvangan do Kinoringan gosobi do napatai pinasalib, irino kapatajan do popoikum Disido.
50002009	Om irino dii kinopoinsavatan marong do Kinoringan di Koristus soi suruga om pinonguranan Disido di ngaran do alandu kagagajo mantad kasaangkat do ngaran do vokon.
50002010	Om kasangkat diri silono suruga, om siti vonuvo om i silo saralom tana nga sumingkotud mangarajou do ngaran di Yisus.
50002011	Om pointikid-tikid do dila do tulun nga mangakun do i Yisus Koristusno Tuhan, supaya popoinggajo do Kinoringan Tama.
50002012	Oou kosusuladan di au kojuuanku, irad nopo diri, ralan kouno marong do maja di nisuuku do irad diri soumur do minangasip kou diri tangarku, okoniko do ontok do sino oku noopo, nga makinpo dino maino do nokopinsodu tokou. Om lombusai mujuno marong mongopod do papaandai ino kovivijaan muju kondiri saralom di Koristus mivaja do rumosi do kavaal do kasalaan si di Kinoringan, om ada kou kavagat ginavo do maja diri ponuuan Disido.
50002013	Do i Kinoringan nopo nga iri kumaraja si saralom do kovijaan muju supaya do kiginavo om kasanggup kou do maja di kouvanganJo do aandai.
50002014	Onuu nopo do karaja do vaalon muju om ada kouno songungos-ungos om moisisival,
50002015	supaya au araat dikovu do ngaran, om nogi olidang i ginavo muju, do ikovuno i pinakatanganak do Kinoringan di auso sala-sala do poinrolot do tongotulun di au otulid ginavo om araat marong i gaagayajo. Sabap diri titiu kouno si diolo irad di tongokorombituon do kivinaang siti vonuvo,
50002016	ontok di popolombus kou di tinangaran do kovijau diolo. Om irad nopo diri aandaian okui ontok do Tadau Kogunggulianan Kavagudi Koristus, do okoniko tumomod oku misingujan noopo kumaraja diti karajaku.
50002017	Nga iri kovijaan muju kondiri isogit muju do Kinoringan sabap kaparsayaan muju Disido om aandaian oku nogi, poiradanku insan apatai okupo do potuntugon i raaku onuon irad do povojoon di isogit muju, om ioku nga kaavaja dikovu do asanang i ginavo.
50002018	Om ikovu nga irad nogi dino do apatut daa do asanang i ginavo do maja dogo do asanang i ginavo.
50002019	Mangaarap oku di Tuhan Yisus do monulung dogo supaya osuukui kosikap i Tomotius mongoi mandaa dikovu, supaya ginavoku nga asanangi daa do korongou do abar dikovu sino.
50002020	Do sosoiso i Tomotius nokoilo diti ginavoku om isido nga au marong kooling dikovu nong potingkuro kou sino.
50002021	Do kasangkat diolo vokon nga agajo ginavo mogium do kovivijaan kondiri, okoniko posundur marong diti pakarajaan di Yisus Koristus.
50002022	Om ikovu kondiri nga nokoilo diri kogirotojo, om ponunulung disido dogo do popintongkop diti Abar do Aandai do isidono irad di tanakku marong.
50002023	Om irino sabap do kivaro ginavoku do monuu disido mongoi sino dikovu sombia do oilaanku kosikap iti koongoi-ongoioku.
50002024	Om mangaarap oku nogi do Tuhan monulung dogo supaya kokondiriku do mongoi mandaa dikovu kosisikap.
50002025	Oondomkui i Papurditus, i sulod tokou i pinokoruang muju dogo do muup-uup dogo, nga gaampo do suuonku isido pouli sino dikovu. Isido nga songkoruangankui kumaraja om songkoruanganku nogi irad do soujor saralom di Koristus.
50002026	Do isido kondiri nga lumangad dikovu sino om sumurau isido do nokorongou kou do au kataru isido.
50002027	Om oinomodno ino do oruruaino apatai isido, nga osiananpo i Kinoringan disido, om osianan nogi i Kinoringan dogo supaya au oolian marong iti ginavoku sumurau disido.
50002028	Om itino kosusuuku kosikap disido do mongoi sino dikovu supaya asanang i ginavo muju kasamung disido, om ioku nogi nga aui sumurau.
50002029	Sabap diri do sombuto mujuno isido mivaja do ginavo di asanang saralom do Tuhan om kourumat kouno do tongotulun irad disido diti.
50002030	Do pinosuung marong disido i kovijaanjo om oruaino napatai sabap do pakarajaan di Koristus do monulung dogo diri au adapat muju kondiri do monulung.
50003001	Oou kosusuladanku, kavagupo mitangar oku do misti do asanang i ginavo muju sabap kopiiso kou di Tuhan. Aui apaganan oku potulis kavagu di tudukku irad di notulisku dikovu, om oilaan muju marong i komoion supaya ogirot kaparsayaan muju di Koristus.
50003002	Irad do antatangan mujuno i tongotasu nga antatangan mujuno i tulun di mamamaal do araat, om i mongologos do monunat dikovu.
50003003	Do itokou nopo diti nga i kisunat do oinomod sabap do noiduno i kararaato si ginavo tokou. Om itokouno i sumamba do Kinoringan do mantad di Tatod Disido kondiri, om okonko naalang-alang i ginavo tokou do asanang, do tulun tokou di Koristus Yisus om okoniko i adat do tulun do pangaarapan tokou.
50003004	Nong oinomodonkuno marong, insan ioku nga kivaroi bo paantadanku mangaarap di adat irad dino. Nong kivaro tulun minsoromo do kivaro paantadan disido mangaarap do adat om koturunanjo om gaagayajo, om makin-makinpo dogo.
50003005	Do valu nogi tadau umurku om nosunatan okuno do maja di adatja, do ioku nogi nga tulun Israil, koturunan oku di Binjamin, tulun oku do Ibrani toinomod, om tulun oku do kumpulan do Porisi iri ogiat maja do Undang-undang Ugama do Joudi.
50003006	Om irino kinoontodonku pokoruol do poiuuntunan di tulun aparsaya di Koristus, om iri nopo kabanaroku maja diri Undang-undang Ugama do Joudi kanu, aupo insan kasala oku.
50003007	Nga kasangkat diri anggaponku di pogulupo do kountunganku nga maino nopo om anggaponku do korugian sabap do maja oku di Koristus.
50003008	Om okonko ino-ino noo nga kasangkat do nunuu nopo nga anggaponku do porugi dogo nong pitimbangonku di pongintutunan di Koristus Yisus i Tuhan tokou, do irino kitorogo marong mantad do nunuu nopo. Nga sabap do maja oku Disido orugi okuno kasangkat diri onuu nopo kountunganku di pogulu, om anggaponku iri irad do sampa supaya iri pongintutunanku nopo di Koristusno nga irino kountunganku,
50003009	om obuli oku kopiiso Disido. Om pakabanaron oku, nga okoniko kabanaranku kondiri sabap maja di Undang-undang Ugama do Joudi, nga irino sabap do aparsaya oku di Koristus, do kabanaran nopo diri nga mantad di Kinoringan sabap diri kaparsayaanku.
50003010	Nga kouvanganku nopo marong om irino do kotutun oku marong di Koristus, om kaanu oku daa do kuasa di Kinoringan diri minomijau kavagu di Koristus, om kumivaja oku diri kinasansaraanJo, om kavaja oku nogi diri kinapatajan Disido supaya apatai iri gaagayaku laid,
50003011	om aarap oku daa do ovijau oku kavagu mantad pialatan di tongotulun nongapatai.
50003012	Nga ioku nopo diti nga aupo nakadapat sumugut marong di Koristus, om aupo naavi iri kaandadaioku, nga irino do monginontob oku supaya kadapat oku sumugut Disido, do ioku nga nasanganu okuno di Koristus Yisus.
50003013	-
50003014	Oou kosusuladanku, oinomodi do okoni ondomonku do kadapat oku sumugut marong di Koristus nga kivaro iiso do vaalonku, irad do milumba do mongoling oku do onuu nopo iri si touriku, om monginontob oku manangkus mivaja mamatong marong siri rikotonku supaya kaanu okui diri kovijaan siri suruga, iri niodia dogo do irino niloou dogo do Kinoringan do kopiiso oku di Koristus Yisus.
50003015	Sabap diri, kayo tokouno iri nokosukodno do kaparsayaan sumugut di gaagayaku do irad dino. Nga nong kivaro dikovu do nokosondiang iri sinoromo om patarangoni ino di Kinoringan dikovu.
50003016	Nga potingkuro pun, potilombuso tokouno do maja diri ponudukan i vojoon tokou salaid diti.
50003017	Oou kosusuladanku, sugut kouno dogo om aantangai mujuno iri tongotulun i soumur maja do gaagayaku, do irino gaagaya iri obuli suguton muju.
50003018	Soumur okuno mitangar dikovu nga maino koiad oku mitangar kavagu, do oguuno tulun do Koristian katangaran nga kovivijaan nopo diolo om soumur lumavan di kapatajan di Koristus si salib.
50003019	Om koompusan nopo di kovijaan diolo diri nga koongoi siri kapatajon, sabap i kouvangan nopo do kojuvan do pinokokinoringan diolo, om iri nogi koikum-ikum do poinggojoon diolo, om sosoromoonon noopo diolo iri kovivijaan siti vonuvo.
50003020	Maka itokou nopo diti nga okoniko mijon marong siti vonuvo do silo suruga gia daton do vonuvo sabanar, om salaid do mongindad tokou di Momimijau daton, irino Tuhan Yisus Koristus om miintong tokou di korikatanJo mantad suruga.
50003021	Korikot nopo Isido om poundolionJo dino iti kojuvan tokou di au sumongkuro aandai, om piiradon do kojuvanJo kondiri di kivaro vinaang do kagajaan, om kadapat Isido irad diri mantad di kuasaJo, do kikuasa Isido popotunduk do nunuu nopo si Disido kondiri.
50004001	Oou kosusuladanku, irad nopo diri nga posuungo mujuno marong pogirot ino ginavo muju maja di Tuhan tokou. Au oku kojuu dikovu om lumangad oku dikovu, do ikovu nopo nga kasanangan do ginavoku om irad kou do odiaku.
50004002	Kivaro tangaronku dikovu, iUdia om i Sintikia, piandaiono kavagu ino ginavo muju sabap kopiiso kou di Tuhan.
50004003	Ou koruangku diri arapanku marong, kivaro pokitulungonku dikau. Nosiataipo iri duvo tongondu, iUdia om i Sintikia, do iolo nopo diri om i Kolomin om i tongosongkoruanganku vokon nga noujanno maja dogo kumaraja do papamaju diti Abar do Aandai. Om ngaran nopo diolo kasangkat nga kivaro pinotulis siri buuk ponulisan do ngaran diri tulun di kivaro kovijaan.
50004004	Misti do asanang i ginavo muju soumur sabap do kopiiso kou di Tuhan, om insanpo mitangar oku dikovu, misti do asanang marong i ginavo muju.
50004005	Pointalango mujuno iri kolonuto do ginavo muju do auno alaid korikatan di Tuhan tokou.
50004006	Ada kou sumurau minsoromo do onuu nopo, nga gaam nogi do sumambayang kou om popoilo kou kasangkat diri pokionuon muju do Kinoringan mivaja do monorimakasi kou Disido.
50004007	Nong vojoon muju irad dino, kopuriman kou diri kosondodo do ginavo mantad do Kinoringan do lobi mantad do pongorotian di tulun, om iri nopo kosondodo do ginavo di pataakon do Kinoringan dikovu nga mangajaga do tongoginavo om sinoromo muju sabap do kopiiso kou di Koristus Yisus.
50004008	Oou tongokosusuladanku, om pongovianno tangaronku dikovu do uvang oku do minsoromo kouno di onuu nopo iri aandai om iri obuli rojoon, irino i tongoinomod, om i obuli do urumaton, om i otulid, om i olidang, om i kouvangan do tulun iri aandai, om iri aandai rongoon.
50004009	Om vojoon mujuno kasangkat iri inomit muju, iri nitudukku dikovu, om i gaagayaku di norongou om naantangan muju. Om i Kinoringan iri nontodon do kosondodo do ginavo nga maja-vajai dikovu.
50004010	Asanang marong ginavoku saralom do Tuhan, do tulungon okui kavagu dikovu, om oilaankui do siponulung kou dogo nga gosobi do auso dikovu do kosivatan.
50004011	Nga okoniko mitangar oku irad dino om osimpitan oku marong, do insan osimpitan oku ko osukupan okupo nga notudukan oku do monongkosukup onuu nopo iri kivaro.
50004012	Do nokoirasa okuno do osimpitan om nakaali kosusukup, om onuu nopo nga noubas okuno, vitilon ko abajakpo, osimpitan ko osukupanpo.
50004013	Kasanggup oku do nunuu nopo do nokopiiso okuno di Koristus, do Isidono popogirot di kaparsayaanku.
50004014	Nga aandai bo gia ino dikovu do karaja do nakavaja kouno diti kasansaraanku do monulung kou dogo.
50004015	Oou kosusuladanku sino Polipi, noilaan mujuno do i vagu-vagu kupo mangaabar diti Abar do Aandai ontok do mampanau oku mantad si dikovu silo Vonuvo Mokodunia, om ikovuno poiuuntunan di tulun do aparsaya sino Polipi do kivaro pisompuuvan do manaak dogo om monorima di nitudukku. Ausopo vokon-vokon poiuuntunan di tulun do aparsaya di Koristus do irad dino.
50004016	Do antangaipo di soi okupo Bandar Tosolunika nga ikovu nogi nokoinam insan induvo mongirim do monulung dogo.
50004017	Nga okoniko do mokitulung oku dikovu nga irino do aandaian oku do kaanu kou diri isuli di karaja muju di aandai irad diri siin nitoo si biing do muang-ruang i bungajo.
50004018	Naramitkuno kasangkat i nitulung muju dogo om osukupno iri, nga poinlobi-lobi kanogi dii. Om aupo dii osimpitan oku maino mantad diri karamitku iri nipoovit muju di Papurditus siti dogo, irino irad do iso parsambaan do aangod marong tavau, om iri nogi irad do iso sogit i kouvangan om kaandaian do Kinoringan.
50004019	Nga i Kinoringanku nopo om akaya om kikagajaan om mantad di kakayaanJo onuan kovi Disido gosob do auso kokurangan muju sabap do nokopiiso kou di Koristus Yisus.
50004020	Poinggojoono i Kinoringan om Tama tokou gosob salaid-laid. Amin.
50004021	Om pokirim salam oku pointikid-tikid dikovu i songonuvon di Kinoringan sino i nokopiiso di Koristus Yisus. Om i tongokosusuladan tokou i maja-vaja dogo siti nga pokirim salam nogi dikovu,
50004022	om kasangkat di tongotulun vokon di songonuvon di Kinoringan siti nga pokirim salam dikovu, om makin-makinpo iolo i tongotulun si valai di raja, i Koisar.
50004023	Om mokianu oku di Yisus Koristus i Tuhan tokou supaya soumur opuavang mamarakat dikovu. Mantad dogo, Poulus
51001001	-
51001002	Kumaa si di kosusuladanja, ikovu i tongotulun i songonuvon di Kinoringan i rumalan maja do tinangaran di Koristus si Bandar Kolusi. Itino surat mantad dogo i Poulus, i susuuon di Koristus Yisus sabap do irino kouvangan do Kinoringan, om mantad di Tomotius nogi i sulod tokou. Mokianu ikoi di Kinoringan i Tama tokou supaya opuavang mamarakat dikovu, om poposondod dino ginavo muju.
51001003	Sombibia do sumambayang ikoi dikovu monorimakasi ikoi nopo do Kinoringan, i Tama di Yisus Koristus i Tuhan tokou,
51001004	sabap do nokorongou ikoi do aparsaya kou marong di Koristus Yisus om au kojuu kou kasangkat di tongotulun i songonuvon di Kinoringan.
51001005	Irad kouno dino sabap kivaro pangaarapan muju do oonuan kou di nijanji laaid do Kinoringan dikovu silo suruga. Norongou muju pasal diri janji do Kinoringan ontok do nokorongou kou di ponudukan do oinomod diri pogulu, irino Abar do Aandai.
51001006	Iri nopo Abar do Aandai diri pinotuduk sino dikovu nga irino om iri nokotongkop siti vonuvo, om sabap diri muang-ruang dii i gaagaya do tulun do aandai. Om ikovu nogi nga irad dino mantad di nokorongou om oinonomod kou nokoilo nong potingkuro i Kinoringan opuavang monulung dikovu.
51001007	Irad diri nokotuduk dikovu di Paparus, isidono songkoruanganja kumaraja diri auja kojuuan, om isido nogi rumalan marong muup di pakarajaan di Koristus om monulung dikovu.
51001008	Om isidono minangaabar dagai pasal do au kou kojuu di tulun vokon, do irino mantad di Tatod do Kinoringan do monguup dikovu.
51001009	Om irino sabap do mantad nopo di korongou ikoi di Paparus pasal dikovu om aujano otingkadan ikovu sumambayang do pokisukupanja ikovu do Kinoringan do onuu nopo kopintaran om tongotoilaan do mantad di Tatod do Kinoringan supaya kosuut kovi di kouvangan Disido.
51001010	Om sumambayang ikoi nogi supaya soumur maja di kouvangan do Tuhan ino kovivijaan muju, om oilaan mujui maja di gaagaya diri kaandaian Disido, om aandai iri gaagaya muju om muang-ruang ino toilaan muju pasal do Kinoringan.
51001011	Om mokitulung ikoi nogi do Kinoringan do pogiroton i kaparsayaan muju Disido di kuasa do kagajaan Disido, om ataan kou mananggung do onuu nopo, om alanut i ginavo muju mivaja do asanang marong i ginavo muju.
51001012	Om ponorimakasi kouno di Tama tokou i pinopobuli daton supaya koompit tokou diri onuu nopo iri nijanjiJo manaak diri tongotulun i songonuvon Disido siri saralom KopomorintaanJo di kivinaang.
51001013	-
51001014	Om i Tanak do Kinoringan nga minongolukat daton mantad di pinonguripanan diri taraat om minangampun diri duso tokou. Om iradno dii diri do pinoidu tokou do Kinoringan mantad di kuasa do totuvong, irino taraat, om pinoimban tokou Disido mongoi siri Kopomorintaan di TanakJo i au kojuuanJo.
51001015	I Koristus nopo nga popointalang nong potingkuro i Kinoringan do iri Kinoringan nopo nga au aantangan tokou. Om i Koristus nopo irad di tanak gulu do kipangkat Isido mantad kasangkat do onuu nopo iri vinorun di Kinoringan.
51001016	Do mantad nogi di Koristus kinopomorunan di Kinoringan kasangkat do onuu nopo, silo suruga iri au aantangan, om siti vonuvo iri aantangan, om iri kisinundu do poingogom do monguasa, om iri momorinta, om iri monguasa silo savat tavan, om nogi moisosondiang kuasa. Om i Koristusno nipomorun do Kinoringan kasangkat di nunuu nopo om vinorun di Koristus supaya rojoon Isido.
51001017	Ausopo novorun om sinono laaid i Koristus om Isidono mongongonggom diri kasangkat di onuu nopo.
51001018	Isido nopo nga irad di tulu diri monguasa do kojuvan, om kojuvan nopo Disido nga irino poiuuntunan do tulun di aparsaya. Om Isidono nontodon do kovijaan di kojuvan diri, do Isidono iri nokopogulu vinijau do mantad siri kapatajon supaya kipangkat Isido mantad do onuu nopo.
51001019	Do irino natantu laaid do Kinoringan do onuu nopo iri gaagaya Disido kondiri nga pinountun si di TanakJo.
51001020	Om tinantu do Kinoringan do mantad diri TanakJo do popiandai Isido kavagu kasangkat di onuu nopo i siti vonuvo om nogi i silo suruga. Om gaagaya nopo di Kinoringan popiandai kasangkat do onuu nopo si Disido nga irino mantad di raa di Koristus ontok di pinapapak Isido si salib.
51001021	Do ikovu nopo di pogulupo nga osodu kovi di Kinoringan om musu kou Disido, do iri soromonon om vavaalon muju nga araat.
51001022	Nga do maino nopo dii nga piniandai kouno si di Kinoringan kondiri sabap i kinapatajan do kojuvan di Tanak Disido, supaya olidang kovi om auso sala-sala muju om aavi-avi i gaagaya muju aandai marong si di Kinoringan.
51001023	Irino misti do tumantang kouno do aparsaya Disido, om gumirot om tumatap kouno, om adano poimbano ino ginavo muju mantad do mangaarap di Abar do Aandai diri norongou muju, irino abar pinaabar kumaa kasangkat do tongotulun siti vonuvo. Om ioku, i Poulus, nga nosiliu nogi iso tulun do kumaraja potongkop diti Abar do Aandai.
51001024	Om insan asansara oku maino nga aandaian okui do irino kountungan muju. Do iti nopo kasansaraan do kojuvanku nga mangavi di kasansaraan di Koristus, do asansara oku sabap kumaraja oku si Disido kumaa si di poiuuntunan di tulun diri aparsaya, irino irad di kojuvan di Koristus.
51001025	Nosiliu okuno ponulung do poiuuntunan di tulun diri aparsaya do maja diri karaja i nipaarap di Kinoringan dogo do monorisid marong monuduk di tinangaranJo si dikovu.
51001026	Iri nopo komoion di tinangaran dii nga aupo nivantang di Kinoringan si di tongotulun mantad di pogulupo, nga ampa nogi maino do pinointalang Disido siri tongotulun i songonuvonJo.
51001027	Om tinantu Disido do popointalang di komoion di tinangaran diri aupo nivantang Disido di pogulupo siri di tongotulun di okonko bansa Joudi, irino do poinlobi di kogojoo om kaandaio diri, om irino do i Koristus poingijon si dikovu, supaya mangaarap kou do onuan diri vinaang do kagajaan do Kinoringan.
51001028	Om i Koristus paabaronja, om ovi-ovionja iri kopintaroja monosiat pointikid-tikid do tulun supaya au iolo maja di ponudukan sondiang, om monuduk ikoi supaya osukod iolo do kopiiso di Koristus ontok do ovitonja gumotuvang si di Kinoringan.
51001029	Om irino nikoujan dogo do monginontob kumaraja om pakajonku iri kogiratan i nitaak di Koristus dogo do kumaraja marong.
51002001	Aandaian oku do koilo kou do sukupkuno monginontob do kumaraja do muup dikovu, om nogi muup di tulun silo Bandar Lodukia, om kavagupo nga muup nogi di kasangkat di tongotulun diri aupo nokotutun dogo.
51002002	Om kinaaku ino supaya ogirot i ginavo muju kasangkat sabap kopiiso kou do moisusuli au kojuu gosobi do auso kokurangan muju kasangkat, do atatap i ginavo muju do kaarati kou marong, om koilo diri aupo nivantang do Kinoringan si di tongotulun di pogulu, irino i Koristus,
51002003	do si di Koristusno kinolosoko kasangkat do kopintaro om toilaan pasal di Kinoringan.
51002004	Kinaaku mitangar ino supaya ada do kivaro monoro dikovu di katatangaro do oomis insan aandaipo kasaramaanan muju iri.
51002005	Do insan okonko sino oku dikovu nga dogo nopo do ginavo om maja-vajai dikovu, om aandaian oku koontong kootur-oturo dino kovivijaan muju om kogiroto dino kaparsayaan muju di Koristus.
51002006	Sabap do notorima mujuno i Koristus Yisus sumiliu do Tuhan muju, tumilombus kouno atatap kopiiso Disido.
51002007	Om pomugamut kouno marong si Disido, om poponggorono ino kaparsayaan muju siri Disido irad do torigi diri aralom pinosungkadan, om tilombus kouno dino katatapo do kaparsayaan muju do maja diri nituduk dikovu mivaja do monorimakasi di okonko naalang-alang.
51002008	Sabap diri do jaajagawo mujuno om au kovi atangkap di kapandaio do tulun, do kapandaio nopo diri nga okuat monoro di auso guna-guna. Om irino mantad di tulun toomod om iri nogi nga mantad si tongorogon i monguasa sinombo-nombo pantok siti vonuvo, nga kapandaio nopo diri om okoniko mantad di Koristus.
51002009	Do i Koristus nopo nga kivaro kojuvan do tulun kopijo om siri Disidono kinountuno kasangkat di onuu nopo gaagaya do Kinoringan.
51002010	Jadi i tatod muju nga inonuan do kosukupan do onuu nopo ontok do nokopiiso kou di Koristus. Isidono i agajo marong kuasa mantad diri tongovokon-vokon kuasa, irino iti siti vonuvo om ilo silo tavan.
51002011	Om sabap do kopiiso kou Disido nga nosunatan kou, irino i ponununat di Koristus, okoniko tunturu do tulun i minonunat. Komoion nopo diri nga pinoidu kou mantad diri kuasa do duso.
51002012	Do ontok di botisai kou nga irad do napatai kouno, om nogi nakavaja di Koristus do linobong, om kovijauno dii i Koristus om nakavaja kou Disido do vinijau sabap naparsaya kou di kuasa do Kinoringan do minomijau Disido mantad di kapatajon.
51002013	Om insan ikovu di pogulupo do irad do poimpatai sabap do duso om aupo nosunatan i ginavo muju, irino do porintawon kou di gaagaya muju do araat, nga maino pinavaja kovi do Kinoringan momijau di vijauoJo i Koristus, om noompunan kasangkat i duso tokou.
51002014	Naapusno Disido kasangkat i tutang tokou di songintulis, irino do au navaja tokou i tongoundang-undang Disido, om danda nopo do iukum daa di Kinoringan daton nga noiduno Disido iri ontok diri pinapapak i Yisus siri salib.
51002015	Om nakamanangno i Kinoringan mantad kasangkat diri monguasa silo savat vinavang iri au antangan sabap diri kinapatajan di Koristus siri salib. Om ontok nopo dii di nakamanang i Kinoringan nga piovit-ovitan dii Disido iri monguasa do mipanau-panau do popoontong do tulun do nakala Disido iri monguasa.
51002016	Nong kivaro nopo tulun di pakasala dikovu pasal do mangakan di taakanon om mongiup di tiiupon, ko pasal do au maja do tadau tagajo, ko i kosisilau vulan ko i Tadau Koingkajadan, nga ada kou momoduli disido.
51002017	Kasangkat nopo diri adat nga irad do tolungung noopo diri rumikot do insan tadau, om i Koristusno i tujuan marong diri tolungung.
51002018	Ada kouno momoduli di tulun do mongorusak di ginavo muju do monuu misinsuribak do ginavo do au apatut, om monuu dikovu do sumamba do tongomoloikat. Isido nopo dino nga misinggagajo do mangaarap do koontong isido diri mintalang, nga ausoi koontodon misinggagajo, do ginavojo nopo nga ginavoi do tulun monombonuvo siti vonuvo.
51002019	Om au monuduk isido diri ponudukan di oinomod pasal di Koristus, do Isido nopo nga irad di tulu di tulun di aparsaya, do tulu nopo nga monguasa kasangkat di boogian do kojuvan. Do boogian nopo do kojuvan nga piniaraJo om nokopoioput-oput do mantad di pilungaban om tuat. Om ii nopo kojuvan di Koristus, irino tulun di aparsaya Disido, nga sumurut irad do kouvangan di Kinoringan.
51002020	Sabap nakavaja kouno gia di Koristus do napatai sampai do nokoidu kouno mantad si tongorogon i monguasa sinombo-nombo pantok siti vonuvo, nga ada kouno dii sumugut di tulun monombonuvo siti vonuvo. Om ada kouno maja do adat irad diti,
51002021	do, “Ada kamawo diti, ada tidil dilo om ada tudu diti,” kaano.
51002022	Do barang nopo dino kasangkat nong napakaino nga orusak nono iri. Om ada maja di adat diri do iri nopo nga undang-undang om ponudukan noopo do tulun.
51002023	Do ino irad do sababanar kopintaro do pinokougama iri vinaal kondiri, om lumogos misinsuribak ginavo om pasansara do kojuvan kondiri, nga ausoi arati dino do aui kotingkod di kouvangan do araat.
51003001	Sabap do novijau tokouno do maja di Koristus do vinijau di Kinoringan mantad si di tulun di nongapatai, om ondomo tokouno marong nunuu nopo silo suruga do silono inogomon di Koristus siri ponong vanan di Kinoringan, iri pantok di agajo kuasa.
51003002	Posokotono tokouno ino ginavo tokou do monoromo di gaagaya silo suruga. Nga ada tokouno monoromo di gaagaya siti vonuvo
51003003	sabap kovijaan tokou nopo do siti vonuvo nga irad di napatai. Do kovijaan tokou nopo maino nga poimvajano di Koristus. Om i Koristus nopo om i Kinoringan nga kopiiso.
51003004	Om i Koristus nopo iri minomijau daton, om ontok do mintalang Isido, itokou nogi nga kointalang do kavaja Disido mintalang siri vinaang do kagajaanJo.
51003005	Nong irad dino poiduo tokouno i kouvangan di kojuvan tokou do siti vonuvo, irad do mamaal kalalasu, om gaagaya do asasaim, om i giginavo diri tongondu, om i kouvangan vokon do araat, om i mokimamaa, sabap nong mokimamaa tokou nga i barang diri sumiliu do kinoringan tokou.
51003006	Om sabap diri do araatan i Kinoringan di tulun di au mangasip rumongou di tinangaranJo.
51003007	Om itokou nogi di pogulupo nga nakavaja di gaagaya do irad dino di au tokoupo maja di Kinoringan.
51003008	Nga maino, tingkadai tokouno kasangkat diri irad diti: irino obingungos, om obin raatan, om uvang mangaraat di tulun vokon, om mangararaat do vokon, om iri tongotangar tokou di araat.
51003009	Om ada tokouno moisusuli momudut, do noilian tokouno iri gaagaya tokou di laid mivaja di tongovavaalon di laid.
51003010	Om nakapaganu tokouno di gaagaya di vagu, irino pimvoguan do Kinoringan i minomorun di gaagaya diri vagu do posuguton diri gaagayaJo kondiri gosob do kotutun tokou marong Disido.
51003011	Sabap diri do ausono komoion do tulun Joudi toiko i tulun do okonko Joudi, i tulun do mononsunat toiko i tulun di au mononsunat, i tulun sondiang toiko i tulun do auso toilalaan, i turipon toiko i tulun di obojou nga ausono, do kasangkat dino nga i Koristusno sumanganu om i Koristus nogi si saralom kasangkat do onuu nopo.
51003012	Do itokou nopo nga nopilino do Kinoringan do songonuvon Disido om au kojuuan Disido, sabap diri do pointalangono ino ponginsian tokou do vokon, om kaandaio do ginavo tokou, om kosuribako do ginavo, om kolomio do ginavo om kolonuto do ginavo tokou.
51003013	Om poisabar-sabar tokouno, om poiampun-ampun tokouno nong kivarono karaatan tokou. Antangaipo i Tuhan nga minangampun daton, jadi itokou nga misti mangampun do vokon.
51003014	Om kasangkat do gaagaya dino misti tambaanpo kavagu do gaagaya do moisusuli au kojuu, irad do toongkos do pomigot do kopiisaan di ginavo tokou.
51003015	Pokiporintaai tokouno do kopiandaian i nitaak di Koristus daton, do inono pinangalaavan daton di Kinoringan do onuan tokou do kopiandaian do nosiliu tokouno irad di iso kojuvan. Om misti tokou monorimakasi do Kinoringan.
51003016	Ovivio tokouno pataau iri tangar di Koristus si ginavo tokou ontok do moitutuduk tokouno diri om moinonosiatno do aavi-avi iri kopintaro tokou, om suminding tokouno di Masmur, om sinding do mangarajou di Tuhan om sinding vokon do tudukan tokou di Tatod do Kinoringan. Ovivio tokouno iri ginavo do mogsinding mangarajou do Kinoringan mivaja do monorimakasi Disido.
51003017	Jadi onuu nopo i vaalon ko tangaron tokou, vaalo tokouno kasangkat iri do koontok di tulun do nasanganu di Tuhan Yisus, om rikot tokouno siri di Tuhan Yisus i pialatan daton di Kinoringan do monorimakasi di Kinoringan i Tama tokou.
51003018	Oou koonduan kou di kisavo, tunduk kouno di savo muju, do iradno dino gaagaya muju di apatut sabap kopiiso kou di Tuhan.
51003019	Oou kokusajan kou di kisavo, misti do au kou kojuu di tongosavo muju om adano korongit disido.
51003020	Oou tongotangaanak kou, pikubobojo kouno do tudukan diamonu om iinonu do onuu nopo, do inono kouvangan di Tuhan.
51003021	Oou kokusajan kou di kitanak, ada pokorualai ino ginavo di tongotangaanak muju ontok do monuduk kou supaya aui apalo i ginavojo.
51003022	Oou kouripanan kou, pikubobojo kouno di tuan muju siti vonuvo do onuu nopo, om okoniko ontok noopo do antang-antangan kou di tuan muju supaya rojoon kou disido, nga sompinio mujuno ino ginavo muju do kumaraja kaandai-andai sabap rumosi kou di Tuhan.
51003023	Om ovi-ovio mujuno ino ginavo mamaal pointikid-tikid di vavaalon muju om anggapon mujuno do poingkaraja kou si di Tuhan, om okoniko si tulun.
51003024	Ondomo mujuno pogi, do mantadi di Tuhan i koonuan muju di natantu diri onuu nopo iri nijanjiJo manaak dikovu laid, do i Koristusno i Tuan muju marong om ikovuno i kumaraja si Disido.
51003025	Nga isai-isai iri kasala om isido nogi iri osulian diri kasalaanjo, sabap auso pilion do Kinoringan.
51004001	Oou kotuanan kou, misti otulid i ginavo muju om ada pavagat sampaping diri turipon muju. Ondomo mujuno do insan tuan koupo nga kivaroi Tuan muju silo suruga.
51004002	Kotoboi kouno sumambayang, om pipupurimanai mujunoontok do sumambayang om nogi ponorimakasi kouno do Kinoringan.
51004003	Om sambayangai ikoino dikovu nogi supaya onuan ikoi do Kinoringan do kosivatan popitongkop di tinangaran do Kinoringan, gosob do otuturan dagai iri aupo nivantang Disido si di tongotulun di pogulu pasal di Koristus do irino kinopongojiilan dogo.
51004004	Sumambayang kouno supaya atalangi pangangabarku do maja diri kopotutan.
51004005	Om misti soumur opintar kou marong paandai dino gaagaya muju aantangan di tongotulun iri aupo naparsaya, om pakajono kaandai-andai ino tongokosivatan muju do mamaal di aandai si diolo.
51004006	Om mitangar kou diolo soumur do katatangaro do aandai karangaan om kaangat do tulun vokon, gosob do koilo kou sumambut pointikid-tikid do tulun diri apatut do jawapan muju.
51004007	Om ati iti tulun i pokuutanku diti surat, i Tokikus ngaran, om pinokoruangku iUnisimus disido. Om i Tokikus nopo diti nga datoni do sulod do au kojuuanku, om isidono songkoruanganja kumaraja si di Tuhan, om isido diti nga rumalan marong muup di karaja. Om iti koponuuanku disido sino dikovu supaya oilaan mujui i koongoi-ongoioja siti om supaya popogirot isido di ginavo muju. Om iUnisimus nopo nga mantad sino dikovu, iri sulod tokou di rumalan muup di pakarajaan, om au kojuuanja. Om iolono i moilo potuturan dikovu kasangkat do onuu nopo iri siti kinoijononja.
51004010	Mantad siti diOritakus, i koruangku poinjiil, pokirim salam dikovu om nogi mantad di Markus pinsan di Banabas. Nokopomilin oku dikovu pasal disido do, “Torimawon mujuno isido nong korikotno sino dikovu,” kangku.
51004011	Om i Yisus, i pongindoitan do i Justus, nga pokirim salami. Iolo nopo tolu kojuvan diti nga tulun do Joudi i songkoruanganku mangaabar di Abar do Aandai do monguasa i Kinoringan di tongotulun di aparsaya, om iolopo kasanang do ginavoku.
51004012	Om pokirim salam nogi i Paparus dikovu. Isido nopo nga mantadi sino dikovu i nosiliu do turipon di Koristus Yisus. Isidono soumur okuat sumambayang dikovu do mokianu do Kinoringan supaya ongopapapag i kaparsayaan muju, om kosukod marong i ginavo muju om atatap marong i ginavo muju koilo nong onu iri kouvangan do Kinoringan.
51004013	Om ioku kondiri koontong do i Paparus nopo diti nga mimang tulun do otoboi kumaraja si dikovu, om si di tulun silo Bandar Lodukia om si di tulun silo Bandar Irapalis.
51004014	I Duktur Lukas, iri au kojuuan tokou, om i Dimas nogi nga pokirim salam dikovu sino.
51004015	Pintangaropo dogo i tongokosuladan saralom Koristus sino Bandar Lodukia, om nogi i Nimpa om i poiuuntunan di tongotulun di aparsaya si valai disido do pokirim salam ikoi diolo.
51004016	Om atipo, abasa nopo iti surat i pokoyon sino dikovu, aandai do ipabasa kavagu si tulun silo Bandar Lodukia. Om surat diri pokoyon si Bandar Lodukia nga aandai do ipabasa nogi si dikovu.
51004017	Om poiloono marong iArkipus do, “Tantangono marong mongompus kumaraja ino nipakaraja dika di Tuhan sabap kopiisoko Disido,” kanto.
51004018	Ioku i Poulus pokirim salam dikovu, om salam nopo diti nga iokui kondiri monulis. Sambayangai okuno dikovu do poinjiil okupo do maino. Mokianu oku di Kinoringan supaya soumur opuavang mamarakat dikovu. Mantad dogo, Poulus
52001001	Kumaa si di kosusuladanja, i poiuuntunan di tongotulun i naparsaya di Koristus silo Bandar Tosolunika i nongosiliu do tulun do Kinoringan Tama om i Tuhan Yisus Koristus. Itino surat mantad dagai i Poulus om i Silas om i Tomotius. Mokianu ikoi di Kinoringan supaya opuavang mamarakat dikovu om poposondod dino ginavo muju.
52001002	Soumur ikoi monorimakasi do Kinoringan sabap kasangkat dikovu, om pinroroitonja nogi ikovu saralom do sambayangja.
52001003	Ontok do sumambayang ikoi si di Kinoringan Tama tokou, nga aandamanjai do iri nopo karaja muju nga popointalang do aparsaya kou di Koristus, om arajin kou kumaraja do monguup di tulun vokon sabap au kojuu kou diolo, om alanut i ginavo muju do mangaarap di Yisus Koristus i Tuhan tokou.
52001004	Oou kosusuladanja, i au kojuuan marong do Kinoringan, oilaanjano do nopili kouno do Kinoringan sumiliu do tulunJo.
52001005	Do i Abar nopo do Aandai do niporongouja dikovu nga okoniko tangar toomod norongou muju nga irino mivaja do kuasa om Tatod Tolidang do atatap i ginavo muju do oinomod iti niabarja dikovu. Om oilaan muju nogi potingkuro i gaagayaja ontok di monulung ikoi dikovu sino pogulu.
52001006	Om insan nasansara kouno marong nga pinasanangi di Tatod Tolidang i ginavo muju do aparsaya diri niabarja om sinumugut kou dii dagai om i Tuhan.
52001007	Om irad nogi diri do ikovuno sinugutan kasangkat di tulun di naparsaya siri Vonuvo Mokodunia om siri Vonuvo Akaya.
52001008	Om maino mantad dikovu kinarangaan di tongotulun soi Mokodunia om siti Akaya iri tinangaran do Tuhan. Om okonko gosob soi noopo nga nokotongkopno do sinombo-nombo pantok iri abar do naparsaya kou do Kinoringan om ausono dii tangaronja.
52001009	Om iolono dii popolombus kumaa si di tulun vokon nong potingkuro kou osuau dagai om potingkuro kou tinumolikud diri pangarapan muju pogulu do ginumotuvang kou dii do Kinoringan, om sinumiliu kou do turipon do Kinoringan i oinomod om poimvijau.
52001010	Om mongindad kou di korikatan kavagu do TanakJo mantad suruga, irino i Yisus, i pinovijau Disido kavagu mantad si di tulun nongapatai om iri popoidu daton mantad di karaatan do Kinoringan i rumikot do insan tadau.
52002001	Oou kosusuladanja, ikovu kondiri nogi nga koilo kovi do kinaangaianja nopo sino dikovu nga okoniko minongoi toomod.
52002002	Om noilaan mujuno do nasansara om intotoroon ikoino mogulu silo Bandar Polipi do aupo nokorikot ikoi sino Bandar Tosolunika. Om insan oguupo pasansara do lumavan dagai nga potingkuro pun pinopusu ikoji do Kinoringan do popoilo dikovu di AbarJo do Aandai.
52002003	Do nosiatja nopo dikovu diri nga okoniko kopolidan om okoniko kasasaim i gaagayaja om okoniko monoro ikoi dikovu,
52002004	nga monuduk ikoi maja diri kouvangan do Kinoringan, sabap nipaarap di Kinoringan dagai iti Abar do Aandai do anggapon ikoi Disido do apatut do popitongkop diti Abar do Aandai. Om ontok do potongkopoja iri abar diri do papasanang ikoi di ginavo di Kinoringan i koilo monginam di ginavo tokou nong potingkuro, nga okoniko papasanang ikoi di ginavo do tulun.
52002005	-
52002006	Om oilaan mujui do okonko monginlalamok ikoi di ginavo muju do mogium kountungan, om okoniko kivaro siti ginavoja do mokimamaa do tongosiin muju, om okoniko mokirajou ikoi dikovu ko iri tulun vokonpo, nga oilaani do Kinoringan iri. Insan pun osiliu ikoi susuuon di Koristus om kivaro kuasaja daa do mokianu dikovu do onuu nopo nga au pakajonja iri kuasa,
52002007	do otuud ikoi sino dikovu irad di tidi do otoromi momiara di tangaanak disido.
52002008	Om irad diti do au dii kojuuanja ikovu, gosob do okonko minangaabar ikoi noopo dikovu di Abar do Aandai mantad do Kinoringan nga moo ikoi do matai do gumanti dikovu sabap aui kojuuanja marong ikovu.
52002009	Oou kosusuladanja, noilaan mujuno do oujan om osusa ikoi do kumaraja tadau sodop, supaya auso iiso dikovu do nosusa do mamalanja dagai ontok di paabar ikoi dikovu diri Abar do Aandai mantad do Kinoringan.
52002010	Om ikovu om i Kinoringan nogi nga nokoilo diri gaagayaja do olidang, om abanar, om auso kasalaan sino dikovu.
52002011	Om oilaan mujui iri dagai do ponudukan si pointikid-tikid dikovu do irad di tama monuduk diri tongotangaanakjo.
52002012	Om monosiat ikoi do pogirot di ginavo muju om monoluod ikoi dikovu, om monuu ikoi nogi do soumur paandai dino kovivijaan muju koontok di kouvangan do Kinoringan, i minongoloou dikovu do paasu saralom di KopomorintaanJo i kivinaang do kagajaan.
52002013	Om itino do au ikoi otingkod-tingkod do monorimakasi di Kinoringan, sabap pogrongou muju diri tinangaran do Kinoringan iri niabarja dikovu, om turus do naparsaya kou. Om naparsaya kou nopo diri abar nga irad di tinangaran mantad do Kinoringan om okonko mantad do tulun, do oinomodi do irino tinangaran do Kinoringan. Om Isidono kumaraja saralom do ginavo muju i naparsaya.
52002014	Oou kosusuladanja, ikovu nopo diti om nokoompot kouno diri pokorualan irad di pinokorualan nokoontok di tulun si poiuuntunan do Kinoringan, irino i tongotulun i nokopiiso di Koristus Yisus silo Vonuvo Yudia. Pinokoruol kou diri bansa muju, irad diolo do pinokoruol di tulun Joudi, i bansa diolo kondiri.
52002015	I tongotulun Joudi nopo nga minamatai di Tuhan Yisus om i tongonabi nogi, om minonsunsub iolo dagai, om aui iolo momoduli kasangkat diri kouvangan do Kinoringan, do isaai nopo tulun nga lavanon diolo.
52002016	Om ii nopo tongotulun Joudi dii nga popotingkod daa dagai do poporongou diti ponudukan si di tulun di okonko bansa Joudi supaya onuan iolo do kovijaan. Om iradno dino mingod-ingod i tongotulun Joudi do papagajo di tongoduso gosob do nosukup ginajo, nga noingkosupan dii iolo maino di karaatan do Kinoringan.
52002017	-
52002018	Oou kosusuladanja, ikoi nopo diti aupo alaid kinorijanganja dikovu om lumangad ikoino marong, nga itino kojuvanja nokoinsodu, okoniko ginavoja, do siongoi marong daa iti ginavoja sino dikovu do sisamung kavagu dikovu. Om sigungguli ikoi marong daa sino dikovu om okonko impiipiro do iokuno i Poulus do siongoi daa sino dikovu nga auso kolombusaija sabap tabanan ikoi di Soitan, i kotua do rogon, i vajaanja.
52002019	Do ikovuno papasanang dagai do ginavo, om ikovuno pangarapanja, om kaandaian do ginavoja, om ikovuno i osiliu do asilja do aantangan di Yisus Tuhan tokou iri kinamananganja do si tokou gotuvang Disido, ontok do korikatan Disido do insan tadau.
52002020	Om oinomodno marong do ikovuno kasanangan do ginavoja, om pangarajou dii i tongotulun dagai sabap dikovu.
52003001	-
52003002	Om laaid nopo dii, om au dii kataan ikoi di langadja dikovu, om tontuoja nogi dii do monuu di Tomotius poongoi sino dikovu, om minopung ikoi dii bubugol silo Bandar Otina. Do i Tomotius nopo nga sulod tokou songkoruanganja kumaraja si do Kinoringan do papaabar diti Abar do Aandai pasal di Koristus. Om koponuuanja nopo disido nga mongoi patatap dino ginavo muju om papanggor di kaparsayaan muju,
52003003	supaya ada do kivaro iiso dikovu do oluvau i ginavo do aparsaya sabap osuat dino tongokasansaraan do maino. Do oilaan mujui do kasansaraan tokou nopo do irad dino nga natantuno do Kinoringan do irad dino okinaman tokou.
52003004	Do natangarjano laaid di sino ikoipo dikovu pogulu do irad dino pokorualan tokou, om maino oilaan mujuno dii do nokorikotno dii iri kinomoija.
52003005	Om irino kangku dikovu do pinoongoiku i Tomotius sino, do au oku kataan do langad dikovu om mongilo dikovu nong potingkuro ino kaparsayaan muju, do rumosi oku do oontok kou do ponsubaan di kotua do rogon om auso dii asil diri karajaja sino dikovu.
52003006	Nga kogungguli nopo dii siti i Tomotius mantad sino dikovu om korongou ikoi nogi dii do abar aandai pasal do aparsaya kou do Kinoringan, om au kou kojuu do tongotulun sino. Om minangaabar nogi isido do au kou kooling mingoondom dagai, om sisamung kou dagai, irad dagai nogi nga sisamung dikovu.
52003007	Oou kosusuladanja, irino sabap do insan oguupo iri kosusaan om kasansaraanja nga nokogirot i ginavoja do nokorongou do atatap kou aparsaya di Kinoringan.
52003008	Om maino oluvas i sinoromoja salaid do ogirot kou do kopiiso kou di Tuhan.
52003009	Om maino monorimakasi ikoi do Kinoringan, om itino sabap do monorimakasi ikoi Disido do asanang i ginavoja si gotuvang Disido sabap do atatap kou do aparsaya.
52003010	Do aavi-avi i ginavoja do sumambayang si di Kinoringan tadau sodop do mokitulung Disido supaya kasamung ikoi daa dikovu sino om oruanganjano iri kaparsayaan muju diri aupo nosukup.
52003011	Om mokianu ikoi do Kinoringan i Tama tokou om i Yisus i Tuhan tokou do tudukan ikoi do vajaan do mandaa dikovu.
52003012	Om mokianu ikoi supaya posuruton do Tuhan ino ginavo muju supaya moisusuli kou do au kojuu, om supaya au kou kojuu kasangkat do tulun vokon nogi, irad dagai do au kojuu dikovu.
52003013	Om iradno dino do patataponi do Tuhan ino ginavo muju, om aavi-avi i gaagaya muju aandai, om olidang i ginavo muju si di Kinoringan i Tama tokou, ontok do korikatan di Yisus i Tuhan tokou mivaja kasangkat di tongotulun di songonuvonJo.
52004001	Oou kosusuladanja, kavagupo om noomit mujuno mantad dagai nong potingkuro soumur papaandai dino kovivijaan muju maja di kouvangan do Kinoringan, om mimang iri nogi vojoon muju maino. Om maino pokionuonja marong dikovu sabap do kopiiso kou di Tuhan Yisus om nosiatanja marong ikovu supaya ruangan mujupo iri gaagaya muju do aandai irad dino.
52004002	Om noilaan mujuno iri ponudukan do nisuuja dikovu i mantad di kuasa di Tuhan Yisus.
52004003	Do kouvangan nopo do Kinoringan nga lidangan kou, om sabap diri do ada kouno marong mamaal do kalalasu.
52004004	Om apatut tikid-tikid do kusai koilo diri gaagaya do poisasavaan do olidang om osoksian,
52004005	om au kovi agajat diri giginavo muju diri tongondu irad di tulun kaapir iri au kotutun do Kinoringan.
52004006	Om irad nogi dino, ada do kivaro tulun do rumaat ko monolod do savo di sulodjo, do kasalaan nopo diri nga sulian do Kinoringan, do irino nipoiloja marong dikovu pogulu.
52004007	Do kinapangalaavan nopo do Kinoringan daton om popoimbulai do gaagaya di olidang, okoniko popoimbulai do gaagaya di kasasaim.
52004008	Nga isaai nopo mangada do ponudukan diri om irino mangada di Kinoringan i manaak dikovu do TatodJo Tolidang, okoniko ikoi iri niada disido.
52004009	Om pasal nopo diri moisusuli kouno do au kojuu do tongosulod nga aui apagon do potulisonku dikovu, do i Kinoringan kondiri do iri minonuduk dikovu do moisusuli kou au kojuu.
52004010	Om oinomodi do irad dino iri gaagaya muju pointongkop di tongokosuladan tokou sino Vonuvo Mokodunia. Oou kosusuladanja, suuonja marong ikovu supaya makinpo muang-ruang kou do moisusuli au kojuu.
52004011	Om oviivio mujuno posondod ino gaagaya muju om soromoonoo mujuno ino karaja muju kondiri, om pikokondirianno kumaraja irad di nibilinja dikovu.
52004012	Nong irad dino tumilombus kou paandai diri gaagaya muju do aantangan di tongotulun iri aupo naparsaya tantu do urumaton kou, om aui mangaarap kou do tulun vokon do monukup di kokurangan muju.
52004013	Oou kosusuladanja, uvang ikoi nogi do koilo kou do pasal di tulun nongapatai, supaya au kovi moginupus inong di tulun do auso pangarapan.
52004014	Aparsaya tokou nopo do napatai i Yisus om novijau kavagu. Om irad nogi dino do aparsaya tokou do iri nopo tongotulun di nongapatai di naparsaya di Yisus nga povojoon do Kinoringan di Yisus ontok do korikatan Disido kavagu.
52004015	Do ponudukan nopo diti nga mantad do Tuhan do polombusonku si dikovu, do itokou nopo do poimvijaupo ontok do korikatan di Tuhan nga au tokou kopogulu mantad di tulun napatai di naparsaya Disido.
52004016	Do orongou tokoupo dino i pongoloou di Tuhan daton do opuod, om dolou di kotua do moloikat, om tuni do toburi do Kinoringan, om i Tuhan kondiri mindaau nogi dino mantad suruga. Nga poguluvononpo dino momijau kasaangkat i tongotulun di napatai i naparsaya di Koristus.
52004017	Om ampa nogi dino itokou di poimvijaupo do ontok diri poinsavaton kasangkat mivaja diolo si kavut do muntun gumotuvang di Tuhan silo tavan om soi tokouno poirunggum do salaid-laid si di Tuhan.
52004018	Sabap diri do poitotoluod kouno di tinangaran diri.
52005001	Oou kosusuladanja, ii nopo ontok ko musim do orikot kasangkat iri komoionja om auno apagon do potulisanja dikovu,
52005002	do ikovu nga koilono marong diri Tadau do Kopongukuman do Tuhan do tigogi korikot irad di tulun manakau do rumikot do tanga sodop.
52005003	Nga sombia nopo do mitangar i tongotulun do, “Asanang tokono dii maino, om ausono dii kosusaan,” ka, nga tigogi do korikot iri kobinasaan diolo, do irad di tongondu orualan di tijan do norikotno iri koponsusuvan do au kadapat mogidu mantad kosusaan diri.
52005004	Oou kosusuladanja, ikovu nopo nga okoniko irad si totuvong, om auno apatut do kotigog kou ontok do korikot i Tadau do Tuhan diri irad do manakau.
52005005	Kasangkat dikovu nga irad si tanavau, do tokou nopo nga okonko si sodop om totuvongpo.
52005006	Sabap diri ada tokou do koodop irad di tulun vokon, nga irino sopipupuriman tokouno, om sompori-ori momorinta di ginavo kondiri.
52005007	Do tulun nopo di modop nga modop do sodop, om tulun nopo do aavuk nga aavuk do sodop.
52005008	Nga tokou nopo dii do si saralom tanavau om sompori-ori tokouno momorinta di ginavo tokou kondiri. Om irad do pinakasabung tokou do kumiparang i ponirung di kangkab, irino kaparsayaan om i au kojuu tokou di tongotulun, om irad do pinokotupi tokou i pangarapan do kaanu tokou do kovijaan do auso koovion.
52005009	Okonko minomili i Kinoringan daton om araatan Isido daton, nga irino minongoi Isido momijau daton sabap do aparsaya tokou di Yisus Koristus i Tuhan tokou.
52005010	Om minatai Isido sabap do tokou, supaya insan sopipuriman tokou ko nokoodop tokoupo ontok do korikatan Disido nga ovijau tokovi poirunggum Disido.
52005011	Sabap diri do poiangat-angat kouno om poigirot-girot kouno di ginavo muju irad diri gaagaya muju maino.
52005012	Oou kosusuladanja, suuonja marong ikovu do mongurumat di tongotulun i kumaraja sino dikovu, i nopili do Tuhan do mongotua om monosiat dikovu.
52005013	Urumato mujuno marong iolo mivaja do au kou kojuu diolo sabap nga i karaja doisido. Om ada kou moiodu-odu, misti do moiandai-andai kouno.
52005014	Oou kosusuladanja, nosiatja dikovu toguro mujuno marong i tulun di oobul kumaraja, om pogirotono iri kaparsayaan di tongotulun di atalou, om tulungono iri tongotulun i oluoi i tongoginavo om polonutonno ino ginavo muju si di kasangkat do tongotulun.
52005015	Soromoonono marong om adano suliai muju iri tulun do araat dikovu, nga soumur do moitatandai kouno om mamaal do aandai kumaa si di tulun vokon.
52005016	Soumur-umur do misti asanang i ginavo muju.
52005017	Om ada kouno tumingkod sumambayang.
52005018	Om ponorimakasi kouno do kasangkat do onuu nopo ontok di osusapo ko asanangpo, do irino gaagaya i kouvangan di Kinoringan do vojoon muju do ikovuno kopiiso di Koristus Yisus.
52005019	Om adano pisoko i Tatod do Kinoringan,
52005020	om adano posuribako iri ponudukan do Kinoringan i polombuson do tulun si dikovu diri nituduk di Tatod do Kinoringan si ginavojo.
52005021	Nga intutunan mujuno kasangkat do onuu nopo iri ponudukan, om ombo iri aandai om vojoon muju marong,
52005022	ombo iri araat iada muju kasangkat.
52005023	Mokianu ikoi di Kinoringan, iri nontodon do kasandadan do ginavo tokou do popolidang Isido kasangkat diri kovijaan muju, om momiara Isido di tatod, ginavo om kojuvan muju supaya ausoi marong kasalaan muju gosob do korikatan di Yisus Koristus i Tuhan tokou.
52005024	Om i Kinoringan nopo i minongoloou dikovu nga monuman di janjiJo, om atantui marong do popolidang dikovu.
52005025	Oou kosusuladanja, sambayangai ikoino dikovu.
52005026	Om porikotono iti salamja si kasangkat kosusuladan inong do pananalam di poisusuladan saralom di Koristus.
52005027	Om tulungon okuno mamarong dikovu si gotuvang do Tuhan supaya surat diti basawon si gotuvang kasangkat di kosuladan.
52005028	Om mokianu oku di Yisus Koristus i Tuhan tokou supaya opuavang do mamarakat dikovu. Mantad dogo, Poulus
53001001	Kumaa si di kosusuladanja, i poiuuntunan di tongotulun i naparsaya di Koristus silo Bandar Tosolunika, i nongosiliu do tulun do Kinoringan Tama tokou om i Tuhan Yisus Koristus. Itino surat mantad dagai i Poulus, om i Silas om i Tomotius.
53001002	Mokianu ikoi di Kinoringan Tama tokou, om i Tuhan Yisus Koristus supaya opuavang mamarakat dikovu om poposondod dino ginavo muju.
53001003	Oou kosusuladanja, au naku apatut do soumur ikoi mitangar do monorimakasi do Kinoringan sabap dikovu? Nga apatut do monorimakasi ikoi sabap murut-surut kou do aparsaya om muung-suungi do moisusuli kou do au kojuu.
53001004	Om ikoi nopo nga au kokodos do mangarajou dikovu si di tongopoiuuntunan vokon di tongotulun do Kinoringan pasal di katagaro do ginavo muju om kaparsayaan muju di Koristus, insan songkuropo pokorualan om kasansaraan do nokosuat dikovu.
53001005	Om iri nopo pokorualan om kasansaraan muju diri nga sumiliu do tanda do otulid iri pongukuman do Kinoringan. Om koompusan nopo diri do poposukup Isido di kaandaio muju do poporunggum dikovu di kasanangan saralom do KopomorintaanJo, do nasansara kou sabap do pinorinta kou do Kinoringan.
53001006	Do i Kinoringan nopo nga otulid, irino do sulian dii Disido iri tongotulun i papasansara dikovu maja di karaato diolo.
53001007	Ontok do kointalang i Tuhan Yisus mantad suruga do kitapui do muang-puang, mivaja di tongomoloikatJo i kikuasa, om onuan tokou dino Disido do kasanangan sabap di kinasansaraan tokou.
53001008	Om mongukum Isido di tongotulun di au kotutun do Kinoringan om i tongotulun di au maja di Abar do Aandai pasal di Yisus i Tuhan tokou.
53001009	Do iolono iri oukuman siri kobinasaan do auso koovion do porijangon iolo mantad si gotuvang do Tuhan om mantad do kagajaan di kuasaJo.
53001010	Om irino gaagaya do Kinoringan ontok di tadau korikatan di Tuhan supaya rojoon i Tuhan sabap diri karaja Disido siri di tongotulun i songonuvonJo, irino urumaton Isido di tongotulun i naparsaya Disido. Om ikovu nogi nga korunggum si diolo sabap naparsaya kou diri niabarja dikovu.
53001011	Om sabap dirino do auja otingkadan sumambayang ikovu, supaya poposukup i Kinoringan di kaandaio muju maja di niloouJo dikovu, om mantad di kuasaJo monumbojoi Isido dikovu manaak pointikid di kouvangan muju di taandai, om mangavi Isido di pointikid diri karaja muju do popointalang di kaparsayaan muju di Koristus.
53001012	Nong aandai nopo iri gaagaya muju, i ngaran di Yisus i Tuhan tokou nga koinggajoi, om ikovu nogi nga poinggojooni Disido, do opuavang i Kinoringan tokou om i Yisus Koristus i Tuhan tokou do mamarakat dikovu.
53002001	Oou kosusuladanja, sabap do korikatan kavagu di Yisus Koristus i Tuhan tokou om i koponguntunan daton do sumamung Disido, pokionuanja ikovu
53002002	supaya au kovi oboringou minsoromo diri tangar do tulun do, “Norikotno i Tadau Kopongakuman do Tuhan,” ka. Insan mitangar iolo do kivaro pointalangon do Tatod do Kinoringan, ko pangaabaranpo do tulun ko suratpo do komoion do tulun do mantad dagai, nga adano koboringou kou di tangar diri om ada kosusa ginavo muju.
53002003	Om ada kouno kapalid nong kivaro tulun do mamalid dikovu do irad diri. Do aupo orikot i Tadau diri nong aupo orikot i maso do lumavan marong i tongotulun do Kinoringan, om mintalang nogi dino iri iso Tulun do Araat do au rumongou do undang-undang. Iri nopo Tulun do Araat diri nga noukumanno laaid do Kinoringan do pataamon siri naraka.
53002004	Isidono iri lumavan do onuu nopo iri roiton di tongotulun do, “Irino kinoringanno,” ka, om iri tongosasambawon om rojoon di tongotulun. Om misinsavat isido mantad di kasangkat diri gosob do masu iri Tulun Taraat diri om mogom siri saralom Valai Sasambayangan Tagajo i songonuvon di Kinoringan, om isido kondiri mangakun do isidono Kinoringan.
53002005	Aandaman mujui kama do nopingguliankuno laaid mitangar dikovu iri sino okupo dikovu.
53002006	Om oilaan mujui nong onu iri kotobon diri Tulun do Araat mintalang do maino, supaya pointalangon isido ontok diri tadau di tinantu do Kinoringan laaid.
53002007	-
53002008	Do maino nokotimpuunno iri gaagaya do au rumongou do undang-undang om masipo do olosok iri, do aupo nokoidu iri nokotobon diri. Nga koidupo dino iri nokotobon diolo om pointalangon nogi dino iri Tulun do Araat. Om binasawon dii isido di Tuhan Yisus mantad diri kuasa do kabangJo om lijoton, do nosoribaanno dii di vinaang di Tuhan Yisus ontok di mintalang Isido kavagu.
53002009	Korikatan nopo diri Tulun do Araat diri nga mivaja di kuasa di Soitan, i kotua do rogon, do mamaal diri pakarajaanjo, irino oguu moisosondiang kosunduvan, om pongintutunan om koiranan nga momuduti iri.
53002010	Om monoro iri Tulun do Araat diri di tongotulun do moisosondiang pononoro iri araat marong. Om iri nopo i tongotulun ototoro disido nga au koidu mantad di kobinasaan, irino siri tapui naraka. Om oukuman iolo sabap mangada om au uvang iolo diri oinomod, ombo iti do irino mongovit daa diolo si kovijaan.
53002011	Om sabap do au uvang iolo di oinomod, porikoton do Kinoringan i kuasa do mamalid diolo om aparsaya nogi dino iolo di ovudut,
53002012	supaya koompusan nopo dii nga oukuman kasangkat i tongotulun di au aparsaya di oinomod nga aandaian nogi di araat.
53002013	Oou kosusuladanja i au kojuuan do Tuhan, apatuti do monorimakasi ikoi soumur do Kinoringan sabap dikovu. Do pinili kou do Kinoringan mogulu supaya onuan kou di kovijaan mantad diri kuasa di Tatod do Kinoringan i popolidang dikovu. Om iri kovijaan nopo nga mantad nogi diri kinaparsayaan muju diri oinomod.
53002014	Do irino i niloou Disido dikovu mantad diri Abar do Aandai i pinaabarja supaya kaanu kou di vinaang do kagajaan poirunggum di Yisus Koristus i Tuhan tokou.
53002015	Oou kosusuladanja, sabap diri, pogirotono marong ino kaparsayaan muju, om adano koolingai iri tongoponudukan i nokotudukja di poirunggum ikoipo dikovu, om i nokopintulisja si saralom surat nogi.
53002016	-
53002017	Mokianu ikoi di Yisus Koristus i Tuhan tokou om i Kinoringan Tama tokou do popogirot om patatap di no ginavo muju supaya mamaal diri tongoaandai om mitangar do ongaandai nogi. Do au kojuu Isido daton om sabap opuavang Isido daton nga auso kotingkadan Disido do popogirot di ginavo tokou om manaak diri pangaarapan do aandai.
53003001	Oou kosusuladanja, om itipo kavagu tangarja do mokisambayang ikoi dikovu supaya mikap-sikap tumongkop i tinangaran do Tuhan irad di sino dikovu,
53003002	om mokisambayang ikoi kavagu supaya au tangkapon ikoi diti tongotulun do araat siti, do okoniko kasangkat tulun do aparsaya di Koristus.
53003003	Nga monuman i Tuhan di janjiJo om popogirot Isido do ginavo muju om monirung dikovu supaya au kovi osuat di Taraat, irino i kotua do rogon.
53003004	Om patatapon di Tuhan i ginavoja supaya oilaanja marong do poingompus kou maja diri nibilinja dikovu pogulu.
53003005	Om mokianu ikoi nogi di Tuhan supaya monuduk Isido do ginavo muju do au kojuuan kou do Kinoringan, om papatagar Isido do ginavo muju irad di ginavo di Koristus.
53003006	Oou kosusuladanja, suuonja ikovu mantad di kuasa di Tuhan Yisus Koristus do adano sumompuu do tikid-tikid di sulod tokou iri oobul kumaraja om au aparsaya di onuu nopo nitudukja dikovu pogulu.
53003007	Noilaan mujuno do apatut do maja kou di gaagayaja, do okoniko oobul ikoi di sino ikoipo dikovu.
53003008	Om okoniko minokipaakan ikoi toomod, nga oujan ikoi do osusa kumaraja tadau sodop do onuonja do pamayar di inakan-akanja supaya auso tulun sino dikovu do avagatan mananggung do balanjaja.
53003009	Okoniko do au apatut ikoi mokibalanja, nga moo ikoi supaya irino apatut do suguton muju.
53003010	Iri sino ikoipo dikovu om nobilinanjano do, “Isaai nopo tulun diri au uvang kumaraja, om gaam nogi do ada mangakan,” kanja.
53003011	Kobibilinja nopo diri nga norongouja ikovu do kivaro piipiro tulun sino dikovu do soumur au kumaraja sabap oobul, om tinumikid do valai do momoringou di karaja di tulun vokon.
53003012	Om monosiat ikoi mantad di kuasa di Tuhan Yisus Koristus do monuu di tongotulun iri ongoobul do, “Poondodon ino ginavo muju kumaraja om kaakani di kinaraja muju kondiri,” kanja.
53003013	Oou kosusuladanja, ikovu nopo tulun vokon nga ada oluvau i ginavo muju mamaal di tongoaandai.
53003014	Om kivaro nopo au mangasip diti tinangaranja siti surat om intutunai mujuno marong i tulun diri, om ada kou sumompuu disido supaya oikumanno isido.
53003015	Nga ada muju soromoono do musu muju, nga nosiatai muju nono irad di sulod kondiri.
53003016	Mokianu ikoi do Tuhan supaya poposondod Isido do ginavo muju soumur pointikid-tikid diri nunuu nopo, sabap Isidono nontodon do kasandadan do ginavo tokou. Om mokianu ikoi nogi di Tuhan do maja-vajai kasangkat dikovu.
53003017	Iokuno i Poulus, om tunturuku kondiri monulis salam diti do pokirimonku dikovu, om itino sainku tikid-tikid do suratku, om iradno diti ponunulisku.
53003018	Om mokianu oku di Yisus Koristus i Tuhan tokou supaya opuavang mamarakat kasangkat dikovu. Mantad dogo, Poulus
54001001	-
54001002	Kumaa si di Tomotius, i pinakatanakku marong sabap i kinaparsayaan tokou. Itino surat mantad dogo, i Poulus, i susuuon di Koristus Yisus do maja di nisuu do Kinoringan i Momimijau daton om i Koristus Yisus i nontodon do pangaarapan tokou. Mokianu oku di Kinoringan Tama om i Koristus Yisus i Tuhan tokou supaya opuavang mamarakat om osianan dika om poposondod do ginavonu.
54001003	Ontok di tilombus oku mongoi silo Vonuvo Mokodunia, om pinokianuku ika do, “Indadapo siti Bandar Ipisus,” kangku, maja di natangarku dika laid, do kivaro piipiro tulun sino do monuduk diri ponudukan do kapalid, om irino apatut do potingkodonnu.
54001004	Om suuonno iolo mongoling diri totongonon om tuturanon diri au otingkod-tingkod pasal do koturunan di gulu-gulu diolo, do iri nopo nga koontodon noopo do tulun moisisival, om iri nopo nga okonko monuduk di gaagaya do kouvangan do Kinoringan irad diri noilaan tokou do mantad di kaparsayaan tokou di Koristus.
54001005	Kopomilinanku nopo dika diti nga misti do au kojuu iolo di tulun vokon mantad di ginavo do olidang, om mantad di kopurimanan do ginavo do aandai om mantad di kaparsayaan do oinonomod.
54001006	Nga kivarono piipiro tulun sinumondiang mantad dino, do tinumopik diri poitatangaran do auso guna-guna.
54001007	Uvang diolo daa do kabantug i ngaran do popintuduk di Undang-undang Ugama do Joudi, nga iolo kondiri do au kaarati nong onu komoion di tinangaran diolo ko iripo pinroroiton diolo diri atatap do oinomod.
54001008	Nga oilaan tokovi do aandai i Undang-undang Ugama do Joudi nong majai marong diri kinomoijo.
54001009	Om misti do ilaai tokouno do undang-undang nopo diri nga okonko kumaa si di tongotulun di otulid ginavo nga kumaa si di tongotulun di au moo porintawon, om i tongotulun di au mangasip ajaron, om i tongotulun di au kotutun do Kinoringan, om i tongotulun mamaal do duso, om i tongotulun di au olidang, om i tongotulun di au momoduli do Kinoringan, om mamatai do moloingjo kondiri om i mamamatai do isai-isai nopo,
54001010	om i tongotulun do mamaal do kalalasu, om i mikaraja sasama kusai om sasama tongondu, om i mananajang do tulun, om i tongotulun di momumudut, om i tongotulun do sumiliu do saksi do ovuvudut, om kumaa nogi si di tongotulun mamaal do onuu nopo iri araat i lumavan di ponudukan do oinomod.
54001011	Do iri nopo ponudukan do oinomod nga mantad diri Abar do Aandai i kikagajaan do nipaarap do Kinoringan dogo, iri apatut do rojoon.
54001012	Monorimakasi okuno di Koristus Yisus i Tuhan tokou do manaak do kogiroto dogo, om anggapon oku do rumalan kumaraja si Disido, jadi pinili oku dii do kumaraja diri isuuJo.
54001013	Nga ioku nopo di pogulu om tulun do minangararaat di Koristus, om pokoruol oku di tongotulunJo, om monginsasana oku Disido, nga insan irad diri nosianani Isido dogon sabap aupo aparsaya oku do aupo kotutun oku Disido ontok diri.
54001014	Na! songkuro opuavang i Tuhan tokou si dogo do inonuan oku do kaparsayaan om i ginavo do au kojuu do vokon sabap do miiso tokou di Koristus Yisus.
54001015	Oinomodno iti tinangaran om apatut do parsayawon om torimawon tokou do, “Kinorikatan nopo di Koristus Yisus siti vonuvo nga irino momijau do tulun do kiduso,” ka. Om ioku nopo nga lobi agajo duso mantad kasaangkat do tulun.
54001016	Nga sabap do agajo marong dusoku, nga pinointalangi di Kinoringan i kosiananJo si dogo, supaya kointalang si di tongotulun vokon i kolonuto di ginavo di Yisus Koristus do popoidu dogo mantad diri dusoku toguu. Om iri nopo gaagaya Disido si dogo nga aanu do poiradan kasangkat do tongotulun, do isaai nopo aparsaya Disido do insan tadau nga kaanu do kovijaan di auso koovion.
54001017	Urumaton om pogojoon tokou i Kinoringan gosob salaid-laid, do Isidono Raja Diri Auso Tinimpuunon om Koovion, om au moilo matai, om au aantangan om sosoiso Isido Kinoringan. Amin.
54001018	Ou Tomotius, di pinakatanakku, iarapkuno dikau iti bilinku. Itino tinangaran do koontok diri nipoilo laaid di nabi mantad di kuasa di Kinoringan di pogulupo do ikano i komoion. Ondomono marong iri nokopintuduk do Kinoringan do irino pinokosindata supaya aandaii iri pangalavannu,
54001019	mivaja do ogirot i kaparsayaannu, om kaandaio di kopurimanan do ginavonu. Nga kivaroi piipiro tulun do mangada diri pomurimon do ginavojo, irino sabap do nokoundur iolo di kaparsayaanjo,
54001020	irad diIminius om i Sakandar i nakataakku si kuasaan di Soitan, i kotua do rogon, supaya pokorualan iolo om moilo dii iolo tumingkod monginraraat do Kinoringan.
54002001	Itino nosiatku marong mogulu do sambayang kouno kasangkat do tulun, om popoilo kou kasangkat diri pokionuon muju diolo si di Kinoringan, om pokibarakataino do Kinoringan iolo, om ponorimakasi kouno do Kinoringan sabap i vinaal Disido si diolo.
54002002	Om sambayang kou nogi di tongoraja om kasangkat do tulun kipangkat supaya aandai i kovivijaan tokou, om osondod i ginavo tokou, om maja tokou di kouvangan do Kinoringan, om ourumat i gaagaya tokou,
54002003	do irino aandai om kouvangan nogi do Kinoringan i Momimijau daton.
54002004	Do i Kinoringan nopo nga uvang do ovijau kasangkat iti tulun om mongilo diri ponudukan do oinomod.
54002005	Do i Kinoringan nopo nga sosoiso, om isono iri mongolintanga do Kinoringan om i tulun, irino i Koristus Yisus, om Isido nogi nga tuluni,
54002006	i tinumaak gosob do minatai sabap mongolukat Isido kasangkat do tulun mantad diri duso diolo, om irad nopo diri pinopointalang di Kinoringan ontok do maso diri natantuJo laid, do uvang Isido do kaanu kasangkat i tulun do kovijaan do auso koovion.
54002007	Om irino sabap do pinili oku do Kinoringan supaya sumiliu oku do tulun do papaabar diti Abar do Aandai, om sumiliu oku do susuuon di Yisus om guru di monuduk do tinangaran di Kinoringan si di tulun do okonko bansa do Joudi, do popoilo diolo onuu nopo iri oinomod, om iri nontodon do kaparsayaan tokou. Om oinomodno kasangkat iti tangarku, okoniko vuvudutonku iti.
54002008	Kouvanganku nopo nga irad diti, iri nopo i kusai nga sumambayang inombo noopo do pantok, mivaja do kakaton i longon do poontong do olidang i ginavojo, om au obinraatan om au kumiodu.
54002009	Om iri nopo i tongondu do misingandai nga misti do aatur marong i gaagayajo om sadang-sadang mamakai do pakaian, nga ada do i koikum-ikum. Om ada posurugawon ino tobuk om mamakai do tongoamas ko muntiara, om ada mamakai diri pakaian do oorogo marong.
54002010	Nga iri nopo tandaian marong nga irino i ginavo om i gaagayajo, irad di tongondu vokon do mangakun maja di kouvangan do Kinoringan.
54002011	Om aandai do motos-otos i tongondu do mongkinongou di ponudukan, om ovi-ovionno i ginavo do minsuribak.
54002012	Om au okui moo di tongondu monuduk ko momorinta do kusai, nga aandai do motos-otos nopo.
54002013	Mitangar oku irad dino sabap do iAdam i vinaal mogulu ampa nogi vaalo iAwa,
54002014	om okoniko iAdam i tinoro nga iAwa gosob do nakasala.
54002015	Nga insan poboyoonpo di Kinoringan do orualan i tongondu do maganak nga vijauoni i tatodjo nong tumatapi i kaparsayaanjo si di Kinoringan, om aui isido kojuu do tulun vokon, om olidangi isido mivaja do aaturi marong i gaagayajo.
54003001	Oinomodi iti tinangaran do irad diti, “Nong kivaro tulun uvang sumiliu do kotua si poiuuntunan do tulun di aparsaya om aandai marong iri karaja do kouvanganjo,” ka.
54003002	Om ii nopo sumiliu do kotua misti do i tulun di auso sala, om sosoiso savo, momorinta di ginavojo kondiri, koilo minsoromo, ourumat, osuau do popoindakod om koilo monuduk di tongotulun.
54003003	Om sondiang mantad dino, okonko misingavuk isido ko kumiodu, nga otuud i ginavo, om okonko obinsival om okonko uvang marong do siin.
54003004	Om misti koilo isido momorinta diri sampaganakanjo kondiri, om obintuduk di tangaanakjo supaya mikubobojo maja diri ponudukan disido om mongurumati dii disido.
54003005	Do potingkuro isido momorinta di poiuuntunan do Kinoringan nong aupo koilo isido momorinta diri sampaganakanjo kondiri?
54003006	Om i tulun sumiliu do kotua nga okoniko pilion i tulun di vagu nogi naparsaya di Koristus, do oruai osumbung om ukuman isido di Kinoringan irad diri kotua do rogon do noukuman.
54003007	Om kavagupo nga misti do otutunan di tulun di okonko tulun do aparsaya do aandai i gaagaya di tulun diri, supaya aui insalawon isido do tulun om aui kosulung do tavos di kotua do rogon.
54003008	Om irad nogi dino i tongopalayan si poiuuntunan do tulun di aparsaya do misti ourumat, om okoniko duvo dila, om okoniko oruai obingkad do tiiupon di kaavuk om okoniko mokiuntung noopo do siin.
54003009	Nga misti do olidang iri kopurimanan do ginavo diolo, om ogirot i ginavo diolo do aparsaya diri ponudukan di aupo nivantang do Kinoringan si di tongotulun di pogulu, i pinavantang Disido maino.
54003010	Om misti do ponginamanpo iolo mogulu, nong atatapi do auso kasalaan diolo ampa nogi do tontuon iolo kumarja do palayan.
54003011	Om savo diolo nopo nga misti ourumat, om au monginraraat do vokon, om momorinta di ginavojo kondiri, om obuli dii pangarapan do onuu nopo.
54003012	Om palayan nopo nga misti do sosoiso savo, om koilo momorinta di tangaanakjo om i tongovokon saralom valaijo,
54003013	do aandai nopo karaja do tongopalayan nga aandaino i ngaranjo, om opusu do potuduk pasal do kaparsayaanjo di Koristus Yisus.
54003014	Om siririkot okuno daa kosikap mongoi sumamung dika, nga rumosi oku do kivaro kaantaraanku. Om irino koponulisanku diti surat,
54003015	supaya nong alaid oku nopo korikot sino om oilaannu mantad diti surat tinulisanku nong onu iri gaagaya tokou di apatut, do itokouno pinakavalai do Kinoringan, irino poiuuntunan do tulun di aparsaya do Kinoringan di poimvijau. Om itokou nopo iri aparsaya nga irad di torigi om timpoon do papanggor diri ponudukan do oinomod mantad di Kinoringan.
54003016	Okonko naalang-alang rinalom i ponudukan diri aupo nivantang do Kinoringan si di tongotulun di pogulu, i pinavantang Disido maino pasal nong potingkuro tokou maja di kouvangan do Kinoringan. Om kasangkat daton, i tulun di naparsaya nga mangakun diti do: I Koristusno i nokoimbulai sinumiliu do tulun, om Isidono pinointalang di Tatod do Kinoringan do abanar, om Isidono inantangan di moloikat, om inabaran kasangkat do bansa do tulun pasal Disido, om Isidono i kaparsayaan do tulun siti vonuvo, om pinoinsavat Isido soi suruga saralom do kagajaan do vinaangJo.
54004001	Nga navantangno di Tatod do Kinoringan do pongovian nopo diti maso om kivaro dino piipiro tulun do mogidu mantad diri ponudukan do kaparsayaan tokou, do mongkinongou di rogon diri mamalid do tulun om aparsaya di ponudukan do rogon.
54004002	Om nontodon nopo do ponudukan do mamalid diri nga mantad do tongotulun do momudut, do puupura nopo iolo monuduk, do auno dii opurimanan i ginavo diolo do napataino irad di nosorob do bosi talasu.
54004003	Om iolono iri mongovit di ponudukan do potingkod di tulun do manansavo, om potingkod do mangakan diri piipiro taakanon diri silion diolo do pantang. Ombo bala iti taakanon nopo diri nga vinorun do Kinoringan do ipaakan daton i tulun di aparsaya om i nokoilo diri ponudukan do oinomod, mivaja do monorimakasi Disido di tongotaakanon.
54004004	Do aandai kasangkat iri vinorun do Kinoringan, om auso larangon mangakan do onuu nopo akanon tokou mivaja do monorimakasi nopo do Kinoringan di tongotaakanon,
54004005	do irino tinangaran do Kinoringan om i sambayang tokou do kolidang do taakanon diri.
54004006	Nong potudukonnu iti ponudukanku si di tongokosuladan om osiliukoi do tulun do kumaraja si di Koristus Yisus di aandai. Om ika kondiri nga apanggor do koiloko di tinangaran do kaparsayaan tokou om ponudukan diri aandai marong i vinajanu salaid diti.
54004007	Nga iadano kasangkat iri tongotangon do auso komoion om okoniko maja di kouvangan do Kinoringan, om pisingubasno maja diri kouvangan Disido.
54004008	Do okonko auso guna mangalatan do tuat, nga makinpo kiguna do misingubas maja diri kouvangan do Kinoringan, do iri nopo nga kijanji do koonuan do kovijaan tokou maino om touri tadau.
54004009	Om tinangaran nopo diti nga oinomod om apatut do parsayawon om torimawon tokou.
54004010	Itino sabap do monginontob tokou do misingujan kumaraja do itokou nopo nga mangaarap di Kinoringan i poimvijau do Isidono i Momimijau kasangkat do tulun om makinpo i tulun di aparsaya Disido.
54004011	Om potudukonno kasangkat iti nokomoiku si di tongotulun, om suuono iolo do maja di nitudukku.
54004012	Adano mikubobojo posuribakon do tulun sabap do omulokkopo kaantangan diolo, nga siliuno do tulun do obuli suguton di tongotulun di aparsaya saralom dino katatangaronu, om kagaagayawonu, om potingkuroko au kojuu do tulun vokon, om kaparsayaannu, om kolidango do sinoromonu si di tulun vokon.
54004013	Giatno mambasa di Kitab saralom poiuuntunan do tulun di aparsaya, om nosiatai do pogirot di ginavo om ponudukno do tulun gosob do korikot oku.
54004014	Adano koluvau mamakai diri kosunduvo mantad di Kinoringan, iri koontok diri nipoilo laaid di nabi dika mantad di kuasa di Kinoringan di pogulupo, ontok di kamawoko diri kotua si poiuuntunan tokou di aparsaya do irino tanda do nopiliko kumaraja si di Tuhan.
54004015	Om adano koolingai kasangkat ino komoionku dika om vojoono marong, supaya atalangi aantangan kasangkat di tulun ino kosusurutonu.
54004016	Om jaajagawono ino gaagayanu om ino ponudukannu, om ada kababasai kumaraja diti, sabap nong avajanui iri nga ovijaukoi, om i tongotulun mongkinongou dika nga inongi diri.
54005001	Ada managur di kusai lumoing nga sombia do monosiatko nga pibagaloni inong di ponosiatnu diamonu. Om i tongotomulok nga pibagaloni inong di ponosiatnu diadinu.
54005002	Om i tongotongondu lumoing nga pibagaloni inong di ponosiatnu diinonu. Om i tongoraraa nga pibagaloni inong diadinu i ponosiatnu mivaja do olidang i sinoromonu.
54005003	Om urumatono om tulungono i tongondu i napatajan do savo, iri auso momiara.
54005004	Nga nong kitanak isido ko kivaro monongodu disido om iolono apatut do misingubas mogulu do mananggung momiara diinojo ko iodujo, do iradno dino i tulun maja marong do Kinoringan, do nong sumuli papaakan di moloingjo ko iodujo, irino i kouvangan do Kinoringan.
54005005	Nga iri nopo tongondu i napatajan do savo do auso momiara nga mangaarap noopo marong isido do Kinoringan, om tadau sodop isido sumambayang do mokitulung do Kinoringan.
54005006	Nga tongondu nopo diri i napatajan do savo i misimbobos di kouvangan do ginavojo, insan poimvijaupo iri kaantangan do tulun, nga anggapon do Kinoringan do napataino isido.
54005007	Om suuono i tongotulun di aparsaya do maja diti ponuuan om okoniko kivaro taatangaron do tulun do pakaraat diolo.
54005008	Nga isaai nopo tulun do au momiara di tongosonsuladanjo om makinpo dii i sampaganakanjo kondiri, om irino minangada diri kaparsayaan tokou om araat nogi isido mantad di tulun do au aparsaya.
54005009	Om ii nopo tongondu i napatajan do savo nga obuli daptaron i ngaranjo do tulungon, nong au insan sinumondiang torojo di savojo, om lobi onom nopulu toun umurjo,
54005010	om i kingaran do aandai karaja, irad do momiara di tongotangaanakjo, om noubas do osuau do popoindakod di tulun vokon si valaijo di masopo diri poimvijaupo i savojo, om i tumuripon di tulun i songonuvon di Kinoringan, om obintulung di tulun tosusa om i soumur monginontob mamaal diri pakarajaan do taandai.
54005011	Nga adano padaptaro i ngaran do tongotongondu i napatajan do savo di omulokpo, do nong kivaropo ginavojo do mokisavo kavagu om kisalai dino iolo si di Koristus.
54005012	Om oukumani dino iolo di Kinoringan, sabap au minonuman diri najanjijo di gulu si di Koristus.
54005013	Om mantad dino misingobul iolo, om minturopik do kavalajan, om okoniko misingobul toomod iolo nga mongolimut noopo iolo do tulun vokon, om susumambat di poitatangaran do tulun vokon, om mitangar iolo nogi diri au apatut tangaron.
54005014	Sabap diri do aandaian oku nogi do mokisavo kavagu iri tondu napatajan do savo di omulokpo, om kapaganakno, om kopongurusi di saralom valai kondiri, supaya ausono ontodon di musu tokou do mangararaat daton.
54005015	Do kivarono piipiro tondu di napatajan do savo do napalid om minaja di Soitan, i kotua do rogon.
54005016	Nga isaai nopo tongondu i naparsaya do kivaro sonsuladan diri napatajan do savo om aandai do tulungon disido iri, supaya aui avagat marong iri tonggungan diri poiuuntunan do tulun di aparsaya do mananggung diri tondu vokon napatajan do savo iri auso marong momiara.
54005017	Om ii nopo kotua si poiuuntunan do tulun di aparsaya iri aandai pangangatur, om anggapon apatut do kaanu do induvo kolipat balanjajo mantad di koubasan, koiso mantad dino om bagi nogi tulun diri monginontob mangaabar diri Abar do Aandai om monuduk.
54005018	Do inong diri natangar siri Kitab do ka, “Ada muju posumbalai ino turongus do sapi do minut-inut mongogik,” ka. Om kivaro nogi tangar si Kitab do, “Mimang i tulun di kumaraja nga apatuti do karamit di igaji disido,” ka.
54005019	Om ada kaparsayaai di tulun do manantam di kotua si poiuuntunan do tulun di aparsaya nong ausoi duvo ko tolu tulun saksi.
54005020	Nga i tongokotua nopo diri kisala nga togurono marong siri kinoguuan do tulun supaya i tongokotua vokon nga orosijan mamaal do duso.
54005021	Tangaranku ika si di Kinoringan om i Koristus Yisus om i tongomoloikat i pinili do Kinoringan, om suuonku ika maja kasangkat diti nokopintudukku, supaya auko momili do tulun insan kotuapo ko tulun toomod isido, nong nakasalano nga adano gibang-gibango isido diri.
54005022	Ada koruai-ruai mangama di tulun tanda do nopili isido kumaraja si di Tuhan, om adako maja di duso do tulun vokon. Piarawonno marong i kolidango di ginavonu kondiri.
54005023	Adano mongiup do vaig noopo toomod nga ruanganno do okuuyakno diri liing do anggur do pinokoubat dino tijan om ino kojuvannu do obintoruol.
54005024	Iri nopo duso do piipiro tulun om mogulu do mintalang do aupo oukuman, nga iri nopo duso do tulun vokon om atatap do kointalang do insan tadau.
54005025	Om irad nogi dino i karaja do taandai nga atalang iri vookon, om insan iri au songkuro atalang maino nga aui moilo olosok do insan tadau.
54006001	Om kasangkat nopo di turipon i aparsaya di Koristus nga apatut do mongurumat soumur di tuanjo, supaya auso pakararaat di ngaran do Kinoringan om i ponudukan tokou.
54006002	Nga nong naparsaya i tuanjo di Koristus, misti do karajawon kaandai-andai iri ipakaraja di tuanjo disido, sabap aparsaya i tuanjo di Koristus om aui kojuuan do Kinoringan, om i tuanjo nopo diri nga kiuntung mantad di karajajo. Om ada anggapo di turipon do au oporlu do urumaton i tuanjo sabap nosiliu sulod saralom di Koristus. Om potudukono om nosiataino i tulun do misti maja kasangkat diti komoionku.
54006003	Nga kivaro tulun monuduk do sondiang mantad di ponudukan di oinomod, i mantad di Yisus Koristus i Tuhan tokou, om aui koontok iri ponudukanjo do irino au kouvangan do Kinoringan.
54006004	Om irino tulun do osumbung om okodou tulujo, om okonko kivaro noilalaan disido iri oinomod. Om tulun nopo diri nga sovolokon do kumiodu, om kumisival pasal do tinangaran om irino impuunon do tumaai, om sumondiang i kouvangan do ginavo, om mongararaat do tulun, om mananantam do vokon do araat.
54006005	Om tulun nopo do irad dino nga soumur do kumiodu do tulun vokon di ausono ondomon nong okonko araat, om nokoinsoduno mantad diri ponudukan do oinomod, gosob do andasanpo daa diolo om maja do ugama om koonuan diolo do kakayaan do arata.
54006006	Agajo kountungan tokou nong maja tokou di kouvangan do Kinoringan, mivaja do obobos i ginavo tokou do onuu nopo iri kivaro si daton,
54006007	do ausoi inovit tokou masu siti vonuvo, om lumabus tokou nga ausoii oviton tokou.
54006008	Nga sabap diri, nong kitaakanon om kipakaianpo, om pikunomoonon tokouno iri.
54006009	Nga i tulun nopo do uvang kumaya om irino osuat do ponsubaan om kosulung di tavos do rogon, om osuat diri moisosondiang kouvangan diolo diri auso guna, om monongkoruol kondiri, om irino mamajajat do tulun gosob do tumorosok om matai.
54006010	Do atamaa nopo do siin nga irino koimpuunon do mamaal kasangkat do taraat, om kivaro piipiro tulun do mokisisiin nopo gosob do apalid mantad diri kaparsayaan di Koristus, nga koompusan nopo dino diri om oguu kasansaraan muli si diolo kondiri.
54006011	Tapi ika nopo nga tulunko di Kinoringan om adano maja-vaja di gaagaya diolo do atamaa do siin. Nga ponginontobno maja di gaagaya di abanar, maja diri kouvangan do Kinoringan, aparsaya Disido, au kojuu do tulun vokon, atagar om otuud i ginavo.
54006012	Ponginontobno manangkus do kumisogulu diri pilumbaan do kaparsayaan, om aanunu i kovijaan di auso koovion, do irino kovijaan diri auso koovion do kinapangalaavan dika ontok di minangakunko do aparsayako di Koristus siri gotuvang diri tongotulun, iri sinumaksi dika ontok do botisaiko di pogulu.
54006013	Om maino mitangar oku dika si di Kinoringan i momijau do onuu nopo, om nogi si gotuvang di Koristus Yisus i minangakun diri pongokunan do taandai si gotuvang di Pountus Pilatus.
54006014	Om monuu oku dika supaya om vojoonno iri nisuu di Kinoringan om olidang i gaagayanu om ausoi sala-salanu gosob di kointalangan di Yisus Koristus i Tuhan tokou,
54006015	i porikoton do Kinoringan di maso do natantuJo mantad. I Kinoringan nopo nga sosoisoi Ponguasa do Agajo om patut do rojoon, om Isidono Raja kasangkat do raja om Tuan kasangkat do tuan.
54006016	Om isoi Isido au moilo matai, om poingijon Isido siri tanavau, pantok diri auso iiso katama minsomok, om ausopo iiso nokoontong Disido om Isido nga aui aantangan. Kikuasa Isido di auso gosob om urumaton tokou Isido. Amin.
54006017	Suuono kasangkat i tongotulun takaya i aparsaya di Koristus i kiarata siti vonuvo, do irad diti, “Ada misinggagajo om ada mangaarap di kakayaan muju,” kanto. Do arata nopo nga moilo lumijot, nga suuono iolo mangaarap do Kinoringan iri opuavang do manaak do nunu nopo gosob do auso koovion supaya asanang i ginavo tokou.
54006018	Om nogi suuono iolo maja diri aandai, om akaya iolo di gaagaya do aandai om opuavangi iolo do manaak om obintulung di tulun vokon.
54006019	Do opuavang nopo iolo do tulun vokon, irino irad do monguntun iolo do aratajo silo suruga do pakajonjo insan tadau, om inongno dino iolo silo suruga do kovijaan diri oinomod.
54006020	Ou Tomotius, vojoono marong i ponudukan di oinomod i nipaarap dika. Om insoduaino iri pintatangaron diri auso tonsi om i kapalid, om pisivalan diri auso guna-guna, do andasan nopo daa di tulun iri toilaan diolo om irino toilaan diri oinomod,
54006021	do kivaro piipiro tulun do maja di toilaan iri okonko oinomod, om irino sabap do napalid iri kaparsayaan diolo. Mokianu oku di Kinoringan supaya opuavang Isido mamarakat dikovu. Itino mantad dogo, Poulus
55001001	-
55001002	Kumaa si di Tomotius, i pinakatanakku di au kojuuanku. Itino surat mantad dogo, i Poulus, i susuuon di Koristus Yisus mantad di kouvangan do Kinoringan, do papaabar diri kovijaan do auso koovion i najanji laaid do pataakon diri tulun di kopiiso di Koristus Yisus. Mokianu oku di Kinoringan Tama om i Koristus Yisus i Tuhan tokou supaya opuavang mamarakat om osianan dika om poposondod do ginavonu.
55001003	Monorimakasi oku do Kinoringan, i sambawonku mivaja do aandai kopurimanan do ginavoku irad di komuokijanku pogulu. Om ontok do monorimakasi oku, soumuri aandamanku ika saralom sambayang do pointikid-tikid tadau om sodop.
55001004	Lumangad okuno dika do aandamanku di pirijang kito do minogiadko. Om miintong okuno marong do kasamung oku kavagu dika supaya asanang marong i ginavoku.
55001005	Om aandamanku nogi do oinonomod i kaparsayaannu irad di kaparsayaan diinonu, iUniki, om iodunu, i Lois, om aarap oku do atatap ino kaparsayaannu maino.
55001006	Om irino sabap do popoondom oku dika supaya do pogiaton ino ginavonu kumaraja diri sinundu do nitaak di Tatod do Kinoringan, i nitaak toomod do Kinoringan dika ontok di kamawoku ika do irino tanda do nopiliko kumaraja si di Tuhan.
55001007	Do iri nopo tatod nitaak do Kinoringan om okoniko iri papatalou daton, nga irino Tatod do Kinoringan manaak daton do kuasa, om monuduk daton do au kojuu do vokon, om monulung daton supaya moilo tokou momorinta di gaagaya tokou kondiri.
55001008	Sabap diri do adano koikumai do popoilo di Abar do Aandai pasal di Tuhan tokou, om adano koikumai pavantang do poinjiil oku sabap do kumaraja oku si di Koristus. Nga vajano diti kasansaraan sabap papaabar di Abar do Aandai do i kuasa do Kinoringan nga poimvaja dika diri.
55001009	Om Isidono minomijau daton om minongoloou daton do sumiliu di tulun i songonuvonJo. Om okoniko sabap do aandai i karaja tokou do vijauon tokou, nga irino sabap naaturJo laaid di aupo novorun iti vonuvo, om sabap opuavang Isido do pataakon daton do kopiiso tokou di Koristus Yisus.
55001010	Nga maino atalangno do opuavang Isido do mantad di kinointalangan di Momimijau daton, i Koristus Yisus, om sabap diri Abar do Aandai nga pinolijot Disido i kuasa do kapatajan om pinoimbulai dii i kovijaan diri auso kapatajan.
55001011	Om itino sabap do pinili oku do Kinoringan supaya sumiliu do tulun i papaabar diti Abar do Aandai, om sumiliu do susuuon di Yisus om guru di monuduk do tinangaran di Kinoringan,
55001012	om irino kinopongojiilan dogo. Nga au okui oikuman do kotutun okui nong isai iri kaparsayaanku, om atatapi i ginavoku do kikuasai Isido do monguut diri nipaarap Disido dogo gosob do korikot i Tadau do Kogunggulianan Disido.
55001013	Vojoono marong i ponudukanku di oinomod om aandai di pinosusuutanku dikau, do onuanko di kaparsayaan om i ginavo do au kojuu do tulun vokon sabap miisoko di Koristus Yisus.
55001014	Om vojoono marong iri ponudukan toinomod i nipaarap dika di Tatod Tolidang i mijon saralom do ginavo tokou.
55001015	Oilaannui do noiduan oku di Piligus om i Muginis om kasangkat tulun vokon soi Vonuvo Osia.
55001016	Om pokiinsiananku do Kinoringan i sampaganakan diUnisiporus sabap soumuri do pigugulian oku disido mandaa om monoluod gosob do ogirot kavagu i ginavoku, om au isido oikuman rumomut dogo siti jiil,
55001017	nga ontok di korikot isido siti Bandar Ruum om inium oku dii marong disido gosob do naayangan oku siti jiil.
55001018	Om okonko naalang-alang ponunulung disido dogo di silo okupo Bandar Ipisus, om ika nga nokoilo nogi diri. Jadi mokitulung oku do Tuhan do monginsian disido ontok do Tadau do Kogunggulianan di Tuhan Kavagu.
55002001	Oi Tomotius, i pinakatanakku, ika nopo nga girotno do i Koristus Yisus nopo nga opuavang dika.
55002002	Om onuu nopo iri norongounu ontok di ponuduk oku di tongotulun toguu om polombusono potuduk di tongotulun vokon do moilo araponnu, om kadapatno iolo do polombus diti ponudukan kumaa si di tulun vokon nogi.
55002003	Misti do kumivajakono do sumansara, om misti sumiliuno do soujor di Koristus Yisus do aandai.
55002004	Iri nopo soujor do mongoi miparang nga okoniko mikokovilipo diri kovivijaanjo, supaya do kouvangan isido di kotuajo.
55002005	Om sugutono i tulun diri mongoi lumumba manangkus, do misti maja isido do pongoturan, do aui kaanu di singal irad do odia do kamanangan nong aui vojoon iri.
55002006	Om sugutono i mongungumo do misingujan do mongumo, i apatut do kaakan mogulu di tuva do karajajo.
55002007	Ondom-ondomono marong iti tangarku dika, do porotijonkoi di Tuhan kasangkat diti komoionku.
55002008	Om ondomono i Yisus Koristus i minijau mantad di kinapatajan, do Isido nopo nga i koturunan di Raja Daud, om Isidono iri nokomoi di Abar do Aandai do pinotudukku dika.
55002009	Om iti nopo kinasansaraan taananku nga sabap do papaabar oku diri Abar do Aandai, om kinagasan oku do rantai irad di tulun do kisala, nga aui nakagasan i tinangaran do Kinoringan.
55002010	Irino sabap do sangalanku iti kasansaraan do monulung di tulun pilion do Kinoringan, supaya iolo nogi nga kaanui do kovijaan sabap aparsaya di Koristus Yisus om kaanu do kagajaan Disido diri auso koovion.
55002011	Nga itino tinangaran do oinomod do, “Nong anggapon tokou do nakavaja tokou di Yisus napatai, nga ovijau tokovi kavaja Disido.
55002012	Om nong kasangal tokovi di kasansaraan, kavaja tokou nogi di Koristus momorinta. Nga nong mongolim tokou do, ‘Au oku kotutun Disido,’ kantokou, Isido nga mongolim nogi do, ‘Au Oku kotutun dikovu,’ kaDisido.
55002013	Insan kurapo au rumalan tokou aparsaya Disido nga soumur rumalan Isido monulung daton, sabap atantu do au polosokon Disido do rumalan Isido daton do kakaano Isido, do au mimban,” ka.
55002014	Paandamaino iti tangarku si di tongotulun iri monuduk di tulun vokon. Om mitangar oku dika do ontok do si ko gotuvang do Kinoringan, nosiataino iolo supaya ada do kivaro iolo kumisival pasal do tinangaran diri. Do pisisivalan nopo nga auso guna-guna sabap mongogorovot di tulun do mongkinongou.
55002015	Om ponginontobno sumiliu do tulun diri kouvangan do Kinoringan, irad di tulun do au oikuman papanau di karajajo, om misti do otulid i ponunuduknu do tinangaran di oinomod mantad di Kinoringan.
55002016	Nga adano ampot do pintatangaron diri auso komoion iri okonko maja di kouvangan do Kinoringan, sabap iri nopo nga kabajajat do tulun minsodu marong do Kinoringan.
55002017	Ponudukan nopo diolo diri nga irad di kupos do gumajo. IIminus do i Pilitus nga irad diri ponudukan,
55002018	i rinumijang mantad diri ponudukan do oinomod, do kadiolo, “Nakatalibno iri maso do vijauon di Kinoringan i tulun napatai,” ka. Om sabap diri do kivaro dii piipiro tulun do sinumondiang iri kaparsayaan diolo.
55002019	Nga iri nopo ponudukan do Kinoringan om au adapat mongimban irad diri pinosumpakan do nokoingongon, do kivaro tinangaran do nokotulis mantad si Kitab do, “Otutunani do Tuhan i tongotulun do songonuvonJo,” ka, om “Isaai nopo tulun do mangakun do songonuvon do Tuhan nga misti minsodu di karaja taraat,” ka.
55002020	Iri nopo tongopinggan mangkuk si valai do tulun takaya nga okoniko kasangkat vinaal mantad do amas om pirok noopo, nga kivaroi vinaal mantad do kaju om tana. Do kivaroi aandai i kogunaanjo om kivaro nogi iri au sumongkuro aandai i kogunaanjo.
55002021	Irad nopo dino, nong kivaro iso tulun do tumimbai mantad diri au sumongkuro aandai i kogunaanjo, om irad isido di pinggan mangkuk do aandai kogunaan do opili om kiguna si di Mongunguasajo, om apakai isido do pongurion di karaja do aandai.
55002022	Sabap diri misti do insoduno diri gaagaya do araat, iri kouvangan di koguuan do tulun i omulokpo. Om kumoruang di tongotulun vokon i lumoou do mokitulung di Tuhan mantad di ginavojo tolidang do monginontob maja diri gaagaya do abanar, om i kaparsayaan, om au kojuu di Kinoringan om i tulun, mivaja do kumiandai di tulun.
55002023	Nga adano marong mampot-ampot diri pisisivalan diri kobudu, om i auso oilalaan, do kotutukon nopo do pisisivalan diri nga miodu.
55002024	Do iri nopo tulun kumaraja si di Tuhan nga adano kumiodu. Misti do otoluod isido kasangkat do tulun, om koilo monuduk, om alanut i ginavo,
55002025	om otuud mitangar ontok di managur isido do tulun di obinlavan. Do isai kito koilo nong i Kinoringanno manaak diolo do ginavo do rumorogo di dusojo gosob do kotutun iolo diri ponudukan do oinomod,
55002026	om kopuriman iolo kavagu om mantad diri kalabusi iolo mantad do tavos di kotua do rogon i manangkong diolo supaya maja di kouvanganjo.
55003001	Ou Tomotius, ilaaino do muai-ruai nopo dino i pongovian di maso om okonko naalang-alang i kosusaan do tulun.
55003002	Do gaagaya nopo do tulun maso diri nga kovivijaan kondiri nopo podulionon, oulau mogium do siin, om misinggajo-gajo, om osumbung iolo, om monginraraat iolo do vokon, om au mangasip do tinangaran di minaganak, om au koilo iolo monorimakasi di isaai nopo, om au momoduli iolo do ugama,
55003003	om au iolo koilo do au kojuu do vokon, om auso ginavo do osianan, om uvang iolo pakaraat do vokon nga vuvuduton, om au kaanu iolo momorinta do kojuvan kondiri, om kolobi korongit, om au uvang iolo diri aandai,
55003004	om aandaian iolo pataak do tulun vokon si di tulun taraat do pokipatajon, om odibak diolo do sinoromo, om osumbung, om aandaianpo iolo di kasanangan do kojuvan kondiri ko iipo au kojuu iolo do Kinoringan,
55003005	om muntuni kabarasan diolo do sumambayang nga monongkoouso iolo di kuasa do Kinoringan. Nga ika nopo om insoduno mantad di tulun do irad dino.
55003006	Do maino diti nga kivaro nogi piipiro tulun songkoruangan diolo do tumikid do kavalajan do tulun do sumolinok mangagajat do tongondu diri oluoi i ginavo, om oguu tongoduso, om i ginavo noponu do kouvangan do taraat.
55003007	Om ologosi mokituduk i tongotongondu irad diri nga aui dino insan kosuut iolo diri ponudukan do oinomod, sabap maja iolo diri ponudukan iri au oinomod.
55003008	Do ii nopo mangagajat do tongondu diri nga irad di Janis om i Jambiris do linumavan di Musa, om irad nogi dino iolo do lumavan diri ponudukan do oinomod om norusakno i diolo do pomusoromo, om kaparsayaan diolo nga okoniko oinomod nga sumangalui toomod.
55003009	Nga ausoi kosunduro di pakarajaan diolo diri do potingkuro pun oilaani kasangkat do tulun i kobuduo diolo irad di Janis om i Jambiris pogulu.
55003010	Nga ika nopo om nokoilono di ponudukanku, om i gaagayaku, om nokoilo di pakaayan di ginavoku, om nokopulanuko nogi dogo do kaparsayaan, om kolonuto do ginavoku, om potingkuro oku au kojuu do vokon, om potingkuro oku sumangal do pokorualan,
55003011	om kasangkat do korualanku, om kasansaraanku. Om oilaannu nogi kasangkat i korualan nataananku silo Bandar Ontukia, om silo Bandar Kunium, om silo Bandar Listuria, om pinoidu okui do Tuhan mantad di pointikid-tikid di korualanku diri.
55003012	Nga mimang kasangkat di tulun iri maja di kouvangan do Kinoringan sabap kopiiso di Koristus Yisus nga pointantuno do pokorualan di tulun vokon.
55003013	Nga tulun nopo do taraat om i tulun sumangalu do tulun do aandai makinpo dii muang-ruang i karaatojo, om obintoro do tulun om isido nga torooni.
55003014	Nga ika nopo om girotno maja di ponudukan do oinomod iri inomitnu om iri pinarsayanu marong, do kotutunkoi nong isai iri tulun pinokitudukannu.
55003015	Om aandamannu do mantad di opoyokkopo om koilokono di tinangaran si Kitab Tolidang i monuduk dika do kopintaran supaya kaanuko do kovijaan do auso koovion sabap aparsaya di Koristus Yisus.
55003016	Kasangkat nopo do tinangaran siri Kitab iri nituduk do Kinoringan siri ginavo do tulun nga kiguna pakajon do monuduk, om pavantang di kasalaan di tulun, om popotulid di kisala, om monuduk do tulun supaya abanar i gaagayajo,
55003017	supaya aavi-avi i ginavo do tulun uvang do kumaraja si di Kinoringan, om nokosodiano marong do mamaal diri giginis karaja do aandai.
55004001	Nga siti oku gotuvang do Kinoringan om i Koristus Yisus, i momutus di tongotulun di poimvijau om i poimpatai. Om sabap do mintalang i Koristus kavagu do momorinta Isido siri KopomorintaanJo ontok diri, om irino do suuonku ika
55004002	do papaabarno di tinangaran do Kinoringan, om ponginontobno poporongou diri ontok do kosivatko ko au kosivatko, om porotijono marong gosob do aparsaya i tulun, om toguvono i tulun diri, kisala om nosiataino do pogirot di ginavo do tulun mivaja do alanut i ginavonu om tudukaino diri tinangaran do Kinoringan.
55004003	Do kivaro insan tadau do au kataan i tongotulun mongkinongou diri ponudukan do oinomod, nga mongoi dino iolo monguntun di tongoguru do sipongkinongou diri ponudukan kavavagu do maja marong diri kouvangan do ginavojo kondiri.
55004004	Iolo nopo nga tumolikud do au mongkinongou diri ponudukan do oinomod, do napalidno i ginavo diolo do mongkinongou diri ponudukan do ovudut.
55004005	Nga ika nopo om porintawono soumur ino ginavonu kondiri, om taanaino i kasansaraan, nga ponginontobno popotongkop diti Abar do Aandai om karajawono kaandai-andai ino karajanu si di Tuhan.
55004006	Do ioku nopo nga norikotno kopogiduanku siti vonuvo, tinggalpo do mongindad oku patajon do aavi iti kovijaanku irad do vaig do anggur ituntug siri isogit itaak si do Kinoringan.
55004007	Minonginontob okuno kumilumba diri pilumbaan do aandai, om maino nokorikot okuno silo gorisan do kamanangan, om minaja oku marong di kinaparsayaanku.
55004008	Om maino poinsodiano silo suruga iri singal do odia di gaagayaku di abanar i pataakon di Tuhan, irino i Momumutus i otulid ginavo, ontok di Tadau KointalanganJo Kavagu, om okoniko ioku noopo onuan do odia diri nga kasangkat tulun diri miintong di kointalanganJo om oonuani.
55004009	Sikapono mongoi siti dogo
55004010	do iniduan okuno di Dimas do nabajajatan di gaagaya do kovivijaanjo siti vonuvo om nokopogiduno silo Bandar do Tosolunika. Nga i Korukis nopo minongoi silo Vonuvo Golotia om i Titus minongoi silo Vonuvo Dolomotia.
55004011	Om soisopo i Lukas songkoruanganku siti. Nga loovopo i Markus om mivaja kou siti do kiguna marong isido do monulung dogo kumaraja siti.
55004012	I Tokikus nogi nga nokolivang do sinuuku mongoi silo Bandar do Ipisus.
55004013	Om mongoi kou nopo siti, ovitopo dogo iri sabungku di posumbolon di akapal do nokoopungku siri valai di Karapus siri Bandar Tarawas, om i tongobuukku, om i karatas kulit do kambing vinaal om adano marong koolingai dogo mongovit iri.
55004014	Ii nopo moonsupu do tambaga, i Sakandar ngaranjo, nga okonko naalang-alang pangaraat disido dogo, nga sombono i Tuhan do sumuli diri kararaat di karajajo.
55004015	Om jaajagawono marong iti tulun, do isidono iri ogiat marong lumavan diri ponudukan tokou.
55004016	Ontok do misinjawap oku di togina diri pangadaawan di tongotulun dogo, ausono isopo tulun do monulung dogo do inikasan oku diolo mogidu. Aandai daa nong aupo pakasalawon do Kinoringan iolo diri.
55004017	Nga i Tuhan noo koruangku do manaak do kogiratan do kaparsayaanku gosob do kadapat oku mangaabar diri Abar do Aandai di tongotulun di okonko bansa do Joudi. Jadi Isido nogi poidu dogo mantad di kuasa do kapatajon.
55004018	Om i Tuhan nogi poidu dogo mantad pointikid-tikid di karaato, om oviton oku Disido masu siri KopomorintaanJo silo suruga. Rojoono i Kinoringan gosob salaid-laid. Amin.
55004019	Om polombusonno dogo iti salamku si di Porikila om iOukil, om i sampaganakan diUnisiporus.
55004020	Arastu nopo nga minindada silo Bandar Korintus, nga i Torupimus nopo om pinoopungkupo dii silo Bandar Militus do ontok diri au kataru isido.
55004021	Ou Tomotius, piogono marong rumikot siti dogo do aupo orikot masaan do osogit. IObulus, i Pudis, i Linus om i Kolodia om kasangkat do kosuladan vokon nga pokirim salam dika.
55004022	Om mokianu oku di Tuhan supaya soumur atatap si ginavonu. Om mokianu oku di Kinoringan supaya opuavang mamarakat dikovu. Mantad dogo, Poulus
56001001	Kumaa si di Titus, i pinakatanakku marong sabap diri kinaparsayaan tokou. Itino surat mantad dogo i Poulus, i turipon do Kinoringan om nogi susuuon di Yisus Koristus. Koponulisanku nopo diti surat, irino popogirot di kaparsayaan di tongotulun di nopili do Kinoringan, om supaya oilaan diolo iri ponudukan do oinomod maja do kouvangan do Kinoringan. Om koompusan nopo diri nga mangaarap iolo do kaanu di kovijaan do auso koovion, do irino nijanji di Kinoringan daton ontok di aupo novorun iti vonuvo. Om i Kinoringan nopo nga aui momudut. Om pinointalang Disido iri natangarJo si dogo ontok do maso di natantuJo laaid. Om irino nipaarap dogo do Kinoringan i Momimijau daton om nisuu Disido dogo do papaabar di tongotulun. Mokianu oku di Kinoringan Tama om i Koristus Yisus i Momimijau daton supaya opuavang mamarakat dika om poposondod do ginavonu.
56001005	Om itino sabap do pinoopungku ika sino Puru Koriti do mangatur diri aupo naatur, om momili do tongokotua do pointikid-tikid do poiuuntunan do tulun di aparsaya siri tongobandar do maja diri nokobilinku dika laid.
56001006	Iri nopo tongokotua pilionnu nga mistino do i tulun di auso koontodon di tulun vokon do papasala diolo, om i sosoiso savo, om kasangkat do tongotangaanakjo nga naparsaya, om au kabantug i ngaranjo do maja di gaagaya do taraat ko au moilo tudukan do moloingjo.
56001007	Iri nopo kotua si poiuuntunan do tulun di aparsaya om irino wakil do Kinoringan, om aui apatut do kivaro koontodon di tulun vokon papasala disido, irad do osumbung, oruai lumasu ginavo, obingavuk, obinlavan om atamaa do kountungan.
56001008	Apatut nopo nga osuau isido do popoindakod do tulun, uvang do gaagaya di aandai, moilo mangatur di gaagayajo, otulid, olidang, om koilo momorinta do kojuvanjo kondiri,
56001009	om misti osiponno marong iri tinangaran di oinomod pasal di Koristus iri nituduk disido, supaya kadapat isido popogirot do ginavo di tulun vokon mantad diri ponudukan do oinomod, om pointalang di kasalaan di tulun lumavan do ponudukan diri.
56001010	Do oguuno tulun do au moilo tudukan, om monuduk iolo do tinangaran diri auso guna-guna om monoro iolo do vokon. Makinpo dii i tongotulun Joudi diri vagupo kopogidu mantad di ugama do Joudi do irad dino.
56001011	Tulun nopo irad diri mistino do potingkodon, do aui apatut i potudukon diolo, do mongogorovot iolo do piipiro sampaganakan, do iolo nopo diri nga uvang noopo do ountung diri siin do tulun, nga koikum-ikum i gaagaya diolo do irad dino.
56001012	Nga kivaroi songulun nabi bansa diolo kondiri do silo Puru Koriti do minitangar do irad diti, “Kinoubasananno do tulun Koriti momumudut, irad iolo diri dupot torongit, om oobul nga anakan iolo,” ka.
56001013	Om oinomodno tangar di nabi diolo. Sabap diri do togurono marong di tongotulun di au maja marong di ponudukan do oinomod supaya aparsayai iolo marong di ponudukan diri,
56001014	om aui vojoon diolo iri totongonon di tulun Joudi om aui vojoon iri ponuuan di tulun minangada diri ponudukan do oinomod.
56001015	Iri nopo i tulun i olidang ginavo nga manganggap do onuu nopo vinaal do Kinoringan nga olidangi; nga iri nopo i tulun do araat om auso kaparsayaan nga ausono olidang si disido, sabap sinoromojo om kopurimanan do ginavojo nga nosoimanno.
56001016	Mangakun iolo do kotutun di Kinoringan, nga oilaani do au kotutun iolo sabap diri gaagaya diolo do araat. Aui moilo iolo tudukan, om kobonsijan nogi iolo do Kinoringan, om ausono aandai gaagaya diolo.
56002001	Nga ika nopo, Titus, om potudukono diolo maja diri ponudukan mantad do Kinoringan do oinomod irad diti:
56002002	iri nopo tongokusai di totuo om tudukanno iolo do moilo momorinta do ginavo kondiri, om gaagaya diolo misti do apatut supaya urumaton iolo di tulun vokon, om moilo mangatur di gaagayajo om pogirot maja do kaparsayaan di oinomod, om oinomod do au kojuu do tulun vokon om oinomod do atagar i ginavojo.
56002003	Om irad nogi dino i tongotongondu di totuo do tudukan iolo di gaagaya do olidang om iri apatut do tulun di aparsaya, au mangararaat do vokon, om okoniko mongingiup di kaavuk, nga monuduk nono diri gaagaya di aandai.
56002004	Om i tongotongondu di totuo nga monuduk diri tongotongondu di sukod vagu do au kojuu di savojo om i tongotangaanak diolo,
56002005	om mangatur do gaagayajo, om mongolidang do gaagaya kondiri, om arajin momiara do kovivijaan do sampaganakan, om paandai do ginavo om tumunduk di savojo, supaya aui pakaraaton do tulun i tinangaran do Kinoringan.
56002006	Om irad nogi dino i tongokusai di sukod vagu do misti nosiatando pogirot di ginavo supaya mangatur di gaagayajo.
56002007	Om ika nga paandaiono ino gaagayanu do posugutannu diolo, om pasabanarono marong ino ponudukannu om ourumat i gaagaya monuduk diolo,
56002008	om oinomod ino tinangarannu supaya aui pakaraaton do tulun om oikum-ikum i tulun i lumavan daton, do auso koontodonjo papasala daton.
56002009	Om tudukaino i turipon do tumunduk di tuanjo supaya i tuanjo nga aandaiani kasangkat diri gaagayajo, om au sumival di tuanjo,
56002010	ko au manakau do barang di tuanjo. Nga gaam do tandaian ino toro, om oilaani do mimang aarapan isido di tuanjo, supaya nong soumur isido do inong dino, i tongotulun vokon nga aandaiani diri tinangaran i potudukon pasal do Kinoringan i Momimijau daton.
56002011	Om mistino do papaandaiono ino toro muju irad diri, do minintalangno i Kinoringan do opuavang Isido kumaa si kasangkat do tongotulun supaya obuli iolo ovijau.
56002012	Om sabap do opuavang i Kinoringan nga tudukan tokou dii Disido do mangada diri gaagaya do araat, om kouvangan do ginavo do araat, om moilo tokou mangatur di gaagaya kondiri, om otulid i ginavo tokou om maja tokou diri kouvangan do Kinoringan salaid do siti tokoupo vonuvo.
56002013	Om mongindad tokou do korikot i tadau do kibarakat i piantangan tokou, iri kointalangan di vinaang di Yisus Koristus i Kinoringan tokou i Agajo Marong om i Momimijau daton.
56002014	Pinataak Disido i kojuvanJo do patajon sabap daton do mongolukat Isido daton mantad kasangkat di araat om mongolidang Isido daton supaya osiliu do tulunJo, om ogiat tokou mamaal do aandai.
56002015	Om potudukono di tongotulun kasangkat iri komoionku diri, om pakajono i kuasanu ontok do monosiatko do popogirot di ginavo diolo, om togurono iri tongotulun do kisala do, “Irad om irad dino gaagaya muju do araat,” kanto nono. Om adako mikukubojo do posuribakon di tongotulun.
56003001	Om adano koolingai popoondom di tongotulun do misti tumunduk iolo do porinta om kasangkat di tongotulun di monguasa, om misti vojoon i tongoundang-undang diolo, om misti posodia iolo do kasangkat diri gaagaya do aandai.
56003002	Om tudukanno iolo supaya ada do popilombus iolo do tinangaran taraat om ada do kumiodu, nga gaam nogi do mandai do tulun vokon om kiadat kumaa si kasangkat do tulun.
56003003	Do tokou nopo di pogulu nga ausopo noilalaan pasal do Kinoringan, om aui mangasip tokou do isai-isai nopo, om napalid tokou, om aui marong kalangkat tokou do kouvangan di ginavo do araat om misinsasanang, om soumur uvang mangaraat di tulun vokon, om tumaai om moisusuli mibonsi.
56003004	Nga ontok do nokointalang i Kinoringan si daton do aandai Isido daton om au kojuu daton,
56003005	om ontoki nogi diri do vinijau tokou Disido. Nga irino sabap Isido kondiri osianan daton, okoniko sabap do aandai iri gaagaya tokou do abanar tokou si Disido. Om novijau tokou sabap inugasan Disido i duso tokou, om ontok dirino do naanak tokou do kumoinduvo, om nosiliu do vagu i ginavo tokou sabap do pakarajaan di Tatod Tolidang si daton.
56003006	Pinotimbuluak do Kinoringan potuntug i Tatod Tolidang si daton sabap di Yisus Koristus i Momimijau daton,
56003007	supaya pakabanaron tokou di Kinoringan sabap opuavang Isido daton, om manansanganu tokou diri kovijaan di auso koovion, iri aarap-arapon tokou.
56003008	Om oinomodno iri tinangaran diri. Om kouvanganku nopo nga misti do aavi-avi i ginavonu do potuduk si tulun i naparsaya do Kinoringan iti komoionku, supaya ondodomoni diolo do monuut diri gaagaya do taandai. Ponudukan nopo diri nga aandai om popountung do tulun.
56003009	Nga ada gavul do pisivalan diri auso guuguna, om i tuturan do nokotulis pasal di koongongoio diodu-aki, om i kopoiooduan, om i kopoisisivalan pasal do Undang-undang Ugama do Joudi, do kasangkat dino nga auso guuguna om auso kountungan.
56003010	Nga iri nopo tulun do popiodu do tulun om tandaianno monuduk do insan ko induvopo diri kasalaanjo. Nong auno mongkinongou dika adano minsomok disido.
56003011	Tulun nopo do irad diri nga oilaan mujuno dii do napalid marong, om irino dusojo kondiri do popointalang di kasalaan disido.
56003012	Korikot nopo iOrtimas ko i Tokikuspo iri suuonku mongoi sino dika om sikapono rumomut dogo silo Bandar Nikopulis, do silono natantu do indadawonku ontok do masaan do osogit.
56003013	Om uupaino marong i Jinas, i koilo marong do undang-undang, om iOpulus, om sukupono iolo do onuu nopo di koporluan diolo ontok do mampanau iolo.
56003014	Om tudukaino marong i tongotulun Koristian sino do misingubas di gaagaya do aandai supaya monulung do isaai nopo iri tulun do nosimpitan marong, jadi nong irad dino mimbulai iri kovijaan diolo do aandai.
56003015	Ikoi kasangkat siti nga pokirim salam dika. Om polombusono iti kirim salamja diolo iri au kojuu dagai sabap aparsaya iolo. Mokianu oku di Kinoringan supaya opuavang mamarakat kasangkat dikovu. Mantad dogo, Poulus
57001001	-
57001002	Kumaa si dika Pilimun i songkoruanganja kumaraja, i auja kojuuan, om si diOpia, i sulod tokou tongondu, om si diAkipus, i songokoruangan dagai irad do soujor saralom di Koristus om si di poiuuntunan di tongotulun vokon i naparsaya di Yisus diri sumambayang si valainu. Itino surat mantad dagai i Poulus duvo di Tomotius sulod tokou. Om iokuno i Poulus i poinjiil sabap popintongkop di abar di Koristus Yisus.
57001003	Mokianu ikoi di Kinoringan i Tama tokou om i Yisus Koristus i Tuhan tokou supaya opuavang mamarakat dikovu om poposondod dino ginavo muju.
57001004	Soumur oku monorimakasi do Kinoringan ontok di osoromoku ika saralom do sambayangku,
57001005	do norongouku do aparsayako di Tuhan Yisus, om auko kojuu kasangkat di tongotulun di songonuvon di Kinoringan.
57001006	Sabap di pisompuuvan tokou do aparsaya tokou di Koristus, sumambayang oku nogi supaya muang-ruang i pongilaan tokou diri barakat tokou sabap kopiiso tokou di Koristus.
57001007	Ou sulodku, asanang om notoluadan i ginavoku marong do auko kojuu do vokon. Iri kaandaionu nga papapanggor di ginavo di tongotulun di songonuvon di Kinoringan.
57001008	Sabap do misulod kito saralom di Koristus kopotutan nopo daa om obuli okui do monuu dika, Pilimun, do maja diri oinomod.
57001009	-
57001010	Nga insan irad diri, sabap do au oku kojuu dika, aandai nogi do dumuat oku dika do mokitulung pasal diUnisimus, i turiponnu, i minogidu mantad si dika. Iokuno, i Poulus, i noloingno om poinjiilpo vagu do i Koristus Yisus pinongojiilan dogo. IUnisimus nopo diti nga pinakatanakku saralom di Koristus ontok di poinjiil oku.
57001011	Ausoi kogunaannu diUnisimus di pogulupo nga do maino nopo dii om kivarono dii kogunaanto disido.
57001012	Om suuonku kavagu isido si dika nga au okui korijang disido do isidono au kojuuanku.
57001013	Kouvanganku nopo nga ovudankupo daa isido siti do posuvolijonku dika do mongunguup dogo salaid do poinjiil okupo sabap di Abar do Aandai.
57001014	Nga au okui mangavud disido do okonko piupakatanto, do au okui moo mamajal dika maja diri oinomod nga irino mantad do kagaanan di ginavonu.
57001015	Anggaponkuno do kinopirijangan muju do oruai supaya asanganunui kavagu iUnisimus gosob salaid-laid.
57001016	Om iti nopo maino om okonnoko turipon noopo isido, nga lobi mantad do turipon do nosiliu isido do sulodnu, om aui kojuuanku isido, om makinpo dino ika nga au kojuu disido do isidono turiponnu om nogi nosiliu marong do sulodnu sabap aparsaya kou di Tuhan.
57001017	Nong aandaman oku dikau do songkoruangannu om torimawono iUnisimus do irad dogo do kojuvan.
57001018	Nga nong kisala isido ko kitutang si dika om pokirawon nopo si dogo.
57001019	Ioku i Poulus, do tunturuku kondiri monulis diti surat, do mangajamin mamarai dika. Nga tutangnu nopo si dogo om aukui kirawon nong songkuro ginuu do kovijaannu kondiri pogi nga nosiliu di tutangnu si dogo.
57001020	Ou sulodku, om irino mokitulung oku daa dika do saralom di Tuhan supaya papasanang diti ginavoku do misulod kito si di Koristus.
57001021	Koponulisanku nopo diti surat siti dika do atatap marong i ginavoku do monumbojoko dogo diti pokitulungonku dika, om oilaankui do vaalonnu lobi mantad diri tinangarku.
57001022	Om iri nogi do posodiawono dogo i ijononku si valainu, do aparsaya oku do sombutan do Kinoringan i sambayang muju do pogulion oku kavagu sino dikovu.
57001023	Om itipo iApaparus nga pokirim salam dika. Isidono songkoruanganku poinjiil sabap di Koristus Yisus.
57001024	Om i tongosongkoruanganku kumaraja nogi i Markus, iOritakus, i Dimas om i Lukas nga pokirim salam dika.
57001025	Mokianu oku di Yisus Koristus i Tuhan tokou supaya soumur opuavang mamarakat dikovu. Mantad dogo, Poulus
58001001	Di poguluupo miguli-guli i Kinoringan do kumituturan diri tongonabi supaya popolombus siri tongotaki tokou tulun Ibrani. Nga oguu iri jalan do moisosondiang do ituturan Disido diolo.
58001002	Nga do maino nopo dii om itino maso do pongovian, om minitangar i Kinoringan daton do i TanakJo kondiri do popolombus siti daton. Om i TanakJono sinuu di Kinoringan do momorun dilo tavan om iti tana, om kasangkat diti siti saralom diti vonuvo. Om Isidono i tinantu di Kinoringan do posongonuvan do onuu nopo iri kivaro.
58001003	Om irino Tanak Disido nga popokilap do popointalang diri vinaang do Kinoringan, om i gaagayaJo nga miirad marong do gaagaya di Kinoringan. Om kuut-kuutan Disidono kasangkat dilo tavan om iti tana om kasaangkat diti siti saralom diti vonuvo mantad di tinangaranJo di kikuasa. Om minatai Isido do minongolidang di duso tokou, om oopodpo dino iri om mogom nogi dino Isido siri pantok di agajo kuasa si ponong vanan di Kinoringan, i Kisinundu soi suruga.
58001004	Om pinapangkat i Tanak diri do agajo marong mantad di tongomoloikat kasangkat, om iri nogi ngaranJo di pinonguranan do Kinoringan Disido nga asavat nogi mantad di ngaran di tongomoloikat.
58001005	Do moloikatJo nopo nga au insan tangarai di Kinoringan do, “Ikano TanakKu. Om tadau maino popoilo Oku di tongotulun do Iokuno i TamaNu,” kapo. Om auso nogi tinangaran Disido pasal do moloikat irad diti, “Iokuno i Tama Disido, om Isido nga i TanakKu,” ka.
58001006	Nga ontok di polintuuno do Kinoringan i Tanak Disido i agajo marong pangkat siti vonuvo nga minitangar Isido do ka, “Kasangkat di tongomoloikatKu nga misti do sumamba Disido,” ka.
58001007	Nga pasal nopo do tongomoloikat om kitangar nogi i Kinoringan do, “I tongomoloikat nopo nga susuuonKu, i silionKu irad di sarup do osikap, om irad di pinuang do tapui do okuat,” ka.
58001008	Nga minitangar i Kinoringan di Tanak Disido do irad diti, “Ou Kinoringan, Ika nopo nga momorinta di tongotulun siri toogomon di kikuasa, om atatap tumilombus gosob salaid-laid, om otulidko momorinta siri KopomorintaanNu.
58001009	Ika nopo nga aandaian diri gaagaya do abanar nga obonsiKo diri gaagaya do araat, om irino kinopomilianKu Dika do monguasa, do asavat mantad di kinasangkatan do songkoruanganNu, do Iokuno i KinoringanNu. Om agajopo i kasanangan do ginavo do nitaakKu Dika ko i kasanangan do ginavo diolo,” kadi Kinoringan.
58001010	Om minitangarpo kavagu i Kinoringan di TanakJo do, “Ou Tuhan, iipo togina om Ikano minamaal diti vonuvo, om ilo tavan nogi nga vinorun di longonNu.
58001011	Om kasangkat diri nga rumobuki irad do pakaian, om muyas nogi dino, nga Ika nopo om ausoi kouyasan.
58001012	Om irad nogi do gaun do kurumuvonNu ino vonuvo, om irad di pakaian do gontianNu. Nga Ika nopo om aui oimban, om aui lumoing,” kadi Kinoringan.
58001013	Nga au insan i Kinoringan mitangar di moloikat do, “Ogomno siti ponong vananKu, gosob do ipapasokKu Dika i tongomusuNu tanda do nakala iolo,” kadi Kinoringan.
58001014	Nga ii nopo tongomoloikat diri nga tongotatod di monguup nopo di karaja do Kinoringan sabap iolo nopo nga monguup di tongotulun do oporlu vijauon.
58002001	Irad nopo diri misti tumantang tokou marong diri norongou tokou pasal di Yisus, supaya aui mundur tokou.
58002002	Do tinangaran nopo diri niabar di tongomoloikat diodu-aki tokou nga atatap, om isai-isai nopo iri au minaja om au mangasip do tinangaran diri nga nosuat di ukuman do Kinoringan diri apatut.
58002003	Nong irad dino, tokou nogi nga aui koidu mantad di ukuman do Kinoringan nong pisingkuolingan tokou iri kovijaan do aandai marong mantad diri niabar di tongomoloikat diolo. I Tuhan Yisus nopo nga minangaabar di togina pasal do kovijaan diri, om pointalango nogi dii di piipiro tulun si daton do abar diri norongou diolo nga mimang oinomod.
58002004	Om ontok diri, pinavantang do Kinoringan do oinomod iri tangarJo si diolo, do mantad diri pongintutunan, om tongokoiranan, om moisosondiang kosunduvan, om onuan Disido i piipiro tulun do sinundu i nitaak di Tatod Tolidang maja di kouvangan do Kinoringan kondiri.
58002005	Nga ii nopo tongomoloikat nga aui inonuan do Kinoringan do pangkat do monguasa si vonuvo vagu, iri komoion tokou.
58002006	Nga kivaro tinangaran si Kitab mitangar do, “Ou Kinoringan, potingkuro iti tulun toomod do auNu olingan isido? Insan tuluni toomod isido nga poduliononNui.
58002007	Nga insan irad dino, pininsuribakNu i tulun toomod do oruai mantad di tongomoloikat; om inonuanNu isido do pangkat do raja om kourumatan.
58002008	Om pinopokuasaNu isido kasangkat diti siti vonuvo,” kadiri tangar si Kitab. Nga komoion nopo do pinopokuasa do Kinoringan i tulun diti siti vonuvo, irino do auso nunuu do au porintawon disido. Nga oilaan tokou do aupo monguasa i tulun do kasangkat diti siti vonuvo do maino.
58002009	Tapi oilaan tokou do i Yisus nopo nga pinosuribak do oruai mantad di tongomoloikat, nga maino inonuan Isido do pangkat do raja om kourumatan sabap do nasansara Isido gosob do napatai. Om napatai Isido do ginumanti daton sabap do opuavang i Kinoringan mamarakat daton.
58002010	Om i Kinoringan nopo nga iri minomorun om mangatur kasangkat do onuu nopo kumaa si Disido. Jadi sabap nopo diri apatutno Isido monginontob posodia di Yisus sumiliu do Momimijau do tulun mantad di kinasansaraanJo. Sabap diri, i tongotulun nopo nga tongotangaanak do Kinoringan, om koompoti iolo di vinaang do kagajaan Disido, do i Yisusno mongovit diolo mongoi si kovijaan.
58002011	I Yisusno iri mongolidang di tongotulun, om Isido om i tongotulun di linidanganJo nga isoi Tama. Irino sabap do au oikuman Isido mangarait diolo do sulodJo.
58002012	Om kavagupo kivaro tinangaran si Kitab do minitangar i Yisus di Kinoringan do ka, “Mangaabar Oku di tongokosuladanKu pasal Dika; om mangarajou Oku Dika siri poiuuntunan diolo,” ka.
58002013	Om kivaropo tinangaran si Kitab do minitangar i Yisus do ka, “Mangaarap Oku do Kinoringan,” ka. Om pitangar Isido kavagu si pantok vokon do, “Ati Oku om i tongotangaanak i nipaarap di Kinoringan Dogo,” ka.
58002014	Nga sabap do tokou tuluni toomod i komoion do Kinoringan do tangaanak Disido, i Yisus nogi nga sinumiliu do tulun toomod do irad daton. Sinumorupa marong Isido do irad daton, do gaagaya Disido nogi nga irad marong do tulun do kikojuvani Isido. Kinaa dii di Yisus irad diri supaya apatai Isido, om mantad diri kinapatajanJo kadapat Isido mominasa diri kikuasa do mamatai do tulun, irino i kotua do rogon.
58002015	Om nogi sinumiliu Isido do tulun toomod supaya koiduno kasangkat i tongotulun mantad siri korosijan do kapatajan, do i pogulupo nouripon iolo di korosijan, do mosi-rosi soumur i ginavo diolo do apatai.
58002016	-
58002017	Jadi misti do sumiliu i Yisus miirad marong di tongokosusuladan Disido sabap sabanarno tulungon Disido iolo, irino i koturunan diIbraim, om okoniko iri tongomoloikat tulungonJo. Om irad diri obulino Isido sumiliu nogi do Imam Tagajo, do osianan Isido di tongotulun, om rumalan Isido kumaraja di pakarajaan do Kinoringan, do sinumiliu Isido do isogit supaya oompunan i duso di tongotulun.
58002018	Do Isido nopo nga nosuatno do kasansaraan om pinonsubaan, om irino dii do kadapat Isido monulung di tongotulun i pinonsubaan.
58003001	Oou dikovu, tongokosusuladanku do ongolidang, nakavaja kou di vokon di linoou do Kinoringan, om irad nopo dino ondomo mujuno marong i susuuon do Kinoringan, irino i Yisus, do mongoi Isido siti vonuvo sumiliu Imam Tagajo do kaakun tokou do aparsaya Disido.
58003002	Pinatatap di Kinoringan i Yisus, om rumalan i Yisus mamaal diri karajawonJo irad nogi di Musa do rumalan mangatur kasangkat saralom valai do Kinoringan.
58003003	Om i Yisusno iri obuli do onuan do kourumatan di agajo marong mantad di Musa, do irad di tukang mamaal do valai do rojoon lobi mantad diri valai vinaaljo.
58003004	Do onuu nopo do valai nga vaalon do tulun, nga kasangkat do onu nopo nga vinaal di Kinoringan.
58003005	I Musa nopo diri nga ponulung do Kinoringan di poguulupo do rumalan marong mangatur do onuu nopo saralom valai do Kinoringan, om popoilo isido diri ipoilo do Kinoringan do insan tadau.
58003006	Nga i Koristus nopo diri nga Tanak di Kinoringan, do rumalan momorinta di tongotulun i pinakavalai do Kinoringan. Om iri nopo pinakavalaiJo nga itokouno nong patatapon tokouno marong i ginavo tokou do aparsaya om miintong tokou do aanu tokovi i arap-arapon tokou.
58003007	Irad nopo diri, misti sumuut tokou di tangar di Tatod Tolidang do irad diti, “Tadau maino, nong korongou kou di tinangaranKu,” kadi Kinoringan,
58003008	“ada muju pokodoo ino ginavo irad diodu-aki muju ontok di lumavan iolo Dogo si padang do kovotuvan, do monginam iolo Dogo nong ukumanKu iolo ko au.
58003009	Insan naantangan diolo iri kosunduvanKu salaid do apat nopulu toun, nga monginampo iolo Dogo nong potingkuro Oku.
58003010	Irad nopo diri, araatan Okuno dii marong di tongotulun ontok diri pogulu, om itino minitangar Oku pasal diolo do, ‘Soumur do osodu ginavo diti tongotulun mantad Dogo. Au uvang iolo maja di kouvanganKu,’ kangKu.
58003011	Om sabap do araatan Oku marong diolo, irino pinatatapKu iri tangarKu pasal diolo do kangKu, ‘Au iolo kaasu siri vonuvo diri poingkajadanKu diolo daa,’ kangKu,” kadi Tatod do Kinoringan.
58003012	Oou kosusuladanku, ondodomo mujuno supaya ausoi dikovu do araat ginavo gosob do oluvau i ginavo om mogidu mantad di Kinoringan diri poimvijau.
58003013	Nga irino do moinonosiat kouno do pogirot di ginavo muju tikid-tikid tadau, salaid do tadau i roitan do “Tadau Maino”, supaya auso dikovu apalid di duso gosob do okodou i ginavojo.
58003014	Nong pogiroton tokou i katatapo di ginavo tokou do aparsaya di Koristus irad di kaparsayaan tokou togina gosob do poingompus, tantu kivaro boogian tokou di karaja di Koristus.
58003015	Do kadi tangar si Kitab, “Tadau maino, nong korongou kou di tinangaranKu,” kadi Kinoringan, “ada muju pokodoo ino ginavo irad diodu-aki muju ontok di lumavan iolo Dogo,” kadiri tangar si Kitab.
58003016	Isai naku iri linumavan do Kinoringan insan nokorongou di dolou Disido? Mimang irino i tongotulun Israil di inovit di Musa mogidu mantad si Vonuvo Masir muli siri vonuvo kondiri.
58003017	Om isai naku iri kinaraatan do Kinoringan salaid do apat nopulu tinounan? Mimang irino i tongotulun di Israil i minamaal do duso gosob napatai siri padang do kovotuvan.
58003018	Om isai komoion do Kinoringan do pinatatap Disido iri tangarJo do, “Au iolo kaasu siri vonuvo diri poingkajadanKu diolo daa,” ka? Nga mimang iolono i tongotulun Israil do au mangasip.
58003019	Oilaan tokou iolo do au kaasu siri vonuvo diri poingkajadan do Kinoringan diolo sabap do au iolo aparsaya Disido.
58004001	Nga insan irad dino gaagaya diolo, ii nopo janji do Kinoringan nga au mimban do poingkajadan Disido di tongotulun. Nong irad diri, misti do ondom-ondomon tokou supaya kopuriman tokou do poingkajadan daton do Kinoringan.
58004002	Maino nokorongou tokou di Abar do Aandai irad di tongotulun Israil, do nokorongoui daa iolo nga koguuo diolo au aparsaya, jadi karangaan diolo abar diri auso kogunaan.
58004003	Itokou nopo i aparsaya do Kinoringan maino nga kopuriman di poingkajadan daton do Kinoringan. Do insan miningkojod i Kinoringan do naavi Disido i karajaJo ontok do minomorun Isido diti vonuvo, nga minitangar Isido di pogulu pasal di tongotulun di au aparsaya do irad diti, “Sabap do araatan Oku marong diolo irino pinatatapKu iri tangarKu pasal diolo do kangKu, ‘Au iolo kaasu siri vonuvo diri poingkajadanKu diolo daa,’ kangKu,” ka.
58004004	Kivaro tangar di Kinoringan do irad diti pasal di tadau koturu, irino Ari Anam do ka, “Miningkojod i Kinoringan do kumaraja di koturu tadau, di nokoopod Isido minomorun diti vonuvo,” ka.
58004005	Om minitangar i Kinoringan kavagu diri naraitku si savat do, “Au iolo kaasu siri vonuvo diri poingkajadanKu daa diolo,” kadi Kinoringan.
58004006	Sabap do au mangasip i tongotulun Israil diri nisuu do Kinoringan di pogulu ontok do nokorongou iolo di Abar do Aandai, nga irino dii do au kaasu iolo siri vonuvo diri poingkajadan do Kinoringan diolo. Nga insan irad dino, sabanar marong kivaroi piipiro tulun do kaasu siri vonuvo do poingkajadan do Kinoringan diolo.
58004007	Oilaan tokou do irad dino, do tinantu do Kinoringan do iso tadau sondiang do roitan Disido do “Tadau Maino”. Katalib diri piipiro naatus toun sinuu Disido i Raja Daud mitangar irad diti tinangaran i naraitku si savat do ka, “Tadau maino, nong korongou kou di tinangaranKu,” kadi Kinoringan, “ada muju pokodoo ino ginavo muju,” kaDisido.
58004008	Iso kotua do tulun Israil di pogulupo, i Josua ngaranjo, nga minongovit di tongotulun Israil siri vonuvo diolo, nga iri okonko poingkajadan maarong di Kinoringan diolo. Irino do minitangar i Kinoringan pasal do sondiang tadau do poingkajadan Disido di tongotulun.
58004009	Nga irad nopo diri, masii i tongotulun di Kinoringan mongindad do tadau do poingkajadan diolo, irad diri tadau do koingkajadan di Kinoringan di pogulu,
58004010	do isaai nopo iri nokopuriman diri poingkajadan i nijanji do Kinoringan nga nokoingkojodno diri karajajo, irad di Kinoringan miningkojod kumaraja di nokoopod Isido momorun diti vonuvo.
58004011	Irad nopo diri, giat tokouno momurimon diri poingkajadan supaya auso daton kapalid irad di tongotulun Israil di pogulu do au mangasip di tangar do Kinoringan sabap au iolo aparsaya.
58004012	Iri nopo tangar do Kinoringan nga poimvijau, om kikuasa om lobi atarom mantad di karis do sumaralom marong do popirijang do ginavo om tatod, om popirijang do tongopilungaban om tutok, om buli papatalang diri sinoromo om kouvangan do tulun.
58004013	Do auso iiso kitibo do kolosok mantad do Kinoringan. Onuu nopo saralom diti vonuvo nga songintalang om natampalak kasangkat do antangan di Kinoringan, i pangaabaran tokou di nopimvavaal tokou.
58004014	Nga maino nopo potilombuso tokouno marong di kaparsayaan do nookunan tokou do kivaro iso Imam tokou Tagajo, iri agajo pangkat, i minitilombus lumapus siri tavan do rinumikot silo gotuvang do Kinoringan, irino Yisus, Tanak do Kinoringan.
58004015	Do ii nopo Imam tokou Tagajo om nokopurimani di tongokoluajan tokou om irad daton nogi Isido do pinonsubaan nga aui Isido mamaal do duso.
58004016	Sabap do tuluni i Yisus, nga kopusu tokouno sumambayang si di Kinoringan irad do minsomok tokou di toogomonJo, do opuavang Isido mamarakat daton. Om ontok do osimpitan tokou, osianan Isido daton om opuavang Isido do monulung daton.
58005001	Pointikid-tikid di Imam Tagajo nga nopili mantad di tongotulun, om tinatap isido kumaraja pialatan do tongotulun om i Kinoringan. Om pataak isido do onuu nopo iri itaataak diolo si di Kinoringan, om patajon disido i pipiaraan do onuon diolo do ponogit, sabap diri duso do tongotulun.
58005002	Om Imam Tagajo diri nga kopuriman do oguu dii kasalaan disido kondiri, om irino sabap do otuud i gaagayajo si di tongotulun di auso toilalaan om napalid.
58005003	Om sabap nopo diri misti manaak isido do sogit si di Kinoringan sabap do duso, om okoniko duso do tulun vokon noopo nga iri nogi dusojo kondiri.
58005004	Om ausoi tulun kokondiri maganu do pangkat do Imam Tagajo nga irino i tulun di linoou di Kinoringan irad diArun di pogulu.
58005005	Jadi irad nogi diri i Koristus do au misingkokondiri mogium kourumatan do sumiliu Imam Tagajo, nga i Kinoringanno manantu do kourumatan diri. Om minitangar i Kinoringan Disido do irad diti, “Ikano Tanakku. Tadau maino popoilo Oku di tongotulun do Iokuno i TamaNu,” ka.
58005006	Om kivaropo tinangaran do Kinoringan siri buuk vokon siri Kitab do ka, “Ika nopo nga imam gosob salaid-laid maja di boogian di imam i Molosidik ngaranjo,” ka.
58005007	Om ontok di sitipo i Yisus vonuvo, sinumambayang Isido do opuod marong om minogiad gosob do monuru i romouJo, om minokitulung Isido di Kinoringan, do i Kinoringan nopo nga kikuasa do momijau Disido mantad kapatajon. Om itino dii do notumbojo i pokionuon di Yisus sabap minsuribak om mingkubobojo Isido do kouvangan di Kinoringan.
58005008	Nga insan pun i Yisus do Tanakpo nogi Isido di Kinoringan nga tinudukani do potingkukuro mikubobojo mantad diri kinasansaraanJo.
58005009	Om nosukup nopo dii iri nokotuduk si Disido, om sinumiliu Isido i nontodon do kovijaan di auso koovion kumaa si kasangkat di tongotulun iri mingkubobojo Disido.
58005010	Om tinantu nogi dii do Kinoringan Isido do Imam Tagajo maja di boogian di Imam Molosidik di pogulu.
58005011	Om oguupo daa tangaronja pasal di Yisus nong potingkuro Isido irad di Molosidik, nga apagon ikoi papatarang dikovu do alaid kou kaarati.
58005012	Do nong ondomonno i koloido muju do aparsaya di Koristus, apatutno daa do obuli kou monunuduk. Nga ombo nogi dii do soumur do oporlu ajaron kou di tangar do Kinoringan di oribau, irad di tanak do aupo kotogu mangakan di taakanon do okodou, diidiino gatas do iposusu.
58005013	Do isaipo iri aupo koilo di ponudukan do Kinoringan nong onu iri abanar om iri au abanar, om diidiino posusuvon isido do gatas irad di tanak do opoyok.
58005014	Nga iri nopo ponudukan di aralom nga irad do taakanon di tokodou iri akanon do tulun tosukod, irino boogian do tulun di noubas mongunam, irino kotutun diri aandai om araat.
58006001	Irad nopo diri, gaam do sumukod tokou maja di Koristus om ada miguli-guli diri ponudukan pasal di Koristus do oribau. Om ada tokou irad do tulun diri mamaal do valai do soumur mamaal do ponimpuunan, irino ada tokou mubas mitangar do tulun supaya do rumorogo diri duso di mongovit do kapatajan, om misti do aparsaya do Kinoringan,
58006002	om misti do mokibatis, om misti do mokikama supaya opuavang i Kinoringan manaak disido di sinundu, om monuduk do ovijau kavagu i tongotulun di napatai om monuduk do auso koovion di ukum di Kinoringan di tongotulun vokon.
58006003	Nong irad dino, gaam do sumundur tokou mangarati di ponudukan do aralom, do tulungon tokovi do Kinoringan do sumukod.
58006004	Misti do irad dino tokou, sabap nong minogidu i tongotulun mantad di kaparsayaan di Koristus om auno dii kadapat iolo rumorogo kavagu. Sabap iri nopo tongotulun di laaidno nakaarati marong di Abar do Aandai pasal di Koristus, om nokopurimanno di sinundu do Kinoringan, om nakaanuno diri boogian di Tatod do Kinoringan,
58006005	om nokopurimanno iolo diri kaandaio di tinangaran do Kinoringan, om nokoilono iolo do kuasawon iolo do Kinoringan do insan tadau,
58006006	nga nong minogidu iolo kavagu mantad di kaparsayaan diolo di Koristus, auno dii kumukuro iolo rumorogo kavagu, sabap irad di papasalib iolo kavagu di Tanak do Kinoringan, om popoikum iolo Disido si gotuvang di tongotulun.
58006007	Tulun nopo do maja diri kouvangan do Kinoringan nga irad di tana di nabarakatan do Kinoringan, om irino dii do opidodorunan, om sumobul om monguva iri tongototonomon do tongotulun.
58006008	Nga nong kivaro tongorugi om tongosakot, ausono dii kogunaan diri, om au alaid osuat di sumpa do Kinoringan, do sorobon iri susumobul siri irad di tulun do mogidu mantad di kaparsayaanjo si di Koristus nga oukuman.
58006009	Oou dikovu tongokosusuladan di au kojuuanja, insan irad dino, mangaarap ikoi dikovu do okonko irad kou dino, do mantad di gaagaya muju koilaan diolo vokon do nakaanu kou do kovijaan.
58006010	I Kinoringan nopo nga otulid i ginavo, om au olingan Disido iri karaja muju si Disido, om oilaanJo potingkuro kou do au kojuu Disido sabap monguup kou di tongotulun songonuvon Disido gosobno do maino.
58006011	Nga kouvanganja nopo nga misti sompori-ori kou monginontob do aparsaya supaya atatap i ginavo muju do kaanu kou di arap-arapon muju gosob di koovion.
58006012	Au ikoi moo do oobul kou, nga misti tumiruvan kou diri tongotulun iri alanut ginavo do aparsaya di Kinoringan om asanganu iri janji do Kinoringan.
58006013	Ontok do minangajanji i Kinoringan diIbraim, pinopigot Disido iri nijanjiJo di atatap do potumbojoonJo ino janji Disido. Auso agajo mantad di Kinoringan do buli popigot diri janjiJo, jadi i ngaranJo kondiri rinaitJo do popigot di janjiJo,
58006014	do kadi Kinoringan si Kitab, “Iokuno Kinoringan i atantu do mamarakat dika, om silionKu ika do mangarajat di oguu koturunan,” ka.
58006015	Om iIbraim nopo nga alanut ginavo mongindad gosob do naramit disido iri nijanji do Kinoringan.
58006016	Ontok do mangajanji i tulun, roiton disido i ngaran do tulun do agajo pangkat mantad disido kondiri do mangajanji, om sumpa nopo diri pongogirot di janjijo nga patatap diri tinangarjo supaya tumingkod diri pisivalan.
58006017	Pinopigot di Kinoringan iri janjiJo supaya papatarang Isido di tongotulun diri sumanganu diri nijanjiJo do au mimban-imban i tomodonJo laid.
58006018	Kivaro duvo iri au buli imbanon, irino janji do Kinoringan om iri kopigoto di janjiJo, do i Kinoringan nopo nga au moilo momudut. Irad nopo diri, tokou nopo iri mokitirung di Kinoringan nga aajatan i ginavo tokou supaya koilo tokou marong do kivaro pangarapan tokou diri janjiJo si daton.
58006019	Om pangarapan tokou nopo diri nga patatap di kovijaan tokou, irad do limbagat do patatap di talud. Om irino pangarapan tokou mongovit daton gumotuvang di Kinoringan kondiri, irad di tongoimam di pogulu gumotuvang di Kinoringan siri saralom marong si kiim sasambayangan ponong likud di tabir.
58006020	Nga maino nokopogulu i Yisus mantad daton masu siri saralom marong si sasambayangan do gumotuvang do Kinoringan si suruga do monulung Isido daton. Om sinumiliu Isido do Imam tokou Tagajo gosob salaid-laid, irad di boogian di Molosidik do isido nogi nga imam di pogulupo.
58007001	-
58007002	I Molosidik nopo nga iso raja si Bandar Salim di pogulupo. -- Komoion nopo do Molosidik, koiso, nga Raja do Abanar, om koduvo, komoion nopo do ngaranjo roitan do Raja Salim nga Raja do Popiandai do Tulunjo. -- Om mantad dino i Molosidik nga iso imam i kumaraja si di Kinoringan iri Agajo Marong KuasaJo. Ontok di nakamanang iIbraim di apat raja om i tongosoujorjo om minulino dii isido, nga nosomunganno dii isido di Molosidik do barakatan isido di Molosidik. Om ontok nogi diri, minanaak iIbraim di Molosidik do iso boogian mantad diri opulu diri pointikid-tikid diri inanujo si musujo.
58007003	Nga auso nokotulis nombo nontodon di Molosidik, nong isai iodu-akijo, iamojo, iinojo, om auso nogi tuturan pasal kinosusuvanjo ko kinapatajanjo. Isido nopo nga irad di Tanak do Kinoringan do irad do auso nontodon om auso gosobjo do nosiliu isido do imam gosob salaid-laid.
58007004	Ondomono songkuro kagajo pangkat di Molosidik! Do antangaipo iIbraim taki tokou do nakabantug i ngaranjo nga minanaaki isido do iso boogian mantad diri opulu diri pointikid-tikid inanujo si musujo.
58007005	I Liwi nopo nga i manangaki diIbraim, om koturunan nopo disido nga i tinatap do Kinoringan do sumiliu do imam. Nga maja di Undang-undang Ugama do Joudi sinuu do Kinoringan i tongoimam do mokianu iso boogian mantad di opulu diri asil di pipiaraan om totonomon di tulun Israil. Om ongoion diolo iri mantad do tongokosuladan diolo, insan koturunanpo iolo kasangkat diIbraim.
58007006	Nga i Molosidik nopo nga okonko koturunan di Liwi, nga onuan diIbraim isido iso boogian mantad di opulu, om mamarakat isido nogi diIbraim i tulun di jinonjian do Kinoringan.
58007007	Nga oilaan tokou do iri nopo tulun di mamarakat do vokon nga agajo pangkat mantad di tulun di nabarakatanjo.
58007008	Nga i Molosidik nopo om i roitan siri Kitab do ovijau isido, om onuan isido iso boogian mantad di opulu diri asil diIbraim. Nga insan iri tongoimam vokon do moilo matai, nga onuani iolo iso boogian mantad di opulu diri asil di tongotulun.
58007009	Nga obuli orotijan tokou do ontok do manaak iIbraim iso boogian mantad di opulu, i Liwi nga irad do nakapanaak nogi do iso boogian mantad di opulu, ombo bala iti do koturunan di Liwi nogi nga karamit di iso boogian mantad di opulu diri asil.
58007010	Jadi orotijan tokou irad dino, sabap ontok diri i Liwi nopo nga irad do siripo isido saralom kojuvan diIbraim takijo, om ontok diri sinumamung i Molosidik diIbraim nga aupo nosusu i Liwi.
58007011	Sabap do kivaro boogian di tongoimam mantad do koturunan di Liwi i obuli momimpin, irino onuan di Kinoringan i tongotulun Israil di Undang-undang Ugama di pogulu. Irad nopo diri nong osukup aandai iri karaja di tongoimam nga auno apagon do kivaro iso imam sondiang do sumuvoli. Nga potingkuro pun kivaropo dii iso imam vagu do okonko maja di boogian di Imam Tagajo iArun, nga maja di boogian di Imam Molosidik.
58007012	Sabap diri, nong inimban di Kinoringan i boogian di tongoimam, iri Undang-undang Ugama nogi nga misti imbanon.
58007013	I Tuhan Yisus i roitan do imam vagu nga koturunan di sukusakat sondiang mantad di sukusakat do Liwi, om auso iiso tulun mantad di sukusakatJo do kumaraja do imam.
58007014	Oilaan tokou do i Tuhan tokou nga nosusu do koturunan di Jouda, nga ontok do monulis i Musa pasal di tongoimam auso narait i sukusakat do Jouda.
58007015	Irad dino atalangno dii marong do pinoimban di Kinoringan i tongoimam laid om i Undang-undang Ugama do Joudi, do nokoimbulai i Koristus sumiliu do imam do vagu irad di Imam Molosidik.
58007016	Isido nopo nga okonko irad di imam vokon i sinumiliu do imam sabap koturunan iolo di Liwi maja di Undang-undang Ugama do Joudi. Nga sumiliu i Koristus do imam sabap agajo kuasaJo do au Isido moilo matai maino.
58007017	Do kivaro tulun popoilo siri Kitab do irad diti, “Ikano imam gosob salaid-laid do maja di boogian di Molosidik,” ka.
58007018	I undang-undang nopo di laid nga inidu di Kinoringan sabap au ogirot om auso kogunaan.
58007019	Do iri nopo Undang-undang Ugama do Joudi nga au osukup ogirot do aavi-avi papaandai do onuu nopo. Nga maino nopo onuan tokou do Kinoringan do pangarapan do aandai marong mantad diri pangarapan di Undang-undang Ugama do Joudi do sabap diri pangarapan obuli tokou minsomok do gumotuvang Disido.
58007020	Om itipo kavagu, kivaro nogi janji do Kinoringan di opigot. Di pogulupo ontok do sumiliu i tulun do imam ausoi janji di opigot.
58007021	Nga maino sinumiliu i Yisus do imam om minomigot i Kinoringan di janji si Disido do irad diti, “Iokuno i TuhanNu, om pogirot Oku di janjiKu om au mimban i ginavoKu do kangKu, ‘Ikano imam gosob salaid-laid,’ kangKu,” kadi Kinoringan.
58007022	Sabap do jinumanji i Kinoringan do irad diri, i Yisus nga sinumanggup mangajamin do porikot diri pongojonjian iri aandai marong mantad di pinongojonjian do laid.
58007023	Nga i pogulupo oguu i tongoimam, do au alaid iolo poingkaraja do imam sabap do kapatajan.
58007024	Nga i Yisus nopo om ovijau gosob salaid-laid, jadi auso tulun vokon do kosuvoli Disido poingkaraja do imam.
58007025	Irino sabap do kasanggup i Yisus momijau do tulun maino gosob do soumur-umur i rumikot gumotuvang di Kinoringan sabap aparsaya Disido, do i Yisus nopo nga ovijau soumur supaya sumambayang Isido di Kinoringan do mokitulung di tongotulun.
58007026	Jadi apatutno marong do i Yisus i Imam Tagajo tokou do olidang Isido, om auso kasalaan, om auso dusoJo, om gaagayaJo nga osodu mantad do gaagaya di tongotulun kiduso, om pinoinsavat Isido siri pantok do asavat marong si suruga.
58007027	Au oporlu i Yisus manaak do isogit si di Kinoringan irad di tongoimam tagajo vokon. Iolo nopo nga manaak do isogit pointikid-tikid tadau, om mogulu iolo do manaak do isogit si di Kinoringan sabap do duso diolo kondiri, om ampa nogi dino manaak do isogit sabap do duso di tongotulun vokon. Nga i Yisus nopo okonko irad dino, do insan-insani Isido tinumaak kondiri si di Kinoringan do sumiliu do isogit sabap do duso di tongotulun.
58007028	Maja di Undang-undang Ugama do Joudi mimang i tulun do oluoi iri onuon sumiliu do Imam Tagajo; nga katalibpo iri maso do kapamakajan do Undang-undang Ugama, om minomigot i Kinoringan di janjiJo do potontuon Disido i TanakJo sumiliu do Imam Tagajo iri aavi-avi kaandaioJo gosob salaid-laid.
58008001	Puun nopo di tinangaran diti, irino do kivaro Imam Tagajo tokou irino i Yisus, i mogom siri pantok di agajo kuasa si ponong vanan do siri toogomon di Kinoringan, i Kisinundu soi suruga.
58008002	Om kumaraja Isido si boogian do Sasambayangan do roiton do Pantok do Olidang Marong, irino Kiim Sasambayangan di oinomod i vinaal do Tuhan, okonko vinaal do tulun.
58008003	Pointikid-tikid do Imam Tagajo nga tinantu di pogulu supaya manaak do onuu nopo i nitaak toomod di tulun si di Kinoringan, om nogi manaak di isogit si di Kinoringan. Jadi Imam Tagajo tokou nogi nga irad dino do misti manaak do onuu nopo si di Kinoringan.
58008004	Nong siti vonuvo i Yisus okonko imam Isido, do kivaro iri tongoimam koturunan di Liwi manaak di Kinoringan do onuu nopo itaak di tulun, maja di tangar si Undang-undang Ugama do Joudi.
58008005	Iri nopo karaja di tongoimam diri nga monuguti onuu nopo iri si suruga, nga irad do manar-vanar noopo iri salaid do sitipo vonuvo. Ontok do mamaal i Musa di Kiim Sasambayangan, sinuu isido do Kinoringan do irad diti, “Misti do mamaalko kasangkat diti do sumugut diri nipoontongKu dika siri savat do kulud,” ka.
58008006	Nga onuan i Yisus do karaja do aandai marong mantad di karaja di tongoimam vokon. Om Isidono wakil do Kinoringan do popolombus di pongojonjian do Kinoringan si di tongotulun. Om pongojonjian diri nogi nga aandai marong mantad di janji laid, do iri nopo pongojonjian do kavavagu sukup opigotpo mantad di janji laid.
58008007	Nong osukupno marong iri pinongojonjian do Kinoringan di togina, auno oporlu Isido mangajanji di koinduvo.
58008008	Nga pakasala i Kinoringan di tongotulun do au maja diri janjiJo laid, do kaDisido, “Kivaro iso tadau do mangajanji Oku do iso pongojonjian do kavavagu si di tongotulun Israil mivaja di tongotulun Jouda,” kadi Tuhan.
58008009	Om kaDisido kavagu, “Pongojonjian nopo diri nga okonko irad di pinongojonjianKu siri diodu-aki diolo ontok do mongovit Oku diolo mogidu mantad si Vonuvo Masir. Au rumalan iolo maja di pinongojonjianKu diri, om irino dii do poboyoonKu iolo,” kadi Tuhan.
58008010	Nga kaDisido kavagu, “Itino pongojonjian do ijanjiKu si di tongotulun Israil do insan tadau, do poosuonKu i undang-undangKu si ginavo diolo, om popoondom Oku diolo diri undang-undangKu irad do tinulis si ginavo diolo. Iokuno sambawon diolo, om iolono nga sumiliu do tulunKu,” kadi Tuhan.
58008011	Om kaDisido kavagu, “Au oporlu iolo moitutuduk sabansaan ko moisusuli monuu di sonsuladan do ka, ‘Intutunai mujuno nong potingkuro i Tuhan,’ ka, do kasangkat iolo nga kotutun Dogo, tulun do auso ngaran-ngaran ko tulun di agajo pangkat nga kotutun Dogo.
58008012	Do ompunanKu i tongokasalaan diolo, om au ondomonKu kavagu i duso diolo,” kadi Kinoringan.
58008013	Nga sabap do roiton di Kinoringan i janjiJo do, “janji vagu,” ka, irino komoion do janjiJo laid nga natanusno. Onuu nopo iri natanus om iri laid nga oruai lumijoti.
58009001	Ontok do minangajanji i Kinoringan di tongotulun Israil di togina, kivaro undang-undang nituduk diolo nong potingkuro sumamba do Kinoringan, om kivaro sasambayangan diolo i vinaal di tulun.
58009002	Om iri nopo sasambayangan diri nga kiim om kivaro duvo bilik siri. Ii nopo bilik koiso nga roitan do Pantok do Olidang, om kivaro iso lampu do agajo, om iso mija poijanan do kuui isurung si di Kinoringan.
58009003	Om kivaro iso tabir koduvo mongorinding di bilik pialatan di duvo bilik. Bilik koduvo nopo diri nga roitan do Pantok do Olidang Marong,
58009004	om kivaro iso ponutudan di tongopangangod i soroban do vinaal mantad do amas siri somok di tabir, om kivaro iso tuung siri saralom, i linopisan do amas, irino Tuung do Pinongojonjian di Kinoringan. Saralom nopo diri nga kivaro iso suvangan vinaal mantad do amas, poijanan do taakanon roitan do maana. Om kivaro nogi sukud diArun i tinolidan, om kivaro duvo vatu talabi tinulisan di ponuuan do Kinoringan.
58009005	Om siri savat diri tuung kivaro duvo patung irad do tulun do kikavo, roitan do korub, tanda do sirino i Kinoringan. Korub diri pinoingkakat siri savat di tuung do minongolungung di tutub di tuung, irino pantok do pongompunan do duso do tulun. Nga gosob sino tuturanku maino sabap au kadapat oku monorisid papatarang pasal kasangkat diri.
58009006	Nga kaatur nopo dii i sasambayangan do irad dino, pointikid-tikid tadau dii i tongoimam masu siri bilik koiso do kumaraja onuu nopo iri isuu do Kinoringan.
58009007	Nga soiso i Imam Tagajo kaasu siri bilik koduvo do insan sontoun do mongovit do raa. Om au buli isido masu siri nong auso raa oviton masu do sogit disido kondiri om sogit di tongotulun do kivaro kasalaan do okonko tomodon si di Kinoringan.
58009008	Nga sabap do sosoiso i Imam Tagajo do buli kaasu siri bilik, tudukan tokou di Tatod Tolidang do au kadapat i tulun toomod masu siri Pantok do Olidang Marong salaid do kivaro Kiim Sasambayangan.
58009009	Om Kiim Sasambayangan diti nga iso poiradan diti maso maino. Komoion nopo diri nga onuu nopo itaak di tongotulun si di Kinoringan, om iri isogit diolo nga au kadapat monukup papaandai di kopurimanan do ginavo di tulun i sumamba do Kinoringan.
58009010	Nga onuu nopo iri itaak do Kinoringan om iri tongoisogit mivaja di adat do mangakan om mongiup om pongugas, nga adat noopo iri kumaa si kojuvan diri nisuu do Kinoringan gosob do orikot maso do poimvoguvan Disido do onuu nopo.
58009011	Nga nokorikotno i Koristus, i sumiliu do Imam Tagajo, do mangatur diri onuu nopo ongaandai do siti maino, om tilombus nopo Isido masu si Kiim Sasambayangan diri agajo marong om aavi-avi kaandaiojo soi suruga, i okonko vinaal do tulun, do okoniko siti vonuvo iri.
58009012	Om insan noo Isido minasu siri Pantok do Olidang Marong, nga okoniko mantad di raa di kambing, om okoniko mantad do raa di tanak do sapi pobuli Disido masu, nga irino i raaJo kondiri. Jadi irino dii nilukat Disido daton supaya kaanu do kovijaan diri auso koovion.
58009013	Iri nopo raa do kambing om raa do sapi kusai om tavu kinasaraban di tanak sapi tondu nga povovoson si di tongotulun do kikuasa iri mongolidang diolo iri au rumalan maja di adat ugama.
58009014	Nong oinomod iri, makinpo dii ginajo kuasa di raa di Koristus. Isido nopo nga kinuasa di Tatod do Kinoringan Diri Auso Tinimpuunon om Koovion, ontok do papataak Isido di kojuvanJo kondiri si di Kinoringan do ipapatai sabap di duso tokou. Ombo bala iti do auso sala om auso duso Disido. Om iri nopo raaJo nga mongolidang di kopurimanan do ginavo tokou i maja do gaagaya di araat do mongovit si kapatajon, supaya kadapat tokou nogi kumaraja si di Kinoringan i poimvijau.
58009015	Om irino dii kosisiliu di Koristus do mongolintanga do mangatur di pongojonjian di kavavagu, supaya kaanui i tulun di nopinloloou do Kinoringan diri barakat di auso koovion i najanji laaid do pataakon. Nga sabap do napatai dii i Yisus om irino do nolukatno iolo mantad di ukuman sabap di kasalaan diolo ontok di poimvajapo di janji koiso.
58009016	Nong kivaro tulun monulis do janji do ipasanganu disido onuu nopo iri aratajo di tanakjo ontok do apatai isido, nga misti do atantu do oinomod do napatai isido ampa nogi do kasanganu i tanak diri arata disido.
58009017	Irino sabap do salaid do poimvijaupo isido, janjijo do ipasanganu disido iri aratajo di tanakjo nga auso komoion. Nga apataipo dii isido om apakai nogi dino iri janjijo.
58009018	Irad nogi dino iri janji koiso do misti do kivaro kapatajan do isogit ampa nogi apakai.
58009019	Di togina, poporongou i Musa di tongotulun diri nisuu siri Undang-undang Ugama do Joudi. Koinduvo, minamatai isido di tanak do sapi om kambing om onuojo i raa do pinagavul diri vaig, om onuojo nogi dii i sakot, i roitan do isup, do inongkos do vulu do kambing biri-biri diri rinagang, ampa poloobojo siri raa diri om povovosojo nogi dii siri buuk do Undang-undang Ugama om siri tongotulun.
58009020	Om pitangar nogi dii isido do, “Itino raa do pongogirot di pongojonjian do i nisuu dikovu di Kinoringan, iri misti vojoon muju,” ka.
58009021	Om irad nogi dino do vinavasanjo diri raa iri Kiim Sasambayangan om iri tongopakakas i pakajon diolo ontok do sumamba do Kinoringan.
58009022	Om maja di Undang-undang Ugama do Joudi, oruaino do kasaangkat do onuu nopo nga vinavasan diri raa supaya olidangan, sabap misti kivaro raa do kotuntug mantad di kapatajan ampa nogi oompunan i duso.
58009023	Iri nopo pakakas siri Kiim Sasambayangan do tulun Israil nga sinugutan noopo soi suruga. Om pakakas nopo diri nga misti pavavasan do raa maja di adat pongolidangan. Nga iri nopo pakakas do suruga nga misti lidangan diri raa di Koristus, irino isogit do lobi aandai mantad diri isogit itaak do tulun siti vonuvo.
58009024	Do i Koristus nopo nga minasu siri suruga do gumotuvang si di Kinoringan sabap do tokou. Nga okonko minasu Isido siri Pantok do Olidang i vinaal do tongotulun, do iri nopo nga sinugutan noopo diri Pantok do Olidang soi suruga.
58009025	-
58009026	Iri nopo Imam Tagajo do tulun Israil nga pointikid-tikid do toun mongovit do raa di isogit masu siri Pantok do Olidang Marong. Nga i Koristus nopo om insani tinumaak si di Kinoringan sumiliu do isogit, okoniko soumur. Sabap nong okonko irad dino misti soumur sansarawon Isido mantad di kovorun iti vonuvo gosob do maino. Nga maino oruaino dii aavi i maso, om nokorikotno dii i Koristus om insani kapatai, do Isido kondiri sinumiliu do isogit do mongidu di duso do tongotulun.
58009027	Nga tinantu do Kinoringan do kasangkat do tulun nga insan noo kapatai, om mantad diri oukuman iolo Disido.
58009028	Irad nogi dino, i Koristus do insani pataak di kojuvanJo do sumiliu do isogit supaya ompunan i duso di tongotulun toguu. Om gumuli Isido kavagu siti di koinduvo do momijau di tongotulun i miintong di korikatanJo kavagu, nga okoniko sabap di duso do tongotulun.
58010001	Iri nopo Undang-undang Ugama do Joudi di pogulupo nga sumiliu do poiradan popoilo diri kaandaio do rumikot sabap do i vaalon di Koristus, nga aupo songkuro pinatalang marong. Irad nopo diri, maja di Undang-undang Ugama misti monikid toun i imam manaak do tongoisogit si di Kinoringan. Au obuli tumingkod iolo manaak diri isogit sabap do iri nopo isogit nitaak si di Kinoringan nga aui kaanu do mangavi-avi do papaandai diri tongotulun di rumikot sumamba di Kinoringan.
58010002	Do nong oinomod iri isogit irad diri kolidang do tulun mantad di duso disido nga tantuno do tumingkod i tulun manaak diri isogit. Do nong nolidanganno i tulun om ausono duso opurimanan disido si ginavojo.
58010003	Nga oinomodno do iri nopo isogit diri nga posoromo diolo pointikid-tikid toun do kivaro duso diolo,
58010004	do raa nopo do sapi kusai om kambing aui kougas do duso.
58010005	Oilaan tokou do iri nopo i raa di pipiaraan aui kougas do duso, sabap ontok do korikot i Koristus siti vonuvo nga minitangar Isido di Kinoringan do irad diti, “Aui kouvanganNu i isogit om i parsambaan. Nga pinosodiaNuno iti kojuvanKu do onuonKu iri isogit si Dika,
58010006	do aui aandaianKo diri isogit di sorobon om iri isogit sabap do duso do tulun.
58010007	Om pitangar Okuno do, ‘Ou Kinoringan, ati Okuno rumikot do maja di kouvanganNu, do irad di tinangaran si Buuk di Undang-undang Ugama nitulis di Musa do Iokuno komoion,’ kangKu,” kadi Koristus.
58010008	Jadi irad di nitulis siti savat, minitangar mogulu i Koristus di Kinoringan do, “Aui kouvanganNu om aui kaandaianNu kasangkat diri isogit toomod, om iri isogit do sorobon, om iri isogit sabap do duso do tulun om iri parsambaan,” kadi Koristus. Ombo bala iti do iri nopo isogit diri nga nisuu di Kinoringan si Undang-undang Ugama do Joudi di pogulupo.
58010009	Om pitangarpo kavagu i Koristus do, “Ati Okuno rumikot do maja di kouvanganNu,” ka. Nga komoion nopo diri, iduonpo di Kinoringan i Undang-undang Ugama do Joudi laid supaya posuvolijonJo di undang-undang koduvo, i kavavagu.
58010010	Om insan-insani nisogit di Yisus Koristus i kojuvanJo kondiri maja diri kouvangan do Kinoringan, om sabap diri nga linidangan tokouno mantad di duso tokou.
58010011	Nga maja di Undang-undang Ugama do Joudi pointikid-tikid tadau do soumur mamaal iri tongoimam di karaja doisido, do iri om iri pataakon do isogit, nga aui kougas do duso.
58010012	Nga i Koristus nopo om insan-insan noo pataak do kojuvan Disido do pinokosogit kumaa si di duso tokou. Om oopodpo iri om mogom nogi dino Isido si ponong vanan di Kinoringan, iri pantok di agajo kuasa.
58010013	Om silono Isido mongindad gosob do ipapasokJo kasangkat di tongomusuJo siri Disido tanda do nakala iolo.
58010014	Nga irad nopo diri, isono isogit diri do nipongolidang Disido di tongotulun gosob do aavi-avi i kolidango diolo si di Kinoringan.
58010015	Om i Tatod Tolidang nogi nga sumaksi si daton do popoilo Isido di tinangaran do Tuhan do irad diti,
58010016	“Itino pongojonjianKu si diolo, do maso-maso dino do insan tadau do ipoondomku diolo i Undang-undangKu om potulisonKu siri ginavo diolo,” kadi Tatod Tolidang.
58010017	Om pitangarpo kavagu i Tatod Tolidang do, “Auno dino ondodomonKu iri duso om karaato diolo kavagu,” ka.
58010018	Jadi nong nongoompunanno i duso om kararaato, tantu do auno oporlu tokou manaak di isogit do mongidu di duso.
58010019	Oou kosusuladanku, irad nopo diri kopusu tokouno maino masu siri Pantok di Olidang Marong, sabap nokotuntugno i raa di Yisus.
58010020	Om minongukab Isido do iso ralan tokou kavavagu do mongoi siri kovijaan do kavaja siri tabir, irino kojuvan Disido kondiri.
58010021	Om do maino Isidono sumiliu do Imam Tagajo tokou, i monguasa daton, i tongotangaanak do Kinoringan.
58010022	Sabap diri do kayo tokouno minsomok si di Kinoringan mivaja do osompini i ginavo tokou om atatap i ginavo tokou do aparsaya Disido sabap nougasan tokouno di raa di Koristus do pinongolidang diti ginavo tokou do kopuriman kisala, om kojuvan tokou nga noponsuno di vaig do oniniting do binotisan.
58010023	Om misti tumilombus tokou mangarap diri nijanji do Kinoringan daton do kaanu tokou do kovijaan, do atatap Isido monuman di najanjiJo.
58010024	Om kayo tokouno moiangat-angat do povulai diri aandai om iri moisusuli au kojuu.
58010025	Ada tokou sumugut diri tulun tokou di au oubas do mongoi si poiuuntunan, nga misti rumajin tokouno marong do mongoi si poiuuntunan om moinonosiatno do pogirot di ginavo tokou, sabap oilaan tokouno do oruaino orikot i Tadau i korikatan do Tuhan.
58010026	Misti tokou irad dino, sabap nong oilaan tokouno iri oinomod pasal di Koristus om tomodon tokovi soumur mamaal do duso nga ausono dii isogit do mongidu di duso tokou.
58010027	Nga tinggalpo mosi-rosi tokou di pongukuman om iri karaatan do Kinoringan irad do tapui do momuvu di tongotulun do lumavan Disido.
58010028	Di pogulupo isai-isaipo tongotulun di au momoduli di Undang-undang Ugama i tinulis di Musa nga misti patajon do auso kosianan, nong kivaro duvo ko tolu tulun i saksi.
58010029	Nong irad dino, makinpo kavagat do apatut iukum di tongotulun do mongulok-ulok di Tanak do Kinoringan, om mangararaat di Tatod do Kinoringan i opuavang mamarakat daton, om manganggap do auso kogunaan di raa di Koristus, ombo bala iti do irino tanda diri pongojonjian do Kinoringan do mongugas Isido di duso diolo.
58010030	Apatut irad dino do oilaan tokou do minitangar i Kinoringan do, “Iokuno apatut do monsuli, om sulianKui iolo diri,” ka. Om kavagupo kaDisido, “Iokuno Tuhan i momutus di tulunKu,” kadi Kinoringan.
58010031	Okonko naalang-alang kororosi nong i Kinoringan, i poimvijau, do mongukum daton.
58010032	Misti piondom-ondom muju nong potingkuro kou di pogulu, do oilaankui do ontok diri nokotutun kou di Koristus nga nosuat kou do kasansaraan, nga insan irad dino pun makin nogi do asangal kou.
58010033	Om oilaanku nogi do kadang-kadang do pakaraaton kou om sansarawon kou si gotuvang do tulun ginuu, om kadang-kadang kavaja kou di tulun do sumusa iri osuat do kasanaraan inong diri,
58010034	om kavaja do osianan diolo i pinojiil. Om ontok do kivaro tulun di au aparsaya do monolod diri onuu nopo si dikovu nga misti asanang i ginavo muju, sabap noilaan mujuno do kaanu kou do onuu nopo iri aandai mantad diri naanujo, om iri nopo nga au rumobuk gosob do salaid-laid.
58010035	Nong irad dino, ada poluluvauo ino ginavo muju do aparsaya, sabap do poingindadno iri pataakon do isuli dikovu do okonko nopoyok-poyok.
58010036	Nong irad dino, misti do alanut i ginavo muju supaya osuut muju iri kouvangan do Kinoringan ampa do kaanu kou diri nijanji Disido.
58010037	Do kivaro nokotulis si Kitab pasal di Koristus do ka, “Isido nopo i rumikot nga sumikap do au pokoloidonJo i korikatanJo.
58010038	Iri nopo tulun do otulid i ginavo sabap do aparsaya Dogo nga kivaro kovijaan do auso koovion. Nga nong kivaro diolo do tumingkod do aparsaya Dogo, irino au kaandaianKu,” kado Kinoringan.
58010039	Nga itokou nopo diti nga tulun diri aparsaya om i ovijau, om au tumingkod do aparsaya om au apatai tokou.
58011001	Iti nopo komoion do kaparsayaan nga atatap tokou koilo do onuan tokou di Kinoringan onuu nopo pangaarapan tokou, om mantad di kaparsayaan oilaan tokou do oinomod iri aupo naantangan tokou.
58011002	Nokoontok si di Kinoringan gia iri tongokomuokijan tokou di pogulu sabap di kinaparsayaan diolo.
58011003	Do mantad di kaparsayaan tokou nga kaarati tokou do vinorun di Kinoringan ilo tavan om iti tana do mantad di tinangaran Disido. Komoion nopo diri nga iti nopo aantangan tokou do maino nga minimvulai mantad diri au aantangan tokou.
58011004	Om mantad nogi di kaparsayaan do nitaak diAbil iri isogit si di Kinoringan do lobi aandai mantad diri di Koin. Om kaparsayaan nopo diAbil diri nga koontok si ginavo di Kinoringan sampai roiton di Kinoringan do abanar isido. Om pinatarang nogi di Kinoringan do abanar iAbil do tinorima Disido iri isogit diAbil. Om sabap do ogirot i kaparsayaan disido, insan napataino isido nga iradi do moilopo isido mintangar.
58011005	Om iInuk nogi nga pinoinsavat si suruga sabap do aparsaya isido di Kinoringan supaya au nakajaman isido do apatai. Om auno nososomungan do tulun isido sabap pinoinsavatno di Kinoringan. Kivaro tangar siri Kitab do ka, “Diri aupo pinoinsavat isido di Kinoringan om maja isido di kouvangan do Kinoringan,” kadiri tinangaran.
58011006	Nga auso nopo kaparsayaan di tulun om aui koontok si ginavo do Kinoringan, do isaai nopo rumikot si di Kinoringan nga misti aparsaya do kivaro Kinoringan, om aparsaya do kivaroi itaak di Kinoringan do isuli di tongotulun iri mogium Disido.
58011007	Om insan aupo nokoontong i Nuu nong onu iri rumikot, nga mantad nogi di kaparsayaan minongkinongou isido diri nituduk do Kinoringan, irino rinumalan isido maja di nituduk do Kinoringan do mamaal diri kapal i nokovijau diolo moianak-anak. Om sabap aparsaya i Nuu, oilaan tokou do kotutun isido diri duso di tongotulun siti vonuvo do apatut do ukuman iolo. Nga isido nopo nga pinakabanar di Kinoringan sabap diri kaparsayaanjo.
58011008	Om mantad nogi di kaparsayaan rinumangkat iIbraim do mingkubobojo loovon do Kinoringan do mongoi siri vonuvo di ipasanganu di Kinoringan disido. Nga aui oilaan disido nong sombo pantok rikoton disido.
58011009	Om mantad nogi di kaparsayaan, minongoi iIbraim rinumangkat siri vonuvo di nijanji laaid do Kinoringan do pataakon disido. Om siri nopo kiim nindadawon diIbraim irad di tulun misantalib mivaja diIsak tanak disido om i Yakub, tanak diIsak, do iolo nga koompoti do jinonjian di Kinoringan do onuan diri vonuvo.
58011010	Do indadadon diIbraim i bandar di natantu laid do poingkokoton di Kinoringan kondiri soi suruga. Kinoogomo nopo do bandar diri nga au moilo imbanon.
58011011	Om nogi mantad di kaparsayaan, nakaanu i Sara i savo diIbraim do kogiratan do maganak, insan nakaali koloingo disido om auno maganak, sabap do aparsaya isido do rumalan i Kinoringan do monuman di nijanjiJo.
58011012	Om irad nopo diri, insan isoi iIbraim om sipapataino kololoingojo nga minangarajati isido sampai irad do korombituon si tavan om pantai siri disan laut do au oijap ginuu.
58011013	Nga kasangkat diri tongotulun pogulupo, i kivaro kaparsayaan, nga napataino om aupo nakaanu iolo diri vonuvo nijanji do Kinoringan, nga atatap iolo aparsaya do insan tadau pataakon do Kinoringan diolo onuu nopo iri nijanjiJo. Do iri nopo nijanji do Kinoringan diolo nga irad do aatuli diolo mantad sodu om opurimanan irad do naanu diolo. Om pinavantang diolo mangakun do iti nopo vonuvo diti nga rinikoton noopo diolo, do ijonon nopo diolo marong nga silo suruga.
58011014	Jadi iri nopo tongotulun do minitangar irad dino nga popoilo do mogium iolo diri vonuvo ijonon diolo do atatap.
58011015	Nga au iolo lumangad diri vonuvo di iniduanan diolo, do nong lumangadpo iolo atantu do obulipo iolo gumuli siri vonuvo diri.
58011016	Nga okoniko irad dino, do siontong nono gia iolo diri vonuvo ijonon diolo do atatap iri aandai marong, irino suruga. Sabap nopo diri nga au i oikuman i Kinoringan roitan diolo do Isidono Kinoringan diolo, om oilaan tokou do aui oikuman Isido do nosodiano Disido i bandar ijonon diolo.
58011017	Om mantad nogi di kaparsayaan sinuut diIbraim i kouvangan do Kinoringan, ontok di ponginamai isido do Kinoringan supaya ipapatai daa iIsak, irino i tanakjo tunggal, onuon do isogit, ombo bala iti do nonuan di Kinoringan iIbraim diIsak do irino nijanjiJo di pogulupo.
58011018	Om pinoilono di Kinoringan isido laaid do ka, “Rajat nopo diIsak nga roiton do koturunannu,” ka.
58011019	Do oondom disido do kikuasa i Kinoringan momijau do isaai nopo tulun napatai do mantad kapatajon, om oinomodno do irad di inongoi disido kavagu iIsak do mantad diri kapatajon sabap pinaganti do Kinoringan iIsak iri iso kambing biri-biri supaya au olombusan iIsak mamatai.
58011020	Om mantad nogi di kaparsayaan do binarakatan diIsak i tanakjo, i Yakub duvo diIsau, supaya barakatan iolo do insan tadau.
58011021	Om mantad nogi di kaparsayaan do minamarakat i Yakub di duvo tanak di Jusip di aupo napatai isido. Om pononsukudno dii isido om tukuno do sumamba di Kinoringan.
58011022	Om mantad nogi di kaparsayaan, ontok do sipapatai i Jusip om minitangar isido pasal koidu i tongotulun Israil mantad si Vonuvo Masir, om momilin isido laaid diolo do, “Ovitono iti tulangku muli siri Vonuvo Kanaan,” ka.
58011023	Om mantad nogi di kaparsayaan, opusu i moloing di Musa mongolosok disido salaid do toluno vulan mantad di kinosusuvanjo, sabap kaantangai dii diolo do aakang i Musa om nogi au iolo rumosi di nisuu di raja do kasangkat di tanak do kusai do tulun Israil nga misti patajon.
58011024	Om mantad nogi di kaparsayaan, di kosukod nopo dii i Musa om au dii uvang isido do roiton di tanak di Raja Piraun do tanakjo.
58011025	Do uvangpo isido korunggum di kinasansaraan di tongotulun bansajo kondiri iri pinili di Kinoringan, om adapo do asanang i ginavojo do oruuai sabap nong mangada isido di bansajo kondiri nga irino duso siri disido.
58011026	Minsoromo isido nong intotorion isido do miintong isido di korikatan diri nijanji do Kinoringan, irino i Koristus, om irino kitorogo mantad di arata siri Vonuvo Masir, sabap miintong isido diri isuli di Kinoringan do insan tadau.
58011027	Om mantad nogi di kaparsayaan i kinopogiduan di Musa si Masir, om aui rumosi isido ontok do araatan i raja sabap atagar i ginavojo do irad do antang-antangan disido i Kinoringan, ombo bala iti do aui aantangan.
58011028	Om ontok do minogidu iodu-aki di tulun Israil mantad si Vonuvo Masir, om pinoavavasan di raa do kambing biri-biri siri misoliput do tongopintu supaya aui osuon di Moloikat Mamamatai i tongotangaanak kusai iri gulu di tulun Israil. Om mantad nogi di kaparsayaan, i kinoponimpuunan di Musa di tadau tagajo do pangandaman diri kinopogiduan diolo mantad si Masir.
58011029	Om mantad nogi di kaparsayaan, do nokointana i tongotulun Israil sumondipau di Laut Taragang irad nogi do mampanau iolo siri sokid, nga iri nopo dii i tongotulun Masir sinumusui diri vinajaan diolo nga napatai dii iolo nolosod do ginumuli kavagu iri vaig.
58011030	Om mantad nogi di kaparsayaan, di minongoi i tongotulun Israil do kumiparang siri Bandar Yoriku, ontok do koopod iolo sumoliput di bandar tikid tadau salaid do turu tadau om inuyas di Kinoringan i pagar vatu di bandar diri.
58011031	Om mantad nogi di kaparsayaan, do au nokorunggum i tongondu sundal, i Raab ngaranjo, do obinasa mivaja di tongotulun di au mangasip do Kinoringan, sabap osuau isido poindakod diri tulun Israil i minongoi monoluku di Bandar Yoriku.
58011032	Onupo dii tulisonku kavagu dikovu tulun di mambasa diti buuk? Ausono dii kosivatanku monuturan dikovu di tongotulun Israil di poguluupo, irad di Gidiun, i Barak, i Simson, i Yipta, i Daud, i Somuil om i tongonabi vokon.
58011033	Do kivaropo diolo do mantad di kaparsayaan do nakamanang di piipiro vonuvo ontok di kumiparang iolo do musu, om kivaropo diolo do monguasa mivaja do otulid i ginavo, om kivaropo diolo nakaanu-anu di nijanji do Kinoringan, om kivaropo diolo popoluoi di ginavo di tongosinga supaya aui monguro-kuro,
58011034	om kivaropo diolo kikuasa momisok di pinuang do tapui milab-silab, om kivaropo diolo kadapat mogidu ontok do putulon i liou diolo, om kivaropo diolo do oluoi nga kaanu do kogiratan, om kivaropo diolo ogirot ontok do moipaparang, om kivaropo diolo obuli mangala do piipiro posukan di bansa vokon.
58011035	Om mantad nogi di kaparsayaan di piipiro tongondu do minijau kavagu iri tangaanak kusai doisido di napatai. Om kivaropo tongotulun vokon i nasansara gosob do napatai do au uvang polobuson, do oilaan diolo do ovijau kavagu om kaanu nogi do kovijaan diri lobi aandai.
58011036	Om kivaropo iri ininsasana om linabun, om kivaropo iri kinagasan om pinojiil.
58011037	Om kivaropo iri dinumpaan do vatu, om kivaropo iri pinutul do garagaji om kivaropo iri pinutul i lioujo. Om kivaropo iolo mamakai do kulit do kambing ko kulit do kambing biri-biri do mampanau siti soi, om omiskin marong iolo om pokorualan om pisindualan.
58011038	Om songombo-ombo iolo siri padang do kovotuvan om siri kokukuludan, om songinlosok saralom do luvang vatu om siri kubong-kubong do tana. Au kotumi i tongotulun siti vonuvo di kaandaio di tongotulun i sinansara.
58011039	Nga insan irad dii dino i kinoongoi-ongoio di kaparsayaan diolo om kouvangan di Kinoringan iolo, nga aupo iolo nakaanu diri nijanji mantad Disido.
58011040	Do kivaro natantu laaid do Kinoringan diri lobi aandai; kinotontuan nopo diri nga korikot tokoupo sino om ampa nogi dino do aavi-avi do Kinoringan iri kasanango diolo.
58012001	Nga oguu iri tongotulun pogulu nokoliput daton irad do kavut, do popoilo daton nong potingkuro i gaagaya di kaparsayaan diri apatut. Om sabap nopo diri nga kaino tokouno mongiliu nunuu nopo iri kaavud di ginavo tokou om iri duso di monguasa daton. Om kaino tokou monginontob moilulumba manangkus do rumikot siri rikoton tokou,
58012002	mivaja do patatapon iri ginavo tokou mongontong di Yisus i minonimpuun di kaparsayaan tokou om momiara gosob do aavi. Om sabap soromoonon di Yisus do asanang i ginavoJo do laaid, om sinangalanJo i kasansaraan si salib om auno ondomon Disido i koikumanJo do apatai si salib. Om do maino poingogom Isido si ponong vanan do siri toogomon di Kinoringan, iri pantok di agajo kuasa.
58012003	Nong irad dino, soromono mujuno i Yisus i nasansara do sinangalanJo ontok do insasanawon di tongotulun kiduso supaya aui ababasan kou om aui oluvau i ginavo muju.
58012004	Ikovu nopo nga lumavan do duso nga aupo nokokinam kou lumavan gosob do patajon do tulun.
58012005	Om noolingan mujuno kama i nosiat do Kinoringan do pogirot di ginavo muju do poinongon kou Disido irad di tanakJo do kaDisido, “Usau! Adano pagagaano ino iajarKu, do Iokuno i Tuhannu, om adano malo i ginavonu ontok do toguronKu ika,
58012006	sabap nong au Oku kojuu di tulun nga ajaronKu isido, om iri onuonKu do tanak nga loposonKu,” kadi Kinoringan.
58012007	Sangalai tokouno, do iri nopo kasansaraan tokou nga irino pangajaran do Kinoringan daton, om ajaron tokou pogi do Kinoringan sabap nga tangaanak tokouno Disido, do auso tanak di au ajaron diamojo.
58012008	Nong au nopo ajaron tokou inong di opurimanan do tongotulun vokon, arati do tangaanak tokou do sinundalan om okoniko tangaanak tokou do Kinoringan.
58012009	Om kavagu nogi kasangkat daton nga kitama tokovi do siti vonuvo do minangajar daton do urumaton tokou. Nong irad dino lobipo dii apatut do tumunduk tokou di Kinoringan, iri Tama tokou soi suruga, om kaanu tokovi do kovijaan do auso koovion.
58012010	Do iri nopo pinaajar di tama tokou nga maja di aandai kasaramaanan diolo salaid diri aupo agajo. Nga ii nopo paajaron di Kinoringan daton nga kasanangan tokovi kondiri, supaya koirad tokou Disido do olidang.
58012011	Do iri nopo paajaron daton nga kosusa do ginavo tokou, om aupo opurimanan do aandaian i ginavo. Nga katalibpo dino iri om osondod nogi dino iri ginavo diri tulun inajar, om gaagayajo nga abanarno dino.
58012012	Om irad nopo diri pogirotono i longon tokou di oluoi om poponggorono i totud tokou di lupuon,
58012013	om maja tokouno do ralan di alais supaya om au aantara i tulun di au sumongkuro aparsaya nga gumiroti iolo, irad di tulun di kakung iri nodival i totud nga olingasani.
58012014	Om ovi-ovio tokouno i ginavo tokou do kumiandai di tongotulun kasangkat, om polidango tokouno i ginavo sabap do olidang nopo i ginavo tokou nga ampa nogi koontong tokou di Tuhan.
58012015	Antatangai tokouno supaya auso iiso daton tumolikud di barakat mantad do Kinoringan i opuavang si daton. Om antatangai tokouno supaya au sumobul i taraat si ginavo tokou i monginsusa do tulun vokon om monginsaim do tulun kinoguuan.
58012016	Om kavagupo nga ada do kivaro daton mangasau di savo do tulun, om ada irad diIsau do au maja do Kinoringan, do isidono tanak gulu om kasanganu daa isido di arata diamojo nga pinaganti disido samamangkuk i taakanon, om auno dii kadapat isido diri arata diamojo.
58012017	Sabap nokoilo tokouno do sondiang katadau dii om kosoromo nogi dii daa disido do onuon i barakat mantad diamojo i songonuvonjo, nga ombopo dii do auno dii inonuan isido di barakat. Insan miad-iadpo dii isido mokianu, auno dii kaanu sabap auno obuli pipoliton kavagu.
58012018	Itokou nopo diti nga okonko nokorikot soi kulud do obuli kamawon irad di tongotulun Israil pogulu, do nokorikot iolo si Kulud Sinai di kipinuang do tapui, osovut, otuvong, kisarup do ologod,
58012019	om kivaro nogi tuni do toburi, om kivaro dolou do Kinoringan mitangar sampai i tongotulun di nokorongou nga rinumosi, om minokitulung marong iolo di Musa do au moo iolo rumongou kavagu do tinangaran di Kinoringan diri.
58012020	Do au marong kataan iolo mongkinongou di tinangaran sinuu di Kinoringan do ka, “Insan dudupot nong kakamano do kulud diti nga dumpaan muju do vatu mamatai,” kadi Kinoringan, sabap i Kinoringan nopo nga olidang marong.
58012021	Om iri nopo naantangan diolo siri kulud dii nga kororosino marong, gosob i Musa nogi nga nakatangar do, “Kinumopor okupo do rinumosi,” kadisido.
58012022	Nga itokou nopo diti om nokorikot tokouno siri bandar do Kinoringan i poimvijau, iri roiton nogi do Bandar Yorusalim si suruga siri timpak do Kulud Siun. Om nokorikot tokou siri pinountunan di tongomoloikat i au oijap,
58012023	om sirino kinountunan do tangaanak do Kinoringan i ongogagajo pangkat, i songintulis i ngaran diolo silo suruga, om siri di Kinoringan, i Momumutus di kasangkat do tulun, om sirino di tongotatod di tongotulun di otulid i ginavo, iri aavi-avi pinaandai di Kinoringan.
58012024	Om nokorikot tokou nogi si di Yisus i mongurus di pongojonjian do Kinoringan kavavagu si daton, om siri nogi i raa di Yisus i pinovovos do pongugas di duso tokou, om iri nopo raaJo nga lobi aandai mantad di raa diAbil, do iri nopo raa diAbil nga mokisuli diri kinapatajanjo.
58012025	Jadi nong irad dino antatangai tokouno, ada tokouno tolikudai i Yisus iri minitangar daton. Do nong au koidu iri tongotulun Israil mantad di ukuman do Kinoringan sabap minonulak iolo di Musa iri minanaalik diolo siti vonuvo pogulu, makinpo dii au tokou koidu mantad di ukuman nong tulakon tokou i Yisus i manaalik daton mantad silo suruga.
58012026	Ontok diri pogulupo, i dolou do Kinoringan minongogunggun diti vonuvo, nga maino nopo nga minangajanjino Isido do ka, “Insan Okupo kavagu mongogunggun, nga okoniko bugolno iti tana nga mivaja nogi dilo tavan,” kadi Kinoringan.
58012027	Iri nopo tinangar do, “Insan Okupo kavagu mongogunggun,” ka nga popoilo do onuu nopo iri vinorun i obuli ogunggun nga lumijot, nga onggo nopo iri au ogunggun om irino do oolu.
58012028	Om sabap diri do ponorimakasi tokouno di Kinoringan do nonuan tokou di kopomorintaan do au ogunggun. Kaino tokouno monorimakasi do sumamba do Kinoringan maja diri kouvangan Disido mivaja do mongurumat om rumosi Disido.
58012029	Do i Kinoringan tokou nopo nga irad do tapui iri mononorob diri ukumanJo.
58013001	Ada kouno tingkod do moisusuli do au kojuu sabap moisusulod kou saralom di Koristus.
58013002	Ondomon mujuno, misti do osuau kouno do popoindakod do tulun di misantalib iri uvang mapit si dikovu. Do kivarono piipiro tulun popoindakod do tulun vokon om au notutunan diolo nong isai iri, tau-tau moloikat dii iri.
58013003	Om ada muju koolingai monulung i tulun nokopinjiil sabap i kaparsayaan disido, om pikoduton muju i tonsi kondiri, om ada muju koolingai monulung i tulun di pasansarawon do tulun vokon sabap i kaparsayaan disido, om ondomon mujuno irad dikovu kondiri do pinasansara.
58013004	Om kasangkat dikovu ada sisiawo ino pisasavaan muju, om ada do kivaro iso misasavo do lumapau di savojo, sabap oukuman do Kinoringan i tulun di lumapau om i tulun mamaal do kalalasu.
58013005	Om ada kou oulau mogium do siin, om nunu nopo kivaro si dikovu misti do posukupon noopo, do minitangar i Kinoringan do irad diti, “Aui marong poboyoonKu ika, om aui marong iduanKu ika,” kaDisido.
58013006	Sabap diri opusu tokovi mangakun di tangar si Kitab do, “Au okuno rumosi, sabap tulungon oku do Tuhan. Onuu nopo vaalon do tulun si dogo nga au oku rumosi,” ka.
58013007	Om ada mujuno koolingai i tongokotua muju i minangaabar dikovu di Abar do Aandai di togina. Om antangai mujuno nong potingkuro gaagaya di kovijaan diolo gosob do napatai, om irino kaparsayaan diolo do suguton muju.
58013008	I Yisus Koristus nopo nga diidiino au mimban, i pogulu ko do maino om gosob salaid-laid nga iri om iiri Isido.
58013009	Ada kouno vaja di tongoponudukan do sondiang iri kapalid dikovu. Gaam do patatapo mujuno i kaparsayaan muju do opuavang i Kinoringan do mamarakat dikovu do irino kogirot di ginavo muju, sabap insan avajapo do tongotulun kaadat-adato pasal do taakanon, aui kogirot iri di ginavo diolo.
58013010	Kivaroi iri irad do panaraban tokou poijanan diri isogit itaak si di Kinoringan, irino pinonoliban di Koristus. Jadi i tongoimam di tulun Joudi au obuli maja daton sumamba di Kinoringan nong masipo kumaraja siri Kiim Sasambayangan do tulun Joudi.
58013011	Koopodpo dii iri Imam Tagajo mongovit di raa do pipiaraan si Pantok di Olidang Marong do onuon di isogit do mongidu di duso, om ampa nogi do ongoion di tulun i bangkai do pipiaraan diri do oviton si labus minsodu di tongokiim di tongotulun Israil do sorobon.
58013012	Irad nogi dino i Yisus do nasansara gosob do napatai si labus do bandar supaya mongolidang di tulun di songonuvonJo, om mantad di raaJo kondiri do mongugas di duso diolo.
58013013	Sabap diri labus tokouno mantad si pinomukiiman, irino komoion do iduan tokou iri koubasanan do tulun Joudi do mongoi si di Yisus om rumunggum Disido do inraraaton.
58013014	Iradno dino tokou, sabap siti nopo vonuvo nga okonko kivaro ijonon tokou di atatap, isoiko do miintong di bandar diri rumikot.
58013015	Sabap diri kinapatajo di Yisus, kayo tokouno do soumur mangarajou di Kinoringan, irad do isogit tokou si Disido, irino tinangaran mantad di kabang tokou do mangakun di ngaranJo.
58013016	Om ada mujuno pisingkuolingai mamaal iri aandai, om moisusuli kouno monulung, do irino kouvangan di Kinoringan, do iri nogi irad di nisogit si Disido.
58013017	Pangasip kouno di tongokotua muju om tunduk kouno diri isuu diolo dikovu, do iolono au otingkod-tingkod mangajaga di kovijaan do tatod muju sabap iolono popointalang di gagaayajo si di Kinoringan. Om mangasip kou nopo diolo, iolo nga asanang ginavo. Nga au nopo irad diri, osusa ginavo diolo, om ikovu kondiri nga orugi.
58013018	Ada ikoi tingkadai dikovu mongovit sambayang. Oilaanja marong do iti nopo kopurimanan do ginavoja nga aandai, sabap uvang noopo iti ginavoja mamaal onuu nopo iri aandai.
58013019	Insanpo mokianu oku marong dikovu supaya aui olingan muju, irino do sambayangan okuno marong dikovu supaya pogulion oku kosikap do Kinoringan sino dikovu.
58013020	I Kinoringan nopo nga nontodon do kasandadan di ginavo, om Isidono povijau di Yisus i Tuhan tokou do mantad kapatajon. Om sabap do napatai Isido, nosiliu Isido Momimiara Tagajo kumaa si kasangkat do kambing biri-biriJo, om iri nogi kinapatajo Disido nipongogirot diri pongojonjianJo di auso koovion.
58013021	Mokianu oku do Kinoringan supaya sukupon kou Disido onuu nopo iri aandai do pakajon muju maja diri kouvangan Disido. Om mokianu oku nogi do Kinoringan kumaraja sino dikovu ombo nopo iri kouvanganJo, do mantad di kuasa di Yisus Koristus, supaya rojoon Isido gosob salaid-laid. Amin.
58013022	Oou kosusuladanku, sabap do odibak iti nosiat tinulisku do pogirot di ginavo muju, nga mokianu oku marong supaya alanut i ginavo muju mongkinongou.
58013023	Om aandaian oku do koilo kou, do i Tomotius nopo i sulod tokou nga nakalabusno mantad si jiil. Nga nong korikot isido siti kosikap angatanku isido mongoi magandaa dikovu sino.
58013024	Porikotono iti dagai do kirim salam si di tongokotua muju sino om kasangkat di tongotulun songonuvon di Kinoringan. Om i tongokosusuladan mantad Vonuvo Itolia nogi nga pokirim salam dikovu.
58013025	Mokianu oku di Kinoringan supaya soumur opuavang do mamarakat dikovu kasangkat. Amin.
59001001	Kumaa si dikovu, i opulu om duvo sukusakat di bansa do Israil di songiasias. Itino surat mantad dogo, i Yakub, i turipon do Kinoringan om turipon nogi di Yisus Koristus i Tuhan tokou, do sumalam oku kasangkat dikovu.
59001002	Oou! kosusuladanku, osuat kou nopo do moisosondiang kosusaan, om anggapon muju nopo iri do kasanangan do ginavo,
59001003	do oilaan mujuno sabap do aparsaya kou do kalavan kou diri kosusaan om tumagar i ginavo muju.
59001004	Om ovivio mujuno potilombus iri katagaro di ginavo muju supaya do aavi-avi aandai iri gaagaya muju om osompini i ginavo muju saralom do Tuhan, om aui okurangan kou maja di kouvanganJo.
59001005	Om kivaro nopo dikovu do au sumongkuro i kopintaro om aandai nogi do mokianu isido do Kinoringan om oonuani isido, do i Kinoringan nopo nga opuavang do isai-isai nopo do tulun, om au bobongkiton Disido iri nitaakJo si dikovu.
59001006	Nga mokianu kou nopo Disido om ada piduvoo ino ginavo muju aparsaya. Do tulun nopo diri opiduvo ginavo om au atantu iri gaagaya do kovivijaanjo, irad di umbak do laut do miguli-guli do opitului-tului do sarup. Tulun nopo do irad diri om adano imamano nong kaanupo do onuu nopo mantad do Tuhan.
59001009	Sulodku di omiskin, misti do asanang i ginavo muju ontok do poinggojoon kou di Kinoringan.
59001010	Om sulodku di takaya, misti do asanang i ginavo muju nogi ontok do popoyokon kou di Kinoringan, do auso komoion di arata muju dino do si di Kinoringan. Do tulun takaya nopo nga matai irad di vusak do bunga do tumanus do insan tadau.
59001011	Do sumilau nopo ilo tadau, om lumasuno marong gosob do mongorujou di bunga om i vusakjo nga mapak, om iri kaandaiojo nga ausono dii. Om irad nogi diri i tulun takaya do matai ontok do mogium di kakayaanjo.
59001012	Ososogitno i tulun asangal do kosusaan, do oopodpo i kosusaanjo, om kaanu nogi dino isido diri kovijaan do pokosingaljo irad do odia, iri nijanji do Kinoringan do pataakon Disido di tulun, isaai nopo i au kojuu Disido.
59001013	Kivaro nopo dikovu do osuat do ponsubaan om adano mitangar do irad diti, “Ponsubaan oku do Kinoringan,” ka, do au monsuba i Kinoringan do isai-isai nopo tulun diri mamaal do araat, om auso iso nogi buli monsuba do Kinoringan.
59001014	Nga popintikid-tikid do tulun osuat do ponsubaan sabap agajat mantad diri kouvanganjo do araat do sumiliu do ponsubaan disido kondiri.
59001015	Nong maja isido di kouvanganjo di araat om mamaal isido do duso, om agajo nopo dino iri dusojo diri om koompusan nopo nga kapatajan.
59001016	Oou kosusuladan i au kojuuanku, nong irad dino ada kouno marong kotoro.
59001017	Onuu nopo iri aandai om oinomod nga mantad soi suruga do nitaak di Kinoringan, i minomorun kasangkat do tanavau silo tavan. Om Isido nga auso koimbano om soumur poinggotuvang do monginavau daton.
59001018	Om vinaja di Kinoringan iri kouvanganJo kondiri kinapamaalan daton kasangkat, do i tinangaranJo di oinomod do nivaalJo, om irino sabap do siniliu tokou do tongotangaanakJo, supaya kipangkat tokou mantad diri vovookon di vinaalJo.
59001019	Oou kosusuladan i au kojuuanku, soromono mujuno iti, aandai nong oining kou mongkinongou, nga ada koruai jumawap om ada koruai rumaatan.
59001020	Do araatan tokou nopo nga au tokou kavaal di aandai irad di kouvangan do Kinoringan si daton.
59001021	Irad nopo dino, om taamai mujuno iri gaagaya taraat om kasasaim. Nga poinsuribakono ginavo muju do mangaramit di tinangaran do Kinoringan i poosuon sino ginavo muju, do irino kadapat momijau dikovu nogi.
59001022	Om ada kou mongkinongou noopo do tinangaran diri nga misti vojoon mujuno, sabap nong au, nga ikovu kondiri otoro.
59001023	-
59001024	Tulun nopo do mongkinongou diti tinangaran om aui dino vojoon, nga irino irad di tulun do mogsoromin do antang-antanganpo dino i pamarasanjo om mogiduno, nga misantalib iri oindananjo nong potingkukuro i pamarasanjo.
59001025	Nga isaai nopo monorisid do sumugut diri tinangaran nisuu do Kinoringan om okoniko do mongkinongou noopo om olingan, nga vojoonjo marong kasangkat iri, om irino barakatan do Kinoringan onuu nopo iri karaja disido. Om iri nopo tinangaran nisuu do Kinoringan om aavi-avi do aandai om irino popobojou daton supaya kavaja tokou Disido.
59001026	Nong kivaro tulun minsoromo do otoboi isido maja do ugama nga aui jagaan i kakakabangojo, om iri ugamajo diri nga auso komoion om otoro isido kondiri.
59001027	Iri gaagaya maja marong do ugama do olidang om auso sala kaantangan do Kinoringan Tama nga irino do monompuu di tanak di noliangan do minaganak, om i tongondu di napatajan do savo saralom kosusaan, om momiara do ginavo kondiri supaya aui apalid do kouvangan diti vonuvo.
59002001	Oou kosusuladanku, tulun nopo do aparsaya di Tuhan tokou i kivaro kagajaan, irino Tuhan Yisus Koristus, om adano pomili di tongotulun do akaya ko omiskin.
59002002	Irad dino, nong kivaro duvo tulun mongoi muntun siri poiuuntunan muju, do i tiso om kipondulung do amas om alawa kama iri pakaianjo. Nga iri nopo koduvo om araat i pakaianjo om omiskin kaantangan muju.
59002003	Om mitangar kou dino sumuau di tulun do kipakaian do aandai do, “Ogom pogi dika siiti toogomon do aandai,” ka, nga mitangar kou nopo dino di tulun omiskin do, “Ingkakat dika siilo,” ka ko, “Ogom dika siti somok takodku,” kamuju kama.
59002004	Nga nong irad diri, nakasala kouno do popisondiang kou do tulun kondiri, do momili kou do tulun akaya nimpuunon do ginavo muju araat.
59002005	Oou kosusuladanku i au kojuuanku, pongkinongou kouno diti tangarku. Pinili do Kinoringan i tongotulun do tongomiskin siti vonuvo do irad do akaya sabap ogirot i kaparsayaanjo. Om iolo nogi nga abarakatan do Kinoringan, do iolono songonuvonJo siri Kopomorintaan Disido irad diri nijanjiJo laid si di tongotulun di au kojuu Disido.
59002006	Nga ikovu nopo om posuribak di tulun omiskin. Nga iri nopo tulun akaya om poposimpit dikovu om mangagajat dikovu siri poibisaraan do momisara dikovu.
59002007	Om iolo nogi mangararaat diri ngaran di Yisus Koristus di apatut do urumaton i nipomungaran do Kinoringan dikovu.
59002008	Nga aandai kovi nong vojoon muju iri nisuu do apapag marong i nokotulis si Kitab do irad diti, “Misti do auko kojuu di tulun vokon irad dino kojuvannu kondiri,” ka.
59002009	Nga nong pilion muju i tongotulun di akaya om omiskin, om nakapamaal kouno do duso diri, om i Undang-undang Ugama do Joudi manala dikovu do lumanggar kou di Undang-undang Ugama diri.
59002010	Isai-isai nopo rumalan do maja kasangkat diri Undang-undang Ugama do Joudi nga kivaro iso mantad di Undang-undang Ugama diri do aujo vojoon marong, om nakalanggar isido nogi kasangkat di Undang-undang Ugama diri.
59002011	I Kinoringan kondiri mitangar do, “Ada lumapau,” ka, om nogi, “Ada pamatai,” ka. Nga insan au kovi nakalapau, nga nong nakapamatai kovi nga nakalanggar kouno di Undang-undang Ugama diri.
59002012	Irad nopo dino om tandaiaino ino katatangaro om ino kavavaalo muju, do kasangkat daton nga putuson di tinangaran di undang-undang do Kinoringan. Om iri undang-undang do Kinoringan nogi nga popobojou daton supaya kavaja tokou Disido.
59002013	Kinoringan nopo nga auno osianan diri tulun nong au osianan iolo di tulun vokon ontok do kopomutusanJo. Nga iri nopo tulun diri monginsian do vokon om ausono korosijan diolo ontok do kopomutusan.
59002014	Oou kosusuladanku, auso guna mitangar do, “Aparsaya okui do Kinoringan,” ka, nong aui majako do kouvangan do Kinoringan mivaja dino kaparsayaannu. Nong aparsaya noopo om au maja, au kovijau dika iri kaparsayaan do irad diri.
59002015	Nong kivaro sulod do kusai ko tongondupo do auso pakaian om au osukup akanon do monikid tadau,
59002016	om mitangar kou dino do, “Antatangaino mampanau, om manampakaianno om au koi sogiton, om mangakanno gosob do abajak,” ka, om ausoi pakaian ko taakanon do pataakon muju disido, onu dii guna muju mitangar inong diri?
59002017	Inong nogi dino iri kaparsayaan muju. Nong “Aparsaya oku,” ka, om aui mivaja do monulung do tulun vokon, om irino kaparsayaan di au oinomod.
59002018	Nga kivaro kama iso tulun mitangar do irad diti, “Kivaro nopo tulun kivaro kaparsayaan, om kivaro tulun vokon mamaal do aandai,” kadisido kama. Kangku, “Nga poontongo oku daa dino kaparsayaannu om ipoontongku nogi dino dika iri vaalonku, koilaan do kivaro kaparsayaanku,” kangku nono daa disido.
59002019	Aandai bo do aparsayako do isoi Kinoringan. Nga insan i tongorogon nga aparsayai do kivaro Kinoringan, om gagaran nogi iolo do rumosi do Kinoringan.
59002020	Ou dika tulun do okodou ginavo, mooko naku do tudukanku ika do auso arati nong aparsayako noopo, om au pisuombilon do karaja do maja diri kouvangan do Kinoringan?
59002021	Potingkuropo dino iIbraim i taki tokou nga pinakabanar? Sabap do kinarajajo iri nisuu do Kinoringan do pinotimpak iIsak i tanakjo siri panaraban, do onuon daa do isogit si di Kinoringan.
59002022	Om irino dii kinoilaan tokou do mivaja di kaparsayaan diIbraim om i karajajo i nisuu do Kinoringan. Irino karajajo monukup di kaparsayaan diIbraim.
59002023	Om iradno dii dino do norikotno i tinangaran siri Kitab do, “Aparsaya iIbraim do Kinoringan, om irino do pinakabanar do Kinoringan isido,” ka. Om iri nogi karait-rait do Kinoringan diIbraim do koruangJo.
59002024	Na! maino oilaan mujuno dii do tulun nopo nga pinakabanar si di Kinoringan sabap iri karajajo om okoniko aparsaya noopo do Kinoringan.
59002025	Om kivaro iso tongondu sundal di pogulupo, i Raab ngaranjo, do irad nogi diIbraim. Pinakabanar isido di Kinoringan sabap i karajajo, do pinoindakod disido siri savat do valaijo iri duvo tulun bansa Israil, iri sinuu monoluku do vonuvo diri. Om pinolosok disido iolo, om tinudukanjo nogi di vajaan sondiang supaya koidu iolo.
59002026	Jadi irad diri kojuvan do apatai nong ausono tatod, irad nogi dino iri kaparsayaan do apatai nong au pisuombilon do karaja.
59003001	Oou kosusuladanku, ada kou koguu sumiliu do guru do oilaan muju do ikoi nopo guru, om lobi opigot i koputusan kumaa si dagai ko mantad di tulun vokon.
59003002	Do kasangkat daton nga oguu avaal do kasalaan om isai-isai nopo tulun do auso sala di tinangaranjo nga aavi-avi kaandai i ginavojo om irino tanda do koporinta isido di kojuvanjo kondiri.
59003003	Soromonono i kuda do pinasangaban di bosi siri kabang, nga mitumbobojo i kojuvan do kavaja gajaton do poimpulanu diri pantok do ongoionto.
59003004	Antangai pogi iri kapal laut, songkuropo ginajo om otuluipo do sarup tologod nga tumbojoi tulidon diri mongimuri diri pononulid topoyok do poimpulanu diri pantok ongoionjo.
59003005	Om dila tokou nogi nga irad diri do insan opoyok kaantangan siri kojuvan tokou, nga koilo isido misinggagajo. Soromono tokou ilo timbaan songkuropo ginajo obuli sorobon diri tanak ngapui.
59003006	Dila nga irad nogi do tapui, sabap kasangkat siti kojuvan tokou om iti nogi dila puun do karaaton do monginsaim tumongkop do kojuvan tokou; om tumongkop nogi do monorob kasangkat di kovijaan tokou maino, do nontodon nopo di tapui do dila nga mantad di tapui naraka.
59003007	Do kasangkat bansa do dupot torongit, tombolog, vulanut om kasangkat do saralom vaig nga buli potuudon do tulun om oguuno nokokinam do popotuud.
59003008	Nga dila nopo nga araat, om auso iso tulun do kotuud do dila. Dila nopo nga au kotoron do popoimbulai di roroiton diri araat irad do rasun do mamatai.
59003009	Dilai pangarajou do Tuhan i Tama tokou, om dilai nogi pongintulus tokou di tulun vokon, do vinaal do Kinoringan i tulun pinosugut Disido.
59003010	Om kabangi nontodon do pangarajou, om kabangi vagu nontodon do pongintulus. Oou kosusuladanku, au apatut do irad dino!
59003011	Kivaro naku pusod do vaig do migavul di vaig tapalo om topoit?
59003012	Oou, kosusuladanku, auso puun do nunuk monguva diri tuva do jaitun. Om auso puun do anggur monguva diri tuva do nunuk. Irad nogi dino i vaig tapalo do au lumavas mantad di pusod do vaig toosin.
59003013	Isaai nopo dikovu do opintar om oguu oilalaanjo nga aandai do paandaiono ino gaagayajo om posuribakono i ginavojo do popoontong dino kopintarojo.
59003014	Nga nong kivaropo dikovu oruol ginavo do tumaai om mokiinggogojoo do ngaran, om ada kouno misinggagajo do kivaro kopintaran muju, do kopintaran do irad dino nga momudut do lumavan diri oinomod.
59003015	Irad kou nopo dino om okonko mantad di Kinoringan i kopintaran muju diri, do irino mantad di tulun siti vonuvo; om okonko mantad di Tatod do Kinoringan nga irino mantad do rogon.
59003016	Do inombo nopo kivaro tumaai om mokiinggojoo do ngaran, sirino kivaro poiooduan om kasangkat pimvaalon do araat.
59003017	Nga kopintaran nopo mantad do Kinoringan om i koiso marong olidang i ginavo, om nogi popiandai do tulun, otuud i ginavo, au okodou ginavo, om poimponu i ginavo do kosianan. Om koompusan nopo do kopintaran nga oguu kaandaian, om au momili do tulun om aui puupura.
59003018	Om gaagaya nopo di abanar om irino tuva do omoton mantad di kopiandaian i pinasasad di tulun i popiandai di tulun vokon.
59004001	Inombo nontodon diri poipaparangan om poiooduan muju? Irino mantad diri kouvangan muju do mogium kasanangan, om kouvangan diri soumur kumiodu saralom do ginavo muju.
59004002	Om kivaro daa pookianu muju nga au muju aanu, om irino dino kapamatajan muju di tulun. Om tumaai kou diri aanu-anu do tulun nga au kovi kaanu diri, om irino dino kopoiooduan om kopoipaparangan muju. Nga aui aanu i pookianu muju do au kovi mokianu di Kinoringan.
59004003	Om mokianu kou nogi daa nga aui kaanu kou do nasala iri pokionuon muju, sabap moo kou noopo diri kouvangan do ginavo muju kondiri.
59004004	Oou dikovu tongotulun di au rumalan maja do Kinoringan, aui naku koilo kou do tulun nopo di kumiampajat maja diri kouvangan diti vonuvo nga osiliu do musu di Kinoringan? Sabap diri do isaai nopo uvang kumoruang di tulun di maja di kouvangan diti vonuvo om kondiri disido sumiliu musu di Kinoringan.
59004005	Ada andasan muju do tangar toomod iri tinangaran siri Kitab do ka, “Iri nopo tatod do tulun nitaak do Kinoringan si daton nga oguu kouvangan do araat,” ka.
59004006	Insan irad diri, nga inonuan tokovi di Kinoringan do kogiratan sabap opuavang marong Isido, supaya kalavan tokou kasangkat diri kouvangan do araat. Irad diri nokomoi siri Kitab do irad diti, “Opuavang i Kinoringan do mamarakat di tulun do osuribak ginavo, nga lavanon Disido i tulun do osumbung,” ka.
59004007	Nong irad dino, posuribakono ino ginavo muju do tumunduk do Kinoringan. Nga lavanono i kotua do rogon, om iduan kovi.
59004008	Insomokno do Kinoringan, om i Kinoringan nga minsomoki dikovu. Oou dikovu tulun kiduso, iduaino ino duso muju. Om ikovu tulun do opiduvo ginavo, sompiniono ino ginavo muju.
59004009	Purimono mujuno i kasalaan muju. Posurauono ino ginavo muju om pogiad kouno. Suvolijaino do tiad ino tirak muju, om suvolijaino do kosuraan ino kaandaian do ginavo muju.
59004010	Om insuribak kouno si di Kinoringan om poinsavaton kovi Disido.
59004011	Oou kosusuladanku, ada kouno pakaraat do tulun vokon do isaai nopo dikovu pakaraat ko pakasala di sulod, om irino monginsala di Undang-undang Ugama do Joudi. Nga monginsala kou nopo diri Undang-undang Ugama do Joudi, om okonnoko maja koupo diri, nga ikovuno kondiri sumiliu do momumutus do Undang-undang diri.
59004012	Nga sosoiso i Kinoringan do manaak di undang-undang om i Momumutus, om Isido nogi kikuasa do momijau om mominasa. Nga nuuko do tulun bato osoromonu, do uvangpo dino monginsala do tulun vokon?
59004013	Rongoo mujuno iti ponudukanku, oou dikovu i mitangar kama do irad diti, “Okon nopo maino suvab mongoi tokou silo bandar di kuvo, om mindada tokoupo silo ongosontounno do dumagang om mogium do untung,” ka.
59004014	Nga aupo nokoilo kou nong potingkuro i kovijaan muju do suvab! Do kovijaan tokou nopo nga oruai, do miirad do kavut siti suribak do oruuai aantangan om lumijotno.
59004015	Nga apatut daa do mitangar kou do irad diti, “Nong kouvangan do Tuhan, ovijau tokou, om avaal tokovi ilo ko iti,” kaanono.
59004016	Nga nakasala kouno do osumbung kou, om misinggagajo ino tinangaran muju, om irad dino nakasalano dii i tinangaran diri.
59004017	Nga irad nopo dino, tulun nopo do koilo diri aandai do apatut vaalonjo, nga aui vaalonjo, om dusojono iri.
59005001	Oou dikovu tulun do akaya, rongoono iti ponudukanku. Pogiadno om poginupus kouno laaid sabap okonko naalang-alang i kosusaan kosuat dikovu.
59005002	Do lumijotno i kakayaan muju, om pingakanonno dino do lipos i pakaian muju.
59005003	Om amas do pirak muju nga togoronno. Om irino togor do arata muju do koilaan di kododoot muju. Om irad do togor diri do mangakan di arata muju om irad nogi dino asansara i kojuvan muju do irad do sorobon do tapui insan tadau. Nga moo koupo monguntun do arata daa, maka oruaino aavi iti vonuvo.
59005004	Antangaino ino tulun do gojian muju, om rongoo mujuno ino tinangaran diolo do pasala dikovu sabap au muju barajan i tumos diolo kumaraja dino dumo muju. Nga i Kinoringan nopo om i Tuhan di Poinlobi Kagajo Kuasa, om nokorongou Isido nogi dino kosusaan diolo do papasala dikovu.
59005005	Ikovu nopo nga nasanangno do pinakai muju i kakayaan muju do mangavi-avi di kouvangan do ginavo muju do sumanang siti vonuvo, om nongolomu kouno irad di kambing di pinosodia do sumbolion.
59005006	Pininguukuman muju i tulun di otulid ginavo, om pinatai muju nogi iolo, ombo bala iti do okoniko linumavan iolo dikovu.
59005007	Oou kosusuladanku, sabap diri polonuto mujuno i ginavo muju do mongindad di korikatan do Tuhan. Antangaipo ilo mongungumo, nga alanut i ginavo diolo mongindad di darun do kapananaman om darun do koponguvaan, gosob do kaanu di asil aandai.
59005008	Om irad nogi dino, ikovu nga apatut do alanut ginavo, om patatapono ino ginavo muju, do auno alaid i Tuhan do rumikot.
59005009	Oou kosusuladanku, ada kouno moiungos-ungos om papasala do vokon supaya au kovi putuson do Kinoringan. Na, poingkakatno sino pintu i Momumutus om auno alaid do masu.
59005010	Oou kosusuladanku, soromono mujuno i tongonabi, i popolombus di tinangaran do Tuhan pogulu. Potingkuro kolonuto do ginavo diolo ontok diri kosusaan diolo, om irad nogi diri do aandai vojoon muju.
59005011	Om oinomodno marong do iri nopo tulun di atagar roiton tokou do ososogit. Om nokorongou kouno diri kolonuto di ginavo diAyub om nokoilo kou nogi diri kasanangan diAyub nitulung do Kinoringan di tourino. I Tuhan nopo nga orubatan om okonko naalang-alang i kosianan Disido.
59005012	Oou kosusuladanku, i koiso nopo marong om ada kouno rait do suruga ko tana ko onuu nopo do ngaran do onuon pomigot di sumpa do mijanji. Nong oinomod nopo om jawapan do, “Oo,” ka; nong au oinomod jawapan do, “Au,” ka, om aui oukuman kou.
59005013	Om kivaro nopo dikovu osusa, om aandai do sumambayang isido si di Kinoringan. Om nong kivaro nopo dikovu do asanang ginavo, om aandai do suminding isido do mangarajou do Tuhan.
59005014	Om kivaro nopo dikovu au kataru, om aandai do mongoloou isido di tongokotua siri poiuuntunan muju supaya ongoioni diolo sambayangai isido mivaja do mangalana disido saralom ngaran do Tuhan Yisus.
59005015	Nong aparsaya iolo marong ontok do sambayangan om apangkau isido, om Tuhanno i nakapangkau disido om duso diri navaal disido nogi nga oompunan.
59005016	Irad nopo dino om poiakun-akun kouno di duso muju, om poisasambayang kouno, om opinlingasan kovi. Do agajo kuasa di sambayang diri tulun do abanar.
59005017	Om kivaro iso nabi di pogulu do iIlia ngaranjo, i popolombus di tinangaran di Kinoringan, om tuluni inong daton. Nga aavi-avi i ginavojo sinumambayang supaya do au dumarun, om toluno toun om onomno vulan koloido do au dinumarun.
59005018	Om sambayangno dii kavagu isido do mokianu do darun om darun nogi dii, om sobul nogi dii i tanom-tanom siti tana.
59005019	Oou kosusuladanku, nong kivaro dikovu do apalid di ponudukan do oinomod, om kivaro iso tulun mongoi mangangat disido gumuli kavagu,
59005020	om noilaan mujuno marong do iri nopo tulun mongoi mangangat di tulun gumuli kavagu mantad siri vajaan kinopolidanjo, om irino momijau di ginavo diri tulun mantad siri kapatajon, om irad nopo diri sabap do ompunan do Kinoringan i dusojo toguu. Iti itino mantad dogo, Yakub
60001001	-
60001002	Kumaa si dikovu i tongotulun di songias-ias mijon sino Vonuvo Puntus, Golotia, Kopoduki, Osia om Botinia. Ikovuno iri tongotulun di pinili do maja di inatur laid di Kinoringan i Tama tokou, om i linidangan kou di Tatod Disido om mingkubobojo kou maja di Yisus Koristus om ougasan iri duso muju di raa Disido. Itino surat mantad dogo i Pitrus, i susuuon di Yisus Koristus. Mokianu oku di Kinoringan supaya okonko aalang-alang do opuavang mamarakat dikovu om poposondod di ginavo muju.
60001003	Rojoo tokouno i Kinoringan, i Tama di Yisus Koristus i Tuhan tokou. Nonuan tokou Disido di kovijaan do vagu sabap do agajo i kosiananJo daton. Om kovijaan nopo diri nga nitaak Disido sabap di kinovijaan kavagu di Yisus Koristus mantad pialatan di tulun nongapatai. Om iri nogi do kivaro aarapan do kovijau tokou kavagu.
60001004	Om karamit tokou diri barakat iri au moilo rumusak, om au osoiman om au tumalup do pinataau di Kinoringan silo suruga do itaak daton.
60001005	Om nasanganu tokou kasangkat iri, om pipiarawon tokou di kuasa do Kinoringan sabap nga i kaparsayaan tokou salaid do mongindad tokou do kaanu diri kovijaan do auso koovion i nokosodia laid do pointalangon di koovion do maso.
60001006	Insan osuat kou do moisosondiang i ponginaman do posurau daa dikovu do tongoruai, nga misti do asanang i ginavo muju do oilaan muju do kaanu kou diri kovijaan do insan tadau.
60001007	Do ponginaman nopo diri nga popointalang nong potingkuro i dikovu do kaparsayaan. Antangai pogi iri amas do moilo rumusak nga lanakon do tapui supaya sumompini. Om irad nogi dii iri kaparsayaan muju do lobino oorogo mantad do amas nga misti do ponginaman supaya oilaan do ogirot iri kaparsayaan muju, supaya arajou kou om oonuan kou do kagajaan om urumaton kou ontok do orikot i tadau do mintalang i Yisus Koristus kavagu.
60001008	Om au koupo insan nokoontong Disido nga au kovi kojuu Disido, om insan au aantangan muju Isido do maino, aparsaya kovi Disido. Jadi auno adapat muju mitangar iri kasanangan di ginavo muju do aavi-avino i ginavo muju do asanang.
60001009	Om i koompusan nopo di kaparsayaan muju, nga irino kaanu do kovijaan di tatod muju.
60001010	Om nokopongilo nogi daa i tongonabi om nokopogium do komoion pasal do kovijaan diri, iri nitaak do Kinoringan do opuavang Isido daton. Iri nopo tongonabi diri nga popolombus di tinangaran do Kinoringan di pogulupo.
60001011	Om minonorisid nogi iolo mongilo nong sombia iri om potingkuro i komoion di Tatod di Koristus, i minonuu diolo popoilo laid pasal do kasansaraan di Koristus om nogi pasal do kagajaan Disido ontok do katalib i kasansaraanJo.
60001012	Om pinaarati do Kinoringan i tongonabi diri do okonko iolo ountung di ponudukanjo diri, nga ikovuno ountung di ponudukan diolo, irad di norongou muju mantad di Abar do Aandai pasal do kovijaan diri. Do pinaabar di tongotulun iri ponudukan di tongonabi si dikovu do maino mantad di kuasa do Tatod Tolidang i pinorikot mantad suruga. Om i tongomoloikat nga miintong nogi do koilo daa pasal diri kovijaan tokou si di Kinoringan.
60001013	Sabap diri do posodiawo mujuno ino ginavo muju, om porintawo mujuno ino ginavo muju kondiri, om oviviono i ginavo muju mangaarap do opuavang i Kinoringan dikovu ontok do mintalang i Yisus Koristus.
60001014	Om gaam do mangasip kou marong diri tangar do Kinoringan om adano vojoo i kouvangan muju laid, do ii nopo pogulupo nga aupo notutunan muju i Kinoringan.
60001015	Nga lidangonno ino dikovu do kovivijaan irad di Kinoringan i minongoloou dikovu do olidang,
60001016	do kivaro pointulis tinangaran do Kinoringan siri Kitab do ka, “Kolidang kouno do Ioku nopo diti om olidang,” ka.
60001017	Nong manangamo kou do Kinoringan, misti do rumosi kou Disido salaid do pointumpangpo siti vonuvo, do Isidono momutus pointikid-tikid do tulun do mivaja di gaagaya disido, om auso gibangon vananon Disido momutus.
60001018	Do nokoilo kovi do linukat kou, do pinoidu mantad di gaagaya muju di auso kinotontuan i notundanan muju mantad digulu-gulu muju nga okonko amas ko pirak i moilo rumusak i nipongolukat dikovu,
60001019	nga iri raa di Koristus i kiorogo marong i miinong raa di tanak kambing biri-biri di auso barata do toruol om au orongut.
60001020	Isido nopo nganopilino laaid do Kinoringan di aupo novorun iti vonuvo. Nga ampa mintalang Isido siti vonuvo di oruruai koovion diti maso do monulung dikovu.
60001021	Om mantadno di Koristus do aparsaya kou do Kinoringan i minomijau Disido mantad pialatan di tulun napatai om minanaak Disido do kagajaan. Jadi maino naparsaya kou do Kinoringan om kipangarapan kou do vijauon Disido.
60001022	Sabap do maja kou marong diri ponudukan do oinomod, irino do mininsilidang kou, om maino olidangno dii i dikovu do ginavo, gosob do au kojuu kou marong di sonsuladan muju i tulun di naparsaya. Om irad dino misti do aavi-avi ino ginavo muju do monginontob moisusuli au kojuu.
60001023	Do itokou nopo nga naanak kavagu do Kinoringan do mantad di tinangaran Disido di poimvijau om i atatap, om Isido nopo nga Tama tokou diri poimvijau om au moilo matai.
60001024	Do kadiri tangar siri Kitab, “Kasangkat do tulun toomod nga irad do sakot om kasangkat do kaandaio disido nga irad di vusak do sakot. Do sakot nopo nga rumujoui om i vusak disido nga mapaki.
60001025	Nga tinangaran nopo do Kinoringan om sino gosob salaid-laid,” ka. Om tinangaran nopo do Kinoringan diri nga irino Abar do Aandai i pinaabar si dikovu.
60002001	Sabap diri nga tingkadai tokouno uvang mangaraat do vokon, om mononoro, om misimpura-pura, om dumangki om mangararaat do vokon.
60002002	Om siliu tokouno irad di tangaanak kosusuusu, do uvang marong sumusu di gatas, do komoion nopo do gatas diri nga irino Tinangaran do Kinoringan do osompini, iri kosurut di ginavo tokou om kaanu tokovi do kovijaan,
60002003	do kivaro tinangaran si Kitab do, “Nokoirasa kou di kaandaio do Tuhan,” ka.
60002004	Om kaino rumikot tokou si di Tuhan do Isidono iri vatu do poimvijau, i pinataam do tongotulun nga pinili do Kinoringan irad do vatu do oorogo marong.
60002005	Om itokou nga irad do vatu di poimvijau, om silion tokou do pamaalan diri valai ijonon di Tatod Tolidang. Om itokou nopo nga sumiliu imam di olidang do papataak tokou di isogit i kaandaian do Kinoringan, om isogit nopo diri nga pangarajou mantad di ginavo tokou sabap tulungon tokou di Yisus Koristus.
60002006	Do nokotulisno i tinangaran do Kinoringan pasal di Koristus siri Kitab do ka, “Antangai, pilionKu i iso Vatu do agajo torogo do poilionKu siri pinsuk di Kuta Siun, do onuonKu do ponimpuunan mamaal do valai. Om isaai nopo tulun di aparsaya Disido nga auno dii oikuman,” kadiri tinangaran di Kitab.
60002007	Nga itokou nopo di aparsaya Disido om mongorogo tokou di Vatu diri, nga nitaam Isido di tulun di au aparsaya irad di nokotulis siri Kitab do ka, “Iri nopo vatu nitaam di mamamaal do valai sabap panantaman daa diolo om au aandai, ombo bala iri do irino vatu sinumiliu do pinonimpuunan do mamaal do valai,” kadiri tinangaran si Kitab.
60002008	Om kivaro nogi natangar siri Kitab do, “Isidono vatu diri osiliu do kosoduvon om kotungubon di tulun,” ka. Pinosodia laaid gia do kasadu iolo sabap do au mangasip iolo diri tinangaran do Kinoringan.
60002009	Nga tokou nopo nga pinili di Kinoringan sumiliu do imam do kumaraja siri Raja tokou, om sumiliu tokou do iso bansa do olidang, om tulun tokou do Kinoringan supaya mangaabar di tongotulun vokon di koiranan do vaalon Disido, do minongoloou Isido daton palabus mantad siri totuvong do poosuon siri tanavau i koiranan marong.
60002010	Di pogulu okonko tulun tokou do Kinoringan, nga do maino nopo dii om tulun tokouno dii Disido. Om i pogulu nopo nga au tokou nokoilo do osianan Isido daton, nga do maino nopo dii nga nokorikotno dii i maso do osianan Isido daton.
60002011	Oou kosusuladanku i au kojuuanku, itokou nopo diti nga okonko tulun siti, do mumpang-tumpangi siti vonuvo. Sabap diri ada tokou pokiporinta di kouvangan taraat i lumavan do ginavo tokou.
60002012	Om paandaiono i gaagaya tokou sombia do kalamud tokou di tulun do kaapir, supaya insan pakaraaton tokoupo dino diolo irad di tulun taraat, nong koontong nopo dino iolo di pakarajaan tokou di aandai om mangarajou iolo dino di Kinoringan ontok di Tadau Kopomutusan Disido.
60002013	Sabap maja tokou di Tuhan, misti tumunduk tokou di pointikid-tikid di kikuasa iri tinantu do tulun momorinta siti vonuvo, insan i raja i agajo kuasa,
60002014	ko iipo i tongogobonor i sinuu di raja do mongukum diri tulun i mamaal do araat om nogi mangarajou diri tulun i mamaal do aandai.
60002015	Do kouvangan nopo do Kinoringan om vavaalon tokou iri aandai do poningkod diri tongotulun do mitangar di araat sabap au gia kaarati iolo di oinomod.
60002016	Kovijaan tokou nopo nga obojouno, nga ada tokou uvang mangaraat di tulun vokon sabap do obojou tokouno, nga paandaiono marong ino gaagaya irad do kovivijaan di turipon do Kinoringan.
60002017	Misti do mongurumat tokou kasangkat do tulun, om au kojuu di tongokosusuladan saralom di Koristus, om rumosi do Kinoringan om mongurumat do raja.
60002018	Oou tongosusuuon kou, tumunduk kouno di tongotuan muju mivaja do ovivio do mongurumat, insan aandai ko orompuspo isido.
60002019	Nong okonko kasalaan muju om posusawon kou, nga ataan i ginavo muju sabap kopuriman kovi do irino kouvangan di Kinoringan, om tantu do barakatan kou di Kinoringan.
60002020	Nga ausoi mangarajou dikovu nong asangal do sindualan kou sabap do kasalaan muju. Nga nong asangal i ginavo muju do sindualan sabap do abanar ino gaagaya muju, tantu do barakatan kou di Kinoringan.
60002021	Om irino kapangalaavan dikovu supaya ataan i ginavo muju do posusawon, sabap irad di Koristus do nasansara ginumanti dikovu om irino gaagaya Disido sugutan muju.
60002022	Isido nopo nga auso duso om au insan Isido momudut do lumabus mantad si kabangJo.
60002023	Ontok di tinangar Isido di tangar do araat, aui sinumuli Isido mangaraat, om ontok di pinasansara Isido, aui linumavan Isido, nga nitaak dii Disido kasangkat do onuu nopo si di Kinoringan i otulid momutus.
60002024	Isidono minamabo di duso tokou siri kojuvan Disido kondiri siri salib, supaya obuli tokou minsoromo do irad do napatai tokou nogi om sabap diri mogidu tokou mantad siri duso om obuli tokou mamaal di abanar. Om nolingasan tokouno sabap i tongodamat Disido.
60002025	Do tokou nopo di pogulupo nga napalid irad do kambing biri-biri nga do maino nokoguli tokouno siri Momimiara, iri Mananamong do ginavo tokou.
60003001	Oou koonduan kou! Ikovu nogi nga irad dino, tunduk kouno do sansavaan muju. Jadi nong kivaro savo muju diri au mangasip di tinangaran do Kinoringan, insan au tangaron muju nong koontongno di gaagaya muju nga misti aparsaya iolo di Koristus,
60003002	do koontong iolo do kiadat kou om oilaan diolo mantad di gaagaya muju do aandai do olidang i ginavo muju.
60003003	Om ada posisidio ino pongimvasi do kojuvan muju, komoion nopo nga irad do posurugawon ino tobuk, om mamakai do tongoamas om mamakai diri pakaian di oorogo marong.
60003004	Nga pongimvasi nopo diri aandai om aui aantangan do tulun, irino mantad di ginavo do tulun toomod diri otuud om osondod, itino irad di pakaian diri au moilo tumalup om kitorogo si di Kinoringan.
60003005	Do irad nogi dino i tongotongondu tolidang di mangaarap do Kinoringan di pogulupo misimvasi, irino tumunduk di savojo.
60003006	Irad di Sara maja marong di kouvangan diIbraim savo disido sampai do monontuan isido diIbraim. Om ikovuno dino tongotongondu diri monongodu disido nong aandai vaalon muju om aui rumosi onuu nopo do kosusaan rumikot si dikovu.
60003007	Oou kokusajan kou, tandaiai tokouno i savo tokou, do oilaan tokovi do iolo nopo tongondu nga ongoluoi mantad daton. Urumato tokouno iolo do iolo nopo nga songkoruangan tokovi do onuan di kovijaan mantad di Kinoringan sabap do opuavang Isido daton, supaya ausoi kotobon diri sambayang tokou.
60003008	Nga pongovian nopo diti tangaronku dikovu, misti do miiso kou do ginavo, om pikoduton i tonsi kondiri, om au kojuu di tongokosuladan, om korubataino do tulun vokon om osuribak i ginavo.
60003009	Om ada kou moisusuli do taraat om ada kou moipapaki. Gaamno do pokibarakatai nogi i mangaraat dikovu, do irino tujuan do Kinoringan mongoloou dikovu, om mantad diri onuan kou do barakat.
60003010	Do kivaro tangar si Kitab do ka, “Isaai nopo sipuriman do kasanangan do ginavo om siontongpo do tadau do aandai nga misti kadasanno mitangar diri tatangaron do araat, om tumingkod mononoro.
60003011	Om misti insoduanno iri araat om tandaian i gaagayajo, om misti lumogosno mogium do kopiandaian.
60003012	Do montong-ontong i Tuhan di tulun do abanar om momiara diolo om mongkinongou Isido diri tulun do mokitulung, nga rumaatan Isido di tulun do araat gaagaya,” kadi tinangaran si Kitab.
60003013	Om koubasan nopo nga auso pokoruol dikovu nong ogiat kou mamaal do aandai.
60003014	Nga insan asansara koupo sabap abanar i vaalon muju nga ososogit kovi. Sabap diri ada kou rumosi nong indoronokon kou di tulun om ada kou sumurau.
60003015	Gaam nogi do mongurumat kou marong di Koristus sino ginavo muju, do Isidono i Tuhan tokou. Om misti sumodia kou nong potingkuro jumawap sombibia do kivaro tulun mongoduat dikovu pasal dino pangaarapan tokou. Om misti otuud kou do jumawap mivaja do urumaton muju iolo.
60003016	Om misti do aandai i kopurimanan di ginavo muju do nokopiiso kouno di Koristus supaya insan pakaraaton koupo dino di tulun do aandai i gaagaya muju, om ausoi dino koikuman muju, nga iolo kondiri do oikuman di ponginraraatjo dikovu.
60003017	Do nong mantad do kouvangan di Kinoringan do asansara kou, gaampo asansara do mamaal di aandai ko mantadpo do asansara kou mamaal di araat.
60003018	Do i Koristus kondiri nga nasansara, om insan-insan kapatai sabap di duso tokou. Isido nopo nga abanar nga sinumuvoli Isido daton tulun di au abanar supaya oovit tokou Disido sumompuu si di Kinoringan. Iri nopo kojuvanJo om pinatai do tulun nga ii nopo Tatod Disido nga ovijaui.
60003019	Om iri nopo TatodJo diri nga minongoi papaabar di Abar do Aandai si di tongotatod di inuvung si pantok di tongotulun nongapatai.
60003020	Om tongotatod nopo diri nga tongotatod do tulun napatai di au rinumalan maja diri ponudukan di pogulupo ontok di Nuu. Om ontok diri alanutpo i ginavo di Kinoringan do mongindad diolo rumorogo salaid diri mamaal i Nuu di kapal tagajo. Om okuyak dii novijau, vavalu tulun, siri kapal mantad diri vaig do loni.
60003021	Nga iri nopo vaig do loni di pogulu om pinoiradan di pamatis do maino, i koonuan muju do kovijaan sabap i kinovijaan di Yisus Koristus. Nga komoion nopo diri vaig diri pamatis om okoniko mongugas di kasasaim si kojuvan, nga mokianu do Kinoringan do kopurimanan di ginavo do aandai sabap nga i kinovijaan kavagu di Yisus Koristus.
60003022	Do Isido nopo nga nokoinsavat soi suruga, do minongoi si ponong vanan di Kinoringan do monguasa Isido kasangkat do moloikat, om i mongunguasa do osundu, om iri moisosondiang monguasa.
60004001	Jadi misti momuginavo kou do irad di Koristus do Isido nopo nga nokopuriman di kasansaraan do kojuvanJo. Sabap diri isaai nopo iri nokopuriman diri kasansaraan do kojuvan nga naantarano isido mamaal do duso.
60004002	Nong irad dino, salaid do poimvijau koupo maino, misti maja kou diri kouvangan do Kinoringan om ada maja di kouvangan kondiri irad di tulun toomod.
60004003	Do nosukupno maso-maso di nakatalib i napakai muju maja diri kouvangan do tulun di kapir, irino monongondu, om kouvangan do ginavo di araat, om moginovukan kou, om moginakanon do auso gosob, om ountun-untun kou moginiupon, om sumamba kou di okonko Kinoringan, ombo bala iti do kobonsijan iri.
60004004	Sabap diri oiranan iolo dikovu do au kouno dii kumiampajat maja-vaja diolo mamaal diri oolian kararaat, om irino dii do mangararaat dikovu.
60004005	Nga iolono kondiri mananggung diri kararaatojo si di Kinoringan, iri poinsodia momutus di tulun poimvijau om i tulun napatai.
60004006	Om inono sabap do pinopingaabar iri Abar do Aandai di pogulu si di tongotulun di nongapatai do maino, do insan ukuman i kojuvan diolo do napatai iolo irad di kasangkat do tulun, nga tatod nopo diolo om ovijau irad do Kinoringan do ovijaui.
60004007	Om koompusan nopo kasangkat do onuu nopo nga oruaino orikot. Jadi nong irad dino misti do inontobon mangatur di gaagaya muju om momorinta di ginavo muju supaya kadapat kovi sumambayang.
60004008	Nga i oporlu marong om oviviono i ginavo muju do moisusuli au kojuu, do iri nopo nga monutup di duso toguu.
60004009	Osuau kouno do popoindakod, om ada kou mungos-ungos do indokodon.
60004010	Pakajo mujuno iri sinundu i nitaak di Kinoringan do monulung diri tulun vokon maja di nitaak do Kinoringan pointikid-tikid dikovu, do ikovuno momimiara diri moisosondiang sinundu nitaak do Kinoringan dikovu.
60004011	Isaai nopo tulun diri noonuan do toilaan do monuduk, om apatut do monuduk diri tinangaran do Kinoringan di oinonomod. Om isaai nopo tulun diri noonuan do ginavo monulung do tulun vokon, om apatut do ovivionno i ginirot do ginavojo monulung do vokon, maja diri kogiroto i nitaak di Kinoringan, supaya rojoon i Kinoringan mantad do onuu nopo vaalonJo sabap nga i Yisus Koristus. Isidono sanganu do kagajaan om kuasa do auso koovion. Amin.
60004012	Oou kosusuladanku i au kojuuanku, ada tokouno koiranan nong orikatan tokouno diri kasansaraan di avagat do monginam daton irad do nopurimanan tokou do nokosondiang iri, do iri nopo nga koubasan tokouno.
60004013	Nga gaam nogi do asanang i ginavo tokou sabap nakavaja tokou di kasansaraan di Koristus supaya asanang marong i ginavo tokou ontok do popointalang Isido di vinaang do kagajaanJo.
60004014	Nong insasanawon tokou sabap do maja tokou di Koristus, ososogit tokouno sabap maja-vaja i Tatod do Kinoringan daton, irino i Tatod do kivinaang do kagajaan.
60004015	Nong kivaro iso tulun sino dikovu do osuat di kasansaraan nga adano do osuat isido do kasansaraan sabap do mamamatai do tulun, manakau, sumiliu do tulun taraat, om gumavul di pitatangaran do tulun vokon.
60004016	Nga nong isai-isai nopo asansara sabap isido tulun Koristian, nga adano marong koikumai; nga mangarajou isido nono do Kinoringan sabap do maja isido di Koristus.
60004017	Do maino norikotno i maso do kopongukuman do Kinoringan diti vonuvo, om ponimpuunan nopo do Kinoringan manalasai nga mantad di tongotulunJo kondiri. Jadi nong itokou nga putuson mogulu do Kinoringan, makinpo dii koompusan diolo iri au aparsaya diri Abar do Aandai mantad di Kinoringan.
60004018	Om kivaro tangar siri Kitab do ka, “Nong oruruaino i tongotulun di abanar do au ovijau, makinpo dino i tongotulun kiduso di au kotutun do Kinoringan om i tongotulun mamaal do duso,” kadiri tinangaran si Kitab.
60004019	Nong irad dino, isai noopo tulun asansara do mantad di kouvangan do Kinoringan misti mamaal di aandai, om pataakon marong kasangkat i kovijaanjo siri di Kinoringan, i Minomorun disido om i rumalan monuman di nijanjiJo.
60005001	Aandaian oku monosiat do pogirot di ginavo muju tongokotua do poiuuntunan do tulun di aparsaya sino, do ioku nga kotua do poiuuntunan di tulun di aparsaya nogi bo, songkoruangan dikovu, om saksi pasal do kasansaraan di Koristus, om iokupo nga kavajai diri kagajaanJo i pointalangon ontok do insan tadau.
60005002	Itino nosiatku, piarawo mujuno ino tongokambing biri-biri do Kinoringan i sino dikovu, om tandaiai mujuno momiara do maja di kouvangan Disido, om misti mantad di kagaanan do ginavo muju om mantad di kogiato di ginavo kondiri, om okonko pajalon om okoniko mogium do untung.
60005003	Om ada kou mongulok diolo iri niarap dikovu, nga siliu kouno do sugutan diri kambing biri-biri,
60005004	supaya ontok do korikot i Momimiara Tagajo, ikovu pun kaanu diri singal iri odia diri kivinaang, iri au moilo tumalup.
60005005	Om ikovu nogi tongokomulakan nga irad dino do tumunduk di tinangaran di tongomoloing om kasangkat daton nga soumur misti moisusuli do minsuribak i ginavo do kivaro tangar si Kitab do ka, “Isaai nopo i osumbung nga lavanon di Kinoringan, nga opuavang Isido mamarakat di tulun diri osuribak i ginavo,” kadi tangar si Kitab.
60005006	Jadi nong irad dino posuribakono ino ginavo muju si kuasa do Kinoringan, supaya poinsavaton kovi Disido do insan tadau.
60005007	Pataakono do Kinoringan kasangkat dino kosuraan do ginavo muju do Isidono mangajaga daton.
60005008	Porintawo mujuno ino ginavo muju kondiri om pupurimono mujuno, do kotua do rogon nopo, i musu tokou, nga irad di singa do mangagarom om mitutuvarig mogium do tulun di adapatjo manampo om mangakan.
60005009	Lavano mujuno iri mantad di kaparsayaan muju di topigot, do oilaan mujui do kasangkat di tulun irad dikovu iri naparsaya di Koristus siti vonuvo nga osuat do irad dino kosusaan.
60005010	Nga toruruaii bo do osusa kou, do mantad dino pouliton om patapon i do Kinoringan i ginavo muju, om pogiroton om posondodon kou Disido sabap Isido nopo nga opuavang mamarakat do Isidono inontodon do kasangkat diri barakat. Om Isidono minongoloou dikovu do mongoi siri pantok di vinaangJo di auso koovion sabap nokopiiso kou di Koristus.
60005011	Om mangarajou tokou Disido do kikuasa di auso koovion. Amin.
60005012	Itino surat do pokirimonku, iri pinokitulisanku di Silas. Isidono pinokosulodku, iri moilo araponku. Nga oringkas tinangaranku siti surat diti do pangangatku dikovu om popoilo dikovu do tinangaranku nopo diti nga pasal do oinonomod do opuavang iri Kinoringan. Sabap diri girot kouno siri saralom do kaparsayaan diti do opuavang i Kinoringan daton.
60005013	Ii nopo poiuuntunan do tulun di aparsaya siti Bandar Babil, nga pokirim salam dikovu sino. Iolo nopo nga nopili irad dikovu. Om i Markus i pinakatanakku nogi nga pokirim salam dikovu.
60005014	Poisalam-salam kouno inong di pananalam di poisusuladan saralom di Koristus, tanda do au kojuu do tulun vokon. Mokianu oku di Kinoringan supaya poposondod di ginavo muju kasangkat i nokopiiso di Koristus. Amin. Mantad dogo, Pitrus
61001001	Kumaa si dikovu iri noonuan di Kinoringan do kaparsayaan di aandai marong miirad dagai sabap do abanar i Kinoringan tokou, irino Yisus Koristus i Momimijau daton. Itino surat mantad dogo i Simun Pitrus, i turipon om susuuon di Yisus Koristus.
61001002	Sabap do kotutun kou marong di Kinoringan om i Yisus Koristus, i Tuhan tokou, mokianu oku di Kinoringan supaya okonko aalang-alang do opuavang mamarakat dikovu om poposondod di ginavo muju.
61001003	Mantad di kuasa do Kinoringan kokondiri do noonuan tokou kasangkat do onuu nopo iri kiguna di kovijaan maja di kouvanganJo. Om noonuan tokou do irad dino sabap nokotutun tokou Disido i minongoloou daton supaya kopuriman di kagajaan om kaandaioJo marong.
61001004	Om sabap diri kagajaan om kaandaioJo onuan tokou Disido diri kinopinjonjianJo diri aandai marong om okonko aalang-alang kagajo. Om irino do mantad di tongojanjiJo diri do koidu kovi mantad diri kouvangan do tongotaraat iri mongogorovot do tulun siti vonuvo, om kosugut kou diri gaagaya do Kinoringan.
61001005	Nong irad dino logos kouno monginut mongoruang do kaparsayaan muju. Pongoruang nopo do kaparsayaan muju nga irino kaandaio. Pongoruang nopo di kaandaio muju nga irino toilalaan.
61001006	Pongoruang nopo do toilalaan muju nga irino kuasa momorinta do kojuvan muju kondiri. Pongoruang nopo di kuasa momorinta do kojuvan kondiri nga irino katagaran do ginavo. Pongoruang nopo di katagaran do ginavo muju nga irino obimvaja di kouvangan do Kinoringan.
61001007	Om pongoruang nopo di obimvaja kou di kouvangan do Kinoringan nga irino au kojuu moisusulod. Pongoruang nopo do au kou kojuu moisusulod nga irino au kou kojuu kasaangkat do tulun.
61001008	Do nong kasangkat dino nga kivaro si dikovu gosob do oolian marong, om irino do ogiat om okonko aalang-alang kaandai i gaagaya muju do kotutun di Yisus Koristus i Tuhan tokou.
61001009	Do ii nopo tulun di auso gaagaya do irad dino si disido nga tantuno do osovut om au osodu pongongontong disido, sabap noolinganno disido do nougasanno kasangkat i tongodusojo.
61001010	Oou kosusuladanku, nong irad dino om ruangai mujuno i kotobojo muju do momurimon di kinapangalaavan om kinopomilian do Kinoringan dikovu, do vojoon muju nopo irad dino om tantuno do au kou koundur.
61001011	Om mantad dirino kadapat kou do kuasa do rumunggum masu siri Kopomorintaan di auso koovion, irino Kopomorintaan di Yisus Koristus i Tuhan tokou, i Momimijau daton.
61001012	Om insan nopingilaan mujuno daa kasaangkat di nokomoiku om ongotatap ino ginavo muju maja diri ponudukan do oinomod iri naanu muju, nga soumuri do kogiat oku popoondom dikovu kasangkat diri.
61001013	Do aandamanku salaid do ovijau okupo apatut do ipoondomku kasangkat dikovu iri nopintatangarku dikovu do pomosik do ginavo muju.
61001014	Do oilaankuno do okonko alaidpo om iduankuno iti kojuvanku laid, do irad di natangar dogo di Yisus Koristus i Tuhan tokou.
61001015	Om irino koingodku monulis do surat do papaarati dikovu, do insan apatai okupo nga soumuri do aandaman muju kasangkat diri.
61001016	Do iti nopo paajaron dagai dikovu pasal di kuasa di Yisus Koristus i Tuhan tokou om korikatan Disido kumoinduvo do pinotudukja dikovu nga oinomod, do matoja kondiri nokoontong di sinundu Disido irad marong do raja, om okoniko irad di totongonon toomod di tulun apandai marong.
61001017	Om sino ikoji ontok di noonuan Isido do kourumatan om kagajaan do mantad soi Kinoringan Tama. Ontok diri kivaro dolou norongouja do mantad soi Vinaang do Kagajaan di Okonko Aalang-alang do minitangar irad diti, “Itino TanakKu do au kojuuanKu, om Isidono kaandaian do ginavoKu,” ka.
61001018	Om dolou nopo diri nga soino marong suruga nontodon, do norongouja iri dolou ontok do kinumoruang ikoi di Yisus Koristus siri limpapak di kulud olidang diri.
61001019	Om iri nogi nikogipot do ginavoja pasal aparsaya ikoi di abar nipoilo laaid di tongonabi di pogulu. Ikovu nga aandai do momoduli diri, do abar nopo diri nga irad di lampu do tumitiu si pantok do otuvong gosob do Tadau Kogunggulianan di Koristus om gosob do kovulai i korombituon i roitan do butiting, irino i Koristus i gumungguli kavagu do papaarati di ginavo muju.
61001020	Ondomo mujuno marong iti, do itino koiso do misti oilaan muju, irino do okonko maja diri kouvanganjo kondiri do kaanu i tulun poporibau di komoion do tinangaran di Kinoringan do polombusonjo si Kitab.
61001021	Do au insan iri ponudukan do polombuson di nabi do mimbulai mantad di kouvangan disido kondiri nga mantad di Kinoringan do sinuu-suu isido di Tatod Tolidang.
61002001	Jaajagawo mujuno irad di tulun Israil pogulu do kivaro piipiro tulun sumangalu do nabi. Om iti nopo do maino nga irad nogi dino do kivaro sumangalu di monunuduk do oinomod. Iolo nopo diti nga papagavul diri ponudukan do kapalid om kogorovot di kaparsayaan. Om kavagupo nga mongolim iolo do kotutun di Mongunguasa i minongolukat diolo mantad si duso, om irino dii do poporikot iolo do kopongukuman si kojuvan diolo kondiri, om oruaino rumikot i kobinasaan diolo.
61002002	Om oguu tulun diri sumugut di pimvavaalon diolo kalalasu, om irino dii do oguu tulun pakaraat diri ponudukan di oinomod do iolono iri koontodon.
61002003	Iolo nopo diti nga monoro dikovu, om jalan nopo diolo nga monuturan dino diri tuturan di vaal-vaalon kondiri do pononoro dikovu supaya kaanu iolo do untung sabap iolo diti oolian pokimamaa. Nga nosodiano laaid iri pongukuman di Kinoringan kumaa si diolo om tatapno do obinasa iolo.
61002004	Do Kinoringan nopo nga aui norubatan di tongomoloikat i nakapamaal do duso pogulupo, nga pinataam iolo siri naraka do inuvung siri tongoluvang di otuvong gosob do orikot i kopongukuman.
61002005	Om iri tulun siti vonuvo di pogulupo nga aui norubatan i Kinoringan, nga sokobo nopo do Kinoringan do vaig iti vonuvo di tongotulun tongoraat, tinggalpo i Nuu vinijau i popinrongou do tulun di gaagaya do abanar om i tangaanak savojo turu kojuvan.
61002006	Om i Bandar Sudom om Gomura nga tapui nipongukum do Kinoringan gosob do novuvu. Jadi irad dino osiliu taalik diti tongotulun touri kosirot do maino iri ongoraraat i gaagaya.
61002007	Nga i Luut nopo om pinoidu di Kinoringan mantad siri sabap isidono tulun do abanar, om osurau marong i ginavojo di gaagaya di tongotulun siri di mamaal kalalasu.
61002008	Do iri nopo siisiripo bandar diolo i Luut, iri tulun do abanar, om irino do monikid tadau koontong om korongou di karaja diolo do araat gosob osurau i ginavojo sabap abanar isido.
61002009	Jadi nong irad dino, koiloi i Tuhan popoidu do mantad si ponginaman kasangkat di tongotulun do maja di kouvangan Disido, om koilo nogi monguvung do tulun di au abanar om sansarawon gosob do Tadau di Kopongukuman.
61002010	Om makinpo di tongotulun di soumur kivaro kouvangan do ginavojo di araat do ongosasaim iri, om posuribok di kuasa do Kinoringan. Iolo nopo i monunuduk di kapalid mimang ongopusu om ongosumbung, om auno rumosi do mangaraat diri tongokikagajaan di songingijon soi suruga.
61002011	Antangaipo dino ilo tongomoloikat do ongosusundu om kikuasa nogi mantad di monunuduk do kapalid, om ontok do pakasala iolo diri monunuduk do kapalid siri gotuvang do Kinoringan nga aupo insan do pakaraat marong.
61002012	Om iolo nopo diti nga miirad di dupot do kipomiubonoi toomod nga ausoi korotijan, do maja noopo di kopurimanan do ginavojo om ngarani do nokosirot om osuvoni dii do patajon. Om iri nopo tulun di monunuduk di kapalid mangararaat noopo diri au diolo orotijan, gosob do obinaga iolo sabap diri kararaato diolo do irad diri dupot tongorongit,
61002013	om osuat iolo do nasip taraat do igaji di karaja diolo do araat. Om kasanangan nopo diolo diri nga irino manadapan misimbobos do moginakanon do auso gosob. Iolo nopo nga koikum-ikumi om monginsaim ontok do muruk dikovu mangakan, do iolo nopo nga irad do noulau diri kouvangan taraat.
61002014	Iolo nopo monunuduk di kapalid nga tongondu nopo kukuvoon, om au iolo ababasan mamaal do araat, om mamajajat do tulun di aupo ogirot marong i kaparsayaan om noubasno iolo di gaagaya do mokimamaa. Iolo nopo diti nga mimang tulun di novusungan.
61002015	Napalidno iolo sabap tinumondijang iolo di gaagaya do oinomod, om sinumugut di gaagaya di nabi Biliam tanak di Biur di pogulupo, do aandaian gojian do mamaal do araat.
61002016	Nga i Biliam diri pun tinagur marong supaya aui potilombuson disido i karajajo di araat, do kivaro iti iso kaladai do tigogi do minitangar irad do tulun do potingkod di nabi di karajajo do mulau-ulau.
61002017	Ii nopo tongomonunuduk di kapalid dii nga irad di mato do vaig diri narasakan om irad do kavut di otilib do sarup tologod do au sumondot. Koijonon nopo diolo nga siri pantok do oolian kotuvong.
61002018	Om osumbung marong i tinangaran diolo om auso tantu, om karaja do mamaal do kalalasu maja di kouvanganjo kondiri i pamajajat diolo do tongotulun di vagupo korijang mantad do tulun di poimpalidpo.
61002019	Katangaran diolo, “Pobojou ikoi di tongotulun do onuu nopo vaalon,” ka. Ombo bala iti do iolo kondiri nga diidiinopo uriponon di gaagaya taraat i mongovit diolo si kapatajon, do onuu nopo iri au akala do tulun om irino monguripon disido.
61002020	Do nong nokoidu iolo mantad di gaagaya do monginsaim siti vonuvo sabap nokotutun di Yisus Koristus i Tuhan, i Momimijau daton nga gumuli nopo dino iolo kavagu gosob do porintawon iolo diri gaagaya do asaim do irad dino, om makinpo dii i karaato diolo mantad di togina.
61002021	Sabap diri do aandai nogi i tulun irad dino do au nokotutun di gaagaya do abanar mantad do nokotutun om tinumondijangi dino kavagu do mantad di tongoponuuan nitaak do Kinoringan diolo di olidang.
61002022	Opikirku koontokno i gaagaya diolo do komoion diri tinangaran do poiradan do, “I tasu monila kavagu di tilobjo,” ka, om, “I vogok di noponsuno mogilolobuon kavagu,” ka, iradno dino iolo.
61003001	Oou tongokosusuladanku di au kojuuanku, itino koduvo surat do pokirimonku dikovu. Koponulisanku nopo do koduvo-duvo suratku diti nga irino pomosikku di ginavo muju di olidang om popoondom dikovu diri noilaan muju laaid,
61003002	om iri nipoilo laaid di tongonabi tolidang di pogulu, om iri ponuuan di Tuhan i Momimijau daton do pinolombusja i susuuonJo si dikovu.
61003003	Om koiso nopo di misti oilaan muju, irino ontok nopo do minruruai iti maso mimbulaino dino piipiro tulun do mangkas monginsasana pasal di kogunggulianan di Koristus do iolono iri soumur oporinta di kouvangan do ginavojo do araat.
61003004	Om mitangar dino iolo do, “Kijanji bala Isido do rumikot kavagu,” ka. Om, “Ombo nogi do ausopo dii sino,” kadino diolo. Om “Antangai pogi do nongapataino i tongoodu-aki tokou, iri om iiri do ausoi kinoimbano mantad di kovorun iti vonuvo!” ka.
61003005	Do tomodon diolo au monongkoilo do iipo di pogulupo kivarono dilo tavan do mantad di tinangaran do Kinoringan, om tana diti vinaal mantad do vaig om vaigpo nogi nga nipamaal.
61003006	Om mantad di tinangaran do Kinoringan rinusak Disido iti vonuvo ontok diri sinakob Disido iti vonuvo do loni tagajo.
61003007	Om mantad di tinangaran do Kinoringan nogi do kuut-kuutanpo iti tana om ilo tavan gosob do sorobon ontok do Tadau di Kopongukuman, om obinasa nogi dino i tongotulun di au maja di kouvangan do Kinoringan.
61003008	Oou dikovu tongokosusuladan di au kojuuanku, koiso nopo do misti ondomon muju marong om irino do sii nopo i Tuhan tokou miirad kalaid sangadau om oribu toun, om oribuno toun nga miirad do sangadau.
61003009	Aui bo poloidon do Tuhan do monuman diri nijanjiJo, insan kivaropo tulun minsoromo do irad dino. Nga Isido nopo nga asabar dikovu, do kouvangan nopo Disido om kasaangkat do tulun nga kogungguli kavagu si Disido om rumorogo supaya auso iiso daa obinasa i tatodjo.
61003010	Nga ii nopo Tadau Kopongukuman do Tuhan nga tigogi do rumikot irad di tulun mananakau. Om ontok dirino lumijot ilo tavan vojoon do dolou do irad di tinggorud do opuod marong, om onuu nopo iri kivarono silo tavan nga sumorob do osilaban do tapui om iti tana nga ovuvu mivaja do onuu nopo siti vonuvo.
61003011	Na, nong irad dino do onuu nopo nga ovuvu, potingkuro tokou dii? Apatut do maja tokou marong di kouvangan do Kinoringan supaya olidang tokou,
61003012	salaidpo do poogoogoon om miintong di korikatan di tadau do Kinoringan. Irino kapanaraban dilo tavan gosob ovuvu, om kasangkat do onuu nopo iri silo tavan nga lumanak.
61003013	Nga itokou nopo om mongindad di tavan om tana di kopudali kavagu do Kinoringan, irino najanji Disido daton laid do ijonon di tongotulun diri abanar.
61003014	Oou dikovu tongokosusuladan di au kojuuanku, sabap diri ontok do mongindad kou do orikot kasangkat ino, misti polidangon marong ino kovivijaan muju supaya auso sala-sala, auso pilo om osondod i ginavo muju si di Kinoringan.
61003015	Om ondomon mujuno i kolonuto do ginavo do Tuhan, do irino kosivatan do kaanu kou do kovijaan. Insan i Poulus, sulod di au kojuuan tokou, nga irad nogi diti i nitulis disido do pinokirim si dikovu do maja di kopintaro i nitaak do Kinoringan si disido.
61003016	Om itino kasangkat diri komoion disido nga nokopintulis si tongosuratjo. Om kivaro nogi piipiro tinangaran do nokotulis si tongosuratjo do au songkuro orotijan iri komoion. Om iri nopo tulun di au songkuro koilo om au ogirot i kaparsayaan nga tuntuvadon diolo iri komoion, om irad nogi dino i nokopintulis vokon si Kitab do tuntuvadon diolo gosob do porikot iolo di kobinasaanjo kondiri.
61003017	Oou dikovu tongokosusuladan di au kojuuanku! Sabap do nokoilo kouno laid diri komoionku, nga jaajagawon mujuno supaya aui apalid kou do kavaja di kasalaan do tulun diri au kotutun do undang-undang do Kinoringan om aui olijot iri kopigatan di kaparsayaan muju.
61003018	Nga poruango mujuno ino kopurimanan muju do opuavang i Yisus Koristus i Tuhan tokou do Isidono i Momimijau daton om muang-ruangi i koubaso muju Disido. Rojoon tokouno Isido sabap di kagajaanJo do maino om gosob do salaid-laid. Amin. Itino surat mantad dogo, Pitrus
62001001	Iokuno i Yaya i minonulis do surat diti do pokoyon sino dikovu do popoilo oku dikovu pasal di Yisus Koristus. Isido nopo nga pinonguranan do i Tinangaran do kovijau do tongotulun. Ontok di aupo novorun iti vonuvo om poimvijauno Isido. Om naantangan dagai Isido do matoja kondiri, om norongouja iri tatangaronJo, om notutunanja marong Isido, om nakamaja nogi Isido.
62001002	Iri kovijau do tongotulun diri nga pinointalang siti vonuvo, nga naantanganja om posoksioja sino dikovu maino. Om Isidono iri kovijaan do auso koovion do i maja-vaja di Tama tokou om i pinointalang siti dagai do iabarja dikovu.
62001003	Om iri nopo naantanganja om norongouja nga iabarja dikovu, supaya moiiso kou marong dagai sumompuu di Tama tokou om i TanakJo Yisus Koristus.
62001004	Irino koponulisanku diti surat supaya aavi-avi i kasanangan do ginavo tokou.
62001005	Nga itino abar do norongouja mantad di Yisus Koristus, om ipoiloja dikovu do kaDisido, “Kagaagayawo nopo do Kinoringan nga mimang anavau om auso totuvong si Disido,” ka.
62001006	Jadi nong soumur siri tokoupo totuvong om mitangar tokouno do kivaro poisompuuvan tokou di Kinoringan, tantu do momudut tokovi diri om ausoi oinomod diri gaagaya tokou.
62001007	Nga nong soumur siri tokoupo tanavau do irad di Kinoringan do siri tanavau, irino do maja tokou do Kinoringan, tantu do kivaro poisompuuvan tokou di tulun vokon di aparsaya. Om iri raa di Yisus, i TanakJo, nga mongugas kasaangkat di tongoduso tokou.
62001008	Nong mitangar tokou do auso duso tokou, nga irino misimvudut tokovi kondiri do irad diri, om ausoi oinomod si ginavo tokou.
62001009	Nga nong okunon tokou i duso tokou si di Kinoringan, om ompunani Disido iri duso tokou, om ougasani Disido i tongokasalaan tokou, do Isido nopo nga otulid om obintuman di janjiJo.
62001010	Nong mitangar tokou do au insan tokou kavaal do duso, nga irino irad do pokovudut tokou si di Kinoringan, om nogi auso tinangaran do Kinoringan si ginavo tokou.
62002001	Oou dikovu irad do tongotangaanakku, koponulisanku nopo diti surat nga popoilo oku dikovu supaya ada kou mamaal do duso. Nga nong kivaro iso kojuvan do kavaal do duso, kivaro iso pokiuupan tokou do kumaa si di Tama tokou do mokiampun, irino i Yisus Koristus i abanar.
62002002	Isidono sinumiliu do isogit supaya oompunan i duso tokou, om okonko duso tokou noopo obuli ompunan nga iri duso kasaangkat do tongotulun siti vonuvo nga obuli ompunan.
62002003	Itino koilaan do kotutun tokou do Kinoringan do maja tokou diri ponuuan Disido.
62002004	Nong kivaro tulun mitangar do, “Kotutun okui di Kinoringan,” ka, nga aui maja isido diri nisuu do Kinoringan, nga momudut noopo i tulun do irad diri, om ausoi oinomod siri ginavojo.
62002005	-
62002006	Nga nong kivaro tulun mangasip di tinangaran do Kinoringan, tantu aavi-avi iri ginavojo do au kojuu do Kinoringan. Om isaai nopo mitangar do, “Siri okuno di Kinoringan,” ka, nga misti soumur i gaagayajo irad di gaagaya di Yisus Koristus. Om irino koilaan do atatap tokou si di Kinoringan.
62002007	Oou kosusuladan di au kojuuanku, koponulisanku nopo diti surat si dikovu do kivaro isuuku dikovu, nga okonko isuu do kavavagu do irino nisuu dikovu mantad di togina. Nisuu nopo diri nga i norongou muju laid do misti do moisusuli kou au kojuu.
62002008	Nga insan irino nisuu do laid nitulisku, nga iradi do vagui iri nisuu diri sabap oinomod gia do au kojuu i Koristus daton, om ikovu nogi nga moisusuli kou au kojuu, do lumijotno iri totuvong om tumitiu iri tanavau mantad do Kinoringan.
62002009	Nong kivaro tulun mitangar do, “Siti oku tanavau,” ka, nga diidiinopo isido obonsi di sulodjo, arati, siripo isido totuvong do maino.
62002010	Nga isaai nopo au kojuu di sulodjo om siri isido tanavau, arati, auso torojo taraat do kapalid di vokon.
62002011	Nga isaai nopo obonsi di sulodjo om irino siripo isido totuvong om araat i torojo. Okonko koilo isido nong sombo ongoionjo sabap do nobolou do totuvong i mato di ginavojo.
62002012	Oou dikovu irad do tongotangaanakku, koponulisanku nopo diti surat si dikovu nga kopoilaan do noompunanno i duso muju sabap maja di Koristus.
62002013	Oou tongotaki kou, koponulisanku nopo diti surat si dikovu sabap kotutun kou di Koristus, iri poimvijau mantad di togina di aupo novorun iti vonuvo. Oou tongotomulok kou, koponulisanku nopo diti surat si dikovu sabap do minangala kou di kotua do rogon i roiton do Taraat. Oou dikovu irad do tongotangaanakku, koponulisanku nopo diti surat si dikovu sabap do kotutun kovi di Tama tokou.
62002014	Oou tongotaki kou, koponulisanku nopo diti surat si dikovu sabap do kotutun kou di Koristus, iri poimvijau mantad di togina di aupo novorun iti vonuvo. Oou tongotomulok kou, koponulisanku nopo diti surat si dikovu sabap do ogirot kou, om atatap i tinangaran do Kinoringan si ginavo muju om nogi minangala kou di kotua do rogon i roiton do i Taraat.
62002015	Adaai mujuno i ginavo do au kojuu di kouvangan do tongotulun siti vonuvo. Om adaai muju nogi i ginavo do au kojuu do onuu nopo siti vonuvo. Nong au kou kojuu do onuu nopo siti vonuvo nga ausono ginavo muju do au kojuu di Kinoringan i Tama tokou.
62002016	Sabap onuu nopo iri siti vonuvo nga okoniko mantad di Tama tokou nga mantad siti vonuvo, irad do kouvangan di ginavo do araat, om irad do aantangan do mato iri kouvangan do tulun, om irad do onuu nopo iri pisinggagajaan do tulun.
62002017	Om insan tadau lumijot iti vonuvo, om kasangkat diri kouvangan do araat siti vonuvo nga lumijot nogi. Nga ii nopo maja di kouvangan do Kinoringan om ovijau salaid-laid.
62002018	Oou dikovu irad di tongotangaanakku, iti nopo do maino diti nga koovionno do maso. Norongou mujuno do kivaro rumikot iri Musu di Koristus, nga maino oguuno dii musu di Koristus do nokorikot, om irino koilaan tokou do itino koovion do maso.
62002019	Nga iri nopo musu di Koristus dii nga mantadi di tulun tokou, nga okonko oinomod do nokoiso daton, om irino sabap do minogidu iolo do rumijang mantad daton. Nga nong oinomod do tulun tokou iolo atatap do poisosompuu iolo daton. Nga rinumijang iolo daton supaya popointalang do insan isopo ko kivaro diolo tulun tokou.
62002020	Nga ikovu nopo dino om inonuan di Tatod do Kinoringan mantad di Koristus. Irino koiloilo muju diri tongoponudukan do oinomod.
62002021	Nga kinoponulisanku nopo diti om sabap do noilaan mujuno iri ponudukan do oinomod, om noilaan muju nogi do ausoi vuvuduton lumabus mantad diri oinomod. Okonko tulisonku nopo iti om sabap do au kou koilo diri ponudukan do oinomod.
62002022	Isai naku iri momumudut? Nga irino i mongolim do ka, “I Yisus nopo nga okoniko Koristus, i pinili do Kinoringan,” ka. Isaai nopo iri mongolim do ka, “Au oku kotutun di Tama, om nogi di TanakJo,” ka, nga irino Musu di Koristus.
62002023	Isaai nopo iri mongolim do ka, “Au oku kotutun di Tanak do Kinoringan,” ka nga i Kinoringan Tama nogi nga au asanganu disido. Nga isaai nopo mangakun di Tanak do Kinoringan, om irino kasanganu di Kinoringan Tama.
62002024	Iri nopo ponudukan diri norongou muju mantad di togina nga patatapono siri ginavo muju. Nong patatapon muju si ginavo iri ponudukan diri norongou muju di togina, ikovu nogi nga atatap poingiso di Tanak om i Kinoringan Tama.
62002025	Om itino jinanji di Koristus kondiri do manaak Isido daton di kovijaan do auso koovion.
62002026	Monulis oku diti surat si dikovu supaya antatangan muju iri tulun do mamalid dikovu.
62002027	Nga ikovu nopo om inonuan di Tatod do Kinoringan mantad di Koristus. Om auno oporlu do tudukan kou do vokon, do tudukan kovi do onuu nopo iri irad diri nituduk dikovu pogulu mantad di Tatod Disido, do Tatod nopo Disido diri nga pointatap si ginavo muju. Om ituduk nopo Disido nga oinomod, okonko ovudut. Om misti do soumur kou tumatap si di Koristus.
62002028	Oou dikovu irad di tongotangaanakku di tongopopoyokpo! Tatap kouno si di Koristus supaya opusu tokou ontok do rumikot Isido do kumoinduvo, om au tokou lumosok do oikuman ontok di Tadau do KorikatanJo.
62002029	Oilaan mujuno do abanar i Koristus, om oilaan muju nogi do isaai nopo do tulun di abanar i gaagaya, isidono inanak do Kinoringan.
62003001	Antangaipo! I Tama tokou nopo nga au kojuu marong daton gosob do roiton tokou Disido do tongotangaanakJo. Om sabanar itokou diti nga tongotangaanakJo. Jadi irad diri i tongotulun do vonuvo nga au kotutun daton do au gia kotutun iolo do Kinoringan.
62003002	Oou dikovu tongokosusuladan i au kojuuanku, do maino nopo nga tongotangaanak tokouno do Kinoringan, nga aupo dii oilaan tokou nong onu koompusan tokou tongotangaanak do Kinoringan do insan tadau. Nga itino oilaan tokou ontok do korikot i Koristus do kumoinduvo, do osiliu tokou miirad Disido, do siri nogi dino kaantangan tokou di rupa marong Disido.
62003003	Isaai nopo daton mangaarap do sumiliu tokou irad di Koristus ontok di korikatanJo, nga minut-inut tokou polidang di gaagaya tokou irad di gaagaya di Koristus do olidang.
62003004	Nga isaai nopo mamaal do duso, irino mangalanggar diri undang-undang do Kinoringan, do komoion nopo di duso nga irino mangalanggar diri undang-undang.
62003005	Oilaan mujuno do kinorikatan nopo di Koristus siti vonuvo nga mongidu di duso tokou, om Isido nopo diri nga auso duso.
62003006	Om isaai nopo tumatap si di Koristus nga okonnoko soumurpo mamaal do duso. Nga isaai nopo iri soumur mamaal do duso nga aupo nokoontong di Koristus si mato di ginavojo om aupo nokotutun Disido.
62003007	Oou dikovu irad do tongotangaanakku, ada kou mokipalid nong kivaro tulun do mamalid dikovu. Isaai nopo mamaal do oinomod nga abanar isido, om irad nogi di Koristus do abanar Isido.
62003008	Nga isaai nopo soumur mamaal do duso om irino tulun di noporinta diri kotua do rogon; do kotua nopo do rogon nga kiduso mantad di toginapo. Itino tomodon di Tanak do Kinoringan do rinumikot siti vonuvo, sabap do mongoi Isido mongorusak di karaja do kotua do rogon.
62003009	Isaai nopo iri naanak do Kinoringan nga okonko tumilombus mamaal do duso sabap nakatatapno i kagaagayawo do Kinoringan si ginavojo, om okonko obimvaal isido do duso sabap do nosiliuno i Kinoringan di Tamajo.
62003010	Om iradno dino diti i koilaan tokou nong isai iri tanak do Kinoringan om isai iri tanak di kotua do rogon, do isaai nopo au maja do oinomod om obonsi di sulodjo nga isidono i okonko tulun di Kinoringan.
62003011	Do norongou mujuno iri abar mantad di togina do misti tokou do moisusuli do au kojuu.
62003012	Okonko sumugut tokou di Koin do isido nopo nga kinuasaan di kotua do rogon, i roiton do i Taraat, om minamatai isido diadijo, iAbil. Nokuro do pinatai di Koin iadijo? Sabap nga araat i gaagaya di Koin. Nga i gaagaya nopo diadijo nga abanar.
62003013	Oou kosusuladanku, ada kou koiranai nong obonsi i tongotulun siti vonuvo dikovu.
62003014	Kinoilaan tokou nopo do nokoidu tokouno mantad si kapatajan om nakaasu si kovijaan do auso koovion nga irino do au tokou kojuu diri tongosulod tokou. Nga isaai nopo iri obonsi do tulun vokon nga katatap siri kapatajan.
62003015	Irino do isaai nopo iri obonsi di sulodjo nga isidono mamamatai do tulun vokon. Om oilaan mujuno do iri nopo tulun do mamamatai nga ausopo kovijaan do auso koovion si ginavojo.
62003016	Irad nopo diti pongintutunan tokou nong onu komoion do au kojuu, irino do minokipatai i Koristus do ginumanti daton. Sabap diri do apatut nogi do tokou nga mokipatai do gumanti di tongosulod tokou.
62003017	Nga isaai nopo iri oguu tongoarata om koontong diri sulodjo do osimpitan nga tomodon disido do au monulung, ombo nogi dii do, “Au oku kojuu do Kinoringan,” ka, om iradi dii dino!
62003018	Oou dikovu irad di tongotangaanakku, ada tokou mitangar noopo do, “Au oku kojuu do tulun vokon,” ka, nga misti mamaal tokou do aandai om iradno diri do popointalang tokou do oinomod iri tangar do au tokou kojuu do tulun vokon.
62003019	-
62003020	Sabap do au kojuu tokou do tulun vokon, om irino koilaan tokou do tangaanak tokou di Kinoringan iri oinomod. Do insan kadi ginavo tokou do, “Uu, kisala oku bala diti,” ka, nga osondod i ginavo tokou si di Kinoringan, sabap oilaan tokovi do kikuasapo i Kinoringan ko i ginavo tokou, om onuu nopo nga oilaan Disido.
62003021	Oou dikovu tongokosusuladan di au kojuuanku, opusu tokou minsomok do mokianu di Kinoringan nong au tokou soumur do minsoromo si ginavo tokou do, “Kisala oku bala diti,” ka.
62003022	Jadi onuu nopo iri pokionuon tokou nga onuan tokovi Disido, sabap maja tokou di nisuuJo om maja tokou di kouvanganJo.
62003023	Om itino nisuu do Kinoringan do misti aparsaya tokou di ngaran di TanakJo, i Yisus Koristus, om misti do moisusuli tokou do au kojuu, irad diri nisuu di Koristus si daton di pogulu.
62003024	Nga isaai nopo tulun maja diri nisuu di Kinoringan nga atatap si Disido, om i Kinoringan nogi nga atatap si diri tulun. Om oilaan tokovi do oinomod do atatap i Kinoringan si daton sabap do pinataak Disido i TatodJo si daton.
62004001	Oou dikovu tongokosusuladan di au kojuuanku, ada kouno marong aparsaya kasangkat di tulun mitangar do, “KiTatod Tolidang oku,” ka. Nga misti do ponginaman mujupo iri tatod supaya intutunan muju iri tatod nong oinomod do mantad do Kinoringan ko au, sabap oguuno nabi do momumudut nokoimbulai om nokotongkop siti vonuvo.
62004002	Om isaai nopo kivaro Tatod do Kinoringan nga mangakun do i Yisus Koristusno sinumiliu do tulun toomod. Om irino pongintutunan tokou do Tatod nopo siri disido diri nga oinomodno do mantad di Kinoringan.
62004003	Nga isaai nopo kivaro tatod mantad di musu di Koristus nga au mangakun do i Yisus sinumiliu do tulun toomod, do tatod nopo diri nga okonko mantad do Kinoringan. Norongou mujuno do rumikot i musu di Koristus om maino nokorikotno isido siti vonuvo.
62004004	Oou dikovu irad di tongotangaanakku, ikovu nopo nga tulun mantad di Kinoringan, om nopingkakala mujuno i nabi do momumudut, sabap nga i Tatod do Kinoringan, i poingijon si ginavo muju, nga kikuasapo mantad diri tatod si ginavo do tulun siti vonuvo.
62004005	I nabi do momumudut nopo diri nga tulun do vonuvo noopo. Mitangar iolo pasal do onuu nopo siti vonuvo, om i tongotulun vokon nopo siti vonuvo nga mongkinongou diolo.
62004006	Nga itokou nopo om tulun do Kinoringan. Isaai nopo kotutun do Kinoringan, irino mongkinongou daton. Nga isai iri okonko tulun do Kinoringan, irino au mongkinongou daton. Irino pongintutunan tokou nong inombo do tulun i kiTatod Tolidang di oinomod om inombo do tulun i kitatod di momumudut.
62004007	Oou dikovu tongokosusuladan di au kojuuanku, misti do moisusuli tokou au kojuu do irino mantad do Kinoringan. Do pointikid-tikid di tulun au kojuu di tulun vokon, irino naanak do Kinoringan om kotutun isido do Kinoringan.
62004008	Nga isaai nopo obonsi do tulun vokon nga irino au kotutun do Kinoringan, sabap kagaagayawo nopo do Kinoringan nga mimang do au kojuu.
62004009	Om sinuu di Kinoringan i TanakJo, iri sosoiso, do mongoi siti vonuvo supaya kaanu tokou do kovijaan do auso koovion mantad Disido, om iradno diri nipoontong di Kinoringan do au kojuu Isido daton.
62004010	Nontodon nopo diri au kojuu nga mantad do Kinoringan, do i Kinoringan nopo nga au kojuu daton ampa nogi tokou au kojuu Disido. Om sabap dirino do minonuu Isido di TanakJo mongoi siti vonuvo do sumiliu do isogit supaya oompunan i duso tokou.
62004011	Oou dikovu tongokosusuladan di au kojuuanku, nong irad dino do au kojuu i Kinoringan daton, misti tokou pun moisusuli do au kojuu.
62004012	Ausopo iiso tulun nokoontong do Kinoringan; nga nong moisusuli tokou au kojuu, i Kinoringan nopo nga kumiiso daton, om irino do aavi-avi i ginavo tokou do au kojuu di tulun vokon irad di Kinoringan au kojuu diolo.
62004013	Ii nopo koilaan tokou do kumiiso i Kinoringan daton om tokoupo nogi nga kumiisoi dino di Kinoringan sabap pinataak Disido i TatodJo si daton.
62004014	Nga sinuuno di Kinoringan Tama i TanakJo do mongoi siti vonuvo do Isidono i Momimijau di tongotulun, om naantanganja iri om iabarja dii di tulun vokon.
62004015	Isaai nopo mangakun do i Yisusno Tanak do Kinoringan nga atatap i Kinoringan si disido, om isido nogi nga atatap si di Kinoringan.
62004016	Om oilaan tokouno om aparsayaan tokou do au kojuu i Kinoringan daton. Kagaagayawo nopo do Kinoringan nga mimang do au kojuu. Om isaai nopo soumur au kojuu do vokon isido nga kumiiso di Kinoringan, om i Kinoringanpo nogi nga kumiisoi disido.
62004017	Nong aavi-avi i ginavo tokou do au kojuu do Kinoringan, nga opusu tokou ontok diri Tadau Kopongukuman, sabap salaid do siti tokoupo vonuvo nga sumiliu tokou dino irad di Koristus.
62004018	Nong kopuriman i tulun do au kojuuan isido nga ausoi korosijanjo. Nong aavi-avi i ginavo di Kinoringan do au kojuu daton nga ausoi korosijan tokou Disido, do korosijan nopo diri nga rumosi do oukuman. Isaai nopo tulun diri mosi-rosipo nga aupo kopuriman do aavi-avi i ginavo di Kinoringan do au kojuu disido.
62004019	Au tokou kojuu di Kinoringan sabap nga nokopoguluno Isido do au kojuu daton.
62004020	Nong kivaro iso tulun mitangar do, “Au oku kojuu do Kinoringan,” ka, nga obonsi isido di sulodjo, om momudut noopo i tulun do irad dino. Potingkuro i tulun mitangar do, “Au oku kojuu do Kinoringan,” ka, do aupo naantangan disido i Kinoringan, ombo bala iti do obonsi isido di sulodjo di aantanganjo?
62004021	Irad nopo diri kivaro nisuu di Kinoringan daton do isaai nopo au kojuu di Kinoringan nga misti do au nogi kojuu di sulodjo.
62005001	Isaai nopo aparsaya do i Yisusno sinumiliu di Koristus i pinili do Kinoringan nga irino tanak di Kinoringan. Nong au kojuu isido di tama nga misti do au kojuu di tanakjo.
62005002	Nong au tokou kojuu do Kinoringan om mingkubobojo tokou maja diri pininsusuuJo, irino koilaan tokou do au tokou kojuu di tongotangaanak do Kinoringan.
62005003	Do komoion nopo do au kojuu di Kinoringan nga irino maja diri nisuuJo. Om iri nopo nisuuJo nga okonko osusa do vojoon,
62005004	do isaai nopo naanak do Kinoringan nga kikuasa mangala do gaagaya siti vonuvo. Om mantad di kinaparsayaan tokou di Koristus iri papamanang daton do mangala di gaagaya siti vonuvo.
62005005	Isai naku iri mangala di gaagaya siti vonuvo? Irino i tulun di aparsaya do i Yisus nopo nga i Tanak do Kinoringan.
62005006	I Yisus Koristus nopo nga i rinumikot siti vonuvo do i vaig om i raa jinumadi do saksi Disido. Om okonko iri vaig noopo i pinomotisan jinumadi do saksi nga i raaJo nogi di nokotuntug ontok di napatai Isido siri salib. Om i Tatod di Kinoringan nogi nga sumaksi do oinomod iri, do i Tatod di Kinoringan dino nga mimang oinomod.
62005007	Irad nopo diri nga kivaro tolu saksi,
62005008	koiso, i Tatod di Kinoringan; koduvo, i vaig nibatis di Yisus; kotolu, i raaJo nogi di nokotuntug. Kotolu-tolu kosoksian irad di narait di maino, irino i Tatod di Kinoringan, om i vaig om i raa nga isoi komoion diri.
62005009	Aparsaya tokou di kosoksian do tulun vokon, nga lobipo opigot iri kosoksian do Kinoringan mantad di kosoksian do tulun. Do i Kinoringan nopo nga sinumaksi do i Yisusno i TanakJo.
62005010	Isaai nopo aparsaya do i Yisus nopo nga Tanak do Kinoringan nga katatap i kosoksian diri siri ginavojo do oinomod. Nga isaai nopo au aparsaya diri nisaksi di Kinoringan nga pokovudut isido di Kinoringan sabap au aparsaya isido di nisaksi do Kinoringan pasal di TanakJo.
62005011	Om itino kosoksianJo do noonuan tokou di Kinoringan di kovijaan do auso koovion, om kovijaan nopo diri nga si di TanakJo.
62005012	Isaai nopo i manansanganu di Tanak do Kinoringan nga irino kivaro kovijaan do auso koovion, nga isaai nopo i au manansanganu di Tanak do Kinoringan nga ausono kovijaanjo.
62005013	Potulisonku kasangkat iti siti surat pokoyon si dikovu diri naparsaya di ngaran di Tanak do Kinoringan supaya koilo kou do nasanganu muju i kovijaan di auso koovion.
62005014	Itino do opusu tokou gumotuvang do Kinoringan sabap nong mokianu tokou maja di kouvanganJo, oilaan tokou do mongkinongou i Kinoringan daton.
62005015	Sabap diri nong oilaan tokou do mongkinongou i Kinoringan di sambayang tokou, om atantu do oilaan tokou nogi do kaanu tokou diri pokionuon tokou si Disido.
62005016	Nong kivaro dikovu koontong di sulod muju mamaal do duso, om duso diri okonko duso do mongovit do kapatajan, aandai do sambayangan isido om onuani do Kinoringan iri tulun diri do kovijaan. Komoionku nopo diri nga i tulun di kivaro duso di okonko mongovit do kapatajan. Nga kivaro nogi duso do mongovit do kapatajan, nga okonko monuu oku dikovu do sumambayang do tulun do irad diri.
62005017	Kasangkat diri kasalaan nga duso, nga kivaro duso do okonko mongovit do kapatajan.
62005018	Oilaan tokovi do isaai nopo naanak do Kinoringan nga aui tumilombus do mamaal do duso, nga tirungani isido di Tanak do Kinoringan, om aui rumikot i kotua do rogon do mongoi pokoruol disido, do i kotua do rogon i roiton do i Taraat.
62005019	Om oilaan tokovi do tokou nopo nga tulun do Kinoringan, nga kasaangkat nopo do tulun vokon siti vonuvo nga noporinta di Taraat.
62005020	Om oilaan tokou nogi do rinumikot iri Tanak do Kinoringan om minanaak daton do pongorotian supaya kotutun tokou di Kinoringan di oinomod. Om nokopiiso tokouno di TanakJo i Yisus Koristus di oinomod, om Isido nopo nga i Kinoringan di oinomod, om Isido nogi nga kovijaan di auso koovion.
62005021	Oou dikovu irad di tongotangaanakku, ada kou sumamba diri okonko Kinoringan di oinomod. Mantad dogo, Yaya
63001001	Kumaa si dika, Abu, i pinili do Kinoringan om sino di tongotangaanaknu. Ikovu nga oinomodi do au kojuuanku. Nga okoniko ioku noo do au kojuu dikovu do kasangkat nogi diri tulun do nokoilo di ponudukan do oinomod nga aui kojuu dikovu.
63001002	Au ikoi kojuu dikovu sabap do tinumatap iri ponudukan do oinomod siti ginavo tokou, om atatapno dii iri ponudukan do oinomod si ginavo tokou gosob salaid-laid. Itino surat mantad dogo i Yaya, i moloingon.
63001003	Mokianu oku di Kinoringan i Tama om i Yisus Koristus i TanakJo supaya opuavang mamarakat daton om monginsian daton, om poposondod di ginavo tokou. Irino sabap do nakatatap dii iri ponudukan do oinomod si ginavo tokou, om tokou nogi nga au kojuu do tulun vokon.
63001004	Asanang maamarong iti ginavoku do norongouku do kivaro piipiro tangaanaknu do soumur maja diri ponudukan do oinomod, irad diri nisuu di Kinoringan Tama tokou.
63001005	Jadi maino, abu, koponulisanku nopo diti surat si dika nga mokianu oku dika supaya moisusuli tokou do au kojuu. Iti nopo nga okonko nisuu do kavavagu do irino nisuu daton mantad di togina.
63001006	Om komoion nopo do au kojuu do tulun vokon, irino do tumilombus tokou maja diri nisuu do Kinoringan. Om itino dii nisuu Disido i norongou muju mantad di togina do misti tumilombus kou do au kojuu do tulun vokon.
63001007	Nga oguuno tulun tinumongkop siti vonuvo do mongoi mimvuvudut do vokon. Iolo nopo nga au mangakun do sinumiliu i Yisus Koristus do tulun toomod. Isaai nopo irad diri nga isidono mamamalid om i Musu di Koristus.
63001008	Antatangai mujuno supaya aui olijatan kou diri kogiatoja kumaraja kumaa si dikovu, nga osukupan kovi diri isuli do Kinoringan dikovu do insan tadau.
63001009	Isaai nopo i lumobi-lobi do ponudukan di Koristus om aui katatap siri ponudukanJo nga irino au kasanganu do Kinoringan. Nga isaai nopo tumatap siri ponudukan di Koristus nga irino kasanganu di Kinoringan Tama om i TanakJo Yisus Koristus.
63001010	Nong kivaro nopo tulun rumikot si dikovu do mongovit diri ponudukan do okonko iri nisuu di Koristus, adano poindokodo muju, om ada sumalam disido.
63001011	Isaai nopo sumalam di tulun do irad diri nga irino kavaja di karaja taraat di tulun diri.
63001012	Oguupo tangaronku daa dikovu, nga aandaipo do au potulisonku do pinsil siti karatas, nga aarap oku do ioku kondiri mongoi tumango kumituturan dikovu, supaya osukup kasanangan do ginavo tokou.
63001013	Om kasangkat di tangaanak di sulodnu tongondu i pinili do Kinoringan siti nga mongirim salam si dikovu. Mantad dogo, Yaya
64001001	Kumaa si dika, Gayus, iri oinomod marong do au kojuuanku. Itino surat mantad dogo, i moloingon, do pokoyonku sino dika.
64001002	Ou sulodku i au kojuuanku, sumambayang oku supaya aandaikoi om ososogit i kojuvannu, irad do ginavonu di ososogit.
64001003	Asanang maamarong iti ginavoku ontok do kivaro piipiro sulod tokou mikot-rikot mantad si dika do pasaksi do oinomod ino gaagayanu om tumilombusko maja diri ponudukan do oinomod.
64001004	Om asanang nogi marong iti ginavoku do nokorongou oku do iri nopo tongotulun irad di tongotangaanakku nga tumilombus maja diri ponudukan do oinomod om ausono kasanangan do ginavoku do lobi agajo mantad diri. i Yaya di Gayus
64001005	Ou sulod i au kojuuanku, rumalanko marong kumaraja si Kinoringan do insan i tulunJo di aunu otutunan do korikot sino dika nga tulungonnui.
64001006	Om iri tongotulun di tinulungnu kondiri popoilo di poiuuntunan di tongotulun i naparsaya di Koristus siti pasal do auko kojuu diolo. Om makinpo dii kaandai nong tulungonnu iolo do kosukup-sukupan maja diri kouvangan do Kinoringan supaya obojou iolo tumilombus diri panauon diolo.
64001007	Do iolo nopo diri nga manau-panau papaabar di Abar do Aandai sabap di ngaran di Koristus, om okonko mokitulung iolo diri tulun di aupo naparsaya.
64001008	Jadi apatut tokou do manaak do kosusukupan diolo, supaya tokou nogi nga kouup diolo do papaabar di ponudukan di oinomod. di Domortius
64001009	Minonulis oku do surat pinokirimku siri iso poiuuntunan di tongotulun i naparsaya, nga misinggagajo i Durtipis om au dii maja diri tinangarku.
64001010	Jadi nong irad dino, ontok do korikot oku sino poiloonku ikovu diri pangaraat disido om tangarjo do araat si dogo. Au pinokouma disido iri, tambaaipo do au pinoindakod disido i tongosulod tokou i nokorikot si disido. Om potingkod isido di tongotulun vokon do poindokodon diolo iri tongotulun di rumikot. Om kouvangan disido do poiduon iolo mantad si poiuuntunan di tongotulun i aparsaya nong suungani diolo poindakod diri tulun rumikot.
64001011	Ou dika sulod di auku kojuuan, ada sumugut di araat nga sugutno di aandai. Isaai nopo iri mamaal do aandai, irino tulun do Kinoringan. Om isaai nopo iri mamaal do araat nga aupo nokoontong di Kinoringan si mato di ginavojo.
64001012	Nga i Domortius nopo om arajou kasangkat di tongotulun do aandai isido, om arajou nogi isido do gaagaya nopo disido nga miirad marong di ponudukan do oinomod. Ioku nogi nga karajou disido, om oilaannui do mimang oinomod iti tinangarku.
64001013	Oguupo tangaronku daa dika, nga aandaipo do au potulisonku do pinsil siti karatas.
64001014	Aarap oku daa do osikap oku mongoi tumango dika, om mituturan kito nogi dino.
64001015	Mokianu oku di Kinoringan supaya poposondod Isido di ginavonu. Om kasangkat do tongosulod siti nga pokirim salam dika. Mokitulung oku daa dika do poporikot diti salamku si pointikid-tikid do sulod sino. Mantad dogo, Yaya
65001001	Kumaa si dikovu i nopinloloou di Kinoringan Tama om i au kojuuanJo, om i pipiarawon Disido do posongonuvon di Yisus Koristus. Itino surat mantad dogo i Yudas, tadi di Yakub, i turipon di Yisus Koristus do porikotonku sino dikovu.
65001002	Mokianu oku di Kinoringan supaya okonko aalang-alang Isido osianan dikovu om poposondod dino ginavo muju om au kojuu dikovu.
65001003	Oou ikovu i au kojuuanku, tujuanku nopo nga ogiat oku daa monulis diti surat do popoilo dikovu pasal do kovijaan tokou do auso koovion. Nga kopuriman oku dii do misti monulis oku do popoondom om monosiat do pogirot di ginavo muju supaya monginontob kou do pokoinomod di kaparsayaan tokou, do insan noo i niabar di Kinoringan si daton i tulun do songonuvonJo.
65001004	Akaaku mitangar irad dino sabap kivaro piipiro monunuduk di kapalid do nokosolinokno do sumompuu daton do au maja iolo di kouvangan do Kinoringan, do sombolikon diolo i ponudukan pasal do opuavang i Kinoringan, do kadiolo, “Buli tokou tulun Koristian mamaal do kalalasu, do au tokovi oukuman di Kinoringan,” ka, ombo bala iti do tingkodoni do Kinoringan iri. Om au mangakun iolo do isono Yisus Koristus i Mongunguasa daton om i Tuhan tokou. Nga maja nopo do tinangaran si Kitab nga natantuno mantad di pogulupo i tongotulun irad dino do oukuman.
65001005	Nga insan nopingiilaan mujuno laid i pongukuman di Kinoringan, aandaian oku do popoondom dikovu pasal di tongotulun Israil pogulupo, do insan vinijaupo do Tuhan iolo do inovit lumabus mantad si Vonuvo Masir, nga katalib nopo dii iri pinimbibinasaJo i tongotulun di au aparsaya Disido.
65001006	Om ondomo pogi i tongomoloikat di au nokopiara di pangkatjo soi suruga, nga iduai nopo dii i kinoijononjo, om kinagasan do Kinoringan do rantai di au dadapaton momukat, om inuvung siri pantok totuvong gosob do orikot i Tadau Kopongukuman di kororosi ampa nogi dino do ukuman iolo.
65001007	Om irad nogi dino gaagaya do tulun siri Bandar do Sudom om Gomura om tongobandar vokon di osomok do mamaal kalalasu, om moisusugut di gaagaya do araat iri okonko koubasan do tulun. Sagai pogi do noukuman iolo do tapui di au moilo pisokon do nipongukum di Kinoringan, supaya koilo kasangkat i tongotulun do kivaro ukuman do irad dino kumaa si di tongotulun di kiduso.
65001008	Irad nogi dino i monunuduk di kapalid i komoionku do ipi-ipioni diolo i gaagaya do araat gosob do mamaal iolo di kalalasu, irino duso si kojuvanjo kondiri, om pokoouso di kuasa do Kinoringan do mongukum, om mangararaat di moloikat i kikagajaan silo suruga.
65001009	Antangaipo i Moikol do isidono kotua do moloikat nga au kobulun pakaraat ko pakasala di kotua do rogon di pitangkar iolo pasal di kojuvan di Musa nong isai kaanu di pogulu, nga irino tinangaran disido, “Toguronkoi do Tuhan dino,” ka nopo.
65001010	Nga ii nopo monunuduk di kapalid i komoionku dino nga pakaraat di tongomoloikat diri au disido orotijan, om irad noopo iolo di dupot do auso toilaan sabap toilalaan nopo diolo nga maja noopo di kouvangan di ginavo kondiri om irino kogorovot diolo.
65001011	Nga araatno nasip diolo, do minaja iolo di gaagaya di Koin do dinumangki diadijo di pogulu. Om kavagupo irad iolo di Biliam do mamajajat di tongotulun do mamaal do kalalasu supaya ountung isido kondiri. Om ilo kobinasaan diolo nga irad nogi di kinobinasaan di Kura do lumavan di Musa, i kotua disido.
65001012	Om ii nopo monunuduk di kapalid diri nga kasasaim diri poginakanan muju tanda do au kou kojuu di tulun vokon. Do iolo nopo diri nga au oikuman do misimbaajak nopo, do tijan noopo kondiri podulionon diolo. Iolo nopo diri nga irad do kavut di tilibon do sarup gosob do au sinumondot, komoion nopo diri nga au mongovit do barakat siri di tulun vokon. Om irad iolo do kouvaan di au monguva insan orikotpo i kamasaanan do pouva, sabap irad di puun do kaju di nopimvuvutus i tongogamutjo gosob do norujou marong.
65001013	Om irad do umbak di laut iolo do momuputa do popointalang di gaagaya diolo di koikum-ikum. Om irad iolo di tongokorombituon do pinakapanau-panau do kapalid do tulun, nga gotuvang nopo diolo nga kaali kotuvong, do irino ukuman do nisodia do Kinoringan diolo gosob salaid-laid.
65001014	Om iInuk nogi i koturunan koonom diAdam nga nipoilo laaid di pogulupo do i monunuduk di kapalid do komoion do ka, “Mimang rumikot i Tuhan mivaja do au oijap rinibuvan di koguuo do moloikatJo di olidang.
65001015	Do momisara Isido kasangkat di tongotulun om mongukum di tulun do au minaja di tangar do Kinoringan do araat vavaalon, om tangar do araat do pintangaron diri tulun kiduso do mangaraat Disido,” kadiInuk.
65001016	Ii nopo tongomonunuduk di kapalid diti nga soumur do mungos-ungos do tulun vokon, om au obobobos i ginavo diolo, om soumur oporinta di kouvangan do ginavojo do araat, om aandaian misinrajou kondiri om monginlolomok iolo di tulun vokon supaya do mogium iolo do kountungan kondiri.
65001017	Oou kosusuladan di au kojuuanku, ondomo mujuno marong iri nipoilo laaid dikovu pogulu di susuuon di Yisus Koristus i Tuhan tokou,
65001018	do irad diti, “Ontok do minruruaaino koovion do maso kivaro dino piipiro tulun do mangkas monginsasana dikovu om maja diri kouvangan do ginavo diolo do araat di au kouvangan do Kinoringan,” ka.
65001019	Om tulun nopo diti nga popibonsi do tulun di aparsaya si poiuuntunan. Om iolo nopo diti nga auso Tatod do Kinoringan momorinta diolo do noporinta iolo di kouvanganjo kondiri.
65001020	Oou dikovu tongokosusuladan di au kojuuanku, ikovu nopo nga okoniko irad dino, nga misti poponggoron mujuno ino dikovu do kaparsayaan di olidang marong, om misti sumambayang kou saralom kuasa di Tatod Tolidang.
65001021	Antatangaino supaya atatapi do opurimanan muju do au kojuu i Kinoringan dikovu salaid do mongindad kou di korikatan kavagu di Yisus Koristus i Tuhan tokou do manaak do kovijaan di auso koovion sabap kosianan Disido daton.
65001022	Kosianai kouno diri tulun di opiduvo i ginavo.
65001023	Om gajatono i tulun vokon do poidu mantad di kouvangan diolo do araat iri irad do tapui supaya ovijau iolo. Om kosianai kou nogi diri tulun vokon nga ingaton mujuno supaya aui kaavaja kou mamaal do duso, om ada kou minsomok diolo supaya aui orolian kou diri kouvangan diolo do araat.
65001024	-
65001025	Rojoo tokouno i Kinoringan do Isido noo i kikuasa momiara dikovu supaya au kovi koundur, om kikuasapo nogi do pogotuvang dikovu si Disido siri kagajaanJo mivaja do ausono kasalaan muju om osukup i kasanangan di ginavo muju. Om rojoo tokouno Isido do isono Isido Kinoringan i Momimijau daton sabap di Yisus Koristus i Tuhan tokou om Isidono i kikagajaan, om kisinundu, om kikuasa do asavat i kopomorintaanJo mantadpo di ausopo novorun, maino om gosob do auso koovion. Amin. Mantad dogo, Yudas
66001001	Tonsi nopo do buuk diti nga i pinotulisan di pinointalang di Yisus Koristus, i nitaak di Kinoringan si Disido supaya ipoontong di tongoturipon Disido kasangkat diri auno alaid orikot. Om suuoJo dii i moloikat do popoontong om poporongou dogo i Yaya i turiponJo.
66001002	Om iokuno pasaksi kasangkat do onuu nopo iri naantanganku om i norongouku. Om itino dii tinangaran do Kinoringan om ponudukan di oinomod mantad di Yisus Koristus do iabarku.
66001003	Ososogitno i tongotulun diri mambasa do buuk diti, om ososogit nogi i tongotulun di mongkinongou diti ponudukan di nipoilo laaid, om ogirot i ginavo maja di nokotulis siti buuk, do oruaino orikot i maso di nokomoi siti buuk diti.
66001004	Kumaa si dikovu i turu poiuuntunan do tulun di aparsaya di Koristus sino Vonuvo Osia. Itino surat mantad dogo i Yaya do pokirimonku sino dikovu. Om mokianu oku di Kinoringan supaya opuavang Isido mamarakat dikovu om poposondod di ginavo muju. Do Kinoringan nopo nga i sino di pogulu, om i sino maino om nogi i rumikot do insan tadau. Om i Tatod do Kinoringan nopo nga poinggotuvang di toogomon do Kinoringan momorinta om kivaro turu boogian di kuasaJo.
66001005	Om i Yisus Koristus nopo nga i nokopogulu mijau mantad siri di tongotulun di nongapatai, om Isidono i kotua kasangkat do tongoraja siti vonuvo om rumalan Isido sumaksi di naantanganJo. Om i Yisus Koristusno iri au kojuu daton om pinopoidu daton mantad di duso tokou sabap di raaJo,
66001006	om pinaasu tokou si Kopomorintaan Disido do sumiliu do tongoimam do kumaraja si di Kinoringan i TamaJo. I Yisus Koristusno i kikagajaan om kikuasa gosob do salaid-laid! Amin.
66001007	Na, rumikot Isido do poinggavul do kavut, om koontong kasangkat tulun Disido om nogi i bansa di tulun diri minonobok Disido. Om kasaangkat do bansa do tulun nga songiad-iad rumosi do koontong Disido. Tantuno do irad dino! Amin.
66001008	“Iokuno i roitan do A om Z, irino koimpuunon om nogi koovion,” kadi Kinoringan i Tuhan tokou, do Isidono i Agajo Marong Kuasa, om i sino di pogulu, om i sino maino om nogi i rumikot do insan tadau.
66001009	Iokuno i Yaya, i sulod muju, om miirad dikovu do asangal i ginavo saralom do kasansaraan, om miirad dikovu do porintawon di Kinoringan, do kopiiso tokou di Yisus. Sinunsub oku do pakaa soi Puru Patmus sabap do potuduk oku di tangar do Kinoringan om nogi popoilo oku pasal di Yisus.
66001010	Ontok di Tadau do Tuhan, irino Tadau do Minggu, rinundukan oku di Tatod do Kinoringan, om korongou oku do iso dolou mitangar do opuod marong irad di dolou do toburi siri olikudanku.
66001011	Kadi tinangar, “Potulisono si iso buuk kasangkat onuu nopo ino aantangannu om pokirimono silo poiuuntunan di tongotulun i aparsaya siri turu bandar, irino poiuuntunan Ipisus, Somorina, Piragamus, Tiotira, Sardis, Pilodipia om Lodukia,” kadiri dolou.
66001012	Nga kovilijokuno dii iri minitangar dogo, om kivaro dii naantanganku turu potimpakan do lampu i vinaal mantad do amas.
66001013	Om kivaro dii iri iso tulun irad di roitan do i Sinumiliu do Tulun siri pialatan di potimpakan do lampu. Om sabung nopo Disido nga gaun do alanggau gosob si somok di lukapJo. Om kivaro toongkos vinaal mantad do amas pinoongkos siri kangkab Disido.
66001014	Om i tobuk Disido nga opurak irad di vulu do kambing biri-biri om kapas kopupurako. Om i mato Disido nga irad di pinuang do tapui.
66001015	Om i takod Disido nga songkilou-kilou irad di tambaga do pinosubo si tapui, om i dolou nopo Disido nga irad diri nguvob di loni tagajo.
66001016	Om poingkuut Isido turu i korombituon siri longonJo vanan. Om kivaro iso karis di atarom marong do mimbulai siri kabangJo. Om i pamarasan nopo Disido nga irad di tinitiu di tumampak i tadau kavavaang.
66001017	Pogontongku Disido, turus do novunduk oku sampai auso opurimananku irad do napatai. Nga kamawo oku dii Disido di paladJo vanan om pitangar dogo do ka, “Ada korosi, do Ioku iti, i gulu marong om nogi i touri marong.
66001018	Om Iokuno iri poimvijau, do napatai Okuno nga poimvijau Okuno maino gosob do salaid-laid! Om kikuasa Oku do kapatajan om iri poijanan di tongotulun nongapatai.
66001019	Sabap diri do potulisono kasangkat iri naantangannu, irino i osiliu do maino om iri osiliu do insan tadau.
66001020	Om itino komoion do poiradan di naantangannu di turu potimpakan do lampu i vinaal mantad do amas di aupo nivantang si di tongotulun di pogulu, irino turu poiuuntunan di tongotulun di aparsaya. Om iri nopo komoion diri turu korombituon di kinuutanKu si longonKu vanan nga irino turu moloikat diri poiuuntunan di tongotulun di aparsaya,” kadi Yisus.
66002001	Om kadi Yisus kavagu, “Potulisono siri surat do irad diti do pokirimon si di moloikat diri poiuuntunan di tulun di aparsaya silo Bandar Ipisus do kanto, ‘Itino tinangaran do mantad Dogo, i Yisus, i poingkuut i longonKu vanan di turu korombituon, om i mipanau-panau siri pialatan di turu potimpakan do lampu i vinaal mantad do amas.
66002002	OilaanKui ino gaagaya muju om koujano muju kumaraja mivaja do kolonuto do ginavo muju. Om oilaanKu nogi do au aandaian kou do kivaro iso sino pialatan muju do araat, om nokinaman muju nogi mongintutun i tulun di sumangalu do susuuon di Yisus, om nadapatan mujui do momumuduti dii iolo, okoniko oinomod do susuuon iolo.
66002003	Alanut bo ginavo muju om asangal kou do kasansaraan sabap maja Dogo, om au kou ababasan insan songkuropo kasansaraan muju.
66002004	Nga poiloonKu ikovu do kivaropo insalawonKu dikovu do tinumingkod kouno dii maino do au kojuu Dogo do okonnoko irad kou di toginapo do au kojuu Dogo.
66002005	Nga soromoono mujupo nong songkuro sinodu kinounduro muju, do au kou kojuu Dogo di pogulu om maino okonno dii ko irad di pogulupo. Sabap diri misti do rumorogo kouno om timpuun kouno do au kojuu Dogo kavagu irad di togina. Do nong aui rumorogo kou, rumikot Oku nogi dino sino dikovu kavagu do maganu di lampu muju mivaja di potimpakan mantad siri pinoijananjo.
66002006	Nga iripo kaandai-andai muju do obonsi kou diri gaagaya di tulun di Nikulas om Ioku nga obonsi diri.
66002007	Isaai nopo dikovu moilo do porongoon, om mongkinongouno marong diti tangar di Tatod do Kinoringan do iti nopo nga kumaa siri kasangkat do poiuuntunan di tulun di aparsaya. Om ii nopo tulun do kamanang nga paakanonKu di tuva di puun do kovijaan siri kabun do Kinoringan, i roitan do Pirdaus,’ kanto nono di tongotulun di aparsaya silo Bandar Ipisus,” kadi Yisus.
66002008	Om kadi Yisus kavagu, “Potulisono siri surat do irad diti do pokirimon si di moloikat diri poiuuntunan di tulun di aparsaya silo Bandar Somorina do kanto, ‘Itino tinangaran do mantad Dogo, i Yisus, i gulu marong om nogi i touri marong, om i napatai nga novijau kavagu.
66002009	OilaanKui do okoniko naalang-alang kinasansaraan om komiskino muju nga akaya kovi bo si di Tuhan. Om oilaanKui i pangararaat do tulun di mangakun iolo do bansa Joudi, nga okoniko oinomod do tulun Joudi iolo. Nga iolo nopo diri nga iso kumpulan di tulun susumamba di Soitan, i kotua do rogon.
66002010	Ada korosi do aui alaid do asansara kou. Antangai pogi nga kivaro piipiro dikovu do pojiilon di tulun sinuuan di kotua do rogon do monginam dikovu, om asansara kou do opulu tadau koloido. Nga rumalan kouno maja Dogo gosob do apatai om onuanKu ikovu do kovijaan do pinokosingal muju tanda do kamanangan muju.
66002011	Isaai nopo dikovu moilo do porongoon om mongkinongouno marong diti tangar di Tatod do Kinoringan do iti nopo nga kumaa siri kasangkat do poiuuntunan di tulun di aparsaya. Isaai nopo kamanang om auno asansara di kapatajan do kumoinduvo,’ kanto nono di tongotulun di aparsaya silo Bandar Somorina,” kadi Yisus.
66002012	Om kadi Yisus kavagu, “Potulisono siri surat do irad diti do pokirimon si di moloikat diri poiuuntunan di tulun di aparsaya silo Bandar Piragamus do kanto, ‘Itino tinangaran do mantad Dogo, i Yisus, i kikaris di atarom marong.
66002013	OilaanKui ino nijonon muju do sino kou pantok i porintawon di Soitan, i kotua do rogon. Om oilaanKu do ongoogirot i ginavo muju do mangakun Dogo, do antangaipo songkuro kogirot i kaparsayaan muju Dogo do insan pinatai iOntipas si gotuvang muju iri rumalan sumaksi Dogo sino bandar muju i koijonon di Soitan, i kotua do rogon, nga au kovi minongolim do aparsaya Dogo.
66002014	Nga aupo songkuro osuutan i ginavoKu dino gaagaya muju do kivaropo piipiro dikovu do maja diri ponudukan di Biliam, i minonuduk di Raja Balak pogulu do mamajajat di tongotulun Israil supaya mangakan diri nitaak do moroijan do patung om mamaal kalalasu.
66002015	Om kavagupo nga kivaro piipiro tulun sino dikovu do minaja do ponudukan di Nikulas.
66002016	Sabap diri do rorogo kouno dino gaagaya muju, do nong aui rumorogo kou om au alaid Oku rumikot sino dikovu om pokorualanKu i tulun di au rumorogo diti tinangaran di koimbulai siti kabangKu do ukumanKu iolo, irad do tulun orualan do notobok do karis.
66002017	Isaai nopo dikovu moilo porongoon, om mongkinongouno marong diti tangar di Tatod do Kinoringan do iti nopo nga kumaa siri kasangkat do poiuuntunan di tulun di aparsaya. Om ii nopo tulun do kamanang nga paakanonKu diri kuui di poinlosok i roitan do maana; om kavagupo nga onuanKu do vatu di topurak i pinotulisan di ngaranjo kavavagu di auso iiso koilo nong okonko i tulun di inonuan diri,’ kanto nono di tongotulun di aparsaya silo Bandar Piragamus,” kadi Yisus.
66002018	Om kadi Yisus kavagu, “Potulisono irad diti do pokirimon si di moloikat diri poiuuntunan di tulun di aparsaya silo Bandar Tiotira kanto, ‘Itino tinangaranKu, i Tanak do Kinoringan, i miirad do pinuang do tapui iti matoKu om i miirad do tambaga songkilou-kilou iti takodKu.
66002019	OpingilaanKui kasangkat ino gaagaya muju, irino do au kou kojuu do vokon, om ogirot i kaparsayaan muju, om obintulung kovi do vokon om alanut i ginavo muju. Om irino dii koilaanKu do aandai gaagaya muju maino mantad di timpuuni.
66002020	Nga monginsala Okupo dikovu do poboyoon muju ilo tongondu ngaran Isibil do sumangalu nabi do Kinoringan. Do monuduk isido diri kapalid do tulunKu gosob do mamaal do kalalasu om mangakan iolo di nitaak do moroijan do patung.
66002021	Om tinimpuvanKuno isido do kaakalu nong rumorogo isido mamaal do kalalasu kangKu daa, nga aui rumorogo isido.
66002022	Om irino koporikatanKu di toruol disido gosob do au kotungag siri toodoponjo. Om i tongotulun di lumapau disido nga poompotonKu manansara marong nong aui rumorogo iolo maja diri gaagaya do araat di tongondu diri.
66002023	Om i tangaanak di tongondu diri nga pimpapatajonKu om oilaani kasangkat diri poiuuntunan di tulun di aparsaya do Iokuno monorisid mongontong do sinoromo om ginavo do tulun. Om Iokuno sumuli pointikid-tikid dikovu maja di gaagaya muju.
66002024	Nga ikovu nopo vokon tulun sino Bandar Tiotira nga au nakavaja di ponudukan diri, om au kumiampajat mimpulanu marong diri toilalaan do Soitan, i kotua do rogon, di aralom om isono ponuuanKu potonggungan dikovu,
66002025	irino do ombo nopo iri oinomod i noilaan muju laid om vojoo mujuno marong iri gosobi do korikot Oku.
66002026	-
66002027	Do isaai nopo tulun di kamanang om rumalan maja diri kouvanganKu gosob do koovion om irino onuanKu do kuasa, do irad di kuasa nitaak Dogo diAmo. Om kopomorinta nogi dii isido di kasangkat do bansa, do iri sukud do bosi pomorinta disido diolo, tanda do kikuasa marong isido do mongukum, om mongupak isido diolo do irad mongupak di suvangan diri vinaal mantad do tana.
66002028	Om onuanKu nogi dino isido di korombituon i roitan do butiting.
66002029	Isaai nopo dikovu moilo porongoon, om mongkinongouno marong diti tangar di Tatod do Kinoringan do iti nopo nga kumaa siri kasangkat do poiuuntunan di tulun di aparsaya,’ kanto nono di tongotulun di aparsaya silo Bandar Tiotira,” kadi Yisus.
66003001	Om kadi Yisus kavagu, “Potulisonno siri surat do irad diti do pokirimon si moloikat diri poiuuntunan di tulun di aparsaya silo Bandar Sardis do kanto, ‘Itino tinangaranKu, i kivaro Tatod do Kinoringan do kituru boogian kuasaJo om i kituru korombituon do ka, “OilaanKu kasangkat ino gaagaya muju; ngarani do poimvijau kou, nga ombo iti do irad do napatai kouno!
66003002	Sabap diri do pipupurimanai mujuno om patatapo mujuno kavagu i kaparsayaan muju diri nopingoolu i sikapapataino supaya aui apatai, do oilaanKu do auno songkuro aandai ino gaagaya muju si di KinoringanKu.
66003003	Jadi soromonono nong potingkuro diri tudukai kou om potingkuro i ginavo muju di korongou diri ponudukan di pogulu, tantu do naparsaya kou. Sabap diri vojoo mujuno marong kasangkat iri nokotuduk dikovu om rumorogo kouno mamaal do duso. Nong au nopo pipupurimanan muju laid nga tigogi do rumikot Oku irad di tulun mananakau do au oilaan muju sombo do jaam korikatanKu sino dikovu.
66003004	Nga kivaroi bo okuuyakno dikovu sino Bandar Sardis do au minonginsaim di sabungjo, om irino do maja-vaja iolo Dogo do kisabung do opurak do iolono obuli om apatut do maja-vaja Dogo.
66003005	Om tulun nopo di kamanang nga sobungan di sabung do opurak, om auKu ugason i ngaran disido do mantad siri buuk i pinotulisan do ngaran diri tulun di kivaro kovijaan. Om okunonKu isido do tulunKu si gotuvang diAmoKu om si gotuvang di tongomoloikat Disido.
66003006	Om isaai nopo dikovu moilo porongoon om mongkinongouno marong diti tangar di Tatod do Kinoringan do iti nopo nga kumaa siri kasangkat do poiuuntunan di tulun di aparsaya,” kangku, ’ kanto nono di tongotulun di aparsaya silo Bandar Sardis,” kadi Yisus.
66003007	Om kadi Yisus kavagu, “Potulisono siri surat do irad diti do pokirimon si di moloikat di poiuuntunan di tulun di aparsaya silo Bandar Pilodipia do kanto, ‘Itino tinangaran mantad Dogo, i olidang om i oinomod om i monguut di kunsi di Daud, irino i momorinta irad di Raja Daud. Om ukabonKu nopo nga ausono iisopo tulun kotutub, om tutubonKu nopo nga ausono iisopo tulun koukab.
66003008	OilaanKui kasangkat ino gaagaya muju, om oilaanKu nogi do au songkuro ogirot kou. Nga minangasip kovi di tangarKu om aui mongolim kou do tulunKu ikovu. Om noukabanKuno ikovu do pintu do kumaraja si Dogo di auso iiso kotutub.
66003009	Antangai pogi nga kivaro piipiro tulun mantad di sasambayangan di tulun susumamba di Soitan, i kotua do rogon, do misimvudut do, “Tulun ikoji do Joudi,” kadino, nga ombo iti do okoni. Om porikotonKu iolo do tumungub si gotuvang muju do mongurumat dikovu supaya oilaan diolo do au kojuuanKu ikovu.
66003010	Nga sabap do nakatagar kouno maja di nisuuKu, om Ioku nga momiara dikovu om au kovi osuat do ponsubaan ontok do rumikot i kosusaan si kasangkat do tulun monombonuvo siti vonuvo.
66003011	Oruai Okuno rumikot. Vojoo mujuno marong i ponudukan iri sino dikovu om aui asaladan kou do singal tanda do kinamanangan muju.
66003012	Om isaai nopo kamanang, om irino patataponKu irad do torigi siri saralom tijonon do KinoringanKu, om auno isido lumabus mantad siri. Om tulisanKu nogi dino i kojuvanjo di ngaran do KinoringanKu, om ngaranKu kavavagu om ngaran di Bandar do KinoringanKu, irino Yorusalim do vagu i pinindaau do Kinoringan mantad soi suruga.
66003013	Om isaai nopo dikovu moilo do porongoon om mongkinongouno marong diti tangar di Tatod do Kinoringan do iti nopo nga kumaa siri kasangkat do poiuuntunan di tulun di aparsaya,’ kanto nono di tongotulun di aparsaya silo Bandar Pilodipia,” kadi Yisus.
66003014	Om pitangar i Yisus kavagu dogo do, “Potulisono do irad diti do pokirimon si moloikat diri poiuuntunan di tulun di aparsaya silo Bandar Lodukia do kanto, ‘Itino tinangaran mantad Dogo, i Amin ngaran, komoion do atatap Oku, iri rumalan do sumaksi di naantanganKu om oinomod i kosoksianKu om iri nontodon kasangkat di nopimvovorun do Kinoringan.
66003015	Do kangKu, “OpingilaanKui ino gaagaya muju, au alasu om au osogit kou. Nga aandaian Oku nogi nong alasu kou ko osogit kou,” ka.
66003016	Nga nong irad dino do maa-vaa kou noopo do maja Dogo do au do alasu au do osogit, om ilobonKuno ikovu.
66003017	Do tangar muju, “Akaya okuno marong om ausono iumonku,” kamuju, nga gosobi do au muju opurimanan do ikovuno iri auso kopulonuvai, araat nasip, omiskin, poinlabas om bolou.
66003018	Nga tudukanKu ikovu do ongoino pomoli diri amasKu di nosompinino iri amas do pinosubo si tapui supaya akaya kovi. Om nogi pomoli di pakaianKu do opurak om kipakaian kovi supaya au kovi oikuman do aantangan kou do poinlabas. Om pomolino do ubat mato supaya koontong kovi.
66003019	Do isaai nopo au kojuuanKu om toguronKu om ajaronKu. Sabap diri do rumorogo kouno diri duso muju om oviviono ino ginavo muju do maja Dogo.
66003020	Ondomono do poingkakat Oku siti gotuvang do pintu do ginavo om mongotuk. Nong kivaro rumongou Dogo om ukaban Okui do pintu do ginavojo, om masu Okui si ginavojo do kumiuruk Oku disido mangakan om isido nga kumiuruk Dogo.
66003021	Isaai nopo tulun kamanang om irino kopiiso Dogo do mogom siri toogomonKu momorinta, irad nogi Dogo do nakamanang Oku om nokopiiso Oku diAmoKu do mogom siri toogomon Disido momorinta.
66003022	Isaai nopo dikovu do moilo porongoon om mongkinongou marong diti tinangaran di Tatod do Kinoringan do iti nopo nga kumaa siri kasangkat do poiuuntunan di tulun di aparsaya,’ kangKu, kanto nono di tongotulun di aparsaya silo Bandar Lodukia,” kadi Yisus.
66004001	Om katalibpo dii iri, nokoontong okuno kavagu do poingukab i suruga. Om korongoukupo kavagu i dolou di norongouKu laid irad di tuni do toburi kopuod, do ka mitangar dogo, “Insavatpo siti do poontongonKu ika diri rumikot do insan tadau,” ka.
66004002	Om turus korundukai okuno kavagu di Tatod do Kinoringan om ovito oku silo suruga. Nga koontong oku dii diri toogomon do momorinta silo suruga om kivaro dii poingogom siri.
66004003	Om pamarasan nopo di poingogom siri nga tumitiu irad di parmato i roitan do aspur iri otomou om i sardis di aragang. Om sinoliput do boluntung i toogomon Disido do irad di parmato di otomou, i roitan do jamarud diri otomou.
66004004	Om kivaro duvo nopulu om apat i toogomon vokon do nokoliput di toogomon diri. Om ii nopo toogomon nokosoliput siri nga kivaro duvo nopulu om apat tongomoloingon poingogom siri do kisabung do opurak om kisingal do amas irad do raja.
66004005	Om ponungkilap om poninggorudno dii do mantad si toogomon siri lintanga, om kivaro dolou do opuod. Om kivaro nogi turu i lampu do poimpuang si gotuvangon do toogomon diri, om irino Tatod do Kinoringan i kituru boogian do kuasaJo.
66004006	Om iri nopo ogotuvangan di toogomon dii nga kivaro osubol do loutan i vinaal do soromin nga oturopusan mongontong irad di roitan do ablur. Om poinliput di toogomon diri siri gibang vanan do siri likud om gotuvang nga kivaro apat i kitibo do notongkop do mato i kojuvan diri gotuvangjo om iri likud disido.
66004007	Iri nopo kumoiso di kitibo dii nga osubol do singa. Om ii nopo kumoduvo nga osubol do tanak sapi. Om ii nopo di kumotolu nga osubol pamarasan do tulun. Om ii nopo kumaapat nga osubol do koniu tagajo do pointulud.
66004008	Om iri apat kitibo diri noikidan saraanaman do kavo om notongkop do mato i soribau om i saralom. Om kasangkat di apat kitibo nga au otingkod-tingkod tadau sodop sosinding-sinding do, “Olidangno, olidangno, olidangno i Tuhan i Kinoringan i Agajo Marong Kuasa, i sino di pogulu, om i sino maino, om i rumikot do insan tadau,” ka.
66004009	Om tikid do mangarajou i kitibo mivaja do mongurumat om monorimakasi di Kinoringan i poingogom siri toogomon, i poimvijau gosob salaid-laid,
66004010	nga tumungub i koduvo nopulu om apat moloingon si gotuvangon Disido i poingogom siri toogomon do sumamba Disido i poimvijau gosob salaid-laid. Om sompori-ori iolo popoiliu di singal doisido siri gotuvang di toogomon, om mitangar do ka,
66004011	“Ou Kinoringan, i Tuhanja, obuli om apatutKono rojoon, om urumaton om onuan do kuasa; do Ikano i minomorun kasangkat do onuu nopo, om nosiliu om ovijau kasangkat iri sabap kouvanganNu,” ka.
66005001	Om naantanganku dii i linulunan do buuk di kitulis misampaping i ginaam do i turu niponokot do poingkuut di longon vanan do Kinoringan i poingogom siri toogomon do momorinta.
66005002	Om nokoontong okupo di apapag komoloikat do opuod marong mitangar, do kadisido, “Isai naku i obuli om apatut do momopor di niponokot om momungkaja dilo buuk?” ka.
66005003	Nga adapo om siti vonuvo ko i silo saralom tana om apatut, silo suruga pun auso apatut do momungkaja ko mongontong do saralom do buuk diri.
66005004	Nga pogiad okuno marong do auso iiso iri obuli om apatut do momungkaja ko mongontong do saralom di buuk diri.
66005005	Om pitangar dii dogo iri iso mantad diri moloingon kinoguuan do ka, “Adai pogiad, antangai pogi ilo tulun i roitan do Singa do mantad diri rajat di Daud, i sukusakat di Jouda, nga nakamanangno gosob do kopopor Isido dilo turu niponokot om momungkaja dilo buuk,” ka.
66005006	Om koontong oku di iso Tanak do Kambing Biri-biri, irino i Yisus, do poingkakat siri tanga-tanga di toogomon i noliputan di apat kitibo om i tongomoloingon. Om kaantangaiku nopo di Tanak do Kambing Biri-biri dii nga osubol do nosumbalino, om turu i sangau do kuasaJo, om i matoJo nga turu, om irino turu kuasa di Tatod do Kinoringan i sinuu tumongkop siti vonuvo.
66005007	Om ongoiono dii di Tanak do Kambing Biri-biri i linulunan do buuk di kuut-kuutan di longon ponong vanan Disido, i poingogom siri toogomon do momorinta.
66005008	Nga koongoi nopo dii di Tanak do Kambing Biri-biri i linulunan do buuk diri, insan-insani dii do tumungub si gotuvang Disido i apat kitibo om i duvo nopulu om apat i moloingon do songkuut-kuut do tongkungon om mangkuk amas, i noponu do tongopangangod i sorobon, irino i sambayang di tulun i songonuvon di Kinoringan.
66005009	Om sindingno dii iolo diri sinding do kavavagu do kadi tangaron, “Ikano obuli om apatut do maganu di linulunan do buuk om momopor dilo tongoniponokot, do nosumbaliKono, om irino i raaNu nipongolukat do tulun do tikid-tikid do koturunan, moisosondiang tinangaran, sukusakat om bansa do sumiliu di tulun do Kinoringan.
66005010	Om pinaasuNu iolo si KopomorintaanNu do siniliuNu iolo do tongoimam do kumaraja si di Kinoringan tokou. Om iolono momorinta silo vonuvo,” ka.
66005011	Poingontong okupo om korongoukuno i dolou di tongomoloikat do okonko piipiro rinibuvan koguuo diolo do poinliput di toogomon do Kinoringan, om i kitibo om i tongomoloingon.
66005012	Iri nopo tangar diolo nga opuod marong do ka, “I Yisusno i roitan do Tanak do Kambing Biri-biri di nosumbali, om obuli om apatut Isido do urumaton, pogojoon om rojoon tokou do kikuasa, akaya, opintar, om ogirot Isido,” kadi tongomoloikat.
66005013	Om norongouku dii kasangkat iolo silo suruga om iolo siti vonuvo, om i silo saralom tana om i silo vaig nga mitangar kasangkat do opuod do ka, “I Kinoringanno, i poingogom silo toogomonJo, om i Tanak do Kambing Biri-biri nga rojoon, urumaton, om pogojoon do agajo kuasa gosob salaid-laid,” kadiolo.
66005014	Om panangaminno dii i apat kitibo, om tungubno dii kasangkat i tongomoloingon do sumamba do Kinoringan.
66006001	Om kaantangaiku nogi dii i Tanak do Kambing Biri-biri do mongolungkab diri niponokot koiso pialatan di kumoturu. Om korongouku dii iso i kitibo pialatan di kumaapat mitangar do irad do tinggorud kopuod do ka, “Ongoipo siti,” ka.
66006002	Om kivaro dii iso kuda topurak naantanganku om ii nopo tulun do poinsako siri nga kikinuut do pana. Om onuai dii isido di singal tanda do kinamanangan om ongoi dii isido kumiparang gosob do nakamanang isido.
66006003	Om lungkabono dii di Tanak do Kambing Biri-biri i niponokot koduvo. Om korongoukuno i kitibo koduvo mitangar do ka, “Ongoipo siti,” ka.
66006004	Om labusno dii iri kuda vokon do irad di tundung karagang, om ii nopo tulun do poinsako siri nga inonuan do kuasa popovulai diri koontodon do tongotulun moioodu siri vonuvo gosob do moipapatai iri tongotulun do sombo-sombo pantok, om nonuan nogi isido do gayang tagajo.
66006005	Om lungkabono dii di Tanak do Kambing Biri-biri i niponokot kotolu. Om korongoukuno i kitibo kotolu mitangar do ka, “Ongoipo siti,” ka. Om kaantangaikuno dii i kuda do oitom, om ii nopo tulun do poinsako siri nga kikinuut do timbangan.
66006006	Om korongoukuno irad di dolou do tulun mitangar do mantad diri apat i kitibo do ka, “Amaar marong i gandum do torogo nopo sokilu nga isono pirok, irino i gaji do tulun sangadau. Om i vagas nogi nga amaar do torogo nopo sagantang om iso pirok. Nga ada tagado i puun do jaitun om ada tataso i puun do anggur,” kadisido.
66006007	Om lungkabono dii di Tanak do Kambing Biri-biri i niponokot di kaapat. Om korongoukuno i dolou di kitibo kaapat do ka, “Ongoipo siti,” ka.
66006008	Om kaantangaikuno dii i kuda do oposi, om ii nopo tulun do poinsako siri nga i “Kapatajan” ngaranjo, om i poijanan di tongotulun nongapatai nga maja-vaja disido. Om onuaino iolo mongiduvo do kuasa do mamatai opiapat iti vonuvo do moipaparang, om mononlikop, om toruol do kuju om tongodupot orongit nga mamatai.
66006009	Om lungkabono dii di Tanak do Kambing Biri-biri i niponokot di kolimo. Om kaantangaikuno dii iri ginavo diri tongotulun siri susut do iso panaraban do isogit. Do pinatai iolo sabap papaabar iolo di tinangaran do Kinoringan om sumaksi pasal di Yisus.
66006010	Om luvapno dii iolo do opuod marong do, “Ou Mongunguasa i Agajo Kuasa! Ikano i olidang om i oinomod. Piropo koloido do auNu ukuman om auNu sulian i tulun monombonuvo silo vonuvo do minamatai dagai?” kadiolo.
66006011	Jadi tikidaino dii iolo diri do toroisaan sabung topurak om tangarai nogi dii di Kinoringan iolo do ka, “Indadadon mujupo oruai, gosob ountun kasangkat i songkoruangan muju vokon di kumaraja si di Kinoringan, irino i kosuladan muju di patajon irad dikovu do pinatai,” ka.
66006012	Om nokoontong okupo kavagu ontok diri mongolungkab i Tanak do Kambing Biri-biri diri niponokot koonom, nga kinam-kinampo gumunggun iti tana do opuod, om minitom ilo tadau irad di tangud kavali koitom om rinumagang ilo vulan mamangka irad do raa.
66006013	Om i tongokorombituon nga tumurupitak si vonuvo mantad silo tavan irad do lumoo i tuva nunuk di maata do osorupan di sarup do ologod marong.
66006014	Om ilo tavan nga linumijot irad di linulun i buuk asangkaju om pointikid-tikid di kulud om puru nga koimban.
66006015	Om kasangkat do raja siti vonuvo, om i tulun ongogagajo pangkat om i tongokotua tagajo do soujor, om i tongotulun takaya, om i kivavaro kuasa, om kasangkat do tulun, insan i turipon om i okonko turipon nga mongoi musuk siri luvang om sumisip si pialatan do kovotuvan silo kulud do lumosok.
66006016	Om songgijakan iolo mitangar di tongokulud om kovotuvan, do, “Tirungai ikoipo om onsitai ikoi supaya aui aantangan ikoi Disido, i poingogom silo toogomon do momorinta, om aui olombusan ikoi di karaatan dilo Tanak do Kambing Biri-biri.
66006017	Do norikotno dii i tadau tagajo do karaatan marong diolo om ombo dii kataan ikoi do irad diti,” ka.
66007001	Om mantad diri kaantangaiku dii apat i moloikat do songingkakat siri apat sunduk di disan tana do tumobon diri apat tonguson do sarup siti vonuvo, supaya do au tumongus silo tana, ko silo laut ko silo tongopuun do kaju.
66007002	Om kaantangaiku nogi dii iri iso moloikat vokon do minimvulai mantad kosilauon do tadau. Isido nopo nga kikinuut di panananda mantad do Kinoringan i poimvijau. Om pinloloouno dii i moloikat diri do opuod marong diri apat moloikat i noonuan do Kinoringan do kuasa mongorusak diti tana om laut do kadisido,
66007003	“Adapo rusako ilo tana om laut om tongokaju do aupo natandaan dagai i rabas di tongoturipon do Kinoringan tokou,” kadi moloikat.
66007004	Om orongouku nopo ginuu do tulun diri natandaan nga aatus om apat nopulu om apat rinibuvan kasangkat do mantad diri sukusakat bansa do Israil.
66007005	Koturunan di Jouda 12,000 Koturunan di Rubin 12,000 Koturunan di Gaad 12,000 Koturunan diAsir 12,000 Koturunan di Naptali 12,000 Koturunan di Manasi 12,000 Koturunan di Somiun 12,000 Koturunan di Liwi 12,000 Koturunan di Isakar 12,000 Koturunan di Sibulun 12,000 Koturunan di Jusip 12,000 Koturunan di Binjamin 12,000
66007009	Om mantad diri kaantangaikuno dii iso poiuuntunan do tulun di okonko kikirawon ginuu. Iolo nopo diri nga mantad kasangkat do bansa, koturunan, sukusakat om moisosondiang tinangaran do poimpakai sabung topurak om alanggau, om songingkuut diri papa do kurma, om songingkakat si gotuvang di toogomon do Kinoringan om i Tanak do Kambing Biri-biri.
66007010	Om luvapno dii iolo do opuod marong do, “Kovijaan tokou nopo nga mantad di Kinoringan tokou i poingogom silo toogomonJo om mantad di Tanak do Kambing Biri-biri nontodon,” ka.
66007011	Om kasangkat di moloikat nga miningkakat do lumiput diri toogomon di Kinoringan, om i tongomoloingon om iri apat kitibo. Om tungubno dii i tongomoloikat siri gotuvang di toogomon di Kinoringan do sumamba Disido,
66007012	om mitangar nogi iolo do, “Amin, oinomodno! Monorimakasi tokou di Kinoringan, om rojoon, pogojoon om urumaton tokou Isido do opintar, kikuasa om ogirot Isido gosob salaid-laid. Amin,” kadiolo.
66007013	Om pongoduat dii dogo iri iso mantad diri moloingon do ka, “Isai ilo tongotulun kipakaian topurak om inombo nontodon diolo?” ka.
66007014	Nga jawapaiku dii isido do, “Tauno, tuan! Ikano i koilo,” kangku. Jadi jawapno dii isido dogo do ka, “Ilono tulun di nokoidu do mantad siri kasansaraan tagajo, om nopimpupupuanno i tongopakaian doisido, om nopurak mantad di raa di Tanak do Kambing Biri-biri.
66007015	Om irino dii do koingkakatan diolo silo gotuvang di toogomon do Kinoringan do obimvaal di karaja Disido silo Valai Sasambayangan Tagajo tadau om totuvong. Om i Kinoringan kondiri i poingogom silo toogomonJo do monirung diolo.
66007016	Om auno kopuriman iolo do vitilon, om au tuuvan om au nogi iolo osidangan ko olosuanpo do tadau.
66007017	Do ilono i Tanak do Kambing Biri-biri silo tanga-tanga do toogomon do Kinoringan do momiara om mangangat diolo siri mato di vaig do kovijaan. Om piidon nogi di Kinoringan iri romou mato diolo,” kadi moloingon.
66008001	Om kolungkab nopo dii di Tanak do Kambing Biri-biri iri niponokot koturu, turus do minotos dii iri silo suruga do satanga jaam koloido kama diri.
66008002	Om kaantangaikuno dii i turu moloikat do songingkakat si di Kinoringan om tikidai dii iolo do toburi.
66008003	Om isopo kavagu iri moloikat do rinumikot, om ongoino dii isido mingkakat si somok diri ponutudan do komonian do kikinuut diri mangkuk poijanan do komonian di tutudan i vinaal mantad do amas. Om onuai dii isido di komonian do oguu marong onuon do parsambaan do pongoruang diri sambayang kasangkat di tulun i songonuvon di Kinoringan do potimpakon siri ponutudan do komonian si gotuvang di toogomon do Kinoringan.
66008004	Jadi insavatno dii i lisun si di Kinoringan do mivaja di sambayang di tulun i songonuvon di Kinoringan mantad siri mangkuk poijanan di komonian i kuut-kuutan di moloikat.
66008005	Om onuono dii di moloikat i mangkuk poijanan do komonian, om poturanaijono dii diri tapui do mantad siri ponutudan do komonian, om pataamojono dii si vonuvo. Om kinam-kinampo dii do moninggorud mivaja do tungkilap om dolou do opuod om gosob do ginumunggun iti tana.
66008006	Om iri nopo i turu moloikat diri songingkuut di turu toburi diri nga sonsosodiano dii do popouni di toburijo.
66008007	Om unijono dii di moloikat i koiso i toburijo, nga sondot nopo dii i darun mangarambatu om tapui migavul do raa do pinotijas silo vonuvo. Nga nopitolu nopo ilo vonuvo om nopitolu ilo tongokaju nosorob mivaja do onuu nopo do tongosakot nga nosorob.
66008008	Om unijono dii di moloikat i koduvo i toburijo, kivarono irad-irad do kulud kagajo i kipinuang do tapui do pinataam silo laut, nga nopitolu nopo ilo laut nosiliu do raa.
66008009	Nuupo dii nga kasangkat do kitibo silo laut nga nopitolu napatai. Om nopitolu i tongokapal si laut do nopinrurusak.
66008010	Om unijono dii di moloikat i kotolu i toburijo, nga koloo nopo dii iso korombituon mantad savat, okonko naalang-alang kagajo do kipinuang irad do solunsung, om nopitolu nopo iti bavang om mato do vaig nga noonsitan.
66008011	Om korombituon nopo diri nga roitan do Topoit, do kasangkat bavang nga nopitolu do opoit om oguu dii tulun napatai do navanit di vaig diri.
66008012	Om unijono dii di moloikat i kaapat i toburijo, nga nopitolu ilo tadau minitom, om vulan korombituon nga nopitolu tinumuvong, sabap nga rinumusak sampaping dilo tadau, vulan om korombituon gosob do odibak dii i maso do tanavau di tadau, om i maso do tanavau di sodop.
66008013	Om naantanganku dii i koniu do agajo mulud-tulud silo savat si vinavang om norongouku iri koniu do opuod mangar-tangar do, “Movongno! Movongno! Movongno dii i tongotulun silo vonuvo do ontok dilo tolupo moloikat vokon do popouni dilo toburijo,” ka.
66009001	Om unijono dii di moloikat i kolimo i toburijo, om koontong oku dii do iso korombituon noloo silo vonuvo do mantad si tavan, om korombituon nopo diri nga irad do tulun om noonuan isido do iso kunsi do pongukab di pintu do luvang diri okonko tuntuntunon karalom.
66009002	Nga pogukab disido di luvang, somputno dii i lisun mantad siri luvang irad di lisun montutud do dumo tagajo gosob linumuub ilo tadau om au aantangan ilo tavan do notirungan di lisun mantad si luvang diri.
66009003	Om labusno dii i tongotongil do mantad siri lisun do tinumongkop silo vonuvo om tongotongil nopo diri nga noonuan do bisa irad di bisa do kalajangking siti vonuvo.
66009004	Om bilinai dii i tongotongil diri do ka, “Ada kou mongorusak do tongosakot, ko onuu nopo i susumobul silo tana ko tongoguvas do kaju,” ka. Nga nisuu nopo diolo nga irino papasansara di tulun di au natandaan do Kinoringan i rabas.
66009005	Nga okoniko gosob mamatai do tulun, nga manansara noopo do tulun gosob limo novulan koloido. Om kasansaraan nopo diolo diri nga irad di asansara tindukon do kalajangking.
66009006	Om ontokno diri, do mogium daa iri tongotulun do kapatajan nga aui kaayang iolo di kapatajan, om moono marong daa iolo matai nga aui apatai do irad do mogidu i kapatajan.
66009007	Tongotongil nopo diri nga irad di rupa do kuda di songinsodia mongoi mamarang, om kivaro irad di singal vinaal do amas siri tongotulu diolo om irad di pamarasan do tulun i pamarasan diolo.
66009008	Om tobuk nopo diolo nga miinong marong di tobuk do tongondu, om nipon nopo diolo nga irad di nipon do singa.
66009009	Om kivaro lapis di kangkab diolo irad di sabung vinaal mantad do bosi. Om kinovus nopo diri kavo diolo nga irad di dolou do tongokorita i gajaton di kuda do oguu dii santangkus-tangkus mongoi mamarang.
66009010	Om tikou nopo diolo nga irad di tikou do kalajangking do kibisa. Om kikuasa iolo pokoruol do tulun do limono vulan koloido.
66009011	Om i raja nopo do momorinta diri tongotongil nga iri susuuon di kotua do rogon siri luvang diri okonko tuntuntunon karalom. Ngaran nopo di raja do maja di tinangaran do Ibrani nga iAbadun, om tangar Yunani nopo nga iApoliun.
66009012	Om irino kasansaraan do agajo do kumoiso, nga antangai pogi kivaro duvopo kasansaraan do agajo do sumusuut diri.
66009013	Om unijono dii di moloikat i koonom i toburijo, nga orongouku do kivaro dolou mantad siri apat sunduk di ponutudan do komonian i vinaal mantad amas do siri gotuvangon do Kinoringan,
66009014	om kumitatangar i dolou di moloikat koonom i poingkuut do toburi do, “Polobusono i apat susuuon di kotua do rogon, i songingkogos siri timbing do bavang tagajo Iparat,” ka.
66009015	Om polobusono dii iri apat susuuon di kotua do rogon, do iolo nopo diri nga nokosodiano laaid do mamatai do opitolu iti tongotulun ontok do jaam, tadau, vulan om toun diri.
66009016	Om kivaro tongosoujor diolo do kikuda, om ginuu nopo di soujor diolo nga duvo naatus juta do karangaanku.
66009017	Nga rupa nopo di tongokuda nipoontong si dogo om i tulun songinsako siri nga songimpakai do sabung ponirung do kangkab irad di tapui karagang, om irad di parmato i roitan do nilam kotomou om irad di roitan do borilang kosilou votik di sabung. Om tulu nopo do kuda diri nga irad di tulu do singa, om kivaro mimbulai tapui om lisun om borilang iri irad di vinuuk di avangug i tavau mantad siri kabangjo.
66009018	Om opitolu iti tongotulun do apatai sabap di tolu bansa kasansaraan diri, irino tapui, om lisun om borilang iri irad di vinuuk di avangug i tavau mantad siri kabang diri kuda.
66009019	Do bisa nopo di kuda nga mantad siri kabang om tikou, do tikou nopo disido nga kitulu irad do vulanut om irino tulu do vulanut do pokoruol do tulun.
66009020	Nga masipo i tulun vokon diri au napatai mantad diri tolu bansa kasansaraan do au rumorogo di vinaal do longon diolo. Irino do au iolo tumingkod momurinait kasangkat di rogon om mokiintirung diri tongopatung-patung i vinaal mantad do amas, om pirak, om tambaga, om vatu om kaju, do au koontong, om au korongou om au kapanau.
66009021	Om aui bo iolo rumorogo mamatai, momiraau, mamaal do kalalasu om manakau.
66010001	Om nokoontong okupo di iso moloikat vokon do ogirot kaantanganku, do mindaau mantad si suruga do poinlopot do kavut om poinlikou i boluntung siri sungguvonjo, om irad do tadau i pamarasanjo, om irad do pinuang do tapui i takod disido.
66010002	Om pointunui isido di linulunan do buuk topoyok do poimvalad mantad. Om takod nopo ponong vanan disido nga pinoimpou siri laut, nga takod nopo ponong gibang disido nga pinoimpou siri tana.
66010003	Om luvapno dii isido do opuod marong irad do mangagarom i singa. Om kootos nopo isido mangagarom diri, suvolino dii iri inturu ponungkopung i tinggorud, do jinumawap disido.
66010004	Om koponungkopung nopo dii di inturu, potulisonkuno daa dii iri tinangar. Nga aupo om korongoukuno i dolou mantad silo suruga do ka, “Adano poiloo i tulun vokon di tinangar diri tinggorud di inturu om ada potuliso,” ka.
66010005	Om iri nopo moloikat di naantanganku poingkakat siri timpak do laut om tana, pinoinsavat dii di longonjo vanan do pinotuduk silo tavan.
66010006	Om roitono disido i ngaran do Kinoringan i poimvijau gosob salaid-laid, iri minomorun do tavan, om tana om vaig om kasangkat di siri saralomjo, do kadisido, “Au okuno koindad do mangavi diti pongukuman.
66010007	Ontok do popouni i moloikat koturu di toburijo, om rumikot nogi dino iri nosodia laid do porikoton di Kinoringan, iri aupo nivantangJo di pogulu, irad diri tinangar Disido di tongosusuuonJo iri tongonabi pogulupo,” kadi moloikat.
66010008	Om pitangarpo kavagu i minitangar dogo mantad suruga do irad diti, “Ongoio pogi onuo ilo linulunan do buuk do poimvalad, alo pointunui dilo moloikat i poingimpou do vaig om tana,” ka.
66010009	Om ongoiokuno dii pokionuo di moloikat iri buuk. Nga kadi moloikat, “Onuono pogi om akanoi, do irad di paa dongkot koomis sino kabangnu nga moit do sino tijannu,” ka.
66010010	Om onuokuno dii i buuk diri om akanokuno. Nga oomis si kabangku irad di paa dongkot, nga kotolonku nopo dii om opurimananku dii do opoit si tijanku.
66010011	Om suuo okupo dii do ka, “Potilombusono kavagu paabar i tinangaran di Kinoringan pasal diri kinoguuan do tongosukusakat, tongobansa, moisosondiang tongotinangaran om tongoraja,” ka.
66011001	Om nonuan oku diri pononung irad do sukud, om suuo oku do ka, “Ongoiono tonungo iri Valai Sasambayangan Tagajo do Kinoringan, om i ponutudan do komonian om mongijap di tulun sumamba do Kinoringan siri.
66011002	Nga adai tonungo iri natad do Valai Sasambayangan Tagajo do nakataakno ilo di tongotulun di okonko bansa Joudi, om opiulak-ulakan diolo ilo Bandar do Olidang salaid do apat nopulu om duvo vulan.
66011003	Om suuonku iri duvo tulun saksiku do popolombus di nituduk do Kinoringan si ginavojo do 1260 tadau linaid, do manansabung iolo do karut tanda do kivaro kasansaraan do rumikot,” kadisido.
66011004	Iolo nopo komoion do saksi nga irad di duvo guvas do jaitun om irad di duvo potimpakan do lampu di pointuridong siri gotuvang do Tuhan i sanganu diti vonuvo.
66011005	Isaai nopo tulun do sipamatai di duvo tulun saksi diri nga kivaro dino tapui do mimbulai mantad si kabang diolo do monorob kasangkat di tabug diolo. Om iradno diri ponsuli diolo diri tulun di sipamatai diolo.
66011006	Om mongiduvo diolo diri nga kikuasa do papagadau supaya aui dumarun do salaid diolo popolombus diri nipoilo laaid do Kinoringan diolo. Om kikuasa nogi iolo do poposiliu diri vaig do raa, om porikot do piipiro kasansaraan siti vonuvo do songiggia nopo do orikot iri kouvangan diolo do irad diri.
66011007	Om koopodpo dii iolo popolombus diri norongou diolo mantad di Kinoringan, imbulaino dii iri dupot torongit mantad siri luvang okonko tuntuntunon korolomo do kumiparang di duvo tulun saksi gosob do mangala diolo om mamatai.
66011008	Om iri nopo dii kojuvan diolo nga poimbanta dii siri alun-alun di bandar tagajo, iri pantok pinosoliban di Tuhan diolo. Om bandar nopo diri nga pinoirad di Bandar Sudom om Vonuvo Masir.
66011009	Om kasangkat tulun mantad pointikid-tikid do sukusakat, koturunan, moisosondiang tinangaran om bansa nga koontong diri kojuvan diolo salaid do tolu tadau satanga do poingiliu siri alun-alun, om au moo i tongotulun do lobongon i kojuvan diri.
66011010	Om i tongotulun monombonuvo siti vonuvo nga asanang marong ginavo, om moginakanon om moitaak-taak do odia, sabap do asanang i ginavo diolo do napatai iri duvo nabi, i minongovit do kasansaraan do tulun di monombonuvo siti vonuvo.
66011011	Om katalib dii iri tolu tadau satanga kotogulianaino kavagu iolo do tibo mantad do Kinoringan om tungagno dii iolo om ingkakat. Om kasangkat do tulun di nokoontong nga norosijan.
66011012	Om nokorongou dii iolo mongiduvo di dolou do opuod mantad suruga do minitangar do ka, “Insavat kou siti,” ka. Om insavatno dii iolo mongiduvo silo suruga do poinggavul di kavut do antang-antangan dii di musu diolo.
66011013	Om ontokno diri do ginumunggun iti tana do opuod marong, om korusak nopo dii do sopiopulu di bandar, om turu noribu tulun do napatai sabap do ginumunggun i tana. Om iri nopo tulun vokon nga nokorosi marong gosob do minangarajou iolo do Kinoringan i silo suruga.
66011014	Om irino kasansaraan do agajo do kumoduvo, nga antangai pogi i kasansaraan do agajo di kotolu do auno alaid sumusuut.
66011015	Om unijono dii di moloikat i koturu i toburijo, nga kivaro dii i tongodolou do opuod marong mantad silo suruga mitangar do ka, “Iri nopo kopomorintaan siri vonuvo nga nasanganuno do Tuhan tokou om i Koristus i pinili Disido sumiliu do Raja, om Isidono dii i Raja momorinta gosob salaid-laid,” ka.
66011016	Nga iri nopo dii i duvo nopulu om apat i tongomoloingon, i songingoogom si gotuvang di toogomon do Kinoringan nga tinumungub do sumamba di Kinoringan,
66011017	do ka, “Ou Tuhan! Kinoringan i Agajo Marong Kuasa, i sino di pogulupo om i sino do maino! Monorimakasi ikoino Dika do nokointalangNuno i kuasaNu di agajo marong om nokotimpuunKono momorinta!
66011018	Kasangkat i bansa do tulun nga rinumaatan Dika. Nga maino norikotno dii i karaatanNu diolo, om i kopongukumanNu di tulun di nongapatai. Om norikotno dii i koponsulianNu do aandai di tongosusuuonNu, irino i tongonabi, om i tongotulun vokon do songonuvonNu, om kasangkat do tulun di rumosi Dika, irino mantad di tulun do kipangkat-pangkat om gosob do tulun do auso pangkat-pangkat. Om norikotno kopombinasaanNu kasangkat do tulun di mongorusak diti vonuvo!” ka.
66011019	Nga ukabono dii i Valai Sasambayangan Tagajo do Kinoringan silo suruga om kaantangaiku dii i Tuung i Pinongojonjian do Kinoringan siri di valai tagajo Disido. Nga kivaro dii i tungkilap, i dolou do opuod om i tinggorud do moisusuut, om gunggunno dii i tana om sondotno dii i darun mangarambatu do asapou marong.
66012001	Om naantangankuno iso koiranan do tinumanda silo tavan, iri nopo nga iso tongondu nolopot di vinaang do tadau, om poingulok do vulan om poinsingal do opulu om duvo korombituon.
66012002	Om i tongondu nopo diri nga momontijan om gumijak do orualan marong do sikosususuno.
66012003	Om kivaropo iso nogi koiranan do tinumanda do naantanganku silo tavan, iri nopo nga iso i naga do agajo marong, irino kotua do rogon om aragang i votik, om turu tulu, om notikidan do turu singal om opulu i sangau tanda do kuasajo.
66012004	Om nopitolu i tongokorombituon do nolinggaman di tikou disido om podumpauono dii iri siti vonuvo. Om ingkakatno dii i naga siri gotuvang di tongondu di sikosususuno do siponolon daa di tanak sombia do koponsusu i tongondu.
66012005	Om kosusu nopo dii iri tongondu diri nga kusai i tanak, om irino momorinta kasangkat do bansa, do i sukudjo bosi do pomorinta. Nga tigogi dii do simbito i tanak diri do pinaatod silo di Kinoringan om pinakaa si toogomon do Kinoringan momorinta.
66012006	Om ii nopo dii i tongondu diri nga minogidu mongoi silo padang do kovotuvan, do sirino pantok nisodia do Kinoringan do ijonon disido do pomiaraan disido do 1260 tadau linaid.
66012007	Om poipapataino dii iolo silo suruga. I Maikol nopo om kasangkat di tongomoloikat disido nga mamatai di naga, om i naga nga lumavan do inuupan di tongosusuuonjo.
66012008	Nga au nakalavan i posukan di naga di Maikol om i posukanjo. Om sunsubono dii i naga om i posukanjo poidu mantad silo suruga.
66012009	Om i naga tagajo nga pinaratu siti vonuvo mivaja di tongosusuuonjo. Om ngaran nopo di naga nga kotua do rogon ko i Soitan, om nogi i roitan vulanut totuo, do mamalid kasangkat do tulun siti vonuvo.
66012010	Om nokorongou okupo do iso dolou do opuod mitangar silo suruga do ka, “Itino maino povijau i Kinoringan di tongotulunJo. Om pointalangon Disido nong potingkuro Isido do momorinta di tongotulunJo do Isidono Raja. Om i Koristus nogi nga pointalang di kuasaJo do Isidono nopili sumiliu do Raja, sabap do pinaratuno do Kinoringan silo suribak i kotua do rogon, i pakasala di tongokosuladan tokou di aparsaya tadau sodop si di Kinoringan.
66012011	Om minangala i tongokosuladan tokou di kotua do rogon, do irino i raa di Tanak do Kambing Biri-biri om i kosoksian diolo do oinomod do popinrongou iolo do irino nipangala di kotua do rogon. Om insan apataipo iolo nga auno orubatan di tibo diolo.
66012012	Ou dikovu siti suruga, sabap diri misti do asanangno i ginavo muju. Nga ikovu nopo i minimpou sino tana om i sino saralom do vaig nga araatno marong nasip muju, do naratuno i kotua do rogon sino dikovu, om araatanno marong sabap do noilaanno disido do auno alanggau umurjo,” kadi norongouku silo suruga.
66012013	Kopurimanai nopo dii di naga do pinaratu isido siti vonuvo, nga toguvangaino dii disido mongkoliu i tongondu di minonsusu di tanak kusai.
66012014	Nga onuai dii do Kinoringan i tongondu diri do duvo kavo do koniu di tagajo, om kotulud dii i tongondu diri do minongoi siri padang do kovotuvan do koinsodu mantad di vulanut, om opiara isido di Kinoringan siri salaid do toluno toun satanga.
66012015	Om kinampo dii i naga om posopuko iri vaig irad do bavang kagajo do pongorulun daa di tongondu.
66012016	Nga tinulungi do tana i tongondu diri, do pomugaang dii i tana do monijob di vaig i sinumopuk mantad do kabang di naga.
66012017	Nga pongkoungotno dii i naga diri do naraatan di tongondu, om ongoiono dii parango i tulun vokon koturunan di tongondu, irino tongotulun di maja di nisuu do Kinoringan om iri arajin popinrongou pasal di Yisus.
66012018	Om ingkakat nogi dii i naga siri disan do laut.
66013001	Om nokoontong okupo vagu do iso dupot do sinumoribau mantad si laut do turu i tulu, om opulu i sangau, om notikidan do singal i sangau disido, om kitulis do ngaranjo siri tongotulu do pakararaat do Kinoringan.
66013002	Iri nopo dupot iri naantanganku nga irad do tananansad, om i takod disido irad di takod do bouvang om i kabang disido irad do singa. Om wokilai dii di naga do mamakai di sinundu disido, om toogomonjo momorinta, om kuasa disido di tagajo.
66013003	Nga isopo dii iri tulu do dupot diri do kidamat om napatai, nga novijau kavagu. Nga oiranan dii kasangkat i tongotulun siti vonuvo do nokoontong, om irino dii kavaja-vaja dii iolo di dupot diri.
66013004	Om sumamba dino iolo di naga, do pinataak di naga i kuasajo si di dupot. Om sumamba nogi iolo di dupot diri om kadiolo, “Ausono vokon karantai do kuasa do dupot diti. Om ausono kopusu lumavan disido,” ka.
66013005	Om pinobojou di Kinoringan i dupot diri do misinrajou om mangararaat do Kinoringan, om pinobojou nogi i dupot diri monguasa do apat nopulu om duvo vulan linaid.
66013006	Om mangararaat dino isido do Kinoringan, om pakaraat di ngaran om nijonon do Kinoringan om kasangkat diolo i minijon silo suruga.
66013007	Om pinobuli nogi isido miparang gosob do nakala i tulun do Kinoringan. Om onuaino dii do kuasa do monguasa pointikid-tikid do koturunan, om sukusakat, om moisosondiang tinangaran om bansa.
66013008	Om kasangkat do tulun monombonuvo siti vonuvo nga sumamba disido, komoion nopo diti nga irino tulun di auso ngaran nokotulis mantadpo di voruno iti vonuvo si saralom buuk di Tanak do Kambing Biri-biri i sinumbali, irino buuk pinotulisan do ngaran diri tulun di kivaro kovijaan.
66013009	Isaai nopo moilo porongoon om mongkinongouno marong diti tangarku.
66013010	Isaai nopo natantu do tangkapon om irino atangkap, om isaai nopo natantu do patajon do gayang om irino patajon. Nga oporlu nopo marong misti atagar i tulun songonuvon di Kinoringan om ogirot i kaparsayaan diolo.
66013011	Om nokoontong okupo kavagu do iso dupot vokon do sinumoribau mantad si saralom tana. Om iri nopo nga duvo sangau irad do sangau di tanak do kambing biri-biri om irad do naga i pomitangarjo.
66013012	Om iti nopo dii dupot maino diti nga minamakai diri kuasa di dupot koiso si gotuvang di dupot koiso diri. Om pajalono dii disido kasangkat do vonuvo om i tulun minijon diti vonuvo do sumamba di dupot koiso, iri kidamat gosob napatai nga novijaui dii kavagu do nolingasani dii di damatjo.
66013013	Om pimvavaalno dii isido diri piipiro pongintutunan do agajo marong, do insan tapui nga obuli poindoouonjo siti tana mantad silo suruga do si gotuvang di tongotulun.
66013014	Kasangkat do tulun di monombonuvo siti vonuvo nga napalid diri pongintutunan di pinimvavaal di dupot, do pinobojou isido mamaal do pongintutunan diri si gotuvang di dupot koiso. Om ponuuno dii isido di tongotulun mamaal di iso patung do posubalan di dupot di nadamatan do aralom nga ovijaui do nolingasani.
66013015	Om noonuan nogi isido do kuasa manaak do pomiubaan di patung di dupot diri, supaya patung diri koilo mitangar om monuu mamatai kasangkat do tulun di au sumamba disido.
66013016	Om kasangkat do tulun opoyok om agajo, i takaya om i tomiskin, i turipon om i okonko turipon nga suuon di dupot do mokisaap di rabas ko likud do palad ponong vanan.
66013017	Suuon iolo mokisaap di ngaran di dupot koiso diri ko i numbur katarangan do ngaranjo supaya obuli iolo dumagang ko momolipo.
66013018	Om oporlu marong do kitoilaan ampa kaarati diti. Isaai nopo i kitoilaan om irino kaarati do komoion di numbur di dupot, sabap numbur nopo diri nga numbur do tulun, do numbur nopo di dupot nga 666.
66014001	Om kavagu pogontongku sinono i Tanak do Kambing Biri-biri, irino i Yisus, do poingkakat do si Kulud Siun om 144,000 tulun di maja-vaja Disido, om kitulis do ngaran di Yisus om ngaran di TamaJo i tongorabas diolo.
66014002	Om rongookupo iti dolou mantad tavan irad nopo do loni tagajo do muvob-nguvob om irad di tinggorud do okopung marong. Om kavagupo nga irad do tuni di tongkungon do pounijon di tulun.
66014003	Om suminding iri 144,000 tulun diri sinding kavavagu si gotuvang di toogomon do Kinoringan, om si gotuvang di apat kitibo om si gotuvang di tongomoloingon. Om auso iiso tulun koilo misingilo do sinding diri, nga iri noopo 144,000 tulun i nolukat mantad siti vonuvo do koilo suminding diri.
66014004	Om iolo nopo diri nga olidang do au nokorunggum di tongondu do mamaal kalalasu. Om kavagupo, iolo nopo diri nga i nolukat mantad pialatan do tulun vokon siti vonuvo, om irad do nosiliu do parsambaan i nokopogulu pinataak do Kinoringan om i Tanak do Kambing Biri-biri. Om maja-vaja iolo di Tanak do Kambing Biri-biri do sombo-sombo nopo ongoion Disido.
66014005	Iolo nopo diri nga au insan momudut om auso nogi sala diolo.
66014006	Om nokoontong okupo kavagu di iso moloikat vokon do mulud-tulud silo savat si vinavang, do mongoi mangaabar di Abar do Aandai di auso koovion pasal do Kinoringan, do iporongou kasangkat do tulun i monombonuvo siti vonuvo, irino mantad kasangkat do bansa, koturunan, moisosondiang tinangaran om sukusakat.
66014007	Om luvapno dii i moloikat do opuod marong mitangar do ka, “Korosi kouno do Kinoringan om pangarajouno Disido, do norikotno maso do kopongukuman Disido. Om sambano Disido do Isidono i minomorun do tavan, tana, laut om kasangkat mato do vaig,” ka.
66014008	Om susuutno iri koduvo moloikat, mangar-tangar do, “Norusakno, norusakno ilo Bandar Babil do Agajo, i popoiup do liing do anggur kasangkat bansa do tulun, irino monuduk diolo mamaal kalalasu gosob do irad do oulau marong iolo do maja di kouvanganjo do araat,” ka.
66014009	Om susuutno iri kotolu moloikat do linumuvap do opuod marong mitangar do ka, “Isaai nopo sumamba di dupot diri, om i patung disido, om kisaap i rabas ko i likud paladjo,
66014010	om irino koiup di anggur di ukuman do Kinoringan, irino kinaraatan do Kinoringan di auso sampur i pinosodia si sangkir Disido. Om kasangkat diolo pasansarawon do tapui om borilang iri irad di vinuuk do avangug i tavau si gotuvang di tongomoloikat di olidang om si gotuvang di Tanak do Kambing Biri-biri.
66014011	Om minsavat i lisun mantad di tapui do manansara diolo gosob salaid-laid. Isaai nopo tulun di sumamba di dupot om patung disido om kisaap do ngaran di dupot nga pasansarawon tadau sodop do auso kotingkadan,” kadiri moloikat.
66014012	Sabap diri do i tulun i songonuvon di Kinoringan di maja marong di isuuJo om i rumalan do aparsaya di Yisus nga apatut do atagar.
66014013	Om korongoukuno dii i dolou mantad suruga do ka, “Potulisono irad diti, ‘Ososogitno i tongotulun diri apatai mantad do maino diti iri napatai sabap maja di Tuhan,’ kanto nono kadi si tulisannu,” kadiri dolou. Om kadi Tatod do Kinoringan, “Oinomodno marong ino. Ososogitno iolo i nokoingkojod mantad koujanan, om i pakarajaan diolo do aandai nga maja-vaja diolo masu silo suruga,” kaDisido.
66014014	Om koontong okuno di kavut do opurak, om kivaro dii iso poingogom siri soribau di kavut, do isido nopo diri nga irad di roitan do i sinumiliu do tulun kaantanganku. Om kisingal do amas om poingkuut do linggaman do atarom.
66014015	Om susuutno kavagu iso moloikat vokon do mantad siri Valai Sasambayangan silo suruga do linumuvap mongoloou di poingogom si soribau do kavut do ka, “Sodiawono ino linggamanNu om pingoomotonno ilo tuva, do itino maso do kapangamatan, do nongaansakno ilo tongokouvaan silo vonuvo,” ka.
66014016	Om sodiawono dii di poingogom siri soribau di kavut i linggamanJo om pingoomotno dii i tongotulun silo vonuvo irad do tuva gosob do nokotu.
66014017	Om susuutno kavagu iso moloikat vokon do mantad siri Valai Sasambayangan silo suruga. Om iri nga poingkuut nogi do linggaman do atarom.
66014018	Om susuutpo kavagu iso moloikat vokon do mantad siri ponutudan do komonian, om iri nopo nga minonguasa do tapui siri, om luvapno dii isido do opuod do minongoloou di moloikat di poingkuut diri linggaman do atarom do ka, “Sodiawono ino linggamannu om pingkorobono ino tinggajan do anggur silo vonuvo, do nopingansakno ilo tuva,” ka.
66014019	Om poomotono dii di moloikat iri linggamanjo siti vonuvo om untunono dii i tongotuva di anggur om potuntugojo nogi dii siri pamagaan, irino pantok di karaatan marong do Kinoringan.
66014020	Om pagawo nogi dii i tuva do anggur siri luar do bandar, om kivaro dii raa do minavas mantad siri pamagaan, do irad di loni do duvo naatus batu kinolujungo om limo kaki karalom.
66015001	Om kivaropo naantanganku kavagu iso koiranan do tinumanda silo tavan, do agajo kuasa om kosumbai marong, om iri nopo nga moloikat turu kojuvan do poingkuut do turu kasansaraan di pongovian, do irino pongovian karaatan do Kinoringan.
66015002	Om nokoontong okupo kavagu diri osubol do loutan, i vinaal mantad do soromin misampur do tapui. Om naantanganku dii i tongotulun do songingkakat siri disan, i minangala di dupot, i patungjo om i numbur di ngaranjo. Om songingkuut iolo di tongkungon diri nitaak do Kinoringan diolo,
66015003	om suminding iolo di sinding tinulis di Musa, i susuuon do Kinoringan pogulu, om sinding di Tanak do Kambing biri-biri do irad diti, “Ou Kinoringan, i Tuhan do Agajo Marong Kuasa! Agajo om oiranan ino pakarajaanNu. Ou Raja kasangkat do bansa! Otulid om oinomod ino gaagayaNu.
66015004	Ou Tuhan, kasangkat tulun nga rumosi Dika om mangarajou do ngaranNu, do iso Koi olidang, om kasangkat do bansa nga rumikot do sumamba Dika, do nokointalangno i kaandaioNu di otulid,” kadiolo.
66015005	Katalibpo dii iri om nokoontong okupo do minukab i Valai Sasambayangan silo suruga, om iri nopo siri saralom diri nga kivaro Kiim sasambayangan.
66015006	Om labusno dii i turu moloikat mantad siri Valai Sasambayangan Tagajo, do iri kivaro turu kasansaraan do kipakaian do opurak om okilou kolidango, om kitongkos irad do kambot amas siri kangkab diolo.
66015007	Om onuai dii di iso mantad diri apat kitibo iri turu moloikat di turu mangkuk amas di noponu di karaatan do Kinoringan i poimvijau gosob salaid-laid.
66015008	Om ponuo dii do lisun i Valai Sasambayangan Tagajo do mantad di vinaang om kuasa do Kinoringan gosob do auso kaasu siri. Om katalibpo dino i turu kasansaraan iri poingkuut di turu moloikat, om ampa nogi dino do obuli masu siri.
66016001	Om kivaropo kavagu norongouku mitangar do opuod di turu moloikat mantad siri Valai Sasambayangan si suruga do ka, “Potuntugo mujuno ino asu di turu mangkuk silo vonuvo, irino mangavi i Kinoringan di karaatanJo,” ka.
66016002	Om ongoino dii i koiso moloikat potuntug silo vonuvo diri asu di mangkuk nokuutanjo, om isaai nopo tulun di nasaapan do ngaran di dupot om sumamba di patungjo nga turus osuat do toruol i roitan do tinutukan do bugang.
66016003	Om potuntugono dii di koduvo moloikat silo laut iri asu di mangkuk nokuutanjo, nga siliu nopo do raa i laut do irad do raa di tulun napatai gosob do nongapatai kasangkat iri kitibo silo laut.
66016004	Om potuntugono dii di kotolu moloikat silo tongobavang om silo tongomato do vaig iri asu di mangkuk nokuutanjo, nga siliu nopo do raa.
66016005	-
66016006	Om norongouku i moloikat i minonguasa do vaig mitangar do ka, “Ou Kinoringan di olidang, i sino di pogulu om i sino do maino! OtulidKono do irad diti pongungukumNu di tongotulun i nasaapan do ngaran di dupot, do minamatai iolo di tongotulun songonuvonNu, om i tongonabi, iri popolombus di tinangaranNu pogulu, gosob do nakaavas i raa diolo. Om pinoiupNuno iolo do raa om mimang apatutno ino isuliNu diolo,” ka.
66016007	Om korongoukuno iso dolou minitangar do mantad siri ponutudan do komonian do irad diti, “Ou Tuhan, Kinoringan di Agajo Marong Kuasa! Oinomodno om otulidno ukumanNu,” ka.
66016008	Om potuntugono dii di kaapat moloikat silo tadau iri asu di mangkuk nokuutanjo, nga kinampo dii lumasu i tadau gosob do nopinlolonuk i tongotulun.
66016009	Om kopinlolonukno i tongotulun do mantad do kolosuo di tadau, nga au nogi rumorogo iolo di duso, om au dii mangarajou do Kinoringan, nga sumuung nogi dii iolo do mangararaat do Kinoringan i minonguasa kasangkat di kasansaraan diri.
66016010	Om potuntugono dii di kolimo moloikat siri toogomon di dupot momorinta iri asu di mangkuk nokuutanjo, nga tinumuvongi dii kasangkat iri kopomorintaan disido, om sangarit-ngaritpo i nipon di tongotulun do mongotop di dila diolo sabap do orualan marong mantad di kasansaraanjo.
66016011	Om mangararaat nogi iolo do Kinoringan silo suruga sabap nosuat iolo diri toruol tinutukan do bugang ko rumorogopo diri gaagaya do araat.
66016012	Om potuntugono dii di koonom moloikat silo Bavang Tagajo do Iparat iri asu di mangkuk nokuutanjo, nga karasak nopo dii i bavang diri gosob do avajaan di tongoraja mantad kosilauon.
66016013	Om nokoontong okupo di tolu i rogon taraat misinsiliu-siliu do bongkok do linumabus siri kabang di naga, om siri kabang di dupot om siri kabang di nabi momumudut.
66016014	Om i rogon nopo diri nga kisinundu do mamaal diri tongopongintutunan. Om irino mongupakat kasangkat do tongoraja siti vonuvo, om untunon iolo do kumiparang ontok do Tadau Tagajo do Kopongukuman do Kinoringan i Agajo Marong Kuasa.
66016015	Jadi kadi Yisus, “Antatangaino! KorikatanKu nopo nga irad di tulun do mananakau do tigogi do korikot Oku. Nga ososogitno iri tulun di pipupuriman om i momiara di pakaian disido supaya aui poinlabas isido mampanau om aantangan do tulun iri komoluanjo,” ka.
66016016	Om untunono dii di rogon kasangkat i raja siri gana i ponguranan do, “Armagidun,” kadi tangar do Ibrani.
66016017	Om potuntugono dii di koturu moloikat silo savat si vinavang iri asu di mangkuk nokuutanjo, nga nokorongou okupo iso dolou mantad siri toogomon do Kinoringan siri Valai Sasambayangan si suruga do minitangar do ka, “Nopingoopodno dii i pongukumanKu,” kadi Kinoringan.
66016018	Om turus diri minonungkilap, om kivaro dolou do opuod, om minoninggorud, om ologod marong i ginunggunan di tana, om aupo insan kivaro do gumunggun i tana do irad diri mantad di kosirot iti tongotulun siti vonuvo.
66016019	Om i Bandar Babil do Agajo nga nopitolu nopo do nopinrurusak, om kasangkat do tongobandar pointongkop-tongkop siti vonuvo nga nopinrurusak. Om iradno dino i Kinoringan do au oolingan Disido i Bandar Babil do Agajo gosob do pinoiup Disido iolo iso sangkir do liing di anggur mantad sangkir Disido, do ipoontong do Kinoringan di tongotulun di karaatanJo i nakaali marong.
66016020	Om kasangkat do tongopuru-puru nga linumunsut om tongokokuludan nga ausono aantangan.
66016021	Om sondotno i darun mangarambatu, do nipongotung di tongotulun. Om vinagat nopo do iso iri pinitakan di darun nga valu nopulu kati kama. Om mangararaat iolo do Kinoringan sabap nosuat do kasansaraan diri darun i mangarambatu diri di araat marong.
66017001	Om rikotno dii iso moloikat si dogo, om moloikat nopo diri nga iso mantad diri turu moloikat i minonguut di turu mangkuk do mitangar dogo do ka, “Kayono pogi, om poontongokupo ika dilo ukuman do Kinoringan dilo tongondu noolian kosundal, i poingogom silo toguu vaig.
66017002	Om i tongoraja silo vonuvo nga muntun si disido do mamaal kalalasu, om i tongotulun silo vonuvo nga iradpo dii di naavuk do liing do anggur sabap noulau do mamaal kalalasu si di tongondu sundal,” ka.
66017003	Om rundukai okuno dii di Tatod do Kinoringan om angatai okuno di moloikat mongoi siri iso padang do kovotuvan. Nga nokoontong okupo dii di iso tongondu do poinsako di dupot do irad di tundung karagango. Om dupot nopo diri nga otongkop di tinulisan do ngaran do pakararaat do Kinoringan, om turu i tulu om opulu i sangau.
66017004	Om i tongondu nga kipakaian do obilau-bilau, om irad di tundung karagango, om pininsakatan do amas, parmato om muntiara. Om poingkuut isido di sangkir amas, om sangkir nopo diri nga irad do poimponu do kobonsijan om kasasaim do mantad di kalalasu vinaal disido.
66017005	Om kivaro ngaran pointulis siri rabas disido do aupo nivantang si di tulun di pogulu do ka, “Bandar Babil do Tagajo. Tidi kasangkat do sundal. Nontodon do kalalasu do kobonsijan siti vonuvo,” ka.
66017006	Nga kaantangaiku dii i tongondu do minamatai di tongotulun songonuvon di Kinoringan, om i tongotulun do popingaabar pasal di Yisus, om irad do naavuk isido do raa diolo. Om oiranan okuno marong di koontong oku.
66017007	Nga kadi moloikat dogo, “Okuroi do oirananko? Nga abaranto ika nong onu komoion do poiradan dilo tongondu di aupo nivantang si di tulun di pogulu, om poiradan dilo dupot kituru tulu om kisangau do opulu i sinakaan dilo tongondu.
66017008	Do ii nopo dupot naantangannu dii nga poimvijaupo di pogulu nga auno dii sino iri do maino. Nga auno alaid iri lumabus do mantad siri luvang do okonko tuntuntunon i korolomo om lumombus nogi dino mongoi si kapatajon. Om kasangkat do tulun monombonuvo silo vonuvo nga oiranan do koontong di dupot sabap do sino di pogulu, om auno dii sino maino nga sinono dii kavagu. Om iolo nopo diri nga auso nokotulis i ngaran siri buuk do pinotulisan do ngaran diri tulun di kivaro kovijaan mantad di voruno ilo vonuvo.
66017009	Om itino apatut do pisingilaan marong, do koiso nopo komoion dilo turu tulu nga irino i turu kulud do ogomon di tongondu, om koduvo nopo i komoion nga irino turu raja.
66017010	Nga ii nopo dii i limo raja diri nga natanusno i kopomorintaanjo. Tinggal isopo raja do sino maino om isopo vagu raja di aupo nokorikot. Om korikot dino bala isido diri nga aui alaid momorinta om atanusno i kuasajo.
66017011	Om ilo nopo dupot di poimvijau pogulu nga aupo dii sino maino, om irino kavalu di turu raja, om iri nogi nga mongoi siri kapatajon.
66017012	Om ilo nopo opulu sangau naantangannu nga irino opulu raja di aupo nokotimpuun momorinta, nga onuan iolo do kuasa do kumoruang di dupot momorinta nga sanjaamno koloido.
66017013	Om nokopoisono i ginavo diolo do pataak di dupot di kagajaan om kuasa diolo.
66017014	Om mongoi nogi dino iolo kumiparang di Tanak do Kambing Biri-biri, irino i Yisus, nga kamanang i Tanak do Kambing Biri-biri do Isidono i Tuhan momorinta kasangkat do tongotuan vokon, om Raja momorinta kasangkat do tongoraja vokon. Om i tongotulun di maja-vaja Disido nga kavajai Disido kamanang, irino tongotulun di nopinloloou, om nopili om rumalan maja Disido,” kadi moloikat.
66017015	Om pitangarpo kavagu i moloikat dogo do ka, “Komoion nopo do vaig di naantangannu iri inogomon di tongondu sundal nga irino tongosukusakat, om oguu marong tulun, om tongobansa, om moisosondiang tongotinangaran.
66017016	Om ilo nopo opulu sangau om dupot naantangannu nga iolono iri obonsi di tongondu sundal. Om onuu nopo porompon disido nga solodon diolo, om labasan, om insumatan mangakan i tonsijo om sorobon nogi dino.
66017017	Do iolo nopo diri nga sinusuu do Kinoringan i ginavo diolo do maja diri kouvangan Disido supaya do nokopoiso ginavo diolo papataak diri kuasa diolo irad do raja momorinta siri di dupot gosobi do orikot kasangkat i komoion di tinangaran do Kinoringan.
66017018	Om komoion nopo dilo tongondu naantangannu diri nga irino bandar tagajo i momorinta di tongoraja siti vonuvo,” kadi moloikat.
66018001	Om mantad diri nokoontong oku di iso moloikat vokon do minindaau mantad suruga. Om isidono iri agajo marong kuasa om isidono nokoinavau diti vonuvo sabap i vinaangjo.
66018002	Om pongoloouno dii isido do opuod marong do kadisido, “Norusakno, norusakno ilo Bandar Babil do Agajo, om nosiliuno tiijonon do rogon, om tiijonon di tongotatod taraat, om tiijonon di tongotombolog taraat, irino kobonsijan di tulun,
66018003	do kasangkat bansa nga nokoiup di liing di anggur irino i kalalasu mantad di sundal gosob do irad do oulau marong do maja iolo di kouvanganjo do araat. Om i tongoraja siti vonuvo nga nakaavaja disido do mamaal di kalalasu. Om i tongotouki takaya siti vonuvo nga nakakaya mantad di kouvangan taraat di tondu sundal do auso gosob,” kadi moloikat.
66018004	Om nokorongou okupo dii do dolou do sondiang mantad soi suruga do irad diti, “Oi tongotulunKu! Rijang kouno mantad disido, supaya aui kavaja kou dino duso disido om aui kavaja kou dino kasansaraan disido.
66018005	Do nountunno marong iri tongoduso disido gosob do nokosunggu silo suruga. Om kasangkat i karaatojo aui oolingan do Kinoringan.
66018006	Suliaino isido irad di vinaal disido si dikovu om induvaai sumuli diri vinaaljo. Om i sangkir di inosuan do tiupon do topoit nga sulian kavagu mangasu do induvo kopoit.
66018007	Om potingkuro isido misinggagajo om misinsasanang di pogulu om sugutanno iri panansara supaya moginupus isido, do kadi ginavojo, ‘Ioku nopo diti nga tongondu nosiliu do raja, om poingogom oku siti toogomon do momorinta, om okoniko napatajan oku di savo om aupo insan oku moginupus,’ kadi sundal.
66018008	Om irino do sangadau noo i maso korikatan kasangkat di kasansaraanjo, iri toruol, moginupus om likop. Om tutudan nogi dino isido, do agajopo kuasa di Tuhan, i Kinoringan, do mongukum disido,” kadi dolou mantad suruga.
66018009	Om kasangkat do tongoraja siti vonuvo di nakaavaja di tondu sundal do mamaal kalalasu, om nakaavaja nogi di kasanangan disido nga songiad-iad moginupus di Bandar Babil do koontong iolo di lisun do tapui ponorob disido.
66018010	Om ingkakat dii iolo siri sodu do norosijan di kasansaraan di bandar. Om kadino diolo, “Araatno nasipnu, araatno nasipnu Bandar Babil do agajo om apapag daa, nga sanjaam noo i korikatan kasangkat di kopongukuman dika,” kadi tongoraja.
66018011	Om kasangkat diri touki takaya siti saralom vonuvo nga songiad-iad oupusan di Bandar Babil do ausono dii mongoi momoli diri dagangon diolo.
66018012	Dagangon nopo diolo nga irino amas, om pirak, om i tongoparmato, muntiara, om kain opurak om onipis, i roitan do linin, om kain do obilau-bilau, om sutara, om kain do irad diri tundung karagango, om piipiro bansa do kaju di aangod, om piipiro bansa i vinaal mantad do gading, om piipiro bansa i vinaal mantad di kaju diri oorogo, om tambaga, om bosi, om vatu di oorogo, i roitan do bolinanaan,
66018013	om kulit manis, om i tongorampa-rampa, om i tongopangangod i sorobon, om muur, om komonian, om liing do anggur, om lana, om tapung, om gandum, om sapi, om kambing biri-biri, om kuda, om korita kuda, om insan tulun nga iradon do pipiaraan do dagangon.
66018014	Om mitangar dino i tongotouki takaya do ka, “Nolijotno i tongobarang diri pokiaanunu. Om kasaangkat do barang di oorogo marong om onuu nopo iri aandai marong kaantangan nga ausono dii, om auno adapat mogium kavagu,” kadiolo.
66018015	Om kasangkat do touki takaya di dumagang do nakakaya mantad siri Bandar Babil nga minongoi siri sodu mingkakat do norosijan diri kasansaraan diri bandar, om songiad-iad dii iolo do moginupus.
66018016	Om kadiolo, “Araatno nasip, araatno nasip dilo bandar tagajo, mivaja di tongotulun di tongokakaya i minanampakai di kain opurak om onipis, i roitan do linin, om i kain do obilau-bilau, om i kain do irad di tundung karagango om i tongoamas, om parmato om muntiara.
66018017	Do songkuropo ginuu do kakayaan diri bandar pun sanjaami do linumijot,” kaano diolo. Om kasangkat di tulun di monguasa do kapal silo laut, om i songinsako do kapal, om kasangkat di kalasi, om i songingkaraja silo laut nga songingkakat nopo si sodu,
66018018	om songgijak-gijakpo iolo koontong di lisun do kinasaraban di bandar, om kadiolo, “Ausopo bandar vokon do irad dilo kaandai om kagajo,” ka.
66018019	Om sompori-ori nopo dii iolo potijas di tavu siri tulu diolo mivaja do songiad-iad do oupus marong, om songgijak-gijak do ka, “Araatno nasip, araatno nasip dilo bandar tagajo. Silono daa nontodon kasangkat do kakayaan do tulun di kikapal silo laut. Nga sanjaam noo kinolijatan di barang dilo bandar,” ka.
66018020	Oi dikovu sino suruga, i tulun do songonuvon di Kinoringan, om i tongosusuuon di Yisus om i tongonabi! Misti asanang i ginavo muju do noukumanno di Kinoringan ilo bandar, do nisuli di karajajo taraat siri dikovu.
66018021	Jadi isopo dii moloikat do ogirot marong do minangakat di vatu irad-irad do vatu kisaran ginajo om pataamo siri laut om kadisido, “Iradno diti i Bandar Babil do Agajo do podumpauon pataam om auno dino aantanganpo kavagu iri.
66018022	Om ausono dii dolou do tulun susuminding om tongkungon, suling, om toburi do orongou silo Bandar Babil. Om ausono dii orongou di tongotukang di kumaraja silo. Om lingongoupo do kisaran nga ausono orongou silo.
66018023	Om potoupo do lampu nga ausono aantangan, om ausono orongou dolou do kusai om tongondu di mikawin silo Bandar Babil. Do kasangkat di tongotouki takaya silo Babil nga ongogagajo pangkat, om kasangkat di tongobansa siti vonuvo nga nopimpapalid do mantad diri tongopiraau silo Babil.
66018024	Do sirino Babil kaantangan di tongoraa do nabi om tulun vokon do songonuvo di Kinoringan, om raa kasangkat do tulun di pinatai siti vonuvo,” kadi moloikat.
66019001	Nga mantad diri nokorongou okupo kavagu, om iri nopo nga irad marong asapou tulun do opuod marong i dolou karangaanku si suruga, do kadiolo, “Aliluya, rojoono i Kinoringan tokou! Do kovijaan tokou nopo nga mantad Disido, do Isidono i kikagajaan om i kikuasa.
66019002	Do oinomod om otulidno pongungukuman di Kinoringan, do Isidono iri minongukum di sundal di minangalasu diti vonuvo. Om nosulianno Disido i raa di tongotulun kumaraja si Disido di pinatai di sundal,” kadiolo.
66019003	Om pitangarno kavagu i tulun di asapou do kadiolo, “Aliluya! Rojoon tokouno i Kinoringan. Do minsavat ilo lisun di bandar do agajo i nosorob gosob salaid-laid,” kadiolo.
66019004	Om tungubno dii kasangkat i duvo nopulu om apat moloingon om i apat kitibo do sumamba do Kinoringan i poingogom siri toogomonJo momorinta, om kadiolo, “Amin, Aliluya,” ka.
66019005	Om kivaro dii dolou norongouku mantad siri toogomon do Kinoringan do isaai nopo nga suuoni Disido mitangar do irad diti, “ ‘Oi dikovu kasangkat tongoturipon di Kinoringan, i tulun di rumosi Disido insan agajo ko opoyokpo! Rojoon tokouno i Kinoringan!’ kanto nono di tongotulun,” kadi Kinoringan.
66019006	Om korongouku dii kavagu iri asapou marong tulun soi suruga do irad di onguvob i loni om irad do tinggorud do opuod marong do sonluvap-luvap do ka, “Aliluya! Rojoono i Tuhan, i Kinoringan tokou, i Agajo Marong Kuasa, do Isidono Raja momorinta daton.
66019007	Asanang ginavo tokouno mivaja do otomon marong tokou, om rojoo tokouno Isido, do norikotno i kokowinan di Tanak do Kambing Biri-biri om nokosodiano ilo kowinon.
66019008	Om noonuanno isido di pakaian diri kain do opurak di orimomol om okilop kopurako om olidang marong,” kadiri tongotulun. -- Komoion nopo do kain do opurak di orimomol diri nga irino i gaagaya di tulun di songonuvon di Kinoringan diri abanar. --
66019009	Om pitangarno dii kavagu i moloikat dogo do ka, “Potulisono do, ‘Ososogitno i tongotulun diri noloou sumapul di poginakanan do kawin di Tanak do Kambing Biri-biri!’ kanto nono,” kadi moloikat. Om pitangarno dii isido kavagu do, “Itino tangar di oinomod do mantad di Kinoringan,” ka.
66019010	Nga tungub okuno dii siri somok takod di moloikat do sumamba disido daa. Nga tangaro oku nogi dii do, “Ada irad dino, do mikoruang kitoi do kumaraja si di Kinoringan irad di kosuladannu di maja diri nituduk di Yisus. Nga i Kinoringan nono sambawonnu,” kadi moloikat. Do onuu nopo iri nituduk di Yisus nga irino tutuduk do Kinoringan siri ginavo di tongonabi, i popolombus di tinangaran do Kinoringan.
66019011	Om kaantangaiku dii i suruga do poingukab, om kivaro dii kuda do opurak siri. Om ngaran nopo di poinsako di kuda nga iObintuman di Janji om iOinomod. Om otulid Isido momutus di ukuman om mongoi mamarang.
66019012	Om mato Disido nga miirad-irad di pinuang do tapui, om kivaro oguu singal do kopomorintaan do poinsingal siri tulu Disido. Om kivaro iso ngaran pointulis siri kojuvanJo nga ausoi tulun vokon koilo mantad Disido.
66019013	Om pakaian nopo Disido nga pinotuop di raa. Om ngaran nopo Disido nga Tinangaran do Kinoringan.
66019014	Om kasangkat panon do mamamarang silo suruga nga samvaja-vaja Disido do songinsako di kuda ongopupurak, om kipakaian do kain do tonipis om opurak kolidango, i roitan do linin.
66019015	Om imbulai dii iso karis do atarom mantad siri kabangJo do pamarang Disido kasangkat do bansa gosob do nakala iolo. Om porintawon nogi dino Disido iolo do i sukudJo bosi, irino tanda do kikuasa Isido. Om ogikonJo iri anggur siri pamagaan, do komoion nopo diri nga nakaali karaatan do Kinoringan i Agajo Marong Kuasa.
66019016	Om kitulis siri pakaian om siri pooJo iso ngaran do, “Raja momorinta kasangkat do tongoraja vokon, om Tuhan momorinta kasangkat do tongotuan vokon,” ka.
66019017	Om nokoontong okupo di isoi moloikat do poingkakat silo tadau. Om pongoloou dii do opuod marong do minongoloou kasangkat di tombolog di sontutulud do ka, “Ongoi kou kasangkat siti do kivaro poginakanan tagajo do Kinoringan.
66019018	Om kotutuk kovi do tonsi di tongoraja, om i tongokomondon, om i tongosoujor, om i tongokuda, om i songinsako di kuda, om i tonsi kasangkat do tulun i turipon om i okonko turipon, i opoyok om i agajo,” kadi moloikat.
66019019	Om kaantangaikuno kavagu iri dupot om kasangkat do raja siti vonuvo do mivaja di tongosoujor doisido do minuntun do kumiparang Disido iri poinsako di kuda om i tongosoujor Disido.
66019020	Nga katampaai dii i dupot om i nabi do momumudut, i minamaal kasangkat do pongintutunan si gotuvang di dupot supaya mamamalid kasangkat do tulun diri nasaapan do ngaran di dupot om i sinumamba do mangarajou di patung i sinugutan do dupot diri. Nga pivaja nopo mongiduvo iolo i mijau-vijau do potunuvon siri laut do tapui di milab-silab do mantad di borilang iri irad di vinuuk do avangug i tavau.
66019021	Om kasangkat do tulun nga pinatai di tinangaran i minimbulai do mantad siri kabang Disido i poinsako do kuda do ukuman iolo do patajon di karis. Om kasangkat di tongotombolog nga nopimbabajakan di tongotonsi diolo.
66020001	Om katalib nopo dii iri, om kaantangaikuno kavagu iri iso moloikat do minindaau mantad soi suruga do kikinuut do rantai tolombon om kunsi di pintu di luvang do okonko tuntuntunon korolomo.
66020002	-
66020003	Om tampaai dii disido i naga, i roitan do taki-aki do vulanut, irino kotua do rogon i roitan di Soitan. Om kagasaino dii disido i naga, om pataamono dii siri luvang diri okonko tuntuntunon korolomo do oribu toun koloido. Om pigotono dii monompon om gaamo nogi dii iri siri soribau supaya aui kapamalid kavagu kasangkat do bansa gosob do aavi iri oribu toun. Om katalibpo dino iri oribu toun om misti polobuson nogi dino do oruuai.
66020004	Om kaantangaikuno dii iri piipiro toogomon di momorinta om i tongotulun di songingogom siri do noonuan do kuasa momutus do bisara. Om naantanganku nogi i tatod do tulun siri, i pinatai sabap nga minonuduk iolo pasal di Yisus om i tinangaran do Kinoringan, om sabap au iolo sumamba di dupot om patung di dupot om nogi au nasaapan i rabas ko i likud do palad diolo. Nga nopimvivijaui iolo om poinrunggum iolo di Yisus do momorinta do karaja diolo raja salaid do oribu toun.
66020005	Om itino kovijaan di kumoiso di tulun mantad siri kapatajon. Nga kasangkat do tongotulun vokon di nongapatai nga aupo vijauon kavagu do aupo aavi i oribu toun.
66020006	Nga ososogitno om ongolilidangno marong i tulun di kavaja di kovijaan di kumoiso di tulun mantad siri kapatajon. Do auno kasakup iolo di kapatajan di kumoinduvo do iolo nopo nga sumiliuno do imam di Kinoringan om imam di Koristus, om poirunggumno iolo Disido momorinta do karaja diolo raja salaid do oribu toun.
66020007	Om aavipo dino oribu toun, om ampa nogi dino do polobuson i kotua do rogon do mantad siri pinouvungan disido.
66020008	Om tumimpuunno kavagu isido mongoi do mamalid do tongobansa pointongkop siti vonuvo, i roitan do i Guug om i Magug, om untunon nogi dino iolo posuungon kumiparang, om koguuo nopo diolo nga irad di pantai silo laut.
66020009	Om tongkopno dii iolo siti vonuvo, om liputaino dii diolo i kiim di tongosoujor do Kinoringan, irino tongotulun di songonuvo di Kinoringan, om i bandar di au kojuuan Disido. Nga ratuno dii i tapui mantad silo suruga do monorob diolo.
66020010	Om ii nopo dii kotua do rogon i minamalid di tongotulun nga potunuvo dii siri laut do tapui i milab-silab do linanakan di borilang iri irad di vinuuk do avangug i tavau, do pinavaja isido di dupot om i nabi do momumudut siri kasansaraan tadau sodop gosob salaid-laid.
66020011	Om nokoontong okupo dii do iso toogomon do agajo om opurak, om i poingogom siri toogomon diri. Om turus do linumijot i tavan om tana i nogotuvanganJo, gosob do au noilaan inombo pinakaayan.
66020012	Om naantanganku kasangkat i tulun di napatai i agajo pangkat om i auso pangkat do miningkakat siri gotuvang di toogomon diri, om valado dii i kasangkat i tongobuuk. Om valado nogi dii iri iso buuk vokon, do iri nopo nga pinotulisan do ngaran diri tulun di kivaro kovijaan. Om ukumai nogi dii i tulun napatai do maja di gaagaya diolo i nokotulis siri tongobuuk diri.
66020013	Om poompungo nogi dii di laut i tongotulun di nopinlolosod siri vaig. Om i Kapatajan om i Pinoijanan di Tongotulun Nongapatai nga popoimbulai nogi kasangkat di nongapatai siri, om ukumai nogi dii iolo do maja di gaagaya doisido.
66020014	Om potunuvo nogi dii i Kapatajan om i Pinoijanan di Tongotulun Nongapatai siri laut do tapui. Om sirino laut do tapui i kapatajan do kumoinduvo.
66020015	Nga isaai nopo tulun di au nokotulis i ngaranjo siri buuk do kovijaan diri pinotulisan do ngaran diri tongotulun di kivaro kovijaan nga potunuvon nogi siri laut do tapui.
66021001	Om nokoontong okupo dii di tavan om i tana di kavavagu, do nolijotno dii i tavan om i tana laid om i lautpo nga ausono dii.
66021002	Om kaantangaiku nogi dii i Bandar do Olidang, i Yorusalim di kavavagu, i pinolintuun do Kinoringan mantad si suruga, do pinaandai irad di tongondu di kowinon do misingandai isido do sumamung di kumawin.
66021003	Om nokorongou okupo dii di dolou do opuod marong do mantad siri toogomon do Kinoringan do ka, “Rongoono marong, ilo nopo nijonon do Kinoringan nga sirino di tongotulun maino. Om rumunggumno i Kinoringan diolo, om osiliu iolo tulun Disido. Om i Kinoringan maja-vaja di tongotulun om Isidono Kinoringan sambawon diolo.
66021004	Om piidon nogi Disido iri romou do mato diolo. Om ausono kapatajan, ausono moginupus, ausono koiadan, om ausono oruol do kasaangkat do onuu nopo di pogulu nga nolijotno,” kadi dolou norongouku.
66021005	Om pitangarno kavagu i Kinoringan, i poingogom siri toogomonJo diri do ka, “Rongoono marong, kasangkat do onuu nopo nga gontianKu do vagu,” ka. Om pitangarpo dii Isido kavagu dogo do ka, “Tulisono iti do oinomodno iti tinangaran om obuli parsayawon do tulun iti tinangaran diti,” kadi Kinoringan.
66021006	Om pitangarno kavagu dogo i Kinoringan do ka, “Noopodno kasangkat. Iokuno roitan A om Z, kotimpuunon om koovion. Isaai nopo tuuvan nga poiuponKu do vaig di itaakKu toomod do mantad di mato do vaig i nontodon do kovijaan.
66021007	Om iri nopo tulun diri nakamanang nga kasanganu kasangkat di najanji diri, om Iokuno Kinoringan disido om isidono osiliu do tanakKu.
66021008	Nga koijonon nopo do tulun di atalou, om iri au aparsaya, om iri auso toro, om iri mamamatai, om iri mamaal do kalalasu, om iri tulun di kipiraau, om iri sumamba di okonko Kinoringan, om kasaangkat do momumudut nga potunuvon siri laut do tapui di milab-silab mivaja do borilang iri irad di vinuuk do avangug i tavau, do sirino kapatajan di kumoinduvo,” kadi Kinoringan.
66021009	Om rikotpo dii kavagu i iso mantad diri turu moloikat i minonguut toroisaan diri mangkuk di pogulupo i noponu di turu kasansaraan tagajo do pongovian, om pitangarno dii iri moloikat dogo do ka, “Kayono pogi, om poontongonku ika dilo Kowinon, irino savo di Tanak do Kambing Biri-biri,” kadi moloikat.
66021010	Om korundukai oku dii di Tatod do Kinoringan, om ovito oku dii siri kulud do agajo om asavat. Om poontongo oku dii di Yorusalim do kavavagu, irino i Bandar di Olidang, mindaau mantad si di Kinoringan silo suruga.
66021011	Om bandar nopo diri nga kivaro vinaang do Kinoringan, om vinaang nopo diri nga irad di parmato diri oorogo marong, om irad di parmato i roitan do aspor iri otomou om irad di soromin oturapus i roitan do ablur.
66021012	Om tobon nopo di bandar nga alaab om asavat om opulu om duvo iri pintu, om opulu om duvo i moloikat do mangajaga tinumikid di pintu, om kitulis do ngaran sukusakat do bansa do Israil tinumikid do pintu.
66021013	Om toluno i pintu ponong siri kosilauon, om toluno i pintu ponong siri kotonobon, om toluno i pintu ponong siri utara, om toluno i pintu ponong siri salatan.
66021014	Om kivaro opulu om duvo iri vatu do pinaagaman di tobon, om tinumikid do vatu do pinaagaman diri nga kitulis di ngaran di opulu om duvo susuuon di Yisus, i Tanak do Kambing Biri-biri.
66021015	Om iri nopo i moloikat i kumitatangar dogo nga kikinuut do pononung i vinaal mantad do amas do pononung di bandar, i pintu om i tobon.
66021016	Om rupa nopo di bandar nga noporsogi apat, do i linanggau om i linaab nga miirad. Om tonungono dii disido i bandar di pononungjo, nga linanggau, om linaab, om sinavat nga miirad oribu om limo naatus batu.
66021017	Om tonungo nogi dii disido i tobon nga tolu nopulu om onom noropo kinapal maja di ukuran do tulun diri nipononung di moloikat.
66021018	Om iri nopo i tobon nga parmato i roitan do aspor iri otomou vinaal nipongobon, om ii nopo i bandar nga amas di toinomod vinaal irad di soromin turapus.
66021019	Om iri nopo i nipangandai diri vatu di pinaagaman di tobon di bandar nga moisosondiang vatu do parmato: koiso nopo di vatu nga parmato i roitan do aspor iri otomou, iri nopo vatu koduvo nga parmato i roitan do nilam iri otomou, iri nopo vatu kotolu nga parmato i roitan do akik iri opurak, iri nopo vatu kaapat nga parmato i roitan do jamarud iri otomou,
66021020	iri nopo vatu kolimo nga parmato i roitan do unam, iri nopo vatu koonom nga parmato i roitan do sardis iri aragang, iri nopo vatu koturu nga parmato i roitan do ratna sampak iri osilou, iri nopo vatu kavalu nga parmato i roitan do boril iri otomou, iri nopo vatu kosivoi nga parmato i roitan do tupas iri osilou, iri nopo vatu kopulu nga parmato i roitan do kolsidoni iri otomou, iri nopo vatu kopulu om iso nga parmato i roitan do lajuadi iri otomou om iri nopo vatu kopulu om duvo nga parmato i roitan do kosubung iri aragang-ragang kotomoo.
66021021	Om iri nopo opulu om duvo pintu nga vinaal mantad di opulu om duvo muntiara, do toroiso-iso muntiara diri do vinaal do pointikid-tikid di pintu. Om iri nopo i alun-alun si bandar nga amas sabanar vinaal, om irad di soromin turapus.
66021022	Nga ausono Valai Sasambayangan Tagajo aantanganku siri bandar diri do sombo-sombo pantok i tongotulun nga obuli sumamba di Kinoringan kondiri, i Tuhan di Agajo Marong Kuasa, om i Tanak do Kambing Biri-biri.
66021023	Om auno mamakai do tadau om vulan do monginavau di bandar diri sabap i vinaang do Kinoringan kondiri i koinavau om i Tanak do Kambing Biri-biri kondiri do pinakalampu siri.
66021024	Om kasangkat do tongobansa nga mampanau do siri otitian di vinaang do bandar diri, om kasangkat do tongoraja siti vonuvo nga mongovit diri kakayaan diolo si bandar diri.
66021025	Om soumur poingukab i tongopintu siri do auso totuvong si bandar diri.
66021026	Om kasangkat di tongobansa nga mongoi paatod di kagajaan om kakayaan doisido si bandar diri.
66021027	Nga kuro nong i maja di gaagaya di ongosasaim, ko i tulun di mamaal do kalalasu ko i tulun di momumudut om auso dii kaasu siri bandar diri. Nga iri nopo i tongotulun di nakaanu do kovijaan om pinotulis i ngaranjo siri buuk di Yisus, i Tanak do Kambing Biri-biri, nga kaasu siri bandar diri.
66022001	Om poontongo okuno di moloikat diri iso bavang diri buli kovijau, om vaig nopo diri nga oniniting marong irad di ablur do lumujung mantad siri toogomon do Kinoringan om i Tanak do Kambing Biri-biri.
66022002	Om kinolujungon nopo di vaig nga poinsusui siri lintanga di alun-alun diri siri bandar. Om kivaro dii puun do kouvaan di kovijau siri kopisontupak di bavang do momutuva do opulu om duvo bansa di tuva, om tikid vulan do monguva. Om iri nopo roun do puun dii nga kolingos do tongotoruol kasangkat bansa do tulun.
66022003	Om siri nopo bandar diri nga ausono kovusungan. Om pinoingkakat diri i toogomon do Kinoringan om i Tanak do Kambing Biri-biri siri bandar diri. Om i tongotulun kumaraja si Disido nga sumamba Disido.
66022004	Om koontong dii iolo di pamarasanJo, om i ngaranJo nga pointulis siri rabas diolo.
66022005	Om ausono totuvong siri, om iolo nga auno kapamakai do lampu om tadau sabap i Tuhan i Kinoringan kondiri do monginavau diolo. Om iolo dii nga momorinta do karaja diolo raja gosob salaid-laid.
66022006	Om pitangar nogi dii i moloikat dogo do ka, “Kasangkat diti tangar nga oinomod om buli parsayawon do tulun. I Kinoringan nopo, i Tuhan, nga minanaak do TatodJo di tongonabi om nokoponuu di moloikat Disido do potuduk di tulun kumaraja si Disido do kasangkat nopo diri nga misti do rumikot kosikap,” ka.
66022007	Om pitangarno dii i Yisus do ka, “Sosoromonono do oruai Okuno rumikot! Ososogitno i tongotulun diri mangasip di tinangaran di nipoilo laaid dika iri nitulisnu sino buuk,” ka.
66022008	Om ioku nopo nga i Yaya, i nokorongou om nokoontong marong kasangkat diti nokotulisku. Om ontok di korongou oku om koontong oku diti, nga tungub okuno si takod do sumamba daa di moloikat i pinopoontong dogo diti.
66022009	Nga tangarai oku nogi dii do, “Ada irad dino, do mikoruang kitoi do kumaraja si di Kinoringan irad di kosuladannu i tongonabi, do iolo nogi nga kumaraja si di Kinoringan mivaja do tulun diri mangasip diri natangar siti buuk. Nga i Kinoringan nono sambawonnu,” kadi moloikat.
66022010	Om pitangarno kavagu isido dogo do ka, “Ada do au iabarnu kasaangkat iri nipoilo laaid dika, iri nitulisnu sino buuk supaya koilo kasaangkat i tongotulun do auno alaid orikot iri nokomoi siri buuk.
66022011	Do orikot nopo dino iti nokomoi om tulun nopo di araat nga araatno dino, om tulun nopo di asaim nga asaimno dino, om tulun nopo di aandai nga aandaino dino, om tulun nopo di olidang nga olidangno dino,” kadi moloikat.
66022012	Om pitangarno i Yisus dogo do ka, “Rongoono, auno alaid Oku rumikot do mongovit diri isuliKu maja di gaagaya do pointikid-tikid do tulun, aandai ko araatpo iri gaagaya diolo.
66022013	Iokuno roitan A om Z, irino gulu marong om nogi touri marong, om Ioku nogi mantad koimpuunon om gosob koovion,” kadi Yisus.
66022014	Ososogitno i tongotulun di momupu di sabungjo talanggau irino mokiugas do duso supaya pobulion iolo mangakan do tongotuva mantad siri puun do kovijaan, om kavaja iolo si pintu do masu si bandar diri.
66022015	Nga ii nopo iri tulun kosugut di toro do tasu, om iri tulun di kipiraau, om iri mamamaal do kalalasu, om i mamamatai, om iri sumamba di okonko Kinoringan, om iri momumudut nga pokoyon iolo siri labus di bandar diri.
66022016	Om kadi Yisus kavagu, “Iokuno i Yisus i minonuu di moloikatKu do popoilo dikovu kasangkat diti supaya polombuson mujuno kumaa si kasaangkat di poiuuntunan di tulun i aparsaya Dogo. Iokuno rajat do koturunan di Raja Daud. Om Iokuno irad di butiting tagajo do maang-vaang,” kadi Yisus.
66022017	Om pitangarno i Tatod do Kinoringan om i Kowinon di Yisus do ka, “Rikotno,” ka. Om isaai nopo i nokorongou nga aandai do mitangar do irad diti do, “Rikotno,” ka. Om isaai nopo i tuuvan nga rumikot nopo, om isaai nopo uvang nga kaanui toomod di vaig, i nontodon do kovijaan.
66022018	Om iokuno i Yaya manaalik di pointikid-tikid do tulun diri nokorongou do ponudukan i nipoilo laaid dogo i nokotulis siti buuk, do isaai nopo mongoruang diri natangar siti buuk, nga irino ruangan do Kinoringan i kasansaraan disido i natangar di nokopintulis siti buuk diti.
66022019	Om isaai nopo i mongurang diri ponudukan vokon i nipoilo laaid dogo i nokotulis siti buuk nga irino iduon do Kinoringan iri tuva boogian disido do mantad di puun i nontodon do kovijaan, om i boogian disido siri Bandar do Olidang, i natangar di nokopintulis siti buuk diti.
66022020	Om kadii di Yisus di pinoporongou diti ponudukan do, “Oinomodno do oruai Okuno diti rumikot!” ka. Amin. Sikapono rumikot, ou Tuhan Yisus!
66022021	Mokianu oku di Tuhan Yisus supaya soumur opuavang mamarakat dikovu kasangkat i tongotulun do songonuvon di Kinoringan. Amin.
